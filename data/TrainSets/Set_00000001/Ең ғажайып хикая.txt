	Төлек Тілеухан

	Ең ғажайып хикая



	Бастары істі болып, айдалып кеткен азаматтарының соңынан қазақ әйелдері де қоса кетті. Елде қалғандарын шолақ белсенділер мен қызба жігіттер қудалауға түсірді. Осындай қыспақтан құтылудың жалғыз жолы ел ішінен аулаққа кету еді.

	Романдағы Баршын аталатын әйелдің де көрген күні осыған саяды. Кішкентай қызын ертіп, бір түнде елден қашады. Жол білмейді. Қала көрмеген. Кең далада түнейді. Ақыры, арып-ашып қалаға жетіп, қилы-қилы тағдырды басынан өткізеді.

	Кітаптағы екінші шығармада жалпы әдебиетте көрініс бермеген сиыр малының өзіндік психологиясы суреттеледі.





	Анығы, қатардағы көп әңгіменің бірі. Жоқ, өмір мен тіршіліктің әртүрлі жағдайы мен көріністерінен туындаған, әркімнің басынан өткен әртекті жағдайлар емес, әрине. Ел тарихына орай өмір кешкен көп тағдырдың көбіне ортақ тіршілік күй. Көп тауқымет шеккен бүкіл халықтың біреуінің ғана зары. Иә, біреуінің ғана зары, бірақ көпшілігіне ортақ тағдыр.

	* * *

	Советтік дәуір. Бір-бір мекеменің басыбайлы қызметкеріміз. Өлшеулі сағат. Таңның атысы, күннің батысы – сол мекемедесің. Тиесілі бір столың бар. Бір орындығың бар. Меншігің емес, әрине. Бірақ қашан осы мекемеден әлдебір ауыс-күйіс күйге түсе қалғаныңша саған тиесілі. Қысы-жазы соған шегеленулісің. Жылына бір рет алатын бір демалысың бар. Жыл бойы ойша жос пар жасап бітесің. Шипажайларға барып ойыңды да, бойыңды да қайта түлету... Ел-жұртыңа жол шегіп, ауыл-аймағыңды аралап, туған-туысқандарыңда аз-кем аунап-қунап жатсам дейсің... Әке-шешең сау-саламат жүрсе, жылына екі-үш рет барып қайтпасаң жаның тыншу таба алмай-ақ қояды. Анаңның еміренген толғанысын сағынасың. Әкеңнің жылы алақанын тілеп тұрасың. Анаңның еміренген толғанысын ешкім ешқашан қайталай алмайды. Әкеңнің алақанынан тараған жылудай жылылық еш уақытта бойыңа қайта тарамайды. Солардан айрылғаның – балалық дәуреннің базарының тарқағаны...

	Иә, балалық дәуреннің базары әлдеқашан тарқаған. Өзім де балалымын. Әкемнен мен не күтсем – менің балам да менен соны күтетін шығар. Әй, соған күмәндімін-ау. Ендігі ұрпақ тасбауыр сияқты көрінеді маған. Тасбауыр. Жылусыз. Бауырмалдығы аз. Мүмкін, қателесетін шығармын. Жаңа ұрпақты түсінбеуім мүмкін. Лайым, солай-ақ болсын.

	Мен-ақ қателесейін. Менің-ақ жорамалым долбар болып шықсын.



	Әке-шешең өмірден өткелі ауыл жаққа баруың да сирек. Әрине, елді, жерді сағынасың. Бірақ ол сағыныштың жорасы басқаша, бөлек. Биыл реті келмесе, жолың түспесе, келер жылдың еншісіне жүктейсің. Ешкім сөкпейді, жазғырмайды. Тарқамаған сағыныш сартап болып жинала береді. Оның үстіне уақыт өткен сайын кешегі жүрген-тұрған ортаңа бүгін жатсың. Өзің де жатырқап тұрасың. Жүрген-тұрған ортаң да сап-салқын. Сол себепті де тартыншақтай бересің. Кім қарсы алады? Кімнің үйіне түсесің? Соның бәрі көңіліңе – салмақ. Ойыңа – алаң ...

	Әкемнің қарындасы бар. Алыста. Басқа аудан. Өзге жұрт. Әрине, бәрі – бір Қазақстан. Бәрі – бір ғана қазақ елі. Сонда да... Біздің жұрттың ерекшелігі солай: әркімнің өз – жері Мысыр шаһары болады да тұрады.

	Бұл ғасырдың өлшемімен алғанда – иек астындағы жер. Бұл дәуірдің жылдамдығымен есептегенде – бүгін барып, аунап-қунап жатып, ертең қайта оралатын, деміңді алып, жуынып-шайынып, таң ертең жып-жылмағай болып жұмысыңда отыратын аралық.

	Әкемнің өсиет қылған жалғыз тапсырмасы – сол қарындасы. Жыл сайын барып қайтуымды, қал-жағдайын біліп тұруымды, шамашарқымның келгенінше қант-шайін, көйлек-көншегін ала баруым ды тілек етіп тапсырды.

	Әкемнің өсиетін әзірге бұлжытқам жоқ. Жыл құрғатпаймын, қарындасына барып тұрамын. «Апайым» демей, «әкемнің қарындасы» десем, әкемнің әруағы разы болатындай сезінем. «Әкемнің қарындасы». Осы сөзге әкемнің әруағы разы болады. Былайғы жұрттың пікірінше де апайдың маған деген туысқандық аралығы жақындай түсетін сияқтанады.

	Бала-шағасы, күйеу балалары, келіндері – бәр-бәрі жапырласып, мәре-сәре күйге түседі. Аналарының артынан іздеп келер жалғызақ төркіні бар. Ол – менмін. Мезі қылып, жиі мазалайтындай басқа ешкімі жоқ. Менің өзім де соңғы кездері ғана араласа бастағам. «Шешеміздің бауыры іздеп келді. Біздердің нағашы жұртымыз табылды» десіп, шұрқырасып жатқандары. Маңайдағы туыс, жақындары, көңіл жетер көршілері бәрі жиналады. Қуаныштары – өз алдына, бірақ мақтан қылулары басымырақ сияқты. «Қаладан келді. Жазушылығы бар екен». Соған-ақ бәрі тамсана қарайды. Естіген беттерінде өздері келіп амандық-саулық сұрасады. Одан-бұдан сыр тартып, әлдеқандай әңгімелер дәметеді.

	Осындай жиналар топтың ішінде дағдысынан жазбайтын, әдетінен айнымайтын бір адам бар. Әйел адам. Қартаң тартқан шағы. Аққұба өңді, биік қабақ, ат жақты әйел. Көзі күлгін бе әлде көгілдір ме? Сірә, осы екеуінің ортасындағы түс. Бәлкім, әуелгі бояуынан түсі оңып, күлгін тартқан сыңайы шығар. Кербез, тәкаппар қалпынан әлі жазбаған. Басына байлаған орамал тартысының өзі – ерекше бір нұсқа. Басқа ешбір әйел өйтіп тарта алмаса керек. Шаршылап салған орамалдың бастағы қалпы ешбір жымы білінбей тігілген баскиімге ұқсайды. Өзгеше тігілген ерекше баскиім. Қоқайған да емес, жалпиған да емес. Адамның басына сән беріп, сол сәні бүкіл бет пішініне ұласып, өңін ашып, ажарын нұрландыра түседі. Әсіресе, сыры кетсе де, сыны кетпеген аққұба өңді тіпті құлпыртып жіберетін сықылды.

	Жүрісі соншалық ширақ. Көйлегі де тым шұбалған ұзын етек емес. Тізеден қарыстай ғана төмен түскен жинақы етек. Қисық табан былғары етігінің қонышы мен көйлегінің етегі жымдаса түйісіп, етегі етігін желпіп, етігі етегін желпуіш қылып, бір-бірінен үйлесім табады. Үйге кіргені, отырған-тұрғаны, қайта шыққаны – өзінше бір сазды әуен. Әрбір дене мүшесі, көз қарасы, көмейінен сылдырап шығатын қоңыр үні, ақырын ғана лекіп қоятын қоңыр күлкісі – бәрбәрі жырлап келе жатады.

	Дәл өзіңнің туған апайыңдай еміреніп, бірден-ақ амандықсаулықтың жөніне көшеді. Аналық жүрегі, ақ тілегі қоса ақтарылады. Жаны ашыған, көңілі үздіккен қамқор тілек. Жақсылығыңның бәріне жаны сүйсініп, көңілі марқаяды. Отырған-тұрғанда да, сөз сөйлегенде де өте сақ. Тамақ ішуі де аса сыпайы. Сірә, қақшаңдаған қақбас саналудан, сүйреңдеген заржақ атанудан, тіміскіленген жалмауыз атағынан сақтанатын да шығар. Әрине, туа біткен қасиеті – басты көрсеткіш. Сөйтсе де... Өмірдің өткелдері, тағдырдың тауқыметі, уақыттың табы адамды ежелгі дағдысынан жаңылдырмай қоймайды. Біраз бөлігі адам бойына көбірек жамандықты ұялатады. Жаралмыс тұлғасынан айрылып қалады. Күні үшін жасаған күнкөрістің түрі.

	Адамдардың енді бір сарасы өткен өмірдің жақсылық-жамандығының бәрінен де ғибратты сабақ алады. Сөзі жүйелі, ойы көсем, іс – қылығы көшелі кемеңгер адамның кейпін табады.

	Мына кісі – осы тұрғыдағы адам. Нағыз бәйбіше.

	Амандық-саулықты сұрайды. Жөн-жосықтың өз көңіліне сиятын мөлшерін ғана суыртпақтайды да қояды. Алыстан келген жолаушыға сәлем беруге кіріп-шыққан көрші-қолаңның бөгелісіндей ғана кідіріс жасайды.

	Жас мөлшері апаймен шамалас. Көңілдеріне де жік түспеген бірбіріне ықыласты адамдар.

	Апай шын пейілімен-ақ өтініш қылады.

	– Отыр. Әңгімелес. Тамақ ішкен соң қайтарсың, – дейді. Даусына зіл салмайды, бірақ әлдеқандай ілгішек бары анық. «Қайда асығасың? Үйге барғанда не бітіруші едің?» дегендей қыжырту білінеді.

	Ана кісі сәл аялдап тұрады. Екіойлы қалып емес, ақталудың ретін іздеген кішіпейілділік сыңай.

	– Әлі келем ғой. Бүгінгі күн – үй ішілік өзгеріс, жаңалықты айты-сып отыратын күн. Мен қыстырылмай-ақ қияйын. – Жөн-жосықтың ретімен ғана жөн айтады да, сыр бермеген қалпы сыртқа беттейді.

	Алғаш келгенімде-ақ көз сүйсіндіріп, көңілімді суғарғам. Жүріс– тұрысы, сөйлеу мәнері, дастархан басындағы ас ішу әдебі өзін ерекше-ақ даралап көрсетіп еді.

	Апайым көрші-қолаңдарынан іріктеп алты-жеті әйелді дәмге шақырыпты. Алыстан іздеп келген бауырының қуанышын бөліссін деген ниеті екен.

	Әйелдер тарқағаннан кейін жайымен суыртпақтап сыр тартқам.

	Апайымнан бұрын күйеу баласы жалбақтай жөнелді.

	– Ой, ол кісі ме?! Ол кісі – бір ғажап адам! Көрмегені, басынан өткермегені жоқ. Әңгімесін тыңдасаң – әрі жылайсың, әрі қайран қаласың. Аузыңды ашып, көзіңді жұмасың. Ғажап өмір деп соны айт! Тәтеме бір келгенінде өзің сұрап көрші! – Жездемнің екі танауы желпеңдеп, екі езуі екі құлағына жете арсалаңдайды. «Нанбасаң – сұрашы» дегендей, енесіне қарап емірене түседі.

	Апайым – сөзге сараң кісі. Сөздің парқын, әңгіменің салмағын түбегейлей пайымдайды. Үйіне келген әйелдердің оны-мұны әңгімесін саралап қана тыңдайды. Қарсы қайырып түйіп тастамайды, әрине. Бірақ құлық қойып, көңіл қошын танытқан сыңайы және байқалмайды. Құлағының түбінен өткен жел ызыңының елеусіз сарыны сияқты қабылдайды. Гу-гу... Ызың-ызың... Ал ана кісіге деген ықыласы мүлде бөлек. Жайдары жүзбен, жарқын көңілмен қарсы алады. Ілезде шай демдеп, тәтті-дәмдісінің өзін іріктеп қана салады.

	Алғаш барғанымда сырт мақтаудан арыға оншалық бойсала қоймаған. Тек, көрші-қолаңды таныстыру барысында ғана басқалардан ерекшелей даралады.

	– Бұл апайыңның аты – Баршын. Тағдырдың тауқыметін көп тартқан кісі. Сонда да, өмірге басын имеген, ешкімге құлшылық қылмаған, кеудесін ешкімге бастырмай келе жатқан нағыз өр тұлға апайың – осы. – Апайымның осы мақтауына Баршын емес, апайымның өзі насаттанды. «Мақтауын жеткіздім» деп қопайыстанғаны емес, «осы мақтауға, шындығында да, тұратын адамды дәріптедім» деген көңіл қанағаты басым.

	Баршын апай осы мақтауға пәлендей мән бере қоймады. Қасын бір көтеріп қайқаң еткізді де, сәл керіліп танауын шүйірді. Менің апайымның сөзін жақтырмағаны емес, «сол қасиеттің бәрінен маған не пайда?» деген күсушілік байқалды. Әлде...

	– Өр де болмай-ақ, кер де болмай-ақ, барымның бәрі барын-ша тұрса етті. Жоқ, «бәрі» дегенім күпіршілік шығар. Бірі, ең болмаса, бірі қалса етті. Күйбеңдеген көп кемпірдің бірі болып, тәуба айтып жүрмес пе едім. – Баршын апай күрсінбеді. Жүзін кірбің де шалмады. Сірә, әбден еті өліп, бойы үйреніп кеткен немқұрайдылық емес, «күңірену мен күрсінудің шығара қояр ұшпағы қайсы?» деген зерделіліктің аңғары бар. – Әйтеуір, қажетсіз өткен бір ғұмыр да. – Оһо! Енді ғана кеудесі күңіреніп, жүрегі ұлыған сияқтанды. Соның өзінде де, жұртқа жариялаған шағынуы емес, өз тіршілігін аз-кем мұқатқан, «осыны да жаныма тиянақ етем бе?» деген өзіне өзінің кекетіндісі екені беп-белгілі.

	Баршын апай одан арыға сөзін созбады. Отырғандардың ешқайсысы жұбату сөз айтпады.

	Қонақтар тарағаннан кейін барып мен Баршын апайдың жайжапсарын сұрастырғам.

	Апайымнан бұрын жездем жалпаңдай жөнелді.

	– Ол кісінің басынан кешкендері – жатқан бір тарих. Ғажайып хикая! – Жездем тамсанып басын шайқайды. – Нағыз жазатын нәрсе – сол! – Барлап менің бетіме қарайды. «Не жазатыныңды білмейді екенсің» деген нығыртуы бар.

	Екінші бір келгенімде Баршын апай үйіне қонаққа шақырды.

	Өзі, апайым, мен үшеуміз ғана.

	Шап-шағын ғана екі бөлмелі үйі бар. Жамағайын туыстары жабылып салып беріпті. Тап-тұйнақтай жиналған бір қабат төсек-орны көрінді. Төсегіне шымылдық құрып қойыпты. Көгілдір атластан тігілген. Ескі ме? Жаңа ма?

	– Бойжеткен кезімдегі шымылдығым. – Баршын апай менің қызықтай қарағанымды түйсіне қойды. – Бүктеулі жататын. Кейінгі кездері ғана құрдым.

	Қызық екен. Жас кезінде құрмай бүктеп салып қойған шымылдықты қартайғанында қайта құрғаны қызық. Қартайған шағы. Жалғыз өзі.

	– Бұл апайың қазір тіршілікке де, қоғам ауқымына да кереғар істерді істейтінді шығарды. Мынасы да сондайдың бір құқайы. – Апайым құрбысына қалжың-шыны аралас ескертпе ілді.

	Баршын апай көңіліне ешқандай кіді алмады.

	– Ал әңгімеңді қоздат. – Апайым бұйымтайға келгендей қолқалай сөйледі.

	– Соның қисыны келмейді-ау деймін, Нескен. Жақсы әңгіме жақсы күйінде қоздау үшін де жақсы көңіл керек. Сол көңіл шіркін әзірге болмай тұр-ау. – Баршын кешірім өтінгендей сыңайлы. Менен емес, апайымнан өтінді.

	– Пәлі, өйткен көңіліңе болайын сенің. Төкенім сенің көңіліңді тосып жатады деген. Қайтады ертең. – Апайым құрбысын қыжыртыңқырап сөйледі. Бауырын елемегендей, уағдасын орындамағандай көрді.

	Сол кісінің әңгімесіне менің де ынтықтығым үздіге қоймаған. Ел басынан өткен ауыртпалық та, кезең-кезеңмен соққан қанды құйындар да ешкімді айналып өтпегені белгілі. Бәрін бәрі қоса кешті. Бәрін бәрі қоса атқарды. Мына кісі де солардың бірі.

	– Аманшылық болса, тағы да келеді әлі. Әңгімелесеміз. Құп көрсе, тағдырымды баяндап берермін. – Оншалық бір үздігіп жікжаппар болайын деп отырғаны шамалы. Қанша қопайсытқанымен, «сол даңғазаға татымай қалам ба» деп тартпақтайтын сықылды.

	– Жөн-ақ сенікі, Төкенім келген сайын сап-салғыдай болып оты-ра берсең – жақсы-ақ. Бір күні... – Сөз төркіні өзіне де тиетінін сезе қалған апайым кілт кідірді.

	– Отырамын, әрине. Отырамыз екеуміз де. Төкенің келгенде біз жоқ болсақ... «Жоқ болсақ» деппін-ау алжыған басым. Біз жоқ болсақ Төкенің кімге келеді? Қой, жаным, «Төкенімнің өрістеп баратын басқа жері жоқ» деуші едің ғой, Төкеніңнің өрісін тарылтпа. – Ендігі басалқылықты Баршын апай өз билігіне алғандай еді. Сөйтіп, бұл жолы әңгіме қоздамады.

	* * *

	Келешек болған келер жыл тағы жетті. Тәуба. Бәріміз де саусаламатпыз. Соңғы кездергі дағдымнан жазғам жоқ, Апайымның ауылына бардым. Ауылы дегенім – апайымның үйі, әрине. Әйтпесе, мен үшін – бөтен ауыл. Апайымның да айналасы тегіс аман-есен екен. Шұрқырасып қалдық.

	Баршын апайды сұрадым.

	– Дін аман, – деді апайым. – Жас келген соң аздап қыңқыл-сыңқыл араласпай тұра ма. Соған екеуміз де шаршап-шалдығып бітеміз. «Сені көре алмай қаламыз-ау» деп армандаймыз. «Бастан кешкенімді былтыр айтып беруім-ақ керек екен» деп өкініп бітіп еді. Аман-есен жетті, әйтеуір.

	Апайымның үнінде аздап қитарлық бар. Сірә, қыңылдап әбден мазасын алса керек.

	Шәй жасала бере-ақ Баршын апай да келді. Құшақтап маңдайымнан иіскеді.

	Шынында да, былтырғыдан сәліңкі байқалды. Сөзі де болбыр естіледі.

	– Қақшаңдап безектей жөнелуім жиі еді. Қазір енді бүк түсіп жата бергенді тілеп тұрам. Сірә, жеңілген болуым керек. – Баршын апай күрсінді. Шаршаған күрсініс емес, өзін кекеткендей ме, әлдебіреуді мұқатқандай ма, әйтеуір, қыңыр қитарлық бар. Бұрынғыдай кергіп, керіліп ұзақ отырмады. Шәйдің соңын ала-ақ қайтудың ыңғайын жасады.

	– Қоя-ақ қой, көкетай. Бұрынғың – бұрынғы, бүгінгің қисын-сыздау енді. Төкенімнің келуін менен кем күткен жоқсың. Жадырап, жазылып отыр біраз. – Апайым сөзді қыжырып бастап, жанашыр әуенмен аяқтады.

	Баршын апай маған жаутаңдады, апайыма жалтақтады. Үйдегі басқаларға да көз қиықтады.

	Табиғатында жоқ, тосын қылық. Кәдуелгідей-ақ, жасқанатындай ма, қолайсызданатындай ма, әйтеуір, көңілі толқулы.

	Баршын апайдың сондай күйін үй ішіндегілер де сезген еді.

	Жапырласа жалбақтасып жатыр.

	– Отырыңыз, апай.

	– Төкең қаланың жақсы әңгімесін екеуіңізге ғана айтады.

	– Бізбен бірге отырмағаныңызға да көп болды.

	– Апай, жанымызда жарасып сіздің отырғаныңыз мәртебемізді көтереді. – Үйдегілердің әуеніне мен де қосылдым. Бірақ сөз аяғы кекесін білдіргендей сезілді өзіме. – Қандай отырыстың да сәні мен салтанатысыз ғой. – Тағы да көтерме үстемелеп, сөзімді жұмсарттым. – Е, қарағым-ай, сәні мен салтанаты болуым-ақ керек еді. Әнеміне, бола да бастап едім. Алай-дүлей бір дауыл дүние шіркіннің астан-кестеңін шығарды ғой. Қайдан келіп, қайдан тұрғанымызды білмей, есеңгіреп қалдық. Мәңгіге айналып, мәңгіріп кеттік. Содан бері, әйтеуір, атқан таң мен батқан күнге ілесіп келе жатырмыз. Адам шіркіннің не деген жаны – сірі, жүрегі – ағаш! Үміті үзіліп тұрса да өмірде жүре береді. Күледі. Тамақ ішеді. Ұйқы ұйықтайды. Ойымның өресі жетпейтін осы жағдайға ылғи қайран қалам. Хайуанды түсінем, әрине. Санасыз мақұлық. Әйтеуір бір себеппен өлгенінше тіршілікте жүре береді. Қарнының тоюы, шөлінің қануы – басқа ешқандай қамы да жоқ, мұқтажы да жоқ. Олар үшін өмірдің қызығы – жеген оты мен ішкен суы. Кейбір адамдардың өмірі де сол хаюанның өміріне ұқсас. Ішеді, жейді – болды. – Баршын апай кекесінді үн шығарды. – Өмірінде басқа түк саналылық жоқтар баршылық. Түк саналылық жоқ. Өмірге еш қажеті жоқ...

	– Істеген еңбегі, өсірген ұрпағы – адамзаттың басым көпшілігінің үлесі осылар емес пе? – Мен Баршын апайға қарадым. Дауласайын, саналылық арттырайын дегенім емес. Шындықтың деңгейін өзіме де анықтайын дегенім шығар.

	– Е, бар ғой ондайы, бар, әрине. Бірақ мен сияқтылар да көп. Өмірдің маған түк керегі жоқ, өмірге менің түк керегім жоқ. Жан жүйеңді азапқа саласың да жүресің. Онан да... – Сәл кідірді. – Әйтпесе... – Ойын ішіне бүкті.

	Баршын апайдың пиғылын түсіндім. «Құдай неге ала қоймай- ды», – дейді. «Әйтпесе, өз бетімен-ақ өмірмен қоштасса қайтеді?», – дейді.

	– Өлім тілеу де, өз бетімен өлу де Аллаға күнә! – Даусым кіжі-ніңкіреп шықты. Алдымда үйренуге келген шәкірт отырғандай сезіндім.

	– Білем оны, жаным. Білем ғой. Құдайдың сол әміріне де оншалық құп емеспін. О дүниені дәріп қылады. Бұ дүниені уақытша мекенге жатқызады. Бұ дүниедегі ісің де, қылығың да, сөзің де о дүниенің қамы үшін. Мәңгілік мекенің, рахатты күндерің о дүниеде екен. Мына дүниедегі өмірге қызығу – бекершілік екен. Ендеше деймін-ау, бұ дүниеде жүргісі келмегендерге, өз еріктерімен өмірден өткісі келгендерге, жалғаншы дүниені тәрк еткендерге неге тыйым салады? Неге ондайлардың алдынан тозағын дайындайды? – Баршын апай мүдіріп отырды.

	– Әйтпесе?.. – Баршын апайдың ішкі пиғылын аңладым, әрине.

	Бірақ нақтылай түскім келді. Әдейі сөз сабақтадым.

	– Әйтпесе... – Баршын апай аз-кем толғанып отырды. Көңілінде толқу бар сияқты. – Әйтпесе... бір ретін тауып мен де бұл өмірден өз еркіммен кетер едім. – Шіміріккен жоқ. Шамырқанбады. Жай ғана қатардағы бір істің жөнін білдіргендей қалыпта жеткізді.

	– Сонда, бұл өмірде қимайтын ештеңеңіз жоқ. Тек, ол өмірдің азабынан қорқасыз?.. – Мен қаттырақ кеттім. Неге кіжіндім? Неге сонша тексермеледім?

	– Мені қойшы. Мен тұлмын ғой. Артымның бәрі таусылды. Алдым жоқ. Басқаларға өйтуге болмайды, әрине. Туғаны бар. Туысы бар. Балалы-шағалы деген сияқты. Бүгін басына қиыншылық түссе, ертең қайтадан кешетін қуанышы бар. Артында қалатындарын жасытпағаны жөн... – Баршын апай сөзін жаймашуақтай бастады.

	– Сонымен?.. – Мен әлі де тақымдай түстім.

	– Сонымен, біз сияқтыларды несіне азапқа сала береді? Жан аза-бы, жүрек қасіретін айтам. Тән азабынан жан азабы қиын ғой. Ешкімге тауқыметімді артпай тұрғанда кетіп-ақ қалсам деп жалбарынам. Құлақ аспайды. Өз еркіммен кете салайын десем – Аллатағаланың ұрықсаты және жоқ. Сөйтіп, не онда емес, не мұнда емес, өлі мен тірінің арасында мүлгіген жай бар. – Баршын апайдың үн әуенінен оншалық бір қиналған жан, күйзелген көңіл сезіле қоймайды. Өзегін үңгіген қасіреттің лебі жаныңды шарпымайды. Сөзінің жүйесіне иланғаныңмен, басынан кешкен қайғы – қасіретіне сенің де жаның ауырып, жанашырлық туғызбайды.

	Маған бәрі өтірік сияқты сезілді. Қайғы-қасірет шеккен өмірі де, мұң мен шерге толы көңілі де жалған сияқты байқалды. Соны бетіне айта салуға шақ-шақ отырдым.

	Баршын апай, бәрібір, ұзақ кідірмеді. Шәй аяғы жиналар-жиналмастан үйіне қайтты.

	– Ертеңгі түстен бастап біздің үйдің қонағысыңдар. – Баршын апай жанарын маған тіктеп, сөзін маған арнады. – Төкенжанды өзің ертіп келесің. – Назарын енді апайыма аударды. – Төріме шығатын ең қастерлі қонағым Төкенжан болып қалсын, – деді. Сонсоң зып етіп үйден шыға жөнелді.

	Ертеңгі түс әлетінде Баршын апайдың үйіне қарай аяңдадық.

	Ауылдан шеткері оқшаулау екен. Көше бойындағы жүргентұрғанның бәрі одырайысып бізге қарайды. Таңырқайды. Қисынын келтіре алмайды. Жүрген-тұрған бөтен-бастақ адамның бұл үйге қарай ат ізін салатындары сирек болса керек. Сирек емес, жоқ екені анық. Оқта-текте жыбырлай басып біздің апай ғана бара жатса керек.

	Үйі тап-тұйнақтай қалпы. Шағын ғана екі бөлме. Төргі бөлмеде төсек тұр. Төгілтіп шымылдық құрып қойыпты. Көк жасыл атлас.

	Жалғыз өзі тұрады. Жасы келген адам. Сонда мына шымылдықтың мәні не? Жөні не? Тағы да осы шымылдыққа таңырқадым.

	Шымылдық жаққа таңырқай қарағанымды апайым аңғара қалды.

	– Бұл да мына апайыңның бір қылығы. Әлі күнге шейін шымылдық құрады. Қазіргі күнде шымылдық құратын басқа әйел кәрі-жаста қалмаған-ақ шығар. – Апайдың үні кекесін емес, мадақтауы сияқты. Тіпті мақтан қылатынға ұқсайды.

	Тамақ тез жасалды.

	Дастархан шетіне жас келіншек пен жас жігіт отырды. Бағанадан даяшы болып ас үйде жүрсе керек.

	Жігіт табақты көтере кірген. Үйеме табақ. Ең үстінде – жас бағланның жамбасы. Жарты құйрықты жамбасқа қоса жіберіпті. Дір-дір етіп былқып тұр.

	Тәрелкіге бөлек салып бас әкелді. Баршын апайдың өзі ұмсынып менің алдыма қойды.

	– Төкенжан, өзіңе арнап бір бағланымды сойғыздым. Басын өзің ұста, – деді.

	Мен қолайсыздандым, әрине. Жалғыз кемпірдің («кемпір» деуге аузың бармайды-ақ) бірер ай талшық қылатын нәпақасын шіреніп отырып жеп кету ұят-ақ.

	– Бекер-ақ өйткенсіз. Шәй қамдасаңыз да болар еді ғой. – Білдірген кішіпейілдігім бе, жанашырлығым ба? Әйтеуір, «ұялған тек тұрмастың» жоралғысы.

	– Ол не дегенің, жаным. Менің малым кімге сойыла қояр дейсің? Тірі адам екенімді көрсетейін мен де. – Баршын апай сөз аяғына мысқыл қосты.

	– Пәлі, апайыңның малы көп. – Өз апайым, бір жағынан, Баршынды көтермелеп, бір жағынан, мына қылығын ақтай сөйледі.

	– Мал бар, Құдайға шүкір. Өзіме жетеді. Өзімді жөнелтуге де жетеді. – Баршын апай, шынында да, мақтан емес, шүкіршілігін білдірді. – Мына отырған інішегің – шөберелес бауырымның баласы. Бауырым ертерек қайтыс болып кетті. Ол да жалғыз еді. Жалғыздан қалған – жалғыз. Өзім тәрбиелеп, өзім өсірдім. Қазір, енді, барым да, нарым да осы. Малдың бәрі осы Қуаныштың билігінде. Өсіретін де өзі. Иелік жасайтын да өзі. Маған, әйтеуір, санын айтып жатады. «Мынаны былай ұстадым, ананы алай ұстадым», дейді. Байқайым, малға менен гөрі осыным басым. «Біреуім – екеу болса» деп тыным таппай жүргені. Сондай малсақтығын білген соң, алаңдауды қойдым. Бәрі өзінің құжырында. – Баршын апай әрі мақтан қылғандай, әрі сүйсінгендей еді.

	Басты апайымның алдына қарай сырғыттым.

	– Жоқ, өзің ұста, – деді апайым да. – Ағайымнан берідегі біздің әулеттің азаматы өзіңсің. Жөн де, жол да, қашан да өзіңдікі болады.

	Осы жөнге әжептеуір марқайып қалдым.

	Тамақ ішіліп, жайланып отырдық. Баршын апай әңгімесін бастады.

	* * *

	Байдың қызы едім. Мыңғыртып қой баққан, үйірлеп жылқы айдаған сасық бай емес. Салтанаты мен сәні жарасқан, мейірімі мен мырзалығы ұштасқан, ел-жұртының қадірлі азаматы атанды. Жиырма-отыз үйден тұратын шағын бір ауыл түгелдей дерлік бірбірімен жақын-жамағайын туыстас еді. Бір-бірімен қыз алысуға әлі жете қоймаған.

	Қойлары үш-төрт отар болып бөлек бағылады. Байдың малы, кедейдің малы – бәрі соның ішінде. Бөлек-бөлек саны бар, әрине. Байдың малы көп. Кедейдің малы өзінің тұрмыс-тіршілігіне жетерлік.

	Жазға қарай байлардың ауыл үйлері бір-біріне қанаттас қонады. «Жастардың ойын-күлкісі, қарым-қатынас байланыстары жақсара берсін» дегендері. Үлкендер де сейіл құрып, бой жазып, бір ауылдан – бір ауылға, кәдуелгідей, қыдырыс жасайды. Бұрынрақ қонғандары кейінгілеріне қоныс құтты болсын айтып барады. Ерулікке шақырады. Дүниеге келгендер бар. Құтты болсын айтады. Өмірден өткендер бар. Көңіл білдіреді.

	Қазіргідей жиын-терін отырмағанымен, әр ауыл өзі мен өзі тұп-тұйық болып қалмайтын. Абырласып-дабырласқан бір топ осы ауылға беттеп келе жатады. Желкілдеп желіккен бір топ бұл ауылдан шығып бара жатады. Әлдеқалай әр жаққа бет алған жолаушы жүргіншілер ұшыраса қалған бетте қауқылдаса тоқайласып, арғыбергіні сұрағыштап жатқандары. Сырттан қарап көз тоқтатқан адамға даланың үсті қыбыр-жыбыр тіршілікке толы болушы еді. Сол тіршіліктің ішінде өз тағдырымыз, өз құмарымыз бар біздер де жүретінбіз. Балалық шағымды тәптештемей-ақ қояйын. Ерке өстім.

	Тентек болдым. Тыюсыз тентек едім. Ашуға басқан сәттерімде бәрін сабап тастаушы едім. Бәрін сабайтынмын. Ұлың демей, қызың демей сабай жөнелетінмін. Қамшының астынан алам. Әрине, басқа-көзге төпей бермесем керек. Ұзын етектерінің төменгі жағынан, шапан, күпілерінің жаурын тұсынан қамшыны сүйкете үйіретін болсам керек. Бірақ соның өзі – үлкен айбын. «Бата тимесе де, қате тиеді» дей ме әлде бүкіл ауылдың еркетотайы болған соң, бәрінің көрсеткен құрметі мен бұқпантайлары ма, менің ашуымды көрді-ақ бітті – бәрі бассауғалай жөнеледі. Бетіме тура қарайтын пенде жоқ. Шешем марқұм ғана анда-санда оңашаға шығарып тықыртып алады. Қыз бала екенімді, ертең-ақ бойжететінімді мипаздай бастайды. Қанша тентек болсам да, салт-дәстүрдің жөн-жобасына жүйрікпін. Өзім ештеңеге иліге қоймаймын, бірақ ішкі аңғарым мойынсынатыны анық. «Күндердің күні, жылдардың жылында анам жүрген жолмен мен де жүрем-ау» деп езіліп, елжіремегеніммен, көңілім қобалжып шыға келеді. «Салт, дәстүр» аталатын алапат күштің алдында еш дәрменсіз екенімді анық түсінем. Дәрменсізбін. Шарасызбын. Бірақ соны ойламауға тырысам. Әзірше ойнақтап, орғып жүре бермекпін. Шешемнің ескертпесіне оншалық құлақ аса қоймаймын.

	– «Құда түсу рәсімімен жүрміз» деп, әлдебіреулер әлдеқайдан сау ете түссе не бетімізді айтамыз? «Бойжеткеніміз – мынау» деп сені қалай көрсетеміз? Ұл дейміз бе? Қыз дейміз бе?» – Шешемнің мені ұялтқан түрі. Мені қымсына қояды деп ойласа керек.

	– «Ойбай, аттан-ау, мен әлі күнге дейін иесіз жүр ме едім?!» – Оқыстан баж ете қалсам керек.

	Шешем бетіме бағжиып, қалшиыпты да қалыпты. Менің құбылмамның рас-өтірігін барлай алмай тұрғаны анық.

	– «Жаным-ау, сен де қыз болайын дегенің бе?» – Жыламсырайды.

	«Не қыл деп тұр өзі! Әлгінде ғана қыз бола алмадың деп кейіп едің. Енді келіп, «қыз болам» деп айттың деп ежірейгені несі?» Өстіп өзіне жабыстым. Бірақ іші-бауырым езіліп қоя берді. Ешкімге, ештеңеге өкпе қылғам жоқ. Жаратылыстың жаратқан құбылысына қарсы тұруға пенде шіркіннің түк амалы жоқ екен. Осыны түсіндім. Осыны түсіндім де, шешемді бассалып құшақтай алдым. Шешем де кеудесін төсеп, құшағын жайды. Білмеймін, қайсымыз бұрын бастадық, екеуміз де өксіп-өксіп жылай жөнелдік.

	Анам неге жылайды? Мен үшін жылайды, әрине. Бірақ үніндегі өксік не? Менің ғана жаратылысыма білдірген көнпіс аяушылығы ма? Әлде?.. Жоқ, басқадай сыры болмауға тиіс.

	Ол да байдың қызы. Бұлғақтап өсіпті. Байдың келіні. Қағажу көрмей және жүрді. Әкем де таңдаулы жігіттердің қатарындағы са наулылардың бірі екен. Екеуінің жұп құрауы құдайдың өз ұйғарымындай-ақ танылды ел-жұртқа. «Құдайдың өзі қосқан қосағы» деп бағаланды. «Шіркіндердің бұл жалғанда армандары жоқ-ақ шығар» деген тамсану екеуіне арналды. Сөйткен анам менің мұңымды ғана мұңдап қоймай, өз көкірегінің де зарын мұң қылып шаққан сықылды.

	Біраз мауқымыз басылғаннан кейін тағы сұрадым. «Әкемнің өзі тең көретін, ел ішінде игі жақсы аталатын азаматтар бар емес пе еді? Солардың біреуімен неғып сөз байласып, құдаласып қоймаған?»

	«Әкеңнің әкелік сезімі тұңғыш ұлы Тойшаннан гөрі саған көбірек ашылды. Ол уақыт – әкеңнің де әке-шешесінің бар кезі. Біздің қазақ дәстүрінде тұңғыш балаға атасы мен апасы иелік жасайтын дағды бар. Тойшанға да сөйтті. Үлкен кісілерден батып еміреніп сүйе де алмадық. Ал сен емін-еркін өз меншігімізде едің. Содан да шығар, әкең сені қатты еркелетіп жіберді. «Еркелетті» деймін-ау, тіпті шолжаңдатып қоя берді. Тыюсыз өсірді. Тойшаннан гөрі сені қасына көбірек ертетін. Соның бәрін көріп – біле тұра саған құда түсуге кімнің шекесі қызып бара жатыр дейсің. Жігіттер де тайсақтап басады. Сені бойжеткен қыз емес, жүрген бір жын десетін шығар. Жетеді енді. Ақырын-ақырын бой түзей баста. Қыз балалардың тобына қосыл».

	Шешемнің жайлап айтқан ақылы осыған сайды. Оншалық бір тұшына қоймасам да, аздап қымсынған сияқтымын. Кез келген құбылыстың бір тоқтамы бар. Мен де өстіп тырақайлап шаба бермесем керек.

	Анда-санда қыздардың тобын жағалаймын. Маған қарап бәрі одыраяды. Үрке жөнелуге даяр. Мені жатырқағандықтарынан емес. Өз көздеріне өздері сенбейтін сықылды. Көздеріне де сенбейді, көңілдері де иланбайды. Қыздарға тән ешқандай қылығы жоқ, қыздардың жүріс-тұрысына түк көңіл бөліп, елең қылмайтын қыздың қылтиып қастарына бара қалғанына тосырқаған түрлері. Қыздың қылығын жасап қастарына бармақ түгілі топтасып әңгімедүкен құрған қыздарды келемеж қылып, зықыларын шығаратын. Тіпті болмай бара жатса, үйді-үйлеріне қуалап тастайтын.

	Енді келіп, сықсиып қыздардың маңайын жағалай қалыпты. Аяғынан басына дейін бойжеткенше киініп, малына қоймаса да, ұзын етек көйлегін желбіретіп, қынайбелдене қалған тентек қызды бәрі тосырқады.

	«Неге келдің?» «Неге бүйттің?» деп сұрауға ешқайсысында дәрмен жоқ. Орталарын ашып, құшақтарын жаймаса да, шет жақтарынан орын ыңғайлап, ығысқандары анық.

	Байыздап отыра алатын мен бе? Сәлден соң-ақ шошаң етіп қайта көтерілдім. Көлбеңдеген көйлектің шұбалған етегін уыстай жымырып үйге қайта жеттім. Оңаша тігілген ақ отау – тек менің ғана еншімдегі үй. Ішіне менің жиһаздарым мен жасау-жабдықтарым жиналады. Бөлек-бөлек сандықтар. Әр сандықта – әртүрлі киім. Көлбеңдеген қос етек көйлекті соның біріне апарып атып ұрдым.

	Сонсоң, күндегі ықшам киімдерімді қайта киіп алдым.

	Өстіп, бір уақыт бойжеткен қыз кейпіне түсем, қайтадан еркешора біреуге айналам. Екі бейнеме де жұрттың көзі үйрене бастады. Жаратылыстың күйі кімді жеңбеген. Жеңді мені де. Кәдуелгідей, сылаңдаған бойжеткен болып шыға келдім. Бірақ басым бос. Еркім өзімде. Әркім-әркім сырттай пікір тартады білем. Ендігі жерде, әке-шешем емес, ағам жолатпайды екен ешкімді. «Өзі көреді. Өзі таңдайды. Өзі ұнатады. Тек өзі сүйгеніне ғана қосылады!» Осы тұжырымды қағида етіп ұстанса керек, ешкімі батып, өз беттерімен сөз сала алмады. Сырттай байқастайды. Сырттай қырындайды. Бірінен бірі сөз тартады. Нақтылы сыр-сыпатты ешкімі біле қоймайды.

	Сөйтіп жүргенде, ел-жұрттың ұйтқысын алған орасан дүлей соқты да кетті.

	Әкем бірер жыл бұрын ғана дүние салған. Артында аңырап шешесі қалды. Біз қалдық. Енді-енді жылын бермекші едік. Аяқ жетер аймақтың бәрі хабарланып қойған. Қайда...а... Ту-талақайымыз шықты. Байлығы бардың бәрі жазалы болып, жазаға тартылды. Бәрі де кедейлердің мал-жанын тартып алып, арамнан байығандар екен. Жеті атасынан бері үзілмей келе жатқан атадан – балаға қалған мұра дегенді ешкімі құлаққа да аспады.

	Әуелгіде дүмпуі ғана жетіп жатқан төңкерістің қызуына енді біз де іліктік. Кешегі малшы-жалшыларымыз қоғамның қожасы болып шыға келді. Халықта сауат жоқ. Надандық басым. «Байларды қамшымен айдайық» деді. Қамшының да, сойылдың да астына алды. «Байлығын тартып алайық!» деді. Жұттай қылды. «Тап ретінде жояйық!» деді. Ауылдың қиыр бір шетіне апарып қойша иіріп тастады. Сынық керегеге құрым киіз жапқан жаппа лашықты пана қылдық. Қанша жансың? Келінің бар ма? Бойжеткен қызың бар ма? Ештеңеге пысқырған да жоқ. Бәріміз бір күркенің астына ұйлықтық. Ұйқы жоқ. Күлкі жоқ. Ас батпайды. Бата қоятын ас та шамалы. Аузымыздан ақ май ағып, қазы-қартадан кекірігіміз азып, сапырулы сары қымызға оқшырая қарайтын басымыз қатқан құрт пен кеуіп қалған ірімшікті талшық етеміз. Оның өзін ауыл ішіндегі құдайға қараған ағайын-туыстың әлдебіреулері жасырып-жауып әрең жеткізіп береді.

	Кеше ғана өзіміздің қызметімізде жүрген жалшы-жақыбайлар құтырынып шыға келді. Уақ-уақ кимелей төніп, ат ойнатып кетеді. «Жасырған алтындарыңды ашыңдар», – дейді. «Кедейлерге көрсеткен зорлық-зомбылығың үшін жауап бересіңдер. Сазайларыңды тартасыңдар», – дейді. Сөздері лас. Қылықтары оспадар. Құдай-ау деймін, моп-момақан жүрген, кісілікті қылықтары бар, үлкенді – үлкенше, кішіні – кішіше сыйлай білетін, жөн-жосыққа жүйрік қарапайым адамдардың мүлдем басқа кейіпке түскендеріне таңмын. Өне бойларын жын кеулегендей желіккен біреулер. Аяқ астынан қалай өзгере қалды? Мұншалық құтырғандарының жөні не? Желіктіріп әкетіп бара жатқан ненің буы? Қиқуласып ауыл үстін үйіреді. Қиқуласып тырақайлай жөнеледі. Келесі ауылға барып жаңағы қылықтарын қайта қайталайды.

	Іштерінде бастықсымақтары бар. Қаладан келген екі-үшеу. Нұсқау беріп, жөн сілтейтіндері – солар. Ауыл ішінің жалпаңдаған жалбақайлары соларға жағынып, арсалаң қағып, абалақтап әлек. Құдай-ау деймін, ғұмырларында ешкімге елпектеп үйренбеген тәуелсіз жандар іп-ілезде жағымпаз болып шыға келді.

	Әңгүдік. Құтырған. Даурықпа. Желөкпе. Жағымпаз. Елдің ішін де, сыртын да осындай дүмбілездер қаптады да кетті. Ел-жұрттың тұлғасы да, тұтқасы да атанып жүрген игі жақсылар лашықтың астында тұншығып, ауыздарын аша алмай булықты. Жаңағы дүмбілездер құтырына қаптап соларды көзге түртті. Бөтен ауылдың тазы итіне жабылған бұралқылардың сыңайынан бір аусашы. Өздерінің дәмелері жер-көкте жоқ. Байдың қыздарына ауыз сала бастады. Қорқытады. Қоқанлоқы жасайды. «Менің етегімнен ұстасаң – үстіңе шаң қонбайды. Маңайыңды ешкім баспайды. Өзің ғана емес, айналаңдағының біреуінің де қара тырнағы сынбайды. Әйтпесе...» Өстіп, кергіп, кекірейіп, кісімсиді-ай келіп. Тағдырынан қорқып, әке-шешесі, аға-бауыр, апа-сіңлілерінің өмірлеріне араша түсуге ұйғарып, бастарын бәйгеге тіккендер болды, әрине. Ағатайым маған әубастан-ақ ескертті. «Ешкімге араша түсуші болма. Шешең екеуің қайда жүрсеңдер де күндеріңді көресіңдер. Мені жер аударады, әрине. Оған алаңдамаңдар. Бір басымды алып жүруге жарармын. Тек, мына үлкен шешем ғана уайым. Қартайғанда сүйретпеге түскенін қарашы.» Ағатайымның көмейінен өксік білінді. Жабырқап, жабығып біздер жүрміз.

	Ағатайымның айдынынан жасқанып, мені иектеуге ұмтылған ешкім бола қойған жоқ. Оның үстіне, аюдай ақырған әпігім де әлі ішімде бүгулі екенін пайымдаса керек.

	Өстіп ілініп-салынып күзге жеттік.

	Сонсоң, қаладан кәмесия келді. Қолдарында ірі байлардың тізімі бар. Солардың мүлкін қаттап, өздерін жер аудармақ екен. Қаттайтын мүлік қайда? Алдын ала-ақ ту-талақайын шығарған.

	Ағатайым сол тізімге ілігіпті.

	Тізімге іліккендерді келген беттерінде-ақ қамап тастады. Оқшау лап тіккізген бір қараша үйге ұйлықтырып апарып бәрін тықты. Іштеріндегі ең жасы – менің ағатайым. Жиырмаға енді ғана іліккен балаң жігіт. Қаладан кемнәзия оқуын бір жыл бұрын оқып келген. «Ауыл балаларына оқу таратамын. Қаладан жалдап мұғалім әкелемін» деп жүрген. Жаңа өкіметтің саясатын жақсы біледі. Соны жиі дәріптейтін. «Бай мен кедейге бөлмейді. Бәрін теңгереді» дейтін. «Көпшіліктің көзі ашылады. Озық ел-жұрттың қатарына теңгерілеміз» дейтін. «Малдың бәрін бір орталыққа жинайды. Соған өткіземіз» дейтін. Ондайдың біріне де мұршасы келмеді. Келтірмеді. Ақ-қарасына қараған жоқ. Тізімге ғана қарады.

	Ақ-қарасына қарайтын бір адам іштерінен шығып еді. Қаладан келген бастықтары екен. Ағатайым екеуі сол қалада бірге оқыпты. Жеке шақыртып алып, екеуі көп әңгімелесті. Жасай қояр еш лажының жоқ екенін айтыпты. «Бірақ артыңнан қуынамын. Кеңшілік әперуге тырысамын» деп уағда қылыпты. Ағатайым артында панасыз қалып бара жатқан үш мүскінді тапсырса керек.

	Он байды бөлек іріктеп, жайдақ түйеге теріс қаратып мінгестіріп, алып кетті. Зар еңіреп, зар тұтып қала бердік. Жерге қарамаған, жү регі езілмеген тірі жан қалмаған-ақ шығар. Аттылы-жаяулы шұбырып, ауыл-ауылдың бәрі жиналды. Бәрі еңіреді. Кешегі ел жақ сылары. Үлгі айтқан, өнеге айтқан, сөз ұстаған ардақтылары. Ескі күпі, шекпендерін киіп, етектері жалпылдап кете барды. Көбісі сол кеткеннен мол кетті. Тұқым-жұрағат қалды ма, жоқ па – ол жағы да беймәлім. Әйтеуір, туған елдерінен айрылғаны анық.

	Туған жерлерінен топырақ бұйырмағаны және анық. Бұйырмады. Бұйыртпады. Айрылды. Айырды...

	Баршын апайдың үнінен де, сөз астарынан да қыжыл білінеді. Нығырту бар. Әлдеқандай кек қозатын сықылды. Шарасыз кек. Кімге кіжінгені? Уақытқа ма? Заманға ма? Бәлкім, қоғамға шығар?

	Менің де көңілімнен намыс көтерілді. Күндіз-түні жыр қылып мадақтайтын, ұрандап ту қылып көтеретін, жер бетінде теңдесі жоқ ұлы қоғамымды әлдекімге сынатып, мұқатқызып қалай қоя аламын. Панасыз бір кемпір. Сауаты шамалы. Хат-шотқа шорқақ Саясаттан бейхабар. Сөйте тұрып, мынандай ұлы қоғамды жақтырмайды. Әлемде қаншалық қоғам бар? Оның қайсысы қандай дәрежеде? Қай қоғам озық? Қай қоғам мешеу? Ондайды мүлдем сезбейді. Сөйте тұрып, өткен өмірін көксейді. Өзінің бастан кешкен жақсы өміріне бола сондай жақсылықты жалпы халыққа ортақтастырған ұлы қоғамға, кәдуелгідей, кек қоздырады.

	– Оның есесіне, бүкіл бұқара халық бостандық алды. Теңдікке жетті. Мәнді, мағыналы өмір сүріп жатыр. – Мен де әжептеуір зілдене сөйледім.

	– Иә, айтасыңдар ғой. Айтып жатырсыңдар. Айтып жүрсіңдер. Сөйтсе де, «бостандық алды», «теңдік алды» дегенді оншалық түсіне қоймаймын. Құл болып жүрген, күң болып жүрген ешкімді көре қойған жоқ едім. Рас, еркегі байдың малын бақты. Әйелі тамағын істеді. Бірақ құлдық жолымен, күңдік жолымен емес, бір жағы, күнкөрісі үшін, екіншіден, ағайын-туысына жасаған жәрдемі сияқты. Ақыры, баққан соң, өзінің жиырма-отыз ұсағын жеке бақты не, әйтпесе, бес-алты жүз қойды қоса бақты не. Бәрібір. Байдың атын мінеді. Байдың тамағын ішеді. «Кетем» десе, кетіп қалатын. Басқаға барам десе, басқаға баратын. Кінәжкесін бермей, есептен шығармай қоятын ешкім жоқ. «Кінәжкең жоқ. Есептен шықпай келіпсің» деп жұмысқа алмай қоятын, аулына жолатпай қоятын ешкім жоқ. Ауыл иесімен келісті – бітті. Бір шетінен орын береді де, ыңғайлы жұмысына қосады. Ал енді, «мәнді», «мағыналы» өмір дейсіңдер. Лайым, соған жеткізсін. Жылдан-жылға ілгерілеп келе жатқаны расақ. Бәрі өздерінің еңбегі. Маңдай терлері. Егер жасаған еңбегіне орай ақысын алса, қай-қайсысы да қарқ болатынына сенімім кәміл. Таңның атысы, күннің батысы, тыным таппайды-ау, байғұстар. Сондай, әйтеуір, бір күнкөріс. Төзімді-ақ қой, шіркіндер. Төзімді. Көнпіс. – Баршын апай бетіме қарады. «Дауың бар ма?» дейтін секілді.

	Дауласпадым. Құптамасам да, дауласпадым. Өмірдің ішкі мазмұнына мән беріп, барлау жасағанына таңырқауым да бар. Ойпікірі негізсіз де емес. Бірақ біз болашақтың ірге тасын қалап жатырмыз. Мәңгілік мызғымас іргетас. Болашақ ұрпақтың қамы. Жер бетіндегі ең жетілген ұрпақ. Шексіз дамыған қоғам. Гүлденген өмір. Бақытты тұрмыс. Ал ондай жоспарлы қоғамды мына қараңғы адамға қалай түсіндіріп жеткізе аласың?

	– Сонымен?.. – Негізгі әңгімемізге көшуге жөн сілтегендей болдым.

	– Иә, сонымен, ағатайымды алып кетті. Жылап-еңіреп біз қала бердік. Жалбыр етек жалбақайлар (жоқ, енді олар жалбыр етек емес еді. Байлардан тартып алған киімдерді киіп, шертиіп, шыртиып көкие қалыпты) ертеңінде-ақ төңіректей бастады. Туралап айтпа ғандарымен, пиғылдары беп-белгілі. Жақауратып әрнені сұрағыштайды. Әлдеқандай жәрдем жасауға тіленеді. Басқалалардың бейбастық қылықтарына тосқауыл қоюға уағда қылады. «Жатажата – жанбасқа» демекші, бірте-бірте өзеурей бастайды. Осы үй дің қорғанышы болғысы келетінін, азаматы қиын сапардан қайта оралғанша барлық тауқыметті өзі көтеретінін айтып сендіруге тырысады.

	Ал кейбіреулері бірден-ақ дікіңдей жөнеледі. «Берсең – қолыңнан, бермесең – жолыңнан» деген дөң айбаттарын тосады.

	Алдыңғысын алдап-сулап «ұзын арқан, кең тұсауға» саласың. Кейінгісіне жағынып, жалпақтап әлексің. Жаныңнан – арың қымбат. Арың былғанбасын дейсің. Кейінгі өмірің қорлықта өтпесін дейсің. Көңілің қаламаған кездейсоқ бір жындыға өмірің телінсе, әйел затына одан өткен қорлық бар ма?

	Өз аулыңның әумесерлері өз алдына, сырттай дабырыңды естіп, басқа жақтан анталаған үздікпелерді қайтерсің. Сірә, шендері жергіліктілерден жоғары болулары керек, аналарды жасқап жібереді. Баса көктеп, өңмендеп төрге өтеді. Ай-шәй жоқ тергей жөнеледі. Үйдегі бойжеткенді айттыра келгендерін мәлім етеді. Ағатайымның үйретіп кеткені бар. «Жаңа өкімет әйелдерге теңдік әперді. Қыздар сүйгеніне қосылуға ерікті. Зорлық-зомбылық – ескіліктің қалдығы. Ондайларды заңмен жазалайды. Қатал шара қолданады. Сауаттымын. Жоғары өкіметке жазамын» деймін. Осы айбатым, кәдуелгідей, әсер етеді. Көпшілігі-ақ тайсақтап қалады. Тістерін қайрап, іштерінен тынып жөндеріне қайтады. Бірақ түртпектеулерін қоймайды. Көшіріпқондырып біресе ана топқа қосады. Біресе мына топқа қосады. «Ірі байсың» деп бір сайға жеке апарып тастады. «Басқа да байлармен бірге бір топ құрап отырыңдар» деп қайта көшірді. Көшіргенде не, жаман лашығымызды қолмен тасимыз. Киім-кешегімізді дорбаға салып бұлтаңдатып иығымызға асып аламыз.

	Әйтеуір, ойларына келген құқайларын істеп-ақ бақты. Жиын отырған кедей ауылды барып және ойрандап кетеді. «Байларға жасырып тамақ тасып жүрсіңдер. Астыртын байланыстарың бар» деп әлек салатын көрінеді. Маңайымызға ешкімі жолауға қорқады. Әсіресе, бойжеткен қызы бар үйлер ерекше аңдуда. Түнге қарай кейбіреулерін зорлық қылып алып қашып кеткендер де баршылық. «Еркіммен келдім» дегізіп көндіктіріп қояды. Әйтпесе, «үй-ішіңе қысым жасаймыз» деп қорқытады. Олар бізді аңдыса, біз оларды аңдимыз. Алыстан қаралары көрініп, тықырлары естілсе-ақ ой мен сайға тығыламыз. Шидің түбін паналап, бұта-бұтаны тасаланамыз. Ауыл маңайында шілікті сай болса, ол бір құдайдың жарылқай салған сыйы. Бірақ... қайда... Жан-жағында панасы жоқ қайдағы бір қу тақырға апарып иіріп тастайды. Қосақтаулы қой сияқтымыз. Ыстық па, суық па, жа уын ба, құрғақ па – біздің жағдайымызды елең қылып жатқан адам жоқ.

	Құдай-ау деймін, сырттан келген, орыс, татардан құралған біреулер болса, тағдырға өкпе жоқ. «Жөн-жосығыңды білмейтін, сырттан келген кещелер» деп өзіңді-өзің алдаусыратқан боласың. Жоқ, олай емес, өзіміздің ауылдастар. Жақын-жамағайындар. Ертеден жалғасып келе жатқан ілік-шатыс құда-құдандалар. Ең арысы – бірге өсіп, бірге жүрген көрші-қолаңдар. Солардың бәрі де мына отырған «кінәлі» топтың жақсылығын көргендер еді. «Жақсылығын» деймін-ау, барлық тіршіліктері де, күнкөрістері де елден аластатылған осы жақсылардың үстінен еді ғой. Аяқ астынан қалай өзгере қалды? Мүлде басқа адамдар. Танымайтын, білмейтін біреулер. Мінездері басқа, қылықтары өзгерген. Іс-әрекеттері мүлде бөлекше. Ақырып сөйлейді. Ақиып қарайды. Шелтиіп тұрады. Шолтиып атқа мінеді. Соның бірде-бірі жарассашы шіркіндерге. Байлардан тартып алған ат. Солардың ат жабдықтары, ер-тұрмандары. Бәсекеде жеңіп алғандай-ақ желкілдеседі. Өлшем жоқ. Мөлшер жоқ. Жылт жоқ.

	Әңгүдік біреулер қаптады да кетті.

	Солардан бұғып, үйшігімізде қорғалап, ұйлығып біздер жатырмыз. Көңіліміз күпті. Көзіміз жасты. Жүректе – қайғы-қасірет. Анам да, мен де ағатайымды уайымдаймыз. Алдағы тіршілігіміз бен күнкөрісімізге алаңдаймыз. Күз түсе бастады. Алда қыс келе жатыр. Қалай жан бағамыз? Қайда барып паналаймыз? Не істесек лаж? Бәрбәрі – бітеу қайғы. Тауқыметті көтере алмады. Қайғы-қасірет жанын кемірді. Ауыртпалық тәнін мүжіді. Көп ұзамай-ақ үлкен шешем көз жұмды. Әйтеуір, лаждап бетін жаптық. Енді не істеу жөн?

	Жалбақайлардың ішінде уәде берушілер көп-ақ. «Жарылқаймыз», – дейді. «Пана боламыз», – дейді. «Отыншы, сушыларың болып қолда рыңа кіріп алайық», – дейді.

	Мен кейде ойыса бастаймын. Шешемді аяймын. «Әйтеуір, берекесі кеткен тағдыр ғой. Шынымен-ақ, әлдебіреуінің етегінен ұстасам ба екен деп толқимын. Шешем безек қағады. «Өлсек өлерміз. Ондай құлдық тағдырға мойын сұғып, өксікпен өмір өткізгенше, өліп-ақ қалайық», – дейді. «Ертең ағатайың келгенде, бетіне қалай қараймыз?» – дейді. Сөйтіп, тоқтау салды.

	Ендігі жерде, жанбағудың айла-шарқын іздедік.

	Шешем марқұм бетті, шешімді кісі еді. Жайылымнан бір түйені ұстап әкелді де, қасиетті қара қосымызды (Иә, қара қостың қасиетін сол кезде ғана түйсіндім. Ата-бабамызға әрі пана, әрі сана болған қасиетті мекен екен ғой.) теңдеп алып, жетектей жөнелді. Ауылнайы бар, белсендісі бар ешкімі ештеңе дей алмады. Батпады. Батылдары жетпеді. Күздің қарасуығы. Әне-міне, қыс түседі. Жаппаның астында панасыз қалдырған өздері. Отын жоқ. Су жоқ. Киім жұқа. Төсеніш, жамылғыш дегендер жеңіл-желпі бірқабат қана. Ішерге тамақ кейде болады, кейде болмайды.

	Шешем сол бетінде өзіміздің қыстауға бір-ақ тартты.

	Кедейден шыққан белсендінің біреуі кіріп алыпты. «Бұл енді қоғамның үйі» – деп шалжияды. «Үйде сен-ақ отыра бер. Ана тошаланы босатып бер», – деді шешем.

	Шолақ белсенді қарсы келе алмады. Босатып берді. Ішінде үш ұя пеші бар шағын бөлме еді. Күзде – күн суыта, көктемде – күн жылына тамақты сол бөлмеге жасайтынбыз. Қыста тамақ жабдықтары тұрады.

	Ауыл маңында ақ кіріш шығатын үлкен апан бар. Содан орта қаптай ақ топырақ әкелдік. Қабырғаларын сыладық. Ішін жуыпшайдық. Жаппаның киіздерін төсеніш қылдық. Отын жоқ. Тамақ жоқ. Киім жұқа. Үстіміздің жамылғысы да тым жеңіл.

	Ауылдан екі-үш шақырымдай жерде «Шілікті сай» дейтін қалың жынысты сай бар. Содан ағаш қиюға кірістік. Өткір балта, үшкір айыр, тесе, шот сияқты құрал-жабдықтарды қораның төріндегі арнау лы ұяға тығып кететінбіз. Тұр екен. Ешкім байқамапты.

	Әкем мен ағатайымнан қалған, өзімізге бұйырған киімдерден еркекше киіндік. Белді буындық. Қолымызға айыр мен балтаны алдық. Әкемнің қыста аңға шыққанда ұстайтын қайың сойылы бар еді. Әлгі жабдықтармен бірге сақталатын. Соны білекке ілдік. Күзге қарай қыстақтан шашау шыққан малды торитын қасқырлар жиі кездеседі. Соған жасаған, өзімізше, қару-қайратымыз.

	Сөйтіп, жаяу арқалап отын тасыдық. Алдыңғы қыста ойған қиымыздың жартысын шешем қоса иемденді.

	Отын-суды қамдап алдық. Бірақ тамақтан тапшылық көре бастадық. Аш құрсақ қанамыз.

	Ірі байларды қаттағанымен, олардан төмендерге әлі тиісе қоймаған. Кейін «орташалар» тобына жатқан топ та әзірге қуғынсүргіннен аман еді. Солардың ішінде туыс-жұрағаттар, алық-берікте жүрген көңіл жетерлік баршылық еді. Бәрі де көмекке ұмтылды. Ірімшігі мен құртын, майы мен қатығын әкеліп тастайды. Қой сойып беріп жібергендер бар. Көрпе-жастықтарын жеткізді. Кәдуелгідей-ақ, қарқ болдық та қалдық. Белсенділердің де екпіндері бәсең. Көршіміздегі шолақ белсендінің бала-шағасына біз көмектесе бастадық. Жаз бойы шапқылап жүрген байғұс қыс қамын ойламаса керек. Әрі, аузын жауып, жайына жүрудің парасы сықылды еді.

	Кешке қарай бүрісіп, бүкшиіп оттың жарығымен ғана отырамыз. Бәрі ішімізде. Мұңымыз да, зарымыз да ішімізде. Алаң көңіліміз, ештеңеге сенімсіз өміріміз, тағдырдан енді тартар тауқыметіміз ішімізде тынады. Мен анамды аяймын. Анамның маған жаны ашиды. Алдағы қауіп-қатерді ауызға алмаймыз. Тек ағатайымды ғана сөз қыламыз. Қайда екен? Не күйде екен? Жұмысқа салып қойды ма? Ғұмырында шөптің басын сындырып көрмеген жан қалай төзіп жүр?

	Бір-бірімізге күңкілдесеміз. Ішкі күрсінісімізді сыртқа шығармауға тырысамыз. Бір-бірімізді аяғанымыз.

	Өстіп, сары уайым, сартап болып қысты өткіздік.

	Жер бетіне тіршілік еніп, табиғат қайта жандана бастаған шақта белсенділерге жан кірді. Бір-бірлерімен қарым-қатынастары жиіледі. Анда-мұнда шапқылаулары көбейді. Сіңбіруге мұршалары келмей жүргендей-ақ жінігулі. Көрші белсендім де солардың ілігінде. Соның әйелі екеуміз басбағып сыр тартамыз. «Жаңа өкіметтің ісқылығының ендігі беталысы қандай екен? Жер ауып кеткен байлардан хабар-ошар бар ма екен? Олардың артында қалған бала-шағаларына, ең болмаса, бірер сиыр бермес пе екен? Аштан өлгендер, суықта үсігендер бар деп естиміз. Енді қалғандары да солардың аяқтарын құшады ғой» – дейміз. Жоқ, жер ауғандардың ешкімінен ешқандай хабар-ошар жоқ екен. Олардың бала-шағаларына жасалар ешқандай көмек және жоқ. Қалай күн көреді? Қайда барады? Оны қаперіне ілген ешкімді білмейді. Ал жаңа өкімет көптеген жаңа сая сат жасауға тиіс. Алдыменен, бай атаулының бәрін түп-тамырымен құртпақпыз дейді. Байларды да, олардың құйыршықтарын да құртпақ екен.

	«Сонда, олардың бала-шағалары да қуғын-сүргінге түсе ме екен?»

	«Ешкіміне де аяушылық болмайды!» «Ал мына кісілерге не ақыл айтасың? Нендей көмек бере аласың? Көзің көріп отырып ана қаршадай қызды шырылдатып, жас өмірін өксітпексіңдер ме? Кеше ғана бәріміздің еркеміз бен ардақтымыз сол емес пе еді?! Байдың қызы болғандығынан емес, асыл туған ардақты еді ғой. Бұл, өзі, соншалық кәпір өкімет пе?» Шолақ белсендінің әйелі тапсынып-тапсынып сөйледі. Күйеуі емес, алдында тұтас өкімет тұрғандай кіжінді. Сірә, көңілдеріне қонбаған сүркінді дүрлігушілікке жүректері қыжылдайтын болса керек. Бірінің емес, бәрінің жүрегіндегі қыжыл. Әрине, алаөкпе, желөкпелер оларға қосылмайды.

	Шолақ белсендінің көзі шақшиып кетті. Жақ жүні тікірейіп, жұдырығы түйілді. Булыққан ашудың, бұрқанған ызаның шығарға жол таппай кептелген сәті болса керек. Өмірдегі ең асылын, ең қасиеттісін әлдекімдер қорлағандай күйінді. Шын-ақ сенгені ғой. Пір тұтқаны.

	«Әйелін ұрады» деп ойладым. Жұдырығымен жалпасынан түсіреді. Немесе, жүнше түтеді. Басы-көзіне тепкілейді. Әйтпесе, кегі қайтпайды. Кек алудың айызы қанбайды. Кеудесіне кептелген ыза тарқамайды.» Жоқ, ұрмады. Ұра алмады. Құр ғана жер тебінді. Айбат шеккен түрі – сол.

	«Өкіметке қарсы сөйлеп, менің көзімді құртайын деп жүрсің ғой». Байғұстың үні құмығып, жыламсырап шықты. Әншейінде басқаға көрсеткен айдыны мен айбынынан түк жоқ. Біздің жұртымыз әйелге айбатты келуші еді. Мына шіркін іштей булығып, сырттай қалтырады да қалды.

	«Жә, қоя-ақ қой, шіркінім. Сенің көзіңмен әуреге түскенше басқа бір істерін тындырмай ма. Шынымен-ақ әділдікті қолдайтын ел болса, алдымен, сендерді жөнге келтірсе керек еді. Құр қарасынға қиқулап еді, бәрің қаптай жөнелдіңдер. Ғұмырларыңда ешкімнің төріне шығып, бір ауыз жөн-жосық айтып көрмеген ылғи бір жөнең бозбастар жол бастай қалдыңдар емес пе?! Байқастап жүріп сұрастыр әркімнен. Сөздерін тыңда. Жер аударылғандардың соңында қалған балашағаларын не істейді екен? Тағы шара қолдана ма, әлде, «күндеріңді көріп жүре беріңдер» дей ме? Соны біліп кел. Мына кісілерді енді тәлкекке салудың жөні жоқ шығар.» Шолақ белсендінің әйелінің сөзі тым көшелі шықты. Күйеуі қарсы қайтарып сөз айта алмады. Шешем екеуміз аузымызды ашып, көзімізді жұмдық. Қыс бойы көрші отырдық. Көрші деймін-ау, бір есіктен кіріп, бір есіктен шығатын, арасын жалаң қабырға ғана бөліп тұрған, қоржынның екі басы сияқты қос бөлме. Мінезі салмақты, тұйық көрінетін. Сиыр ұстады. Қыстай сауылып шықты. Сауған бетте сүтінің жартысын бізге әкеліп беретін еді. Сол әйелдің ниеті шығар, бала-шағасы осы күні өсіп-өніп отыр.

	Сөйтіп, бітеуқабақтанған күйімізде жүріп жатқанбыз. Жер көгере бастаған. Ештеңеден ешқандай хабар-ошарымыз жоқ. Мылқау жандар сияқтымыз.

	Шолақ белсендіміз бір күні арсалаңдап жетті. Сыртта отыр ғанбыз.

	– Жағдайды білдім, – дейді. Соған-ақ төбесі көкке жетіп, ат үстінен самбырлай сөйлейді. Бізге емес, әйеліне ғана тиесілі хабар сияқты.

	– Айт! – деді әйелі. Ызбармен кектене сөйледі.

	– Елден, жұрттан бөледі екен. Жекешелейді екен. – Белсендінің әпігі басылып, жүні жығыла қалды.

	– «Жекешелеген» деген – не құқай. – Әйелі тапсына түсті.

	– Ол, енді, былайшаң айтқанда... ел-жұрттан аластатады де-ген сөз. – Осының бәрін білгеніне шолақ белсенді әжептеуір қоқайланатын сықылды. «Енді ырза шығарсың», – дегендей әйеліне маңыздана қарайды.

	Әрине, біздің көңіліміз құлазып қоя берді. Онсыз да жетісіп тұрмаған жетім көңілде қандай қайсарлық болсын? Қасымызда ағатайым жүрсе, қайда айдаса да көне берер едік-ау. Шешем байғұстың менің тағдырыма жаны ауырады. Менің шешеме жаным ашиды.

	Амалсыздықтың тұтқынына айналып, екеуміз екі бұрышта бүрсиіп отырғанбыз. Бөлмемізге көрші әйел кірді. Оның жүзінде де тұйыққа тірелген дағдарыс нышаны бар.

	Менің кеудемді өксік қысты. Жыламай-ақ жүруші ем. Жоқ. Оқта-текте оңаша бір сәттерде булыға қыстығып көзімнен жас парлайтыны бар. Бірақ ондай осал сәттерімді шешеме білдірмеуге тырысатынмын. Ол да сөйтетін шығар. Енді, мына жерде еңіреп тұрып жылағым келді. Зар салғым келді. Қазіргі түскен бейшара мүскін күйімізді құдайдың құлағына жеткізсем деймін. Көзімен көрсе деймін. Ешқандай да асқан жоқ едік. Тасқан жоқ едік. Соны біле тұра, көре тұра Аллатағаланың бізді осыншалық мүскін күйге түсіруіне өкпе қылғандаймын. Бірақ көңілім қайтадан толқиды. Қайта қобалжиды. Бір ғана біз емес, біз сияқты талайдың басына түскен кеп. Сол талайдың ішінде талай жұғымсыздары бар-ақ шығар. Бізді де солардың салқыны ұрды деп ойладым.

	– Қалада туыс, таныстарыңыз бар шығар? – Көрші әйел шешеме қарады.

	Шешем ойын арлы-берлі ақтарғандай толғанып тұрды. Мен шешемнің ойына үмітімді жалғадым. Ана кісінің тегін сұрап тұрмағанын аңғарым сезгендей еді. Қара суға батып бара жатып, жандәлбес тал қармаған түрім. Шындығында алдымыз тұңғиық қараңғы еді. Жол жоқ. Нысана жоқ. Бағыт, бағдар жоқ. Аяқ бассаңақ құзға құлардайсың. Сондықтан да, шешемнің жүзіне еміне, табына қарадым. Жалынып, жалбарынып, аяғын құшақтай кетуге дайын едім. Әйтеуір, әлдебіреудің атын атаса болды, соған-ақ жүрегім атқып шығатындай көрдім.

	Болмады. Шешем телміріп маған қарады. Менің жан күйімді ұғып тұр екен. Бірақ амалы жоқ. Басын шайқады. Көзіне көзім түсіп еді, өңменім үзіліп кете жаздады. Үміті үзілген, тілегі кесілген адамның кескінін көрдім.

	Шешемді құшақтай алдым. Ол да мені кеудесіне басты. Көрші әйелдің де күйзелген өңі беп-белгілі. Біз үшін қиналғаны.

	– Бәрібір, кету керек. – Көрші әйел тереңнен тартып, толғана сөйледі. – Басқа жол жоқ. Айдауға ілігіп, телімге түскенше, өз беттеріңмен күн кешкендерің абзал. Баршыныңның ешкімге тәуелді болмауын қамда. – Жол көрген, жөн білетін білікті адамның сөзі.

	Басыңа күн туып, тығырыққа тірелген сәтіңде ойың да, бойың да дағдарысқа ұшырап, түкке икемсіз күйге түсетін кездерің болады екен. Дәл сол сәтте шешем сондай күйде еді. Алақтап көрші әйелге қарағыштайды. Телміріп маған көз сүзеді.

	– Ол қаласы бар болғыры қай жақта еді? – Аңқау, есі шыққан адамның айтатын сөзі.

	– Беке-ау, ондай жөн-жосыққа менен гөрі өзіңіз жетік емессіз бе. Естігеніңіз бар, балаңыз қаладан оқып келді. Аз-кем сабыр қылыңыз. Ой тоқтатайық. – Көрші әйел орнығып отырды. Шешемді жайлы орынға жайғастырды. – Жол бойы қиындық көресіз, әрине. Жаяу-жалпысыздар. Ешкімнің назарын аудармау үшін соның өзі дұрыс. Аягөз деген шағын шаһар дейді. Сол жерден жан-жаққа жол тарамданады дейді. Сонда бір жетіп алсаңдар... Ар жағында Семейге жету қиын болмайды екен. Әртүрлі көліктермен ылаулап лаждауға болатын көрінеді. Менің басбағып жүріп білгенім – осы. Сонсоң... – Көрші әйелдің сөзі кібіртіктеді. Жанарымен жер сүзіп, саусақтарын шұқынды. Кінәлі адамның кейпіне түсіп, мүләйді де қалды. Күні бүгінге дейін сол кескіні көз алдымда. «Бәсе, – деп ойладым. – Әлгі қабар-ошарының бәріне ақы тілеп тұр. Бекерден-бекер жаны не қылып аши қойды деп едім-ау.» Ызаға булықтым. «Оған бере қояр неміз бар? Қолымызда не қалды?»

	– Айт! Күмілжіме. – Шешем де қатқылдана қалды. Ол да менің күдігімді жорамалдапты.

	– Сіздің үйден талапайға түскен мүліктің бәрі біздікінде тұр. Шып-шырғасын шығарған жоқпын. Біздің үйдегі кісі бастықсымақ болып жүріп, қолша билеп өзі иемденіпті. Ұстатпай тығып тастағам. Сіздер келгеннен бері көңіліме оғат болып жүр еді. Енді соның пайдаға асатынының бәрін сұрыптаңыздар.

	– Қалсын өзіңде. Жаяу-жалпы қашып-пысып жүріп оларды не қажетімізге жаратамыз. – Шешем көрші әйелді кінәлағандай еді.

	Ал менің көңілім қайта бұрылды.

	– Ең болмаса, қаражатқа жарайды ғой. Бойларыңызға сақтай алсаңыздар, талай-ақ нәпақа болар еді. Ылғи асыл бұйымдар. Қала ішіне кіргізгеннен соңғы сақтауына сақтық керек шығар.

	Әлдекімдердің алдау-арбауына түспеу жағын қамдау жөн, әрине. – Көрші әйел бізге қарағанда көшелі адамдай сөйлейді. Қала көрген, жол жүрген адам секілді.

	Көрші әйел шығып кетті де, іле-шала қайта оралды. Үлкен бір қоржынды ала кірді. Әкеліп шешемнің алдына қойды. Байлауын шешіп, аузын ашты. Қоржынның ішіндегі асылдар жалт-жұлт етіп сәуле шашты. Қоржынды жерге қойған сәттегі қозғалыс пен тербелістен бір-бірінен түйісіп қалған асыл бұйымдардың сыңғыры әдемі әуен құрады.

	Шешем марқұмның көкірегі жарылып кете жаздады. Өзі жинаған, өзі тұтынған асыл жиһаздарынан шашыраған шапақты сәуле мен сиқырлы дыбыс тағатын алып жіберсе керек. Жалма-жан еңкейіп, жиһаздарын уыстап-уыстап қалды. Уысында қысып, жоғары көтеріп алақанын жазды. Асыл бұйымдар сылдырлап, шылдырлап жерге төгілді. Жанарын ғана төмен еңкейтіп, назарлап тұрды.

	– Игілікке бұйырмаған жиһаз болдыңдар ғой. – Шешем оншалық бір «аһ» ұрып өкініш білдірмеді. Тек, қимастық, іші ашыған өкініш танытты.

	– Жоқ, бәйбіше, әділетсіз кеткен мүлкіңіз өзіңізге қайта қайтсын. Сізге опа бермеген дүние басқа ешкімге де қонбайды. Осы сүргіннің бәрі осы байлықтың кеселі екен, ең болмаса, жан сақтап қалуларыңызға жүрсін. Қалай сыйғызудың жолын ойлайық. Айтпақшы, киімкешектеріңіз де осында. Сандықта тығулы жатыр. Оны қалай істейсіздер? Сірә, жарқыратып көлбеңдете киінбесеңіздер де, ыңғайлы, қарапайымдарын киіп алғандарыңыз жөн шығар. – Көрші әйел шешеме қарады. – Қарапайым, ықшамды, төзімділерін киініңіздер. Ішкі астарларының ыңғайлы жерінің бәріне қалта тігейік. Сол қалталарға мына бұйымдарды томпиып кетпейтіндей етіп салайық. Көбіне, бойларыңызда жүрсін. Қолдарыңызға азық-түлікті ұстайсыздар.

	Осы ақылды жөн көрдік. Екі-үш күн аялдап, ойланып-толғанып жол қамына кірістік. Киіміміздің байқалмайтын жерінің бәріне ішқалта тіктік. Жұқа белдемше қылып төртелінің мөлшеріндей жалпақтықта белдік тіктік. Белдікке әр жер-әр жерінен ұзыншалап қалта жасалды. Кейбір моншақ, шолпы сияқты кесектеулерін осы белдемшенің ұзыннан тартып салған қалташаларына жүгірттік. Пұл қылуға алдымен керек болады-ау дегендерін оңайлау жерге тығып, оңтайлы ұстадық.

	Шешем қыз кезінен-ақ атқа құмар, анау-мынау асау тайларды өзі-ақ үйретіп міне береді екен. Сол әдетін бертінде де қалдырмапты.

	Еркекше қалыпта тігетін, бірақ қыздарға арналған ықшам киімдері болады. Көші-қон кезінде, далада өтетін түнгі ойынсауықтарда, туған-туысқан аралап алыстау сапарға жол шеккенде сондай киімдерін киіп, жорғаларына мініп қайқаңдата жөнелгенде жігіттерден кем қалмайды. Бәлкім, ел ғұрпына бертінде енген көріністер болуы мүмкін. Әйтеуір, түк сөкеттігі жоқ, қайта, өзінше жарасымы бар киім. Балағының екі жақ сыртындағы айырығын шеттеп өрнектеп тастаған. Тұйық шалбар. Белін өз бұлынан белдеуше жасап төгілтіп буып қоясың. Сонсоң, ықшам қамзол. Жеңі бары бір бөлек, жеңсізі өз алдына басқа бөлек. Қысқа ғана үкілеген бөрік. Екі бұрымың екі жаққа түсіп, тербеліп кетіп бара жатасың. Жүгеннен бастап айыл-тұрманыңның бәрі өрме. Күміс ер. Үзеңгің де күміс. Таралғының сыртын пүлішпен қаптап тастайды. Етігіңнің қоншы қажалмайды, әрі, балтырыңа батпайды. Шоқайма етік емес, жайдақ өкше жайлы етік киесің. Әйтеуір, жүріс-тұрыстың ыңғайының бәрін келтіруші едік. Анам марқұм да осы ыңғайдан таймайтын. Жақын маңдағы ауыл ішіне салт атпен жосылтып жалғыз өзі-ақ кете беретін. Тек, төркін-жұртына барғанда ғана қасына мені ілестіреді. Кейде аттарымыздың жорғасын салыстырып жосылтып-жосылтып алатынымыз бар. Кейін ойлаймын: әйел байғұстардың жүріс-тұрысында, не дегенмен, шектеу бар. Әрине, нәзіктік, ізет, биязылық, тағы-тағы осындай жақсы ғұрыптардың бәрі – әйелдің табиғатына тән қылықтар. Солардың біреуі кемдік етсе, әйелдің бойынан кемшін болып көрініп тұрады. Иә, бірді айтып, бірге кетем. Сол ықшам киімдеріміз де мына көрші әйелдің сандығына түсіпті. Сандығына деймін-ау, сандық толы барлық қымбатты мүкәмалымыз сол сандығымен бірге осы үйге көшіпті. Көрші әйел ашып көрсетті. Шып-шырғасы шықпай сол қалпында екен. Ықшамдап жол киімдерін алдық. Сән киімдерден де ұзын етек, қос етек төгілмелерге қызықпадық. Жайшылықта киетін көйлек, қамзолдарымыздың ішінен ыңғайлы бірер қабатын ғана алдық. Тоқыма жылы кеудешелеріміз бар еді, оны қостық. Сырт киімнің де қажеті анық. Ондайлардың да бірнеше түрі бар еді. Бұрын киіліңкіреген өңі солғындауларын таңдадық. Әкем қаламен саудасаттықты көп жасайтын. Сондайдан алғызған әдиалдар бар еді. Екі әдиал алдық. Біреуін – төсенішке, біреуін үстіге жамылмақпыз. Сонсоң, әрине, тамақ жағын көбірек қамдадық. Құрт, ірімшік. Тұзын ащырақ салып қуырдақ қуырып алдық. Шәйіміз бар. Ішіне екі летр су сиятын темір шәугім бар еді, соны алдық. Екі күрешкеміз бар. Сонымен, жолға сақадай саймыз деп есептедік Ендігі – есі дертіміз де, алаңымыз да ағатайым. Хабар-ошарын қалай аламыз? Хабарошарымызды қалай жеткіземіз?

	– «Мына біздің есіректің айтуынша, хабар-ошардың бәрі Семейде болса керек. Ел-жұртқа қайта келе қалса, хабаршысы өзім болам ғой.»

	Көрші әйелдің осы айтқандарын медеу тұтып, жолға шықтық. Айтпақшы, көршіміздегі шолақ белсенді ел шетінен ұзатып салды. Екі ат тауып әкелді. Анам екеуміз біреуіне мінгестік. Өзі жеке мінді. Іңір қараңғысынан түн ортасына дейін жүрдік. Түн ортасына қарай айдау жолға түсірді де, атын жетектеп кейін қайтты.

	Иен далада қалдық. Шешем екеуміздің қолымызда – екі құлаштай екі ақ таяқ. Әке мен ағатайымның жеке-жеке ұстайтын арнайы соғылған пышақтары болатын. Жүзі бір қарысқа тақау. Күмістелген қыны бар еді. Сыртынан жұқа дәкемен орап, етігіміздің қоншына сұғындырып алғанбыз. Басқа қазына мүліктің бәрін көрші әйелге ашықтан-ашық беріп кеттік. «Игілігіңе ұста. Именбе. Сенің осы жақсылықтарың дүние-мүліктің бәрінен қымбат», – деді шешем. Құшақтап кеудесіне басып, бетінен сүйіп қоштасты.

	Сөйтіп, түн ортасында иен далада жол үстінде қалдық. Әлгі кісінің көрсеткен бағытын шешем екеуміз жұлдыздардың орнына қарай бағдарлап алдық. Нағашы атам, шешемнің әкесін айтам, жұлдызшы кісі еді. Аспандағы жұлдыздың бәрінің аты-жөнін білетіндей көрінетін маған. Жұлдызға қарап ауа райын болжаушы еді. Айтқаны қате кетпейтін.

	– «Әзірше күннің пәлендей құбылысы бола қоймас, – деді ше-шем. – Он шақты күннің әлетінде Аягөзге жетіп алсақ...» – Мені үміттендіргені сияқты. Қаңғыр-күңгір, дабыр-дүбір сөйлейді.

	– «Даусыңды ақырын шығарсаңшы», – деймін шешеме.

	– «Е, иен далада түн ортасында қаңғып жүрген кім бар дейсің дала ның аңынан басқа. Жаман ауыз түз тағысы болса, қайта, сескенсін», – дейді, одан бетер самбырлап. Сонсоң, екі таяқты бірбіріне соққылап, шақылдатады-ай келіп. Түн жаңғырығы ма әлде, шынында да, қатты дабыл шыға ма, шақ-шақ еткен дабысы құлақ тұндырады.

	Жол бойымен біраз жер жүрдік. Ай туды. Керіліп, кергіп көтеріліп келеді. Ешкіммен, ештеңемен ісі жоқ. Маңғаз. Тұп-тұнық. Дөпдөңгелек. Майда лебізі, жұп-жұмсақ қоңыр сәулелері төгіліп-ақ тұр.

	– «Жарықтық, оңынан-ақ туып тұр екен!» – Шешем күбірледі. Менің бойым жеңілдегендей болды. Ойым да сергіген-сынды.

	Әйтеуір, бәрі дәтке – қуат.

	Тақтақ жолды тықырлатып жүріп келеміз. Нұрын төгіп ай да көтеріле бастады. Тура қарсы алдымызда. Әлдебір уақытта оң жағымыздан арбиа қалықтаған қарайған көрінді. Қозғалмайды. Арбиып, әуеде құр салбырап тұрған сияқты. Селк етіп қалдым. Денем дір ете түсті.

	– «Зират білем. Сірә, бүгінге осы жерді пана қылармыз.» – Шешем күбірлеген де жоқ, күңгірлеген де жоқ, қоңыр ғана үн шығарды. Сәлпәл саябыр тапқандай болдым. Шешем екі таяқты бір-біріне соғып тағы тақылдатты. Сақтық үшін берген дыбысы. Тып-тыныш. Жымжырт. Дала сұлық жатыр. Айналаның бәрі мүлгулі. Басбағып басып зиратқа тақадық. Тым-тырыс. Шешем таяқты тақылдатты. Ешқандай дыбыс та, сыбыс та білінбейді. Аузы үңірейіп қорқынышты-ақ.

	Шешем зираттың маңайын көзімен шолды. Сойдиған-сойдиған қурай сияқты бірдеңелерді сипап көрді де, қолымен сындыра бастады. Мен алақтап жан-жағыма қарағыштаймын. Зираттың үңірейген аузына жалтақтаймын. Әлдебірдеңелер басбағып тұрғандай, тарпа бассалатындай көрінеді. Алақызып, елегізіп, өне бойым дір-дір етеді.

	– «Қорықпа, – дейді шешем, – мына жарықтықтың әруағы пәле-жаладан қағады. Ішіңнен сыйынып қой.»

	Сыйынып-ақ тұрмын. Бәрібір, көңілім дауаламайды. Жүрегімнің дүрсілдеген үні құлағыма естіледі.

	Шешем қурайдың басын шырпып бірер уыс сындырған болды. Сонсоң жағып көріп еді, тұтанбады. Екі-үш шырпысы кетті.

	– «Тәуекел. Ішке кірейік», – деді. Таяғын алдыға ұстап, есіктен ішке еңкейді. Шырпының бірін жағып жарық қылды. Еңкейе басбағып зираттың ішін шолды. «Біссімілланы» күбірлей айтып ішке кірді. Зып етіп мен де кірдім. Кідіріп тұруға дәт қыла алмадым.

	Шешем тағы бір шырпысын жағып, зираттың ішін байқастай шолды. Сол жақ босағада қаттай жиналған шөмшекті көрдік.

	– «Бәсе, әруақты орынның осындай рахымы болатын.» – Шешем қуанып кетті.

	Менің де көңіліме медеу кірді.

	Мойнымызға асқан қоржынымызды түсіріп, аз-кем тізе бүгіп отырдық. Арқамыздан әжептеуір зіл түскендей болды. Алғашқы бетте байқамаппыз, жиын-теріннің әжептеуір салмағы бар екен.

	– «Ертең иығымызға емес, арқамызға асып алармыз», – деді ше-шем. Сонсоң, текшеленген шөпшектің біраз бөлігін ыңғайлап бері алды. Бұтақтарынан шырпып ұсақтады да, тамыздық жасады. Кебу шөпшек тез тұтанды. Зираттың ішіне жарық жүгірді. Елтең-селтең көлеңкеміз арбиды.

	– «Жарықтық, жалғыз екен ғой.» – Шешем сонау төрдегі томпи ған топыраққа қарады. Жай үйінді топырақ емес. Қабыр. Талай жылдар өткені, тегін адам емес екені беп-белгілі. Және мына зиратты жалғыз өзіне ғана салғызбағаны анық. Кіші-гірім отау үйдің кеңдігіндей аумағы бар. Зират иесі өзі төрге жатқан да, екі босағаны тағы екі кісіге ыңғайлағаны байқалады. Бірақ оларға бұйырмағанға ұқсайды.

	– «Тірлігінде орын дайындатып қойғандардың көбіне сол орыны бұйырмайды деуші еді. Ол кісілерге де бұйырмаған ғой.» – Шешем күрсінді. Өз көкірегінде де соған ұқсас өкініші бар сияқты.

	– «Әкемнің қасында сенің де орның бар емес пе еді?» Сұрамай-ақ қоятын жөнім еді, сөздің ретімен сұрай салсам керек.

	– «Әкеңнің қасы түгілі сүйегіміздің қайда қалатынын да бір Алланың өзі де білмей қалатын сияқты ғой.» – Шешем тағы күрсінді. Мұңын шағатын да жан таппай торыққанға ұқсайды.

	– «Онда мына жаңа өкімет, шынымен-ақ, құдайдан да мықты болғаны ғой.» – Жаңа өкіметті қолпаштағаным емес, айдынына сүйсінгенім іспетті еді.

	– «Қайдан білейін, жаным. Өкіметке қылған түк жазығымыз жоқ-ақ еді. Ақ-қарасын тексермей жатып телім-телімімізді шығарды. Қайсымыз қайда жүрміз? Қайда тұрмыз? Бір ауыз хабар-ошарымыз да жоқ. Өліміз кім? Тіріміз кім? Кім қалдық? Кім қойдық? Бәрі ішімізде бітеу күйік.» – Шешем тағы күрсінді. – Алда әлі қанша көрешегіміз бар?

	Дегенмен, шешем жарықтық мықты кісі еді. Тым күйректікке бой алғызбады. Әлде, мені жігерлендіргені ме?

	Бір-екі түйірден ірімшік жеп өзегімізді жалғадық. Шөпшектің астыңғы жағында төрт-бес кесінді ағаш жатыр екен. Соның үш бөлегін отқа салдық. Сонсоң, оттан аулақтау барып, бір әдиалімізді астыға жазып, біреуін үстімізге жамылдық. Қоржынымызды басқа жастадық. Бір-бірімізге басымызды түйістірдік те, бүк түсіп жата кеттік. Екі таяғымыз бен екі кездігімізді оңтайлап қойдық. Дәтке – қуат қылғанымыз.

	Қалжыраған денемізге жылу жүгіріп, маужырап жатып ұйықтап кетіппіз. Алдымен шешем ояныпты. Зираттың ішін жағалай қарап отыр екен.

	– «Талай жолаушыға пана болыпты, жарықтық,» – деді.

	Мен де басымды көтердім.

	Сыртқа шықтық. Күн көтеріліп қалыпты. Үлкен бір өзектің басталар тұсында тұр екенбіз. Төменіректе ұйлысқан шілік көрінеді. Сірә, бұлақ бар сияқты. Жадыраған күн мен жарқыраған айнала бірін-бірі құптасып, жұптасып жарасым табулы екен. Ештеңемен жұмыстары жоқ, ештеңені елең қылған қалыптары және байқалмайды. Жер бетінің күңіренгені не, күрсінгені не? Қанға бөгіп жатыр ма әлде гүлге оранып, жұмақты күйге бөленіп тұр ма, бәрібір сияқты.

	Қыңбайды. Қыңыраймайды. Өз құбылысы – өзінің билігінде. Табиғаттың құдыретіне тек бір Алланың ғана әмірі жүрмек қой.

	Шешем зираттың босағасына бір тізерлей тізе бүгіп, құран бағыштады. Екеуміз де разы ниетпен бет сипадық.

	Сонсоң, қоржынымызды арқалап, таяғымызды ұстап, бұлақ басына қарай жылжыдық. Зираттың босағасындағы дайын шөпшектен қолтығыма қыса кеткім келген. Шешем алғызбады.

	– «Біз сияқты кіріптарлыққа ұшыраған тағы біреулер пана іздей қалса, бойларын жылытсын. Әрі бойлары жылынады, әрі көңілдеріне тиянақ болады», – деді.

	Шіліктің ара-арасынан шөпшек тердік. Мардымсыз екен. Өткенкеткен жүргіншілер әбден тықырлап тастапты. Барының өзі әлі дымқыл. Дегенмен, даланың аты – дала. Төңіректегі қырлауыттардың бетіндегі тобылғы-тораңды тергіштедік. Әйтеуір, от тұтаттық. Жез құманға су құйып, шәй қайнаттық. Шұңғылдау жез тәрелкі бар еді. Шешем оны да алыпты. Соған қарындағы қуырдақтан салып, қоламтаға қойды. Ірімшігіміз, құртымыз дастарханға қойылды. Әрине, аз-аздап қана ұстаймыз ғой.

	Бойымыз ширап, оймыз әжептеуір жігерленіп қалды. Түндегі тақтақ жолға қайта түстік. Қатты жүрмейміз. Уақ-уақ бой суытып, демаламыз. Аузымыздан малта құрт үзілмейді. Өз сөліміз өзімізге сусын. Жол бойы жүргіншілер көп емес. Ел-жұрт қыстаудан әлі шықпаған кез. Анда-санда ғана жол бойы әлдебір қыстақтар кездесіп қалады. Көбіне, қарауылдап қана өтіп кетуге тырысамыз. Тек, қоналқылыққа ғана еріксіз бұрыламыз. Не қылған жүргінші екенімізді ешкімі түсіне қоймайды. Бас-аяғымызға қарағыштайды. Өне бойымызды шолады. Қаңғырған кезбелерге жатқыза алмайды. «Бастарына іс түскен біреулер» дейін десе, «елден, жерден безетіндей бір әйел мен бір қызға сонша не зорғын туа қалыпты?» деп ойлайды. Бірақ қоналқылықтан ешкімі қуа қоймайды. Шалапқа ұқсас шайын береді. Ірімшік, құртынан салады. Жарылқап емес, әрине. Тақ-тұқ еткізіп аздап қана себеді. Өзіміз де рахметімізді айтып, тек, түнеп шығуға ғана тілек қыламыз. Тағы да үш-төрт рет иен далаға түнедік. Он күннен аса жол жүрдік. Ұсқынымыз қашып, өңіміз айналып кетсе керек. Ұйқы, күлкі, тамақ, ұзақ сапар жүріс. Жанымыз да, тәніміз де әбден-ақ қажыды. Аягөздің шетіне іліктік Шеткерірек үйдің бірінен қоналқылық өтіндік. Үй иесі кескін-келбетімізді барлап ұзақ қарады. Сонсоң, жөн сұрады. Семейге баратынымызды айттық. Иланды.

	Бірақ көңіліне сыйғыза алмады. Өзіміз де артығырақ өлшеп қойсақ керек. Жәпірейген жаппалау үйлердің біріне бара салмай, еңселілеу үйге бет тірегенімізге іштей өкінуліміз. Тіпті, шегіншектеп қайта шығып кетуге айналғанбыз.

	– «Арқа – бастарыңды босатып, отырып демдеріңді алыңдар.» – Сірә, үй иесі өзі болса керек, келген беттен тексермелей жөнелген қатқыл даусы сәл-пәл жұмсарған-сынды.

	Қоржынымызды кіреберіс бұрышқа сүйедік те, дәлізінде тұрған ұзын отырғышқа именшектей барып, тізе бүктік. Шешем көкірегін қарс айырып күрсініп салды. Іштен тынған мұң мен зар титығына әбден жетсе керек.

	– «Бәйбіше, неге сонша қамықтыңыз?» – Үй иесі әлдебір жөніне қарай бұрыла берген еді, қалт кідірді.

	– «Е, отағасы-ай, кездескен біреу жөн сұрайтын, жолшыбайғы үйден қоналқылық тілейтін адам мен бе едім?! Құдай уақытысы, заманның басқа салғаны осы болып тұр ғой.» – Шешем тағы күрсінді.

	– «Ойпырмай, бәйбіше-ай, көңіл жүгің ауыр екен. Заманың қайтқан екен. Адамның басына салған адамның кебі осылай болып тұр ғой. Киімдеріңді жеңілдеп, беті-қолдарыңды шәйініп жіберіңдер де, ішке кіріңдер. Үйдің бәйбішесі базар жағалап кетіп еді. Қазір келіп қалар.» – Үй иесі оншалық бір қалбалақтай қалмаса да, оң қабағын таныта бастаған сықылды.

	Үсті-басымыздың шаң-тозаңын қағып, біті-қолымызды жудық.

	Жап-жақсы қылып шәй жасап қойыпты.

	Ындынымыз құрып-ақ отыр, бірақ әдеп сақтадық. Шұқылапшұқылап шәй жемнен алдық. Үш-төрт шыныдан шәй іштік.

	– «Әбден қалжырапсыңдар. Бой-бойларың босаңси қалғаны ғой. Бір-екі сағат ұйықтап алыңдар. Сонсоңғы шаруаны сонсоң көрерміз.» – Үй иесі әйеліне қарады. Әйелі басқа бір оңаша бөлмеге ертіп апарды.

	Астымызға көрпе жайып берді. Басымызға жастық тастады.

	Үстімізге әлдеқандай бір жеңіл жамылғы берді.

	Киімшең құлай кеттік. Уақытша деп ойлағанбыз.

	Қыбыр-қыбыр қозғалыстан, дабыр-дұбыр сөзден ояндық. Бөлменің іші жап-жарық. Түсіне алмадым. Қайда жатырмыз? Қайдан келдік? Біразға шейін ес жия қоймадық.

	– «Ұйбай-ай, ұят болды-ау. – Шешем атып тұрды. – Кеше түстен бері оянбай ұйықтағаннан саумыз ба?» – Абалақтап терезеге қарайды. – Түс әлетіне айналыпты ғой.

	Жатқан орнымызды тәптештеп жинап жоғары қойдық. Отағасы да, бәйбішесі де дәлізде жүр екен.

	– «Әбден қалжырапсыңдар, шырақтарым. Тұяқ серіппедіңдер. Кеше кешкісін тамаққа оятайық деп, мына бәйбішем екеуміз кезеккезек бірнеше рет бардық. Ұйқыларыңды қимадық. Ұйқыларың да, түр-кескіндерің де кісі батып бұза қоятындай емес екен. Түк кінәсіз, түк күнәсіз, әншейін бір, періште кейіпте екенсіңдер. Елден, жерден ерді бездірген замандар болып еді, ана мен баланы бездірген заман да шықты, міне. Егескен екі елдің арасындағы жаппай қырғын соғыстың тұсы болса, ондайды түсінесің. Соғыс жоқ. Қырғын жоқ. Өз араңнан өзгеше біреулер өзгере қалды да, шәт-шәлекейімізді шығарды. Түрлері жаман. Ұзаққа созылатын кеп. Ұзаққа созылады. Және талай жанның басын жұтады. Ел-жұртты негізгі болмысынан айырады. Жарайды енді. Алла тағаланың мұнысын да көрерміз. Көрерміз де көнерміз», – деді. Жайбарақат қана сабырмен сөйлейтін адам екен. Қалпы құраған кісі есебінде сезіле қоймайды.

	Жуынып-шәйініп шәйға отырдық. Бөлекше табақшамен ет келді.

	– «Кешегі қонағасылық сыбағаларың. Тамақ ішуге де шамаларың жетпеді ғой». – Отағасы табақты алдына алып өзі турап берді. Күңкілдеп сөйлеп отыр. Қай жерден келе жатқанымызды, қанша күн жол жүргенімізді сұрайды. Есіркеп, мүсіркеп басын шайқайды.

	– «Бармаған, көрмеген жерім еді. Естуімше, бір азапты өлке бо-луы керек. Жері шалғай, жан-жаққа қатынасы қиын болса керек.»

	Шешем де, мен де жақтыра қоймадық. Бірақ өре тұрып, намысқа шабар күн қайда. Төрінде ұйықтап, ас-суын ішіп отырып, қаңғырып жүрген басымызбен қарсы шыға алмадық

	Тамақ ішіп, арқа-басымыз кеңіген соң, жөн-жосықты біз сұрадық. Жоқ, оның жөн-жосығын емес, өзіміздің қалай жүріп, қалай тұратынымыздың бағыт-бағдарын сұрап жатырмыз да.

	Әлгі кісі толғанып, толғатқандай күйде мүдіріп отырды. Жөн айтқысы келмегендей ме, айтуға қиналғандай ма, әйтеуір, жақтыра қоймаған сықылды.

	– «Жүріп кетпек ойларың бар ма?» – Қайрылып шешеме қарады.

	– «Елдің көз-құлағынан сырт қашық жерге барып, тіршілік жасап көреміз бе деген дәмеміз ғой». – Шешем өзінше сеп-сенімді сөйледі.

	– «Қиын тиеді, әрине. Басқадай лаж жоқ болса, амал қайсы. – Ота- ғасы тағы да кідірістеп қалды. – Қаржы, қаражаттарың қалай еді?» – Басбағып шешеме қарады. Әлденені аңдып, тұзаққа түсірмекші қарауылға ұқсайды.

	Шешем маған жаутаңдады. Не істеудің амалын сұрағаны. Әлгінде ғана қарауылшы сияқты көрінген адам енді маған жанашыр қайырымды кісінің кейпінде танылды. Мен белгі білдірдім. Шешем қамзолының ішіндегі бір түйіншегін сөкті. Өзінің алдына қойды. Қимағандай, батпағандай қалыпта түйіншекке телміре қарады. Сонсоң барып байлауын шешті. Алтын, күміс сақиналардың бір бөлігі екен. Тағы қарады. «Қимай отыр» деп ойлағам. Иә, қимаған да шығар. Анығы, іш-күйі толқып, толғанып отырса керек. Әрбір бұйым өмірінің әр кезеңінің куәсі болды ғой. Ылғи жақсылықты күндер. Салтанатты сәттер. Оң жақта отырған ерке қыз кезінен бастап жиналған асылдары мен әшекейлері. Тілсіз болғанымен, бәрі көз алдында сайрап тұр. Әрі жайнап тұр.

	Отағасы көз қырын ғана салып мөлшерлеп көрді.

	– «Мыналарың да біраз нәпақа, – деді сонсоң. – Әттең, жүйе-жүйесімен ұқсата алмайсыңдар-ау. Кәдуелгідей-ақ қынжылды. – Жарайды. Осы жақтан ақшаға айналдырудың жөнін қарастырамыз.» – Жайбарақат сөйлеп, бейқам ғана үн қатады.

	Шешем қипалақтап, асыға бастағанның ыңғайын танытты.

	Отағасы сол ыңғайды түсіне қойды.

	– «Әбден қалжырапсыңдар. Титықтапсыңдар. Осында үш-төрт күн демалыңдар. Қаражат мәселесін де реттейік. Семей деген алыс жер. Жол бойы қауіпті. Өз беттеріңмен жолға шығуға болмайды.» – Осыным құп па дегендей, отағасы бәйбішесіне қарады.

	– «Иә, кір-қоңдарыңды жуыңдар. Бас-аяқтарыңды ретке келтіріңдер. Орыстың моншасына ертіп апарайын. Бойларың жеңілдеп қалады.» – Бәйбішесінің алғашқы амандық-саулықтан кейін тіл қатқаны осы. Жаймашуақ, жайдары сөйледі.

	– «Мына әшекейлеріңіздің ішінен көңіліңізге қымбат біреуін алып қалыңыз. Өзгесін апарып ақша жасайық. Орыстың бір көпесі бар. Осындай айырбаспен айналысады. Жарымын өкіметтің ақшасына, жартысын Мекалайдың күміс ақшасына айырбастаған жөн шығар. Аса мұқтаждық кезде өтімділігі жоғары. Ал дүкендердегі саудасаттыққа өкіметтің өз ақшасы жүреді.» – Отағасы орнынан көтерілді.

	Шешем жұмырланып көбірек желінген бір сақинаны таңдады.

	– Баршынның әкесінің маған алғаш сыйлаған тартуы еді. Қолымнан тастамаушы едім. Осыны алайын. – Шешем әлгі сақинаны аялай сипады. Сонсоң үй иесі екеумізге кезек жаутаңдады. Ерекше өтініп, рұқсат сұрағандай кейпі бар.

	– «Бәйбіше-ау, мүлік өзіңіздікі. Қайсысын, қаншасын аламын дейсіз – ықтияр өзіңізде. Ешқайсысын өткізбеймін десеңіз де қожалық өзіңізде. – Басқадай бөтен-бастақ пиғылдан таза, жанашырлық қалпы.

	Шешем басқа сақиналарды шүберекке қайта орады да, отағасының қолына ұстатты.

	– «Өзіңіз қоса жүріңіз, бәйбіше.» – Отағасы шешеме қолқалай өтініш қылды.

	Шешем тартыншақтады. Ана кісінің өзіне сенетінін, орайына қарай іс қыла беруін қолайлы көрді.

	– «Жоқ, бәйбіше, олай болмайды. Ақы иесі – сізсіз. Басы-қасында өзіңіз жүріңіз. Әрберден соң, менің көңілімнің тазалығына жақсы. Сіздің де сәл-пәл күдіктен ада жүргеніңіз дұрыс.»

	Сөйтіп, екеуі барып, әлгі бұйымдарды ақшаға айналдырып әкелді.

	Түнге қарай шешем маған ақыл салды. Кесек алтынды да күміс ақшаға ауыстырып алудың дұрыс-бұрыстығына пікір тартты. Ондайдың қаншалықты дұрыс-бұрыстығын мен қайдан біліппін? Ақшаның керектігін, асылдың қайтадан ақша болатындығын елеп, екшеп көргендігім – осы. Қайта, «басқа түскен қиыншылыққа төзе білуге болады екен-ау» деп ойлап қоямын. Әжептеуір, мардамсып, көңілім көншиді. «Азап та, тозақ та емес, қиыншылық қана» деп жұбатам өзімді. Сол қиыншылықты бастан өткергенімді мақтан қылатын сияқтымын. Алдағы күндерді, ертеңгі жағдайды ойлап зар шегіп қамыға қоймағам.

	– «Ана кісіден сұрасақ қайтеді?» деймін. Берген бар ақылым осы ғана.

	Сұрадық. Алтынды көрсеттік. Жұмыр емес, жалпақтау. Тығып ұстауға әдейі арналған сияқты.

	Ана кісі аударып-төңкеріп көрді. Салмақтап-салмақтап қояды.

	– «Мұныңыз, енді көп қаражат Самороднойдың өзі екен. Дұрысы –әзірше мұны осы күйінде ұстау. Мекалайдың күміс ақшасы – уақытша құбылыс. Жасырын уақытша ғана тұр. Өкіметтің өз ақшасы да берік емес. Бірде құнсызданады. Бірде көтеріледі. Аса бір мұқтаждық туғанда болмаса, мұныңызды сақтаңыз. Арыға тығып ұстаңыз. Қаладан үй сатып алуға да болар еді. Шіркінай, ә! Аман-есен балаңыздың қолына бір тисе, ұқсатып-ақ жіберер еді. Аманшылық болса, оған да жетерсіз-ау. – Біздің емес, тап бір өзінің арманындай қылып айтты. – Өздіктеріңізден танитын сенімді адамдарыңыз болмаса, мен бір-екі адамның мекен-жайын берейін. Хат жазып берем. Аса бір мұқтаждық болған жағдайда іздестіріп көрерсіздер. Әйтеуір, өз беттеріңізбен ақша айырбасына түспеңіздер. Барған бетте қолайлы пәтер тауып алыңыздар. Қаланың шет жағының керегі жоқ. Тым орталығына да жүгірмей-ақ қойыңдар. Орталыққа тақауы жақсы. Қаражаттарыңның бар екенін ешкімге сездірмеңдер. Есіктерезелеріңе сақ отырыңдар...» – Отағасы осындай-осындай ақылкеңестерін жаудырып жатыр. Бәріне бас изейміз. Бәрін құп көреміз. Сақтықты ескерткен сайын үрейіміз күшейе түседі. Осы Аягөзде-ақ қала берсек пе екен деп те ойлаймыз. Бірақ ағатайым іздесе, Семейден іздейтіндей үміттенеміз.

	Әлгі үйде үш-төрт күн жатып, тыңайып қалдық. Тәуекелге бел буып, жолға шығуға ұйғардық. Семейге бара жатқан арбалыларға қосты. Ерекше тапсырды. Жүн-жұрқа, тері-терсек, әйтеуір, сондайсондай сырт заттар апарып өткізетіндер екен. Он шақты арба. Он бестей адам. Сонау үстіне шейін лық тиелген жүк. Әрбір арбаның алдыңғы жағынан ғана бір кісілік, екі кісілік орын қалдырған. Төртбес өгізді запасқа қосақтапты. Шешем екеуміз екі арбаға жайғастық. Қатар отыратын орын жоқ. Екеуміздің қасымызда – арба айдаушы екі жігіт. Жол азығымызды, өзімізше, жеткілікті-ақ етіп алдық. Тағы да сол талқан, құрт, ірімшік. Қарынға салып алған ащы қуырдақ.

	Бәрі де базардан табылды. Қуырдақты өзіміз қуырдық, әрине.

	Сөйтіп, тағы да жолға шықтық...

	Баршын апай терең тыныстап алып, менің қас-қабағымды шолды. Барлап, бақылай қарайды. Әңгімесінің әсерін, менің ары қарайғы ынта-ықыласымды бажайлағаны сияқты.

	– Шаршадыңыз ба? – деймін. Әңгіменің жалғасын ертеңге қарай ойыстыруға пейілмін. Бірақ сол ертеңге бұл үйге қайта келе қоятыныма күмәндімін.

	– Алланың берген қуаты ма екен, осы өткенімді айтқанда түк шар шамаймын. Қайта, тыңая түсетін сияқтымын. Көкіректегі дертім мен шерім біразға шейін ортайып қалатын сияқты. Әрине, өткенді ойға түсіріп, көз алдыма тізбектеген сайын жүрегім де ауырады-ақ. Бірақ кеудемді ортайтқым, ел-жұртқа жариялағым келеді де тұрады. – Баршын апайдың үнінде өтініштің, тілектің сарыны бар.

	– Жиі айтасыз ба? – Жазғыратын сықылдымын.

	– Жоқ, жиі айтпаймын. Табан аумай, тап жылмай оның бәрін кім тыңдап отырады. Тыңдайтын – құлақ, ұғатын – көкірек, құптайтын – ықылас керек. Оның бәрі кімде қабатымен кездесе қояды? Әңгіме де күй таңдайды. Адам таңдайды. Бастан кешкен жай-күйімді өзіңе бір жеткізсем-ақ деуші едім. Ақыры, бастадым, міне. Бүгінге осы да жетер. Толас қылайық. Қалғанына ертең келерсің. Тыңдауға тұрарлық десең, әрине. Тұрмайды десең – мұнан былай ол турасында ешкімге енді қайта жақ ашпаспын. Бүгінгі келгеніңе рахмет, шырағым. – Баршын апай апыр-топыр төңкеріліп, теріс қарап жата қалды. Бүк түсіп, бүкірейіп жатыр. Әлденеге өкпелеген адамның сиқын танытады. Не істерге білмей дағдарып мен тұрмын.

	Рахметімді айтып, үйге қарай жылжуым керек, әрине.

	– Рахмет, апай. Мен қайтайын. – Әлдеқандай ілтифат күтіп кідіріп қалдым. Ешқандай қыбыр да, сыбыр да байқалмайды. Жөткеріндім.





Сипалақтадым. Ешқандай қайта қайырым білінбеді.

	Үйге қайттым. Апайым әрнені түртпектеп сұрағыштап жатыр.

	Сараң сөйлеп, үзік-үзік жауап қаттым.

	– Бәрін айтты ма? – дейді.

	– Жоқ, басы ғана басталды, – деймін.

	– Пәлі деген. Сонда онысы қай уақытта бітпек? – Апайым жақтырмай қалды. Мені емес, әрине. «Подругасын» жақтырмады. – Басыңды қатырып... қайдан айтып едім. – Өзін де жазғыра түсті. – Былайшаң, енді ... Ұнатқан тұстарың бар ма? Керегіңе жарайтын ба? – Әдейі жақауратқаны. «Бүлдіріп алдым» деп ойлап, тігісін қайта жатқызуға қисын іздегені.

	– Аракідік шығады ғой, әрине. – Апайымның көңілін қимай жұбатқандағым.

	Баршын апайдың өзі үшін ерекше хикаят, әрине. Өткен тағдыры. Басынан кешкен күндері. Азапты шақтар. Қиын-қыстау тағдыр. Үзілген үміттері. Бастала беріп сола қалған қуаныштары. Өз көңілінде соның бәрін жалғыз бұл кісі ғана кешкендей көрінеді. Мұндай азапты өмір басқа ешкімнің басына түспеді, тағдыры мен талайын тұқырлатып жайпамады деп бағамдайды. Бірақ шындығында, талайдың тағдыры, талайдың өмірі. Мұндай кепке душар болып, мұндай күйді ғұмыр еткендер толып жатыр.

	Иә, бұл үшін жаңалық әңгіме, тың құбылыс емес. Көп естіді.. Көп оқыды. Жаңалық емес. Белгілі тарих. Бірақ ана кісі осыны жаңалық қылып айтты. Жаңалық қылып айта алды. Сиқыры неде? Жиі қайталағанынан ба? Оның да әсері бар шығар. Әңгімешілдік ерекшелігі басым ба? Соншалықты жатық, үйлесімді, үндесімді шығарады. Көркем туындыдай қабылдайсың. Еліткіш, елтіткіш күші басым. Талантты шыққан туынды. Иә, туынды. Нағыз туындының өзі. Оқиғасына ере қоймайсың. «Ендігі оқиғаны қалай берер екен? Қалай суреттейді? Образдарын қалай даралайды?» Соған қызығасың. Осы әңгімені, сөз жоқ, басқалар да ұйып тыңдады. Елегізіп отырды. Аяушылық, сүйсіну, ыза мен кек, қорқыныш пен үрей, тағы не күйге түсетініне тықыршыған көңілдің мазасыз алаңдауы – бәр-бәрі қосылып жан дүниелерін ширықтырды, әрине. Сірә, қайта-қайта құмартып тыңдайтын себептері де содан. Басты себебі, әрине. Сонсоң, өз көңілдерінде өздері жасаған айрықша бейнеге бас шұлғып қолпаштау көрсетіп, әр сөзін құптап, ерекшелей көтермелейді. Осындай қошаметке, сөз жоқ, ана кісі де дандайсиды. Өз тұлғасын да, өткерген өмірін де, қазіргі қалпын да, шындығында да, ерекше деп бағалайды. Бәлкім, қазіргі тірлігінің де (техника тілімен айтқанда) қозғаушы күші осы сенімдері шығар. Жоқ, Баршын апайға кінә тағудан аулақпын. Басынан өткерген таршылығы мен қоршылығын мақтан үшін, ерекшелену үшін айтпаған-ақ шығар. Әуелгіде әңгіме ретінде сөз қозғады, әрине. Ешкімнен аяушылық күту үшін болмаса да, жылдар бойы кеудесіне толған өксік пен зарды ортайтып отырғысы келді. Анда-санда. Орнына, ретіне қарай. Тыңдаушысы кезіккен кезеңдерде. Әңгімесі тыңдаушыға жақты. Олар бір-біріне жеткізіп, көтермелеп әкетті. Тыңдаушы көбейді. Құптаушы көбейді. Баршын апай тұлғалана берді. Жұрттың әсіре мақтауы шын тұлғасымен көмкерілді...

	Мен өзіме өзім реніш білдірдім. Тірегі жоқ, тұрағы уақытша жалғыз әйелге («кемпірге» деуге аяған сияқтымын) соншалықты бақастана қалғаным не? Қайта бармай-ақ, әңгімесін тыңдамай-ақ қойсам – маған кесік кесе қоймас.

	Осы тоқтамды жұбаныш қылып, түнді өткердім. Ертеңгісін ұйқым қанық, денем ширақ, ойым тұнық еді. Ауылды жердің тұнық табиғаты мен кіршіксіз ауасының әсері, әрине. «Кіршіксіз», «таза» деген ұғымдар «ауа» сөзін қаншалықты көтермелей алады? «Ластың» қарсы ұғымына жүргені ғана болмаса, тақ мынадай ауаның қасиетіне толық жүре қоймайтын сияқты. Әлгі сөздердің төменшігінен емес, жөнді-жөнсіз, орынды-орынсыз тіркестіре беретін өзіміздің кінәміз. «Саф» деген сөз бар тағы да. Бірақ сирек қолданылатын, жанжүрегіңе оншалық жуықтай бермейтін ұғым. Соншама сүйсініп, соншама тұшына алмайсың. Мынау өңірдің тап қазіргі қалпын тек суретші ғана қайта көшіріп, бояуын жеткізе алуы мүмкін. Жақсы суретші ғана жеткізеді. Көзбен көріп, жандүниеңмен сезіну ғана лазым. Өне бойың тұшынып, тағы да жандүниең ләззат алуы шарт. Арыдан өркештене жоғарылап келіп, бері сала жазалаңдай беретін тау етегі өзен алқабына қарай анадай жерден жайдақтай қалып, жалпақ аңғардың бір шетін көмкереді. Тау қойнауы ойдым-ойдым төңкерілген көгілдір желек. Сірә, қайың, терек, көк талдары аралас болар. Таудың өркеш бастары саты-саты жоғарылай жөнеледі. Соларды қуалаған көк желектер де біраз жерге шейін қалыспайдыақ. Алайда, тау шоқылары, бәрібір, биік. Басын биіктен алып, бойына өз жынысынан басқа өзге ештеңені жолатпай, тәкаппар керіліп маңқиып тұрады.

	Еңселі қара орманы болмаса да, көк тал мен қоңыр шілік бастаған негізгі өскінге басқа да ұзынды-қысқалы көп жыныстар қосылып әжептеуір ну жасайды. Алыстан көз тастап, сырттай шолсаң – тұтаса созылған, ары қарай шұбалып кетіп бара жатқан желкілдеген көк желекті көресің. Бәрінің ұшар бастары үлпілдей желпініп баяу тербелген толқынды құрайды. Бірін-бірі қуалап, бірінбірі сағалап шексізге қарай созылып бара жатады. Бұраңдай созылады. Ирелеңдей жылжиды. Иә, шындығында да, жылжып бара жатады. Көгереңдеген қалың ну мамырлап толқып, маңғаз жылжып бара жатқандай әсер береді. Өркеш таудың биігіне қарап бойың өскен дей болады. Мынау ұзына алқаптың ұзына бойын назарыңмен қуаласаң – көңілің өседі. Жан-жағыңа қарайсың – тек қана табиғат. Бірбіріне ұқсамайтын, бір-бірінен бөлекше көріністер. Анау бір кішкене ғана жүлге – бөлек табиғат. Табиғаттың ішіндегі табиғат. Әлдебір жақтан бөлекше әкеліп орната салған қосынды сияқты. Сонау еңселі тау жүлгесінен оқшау бөлініп өз алдына жеке әлем құраған. Үш жағын бірдей ақ қайың мен теректер көмкерген. Ауылға қараған ойпаңдау бетінен бері – төбенің түбін жарып шығып, шымырлап аққан бұлақ бар. Сонда, мына төбе судың ортасына өскен өсінді сияқты.

	Ауыл маңының қай жағына қарасаң да, табиғаттың бөлекше сынығын көресің. Бөлекше сынығы. Сонымен қатар, осы бөлекбөлек сынықтар бірігіп тұтас табиғаттың үлкен құрамын жасайды. Бірін-бірі толықтырып, бірін-бірі көмкере әрлеп, арыға тартып ұласа береді. Тек... ана жалғыз төбе ғана оқшау. Бөлекше. Аты да затына сәйкес. Бөлектөбе. Дәл айтқан. Тауып қойған.

	Көңілім тояттап, еңсем биіктеп біраз тұрдым. Ретсіздеу шашырап жатқан үйлерге қарадым. Әркім өзінің қалаған жерін қолайлап сала берген. Баршын апайдың үйі – тіпті жеке дара. Бөлектөбе сияқты. Өз алдына – бір ауыл. Жалғыз адам. Жалғыз үй. Жеке тірлік. Жеке күй. Күнкөрісі? Азын-аулақ зейнет ақым бар деген. Азынаулақ малы болса керек. Е, айтпақшы, бұл кісінінің жөн-жосығына не істеген жөн? Іштей қипақтап, қиналған сияқтымын. Көңіліме тереңдесем-ақ, ар жағымның бұрып тұрғанын сезетін сияқтымын. Әңгімеге қызыққаным не ерекше бағалағандығым емес. Айтушыға соншалық ден қойғанымнан да емес. Өткен тағдырына білдірген көңіл жұбатуым ба екен? Теріс қарап бүк түсіп жатып қалған шүйкедей жан көз алдыма көлденеңдей береді. Күндіз – күні бойы жалғыз. Түнде – түнімен жалғыз. Жалғыз үй. Жалғыз кемпір. Жұбаныш қылатын өткені де жоқ. Өткенінің бәрі өкініш қана. Жоқ, өкініш емес, қайғы мен қасірет. Ең бақытты өмірді бастап, ең бақытсыз өмірмен аяқтамақ. Тағдыры ма? Қоғамның ісі ме? Бұл қоғамға кінә тағуға кімнің дәті барады? Жігерлі ұрандар. «Бәріне ортақ» деп телінетін істер. Заман да халықтыкі. Болашақ та халықтыкі. Қателік, кемшіліктер кетсе, ол да өмірдің заңы. Ортақ мүдде ұлан ғайыр істе ағаттық кетпей тұрмайды. Әрине, орындаушылардың тарапынан кеткен ағаттық. Басшылықтың шалағайлығы емес. Басшылықтың міндеті – соны дер кезінде көру. Қайта жөніне келтіру. Енді қайталанбауына жол бермеу. Ал сол кемшіліктердің салдары қаншама жанның тағдырын жалмады. Жеке өзінің тағдырын жалмады. Ұрпағының өмірін зар мен мұңға толтырды. Мына кісінің өмірі – соның бір мысалы, бір көрінісі.

	Ойға малтығып келе жатып, Баршын апайдың үйінен шыққанымды бір-ақ білдім. Анығы, өтіп бара жатқанымды байқамай қалыппын.

	– Төкен-жан, сейілдеп жүрмісің?

	Оқыс үн оқыс естілді. Селк ете түскем жоқ, бірақ тіксініп қалдым. Жаратпаған, жақтырмаған үн. «Кешегі әңгіменің жалғасын естуге құлық білдірмей, енді сейілдеп бара жатырсың-ау» деген қатқыл үн.

	– Жоқ, сейілдегенім емес, апай. Осында келе жатқан бетім. – Жалбақтап ақталғаным жоқ, жай ғана жөн білдірдім.

	– Шәй жасаулы тұр. – Баршын апай ішке қарай жылжыды.

	Иә, дастархан жасаулы тұр екен. Құрт, ірімшік, май, қатық – негізгі тағамның қатары солар. Жапырақтап турап, тоңазыған ет қойыпты. Оның қарамы аздау.

	– Етті әдейі түс кезіне қалдырдым. Өзіміздің ата дәміміз ғой, осылармен шәй ішсін дедім. – Баршын апай онсыз да жақын тұрған дәмді алдыма қарай итермелей тықпалап, итіндіре тақады.

	– Ет қазақтың дәміне жатпайтын ба еді?

	– Әдейі қалжың қылдым. Сөз ретіне қарай әңгіме жалғағаным.

	– Ет – бас тамағы. Сый тамағы. Бірақ қолдан жасайтын тағам емес. Басқа да халықтың көбінде бар шығар. Ал мыналар – ата дәстүрінің дәмдері. Қалып барады. Дәстүрдің тозғаны деген сол. – Баршын апай ақырын ғана күрсініп салды.

	– Заманның озғаны да бар шығар. Жаңа заман өзіне лайық ас-дәмін ала келеді. – Мен өз заманымның сөзін сөйледім.

	– Қарағым-ай, сенің заманыңмен тайталасуға менде дәрмен бар ма? Жаңалығың көп қой. Мынау аспан мен жердің астын да, үстін де бұзып-жарып жатқан жойқын күштерің, әлемнің о шеті мен бұл шетін көз алдыңа әкеліп құбылтып қойған өнерлерің, осындай-осындай адамның, қарапайым адамдарды айтам, ақыл-ойы жетпейтін ғажайыптарды жасап жатырсыңдар. Мұхиттың астына түстіңдер, аспан ұшып айға бардыңдар. Бәрі жақсы! Бәрі керемет! Бірақ... – Баршын апай тосылып қалды. Аз-кем жасқанатын сықылды.

	– Ие... – деймін мен. Ойына батылдық үстеген сыңайым.

	– Соның бәрінен маған не пайда? Тоз-тозымды шығарып, үрім-бұтағымды телімдемей-ақ жететіндеріне жете берсе ет-ті. Өз ауылым да, туып-өскен ата жұртымда сайранымды салып мен жүрсем ет-ті. Жарты жұртын қорлық пен азапқа байлап, өлімге ұшыратып, жарты жұрттың жетістікке жеткенінде нендей бәтуа бар? Соны түсінбеймін.

	Мен қарсы қайырым пікір айтып, басқадай дәлел тоспадым. Өз көкірегімдегі кейбір түйіндерімнің жаңғырығын естігендеймін. Жаңа өмірдің жаңа кезеңінің азаматы. Оқыған-тоқығаны бар жаңа азамат. Және ескі өмірдің сарқыты есепті қарт адам. Оқығаны жоқ. Тоқығаны?.. Көргені, басынан кешкені бар. Сол көргені мен басынан кешкен түйіндері әлгі азаматтың қортындылаған болжауларымен үндес шықты.

	– Жарайды, қарағым, менің ой жоталарым сендердің ой жүйелеріңе арна бола ала ма? Қорлық пен азаптың зары өткен соң айтасың да, әйтеуір. Енді, көңілің құп алса, кешегі әңгімемді бастайын. – Баршын апай маған қарап жанар төңкерді. Рұқсат өтінгендей сыңайы бар.

	– Иә, Иә, әңгімені жалғастырайық. – Мен де ықыласымды таны-тып, құптау білдірдім.

	Баршын апай төсегіне арқасын сүйеп көсіліп отырды. Астында төрт бүктеп салған құрақ көрпеше. Арнайы жасалса керек. Төрт бүктеп салғанда көсіліп отыруына жететін ұзындықпен әдейі өлшенген. Құрақтары сәнмен қиысқан. Шебер құралған. Түрлі түсті құрақтар бір-бірімен жарасым мен үйлесім тауып құбылып, құлпырып көрінеді. Тек қана жақсы бұлдардың қиындысы.

	Дәл сондай құрақ көрпе менің астымда да жатыр. Тек, қарамы ғана кішілеу. Түсі, түрі, кескін-келбеті бір пішіммен қабысып, бір шеберлікпен түйілгені ап-айқын.

	«...– Сонымен, бес-алты арба бірінің соңынан бірі тізбектеліп, ырғатылып-жырғатылып жолға шықты. Шешем екеуміз екі арбадамыз. Үйшіктей ғана орнымыз бар. Көсіліп отыруға аяғың сыймайды. Біресе, астыңа бүгесің. Екі жағыңа кезек қисайтасың. Жүкке сүйеп жоғары көтергің келеді, қасыңдағы кісіден ыңғайсыз. Олар өздері, көбіне-көп, жаяу ілбиді.

	Бұралаңдаған жолдың әлдебір бұрылыстарында бір бүйірден мойнымды созып артыма қараймын. Шыққан аулымыздың қасында жүрміз. Мұншалық мимырт, мұншалық ілбіген жүрісті алғаш көруім. Аттың жорғасы мен желісіне, түйенің сумаң аяңына үйренген басым мына жүріске құлазып жарылып барам. Жаяу жүргеніміз бұдан әлдеқайда өнімді сияқты. Күні бойы қыбыр-қыбыр, жыбыр-жыбыр.

	Үңгір үйшіктей орныңнан былай-былай көз салып төңірегіңді барлай да алмайсың. Әйтеуір, алдыңғы жағыңа көз жүгіртесің – мелшиген дала. Жер көгеріп, тобылғы-тораңның жасыл желегі енді-енді ғана қаулай көтерілген шағы. Дала төсінің сәнін келтіріп, әнін айтып, сан қилы әуенге бөлейтін құс жарықтықтар әлі қотқа баса қоймапты. Әредік-әредік қана байқалады. Шыбжың қағып шоқақтап, шырпыр ұшып-қонған шөже торғайлар мен шықылықтай секеңдеген сауысқандардың үнін маңқиған маң дала елең де қылмайды. Дыбыстары бір-біріне жетіп үлгермей-ақ кеңістікке сіңіп жоғалады.

	Басқадай жанды дүниенің жаңғырығы аз-ақ.

	Әйтеуір, арба үстіндегі маған жол бойы солай көрінді.

	Табиғаттың шырайы кіріп-ақ қалыпты, шіркін! Бірақ соған еліге қоятын көңілдің шырайы шамалы еді.

	Қайран Бөрте жорғам мен күміс ерім! Күн астында жарқ-жұрқ етіп күнді шағылыстырып, төңіректің желін көтеріп, құйын үйіріп, желкілдеп бара жатушы едім. Бүкіл сол өңірдегі жорғаның төресі – менің Бөрте жорғам еді. Күміске көмкерілген ер-тұрманым түп-түгел күміс жамылғандай ақ жалқын еді. Жүгеннің ай маңдайына шоқшоқ күміс түйілген. Құйысқан, өмілдірік, айыл тартпалар күміспен қапталған. Тоқымға да әр тұс-әр тұсынан күміс жүгіртілген еді. Ертұрманымның түгел күмістелгеніне қарамай, түк салмағы білінбеуші еді. Бөрте жорғамды өзім-ақ ерттеп мініп жүре беретінмін. Соның бәрі көзімнен бұлбұл ұшып, бүрісіп-тырысып, өгіз арбада келе жатырмын. Сықыр-сықыр. Тақыр-тұқыр. Изең-изең. Гүрс етіп бір жағы төмен түседі. Шоқаң етіп жоғары шығады. Жұрымың үзіліп кете жаздайды. Тағдырдың салған құқайына өзегің өртенеді. Амалың жоқ. Лажың жоқ. Шермендесің.

	Бес күндей жол жүрдік. Ымырт үйріле бере қоналқылыққа тоқтаймыз. Арбадан қалқалап ықтасын жасайды. Бір арбаның ықтасыны шешем екеумізге тиеді. Астымызға жайған кішкентай құрым киіз бар. Үстіне төсек жапқышты жаямыз. Екі әдиалды қабаттап үстімізге жамыламыз. Түнімен дірдек қағып дірілдеп шығамыз. Қыратты, қырқалы жер екен. Түні салқын-ақ. Тіпті болмаған соң, арба үстіне төсеніш қылып отырған құрым киізді сыртымыздан жамылдық. Шаң-тозаңы бұрқырап, борсыған дымқыл топырақ иісі мүңкіп тұрады. Қолқаңды қауып, тамағыңды қырнайды. Тынысыңды тарылтады. Шешем байғұс басымды тұмшалап шәлісімен орап тастайды. Танау ұшымнан ғана кішкене тыныс жолын қалтырады. «Басыңды арлы-берлі бұрғыштай берме, танау тұсың жабылып қалады» деп ескертеді. Түнімен әлсін-әлсін танау алдымды сипалап маза көрмейді. Мен тұншығып қала ма деп қауіпсінеді.

	Өстіп итшілеумен төрт-бес күнді өткердік. Жүк ауыр. Жол бірде – өр, бірде – еңіс. Шоқалақ-шұқалақ жиі ұшырасады. Арбаның дөңгелегі шоқаң етіп әлдебір шұқанаққа сылқ ете түседі. Кежегесінен кейін тартқан ауыр жүк қос өгізді артқа қарай еңсеріп, шөмең еткізеді. Арбашының қузауымен қос өгіз тағы да алға митыңдап үздіге итінеді. Сылқ еткен арба солқ етіп жұлқынып қалады. Арба алдыға жұлқынғанда, сен артқа лықсисың. Лықсып барып, қайта түзелесің. Жұрмың үзіліп кете жаздайды. Бара-бара өгіздердің жүрісі тіпті бәсеңдей береді. Арбашылар аямайды. Дойыр бишікпен жон арқадан осып-осып жібереді. Өгіз байғұстар арқаларын мәймитіп шөмең ете түседі. Жұлқынған болады. Шамалары жоқ. Екі жақтарына теңселіп, төрт аяқтарын тәлтіректей басады.

	Арбашының бәрі жаяу жүріске ауысты. Мысқалдап болса да жүгі жеңілдеп, себі тиісін дегендері болар. Не істеудің қолайын таппай, біз де жаяулаймыз. «Сендер отыра беріңдер», – дейді. Отыра беруге дәт қыла алмаймыз. Оның үстіне, бойымызды жазып, төңірегімізді барлап, ой сергіткіміз келеді. Күнде осылай. Ұзақ күн бойы осы митың. Суық түнде дірдектеп шығамыз. Ұзақ күнде күнімен сарғайып жанымыз езіледі. Қашан жетеміз? Қайда барамыз? Қалай күн көреміз? Ағатайымның хабар-ошарын қалай білеміз? Жүрегіміз күпті. Көңіліміз алаң. Ой тұрақсыз. Сана сарқылғандай. Қайта, мынау шағын керуенге жіпсіз байланған осы шарасыз күйіміздің өзі жөн бе деп те ойлаймыз. Рас, шаршадық. Жалықтық. Ашқұрсақ күй кеше бастадық. Кірешілер бәрі жабылып азықтарын ортаға салады. Шоқиып отырып бөлек жеу ге ұяламыз. Ұяламыз да біз де ортаға қосамыз. Біздің жылы-жұмсақ дәмді асымыз ауыздарына жаға қалады. Тамсанып, толғанып ішіп-жеп алады. Кәдуелгідей, қызғаныш қылам. Бұрын-соңды табақтың түбі түгілі бетіне қарап көріппін бе? Әлгі ындыныма іштей өзім ұяламын. «Бәрі жетімсіздіктің салдары екен ғой» деп ойлаймын. Басымызға күн түсіп еді, мүскін болдық та қалдық.

	Адам ойдан жалығып, тіршіліктен жабыққан сәттерде, жаның күйзеліп, тәнің шалдыққан кездерде, тіпті, ештеңені тілемейді екенсің. Бәрібір сияқты. Өміріміз өстіп жаяулы-жалпылы жол үстінде өте ме? Әлде, бір жерге тұрақ қылып, әлдекімнің босағасында пұшайман болып жүреміз бе? Бар үмітіміз де, аңсарымыз да ағатайыма деген сағыныш қана. Сол сағыныш бойымызға жігер береді. Ойымызға демеу болады.

	Жанқалтамда кішкентай айнам бар. Желке шашыма қыстырған имек тарағым бар. Тоқтай қалған жерде арбаның көлеңкесіне отырып шашымды тараймын. Айнаға қараймын. Бетім жарылған, қара ала қожалақ біреумін. Көңілім майрылып қоя береді. Желтең немесе шаңқан ыстық күндері көлеңкеден шықпайтын еркетотайдың мынадай кепке ұшырауына жаның иланбайды-ақ. Бірақ көзің көріп, қолыңмен ұстап тұрған соң, шындықтан қайда қашып құтыласың. Желкеңнен басып, жан дүниеңді езгілейді де тұрады.

	Түс әлетінде әлдебір бұлақтың басына тоқтап, өгіздерді суарып, бірер сағат от шалдырып алады. Шешем марқұм, (марқұмның қай уақытта, қай жерде дүниеден өткенін де білмеймін), сондай сәттерді пайдаланып, екеуміздің кір-қоңымызды жуа қояды. Кірешілердің қара бақырларына су ысытып, таса жерге апарып етімізді шаямыз. Басымды жуып береді.

	Тағы да сондай бір бұлақтың басына аялдағанбыз. Басым қыши береді. Тарағыммен басымды тарадым. Айнамды алып бетіме қарадым. Бетім – таңба-таңба қара қожалақ. Шашым ешкінің қылындай сояу-сояу бірдеңелер. Тарақ тисе бітті – қышып қоя береді. Ақырын-ақырын қасимын. Одан сайын дуылдай жөнеледі. Қаттырақ қасимын. Жаны кіреді. Сүйсінемін. Анам марқұм қасыма жетіп келді де, басыма жармасты. Шашымның арасын ашып қарай салып, үрке сөйледі:

	– Уйбу, жаратқан-ай, енді қайттім? Шашың сіркелеп кетіпті-ау.

	Баж ете түстім. Шашым арасына құбыжық кіріп кеткендей тітіркендім. Өне бойым түршігіп, денем қалтырады. Селк-селк етем.

	Менің бажылдаған даусыма кірешілердің бәрі жиналды.

	Абалақтап маған қарайды. Шешеме аңтарылды.

	– Басына сірке түсіпті, – деді шешем. Тақ бір қарсы алдында құбыжық тұрғандай шошына хабарлады.

	– «Сірке?!» – Сірә, кірешілердің бәрінің даусы қабат шықты білем, жер-көк түгел жаңғырыққандай естілді. Сонсоң, әлдебіреуі қарқылдап тұрып күлді. Сол-ақ екен, жағалай арбаның айналасы қарқ-қарқ, кеңк-кеңк күлкіге толды.

	Шешем ұялғандай ма, ыңғайсызданғандай ма, төмен тұқырды. Мен ызаға булықтым. Бұрынғы заманым болса, мыналарды, бәлкім, қамшының астына алып төпелер ме едім.

	– «Жандарым-ау, мынадай жағдайда, мұнша уақыттан бері сірке түгілі бит пен құрт та қаптап кетеді. Қайта, ұқыпты таза адамдар екенсіңдер. Үстеріңе тозаң қонбайды, кір жуымайды. Мына қызым бұрын-соңды сіркелеп көрмеген бала болды ғой. Сірә, ерке өскенау.» – Іштеріндегі ең егделеу біреуі басу айтты. Жөн-жосықты тұспалдады.

	– Тым ерке өскен, бағу-қағуы айрықша келіскен бала болды ғой, шамасы. – Тағы бір кіреші тіл қатты. Қолпаштағаны ма, ішкі кекесіні ме, әйтеуір, оншалық жақтыра қойғаны шамалы еді.

	Шешем сәл-пәл күмілжіп тұрды да, жай-жапсарды түсіндірді. Кірешілердің көбі жанашырлық қалыптарын білдіргенсіді. Бірақ «ә, бәлем!» деген пиғылдары беп-белгілі. «Адамға келетін барлық пәле-жаланың түп тамыры – байлардың ісі» деген ұран айқайға бәрі де сенетіні анық.

	Аягөздегі кісі: «жөн-жосықтарыңды ешкімге айтпаңдар» деген. Шешем бәрін жайып салды. Менің еркетотайлығымды ақтаған түрі. Мен іштей тіксініп қалдым. Мына тұрғандардың бәрі жау сияқты көрінді. «Байдың қалдықтары» деп табалайтындай, тиісті орынға хабарлап қоятындай сескендім.

	– «Семейде туысымыз тұрады. Соны паналап бара жатырмыз.» –Мен қосамжарлай жөнелдім. Бастағы бит пен сірке жайына қалды. Өзімше айла-шарықпен аналардың көңілдеріндегі арамдық ойды жуып-шайған түрім.

	– Күзге қарай елімізге қайтамыз, әрине. – Жоқ жерден қорғанып, күшейіп қоямын.

	Менің өзімше қарсы айбаттарым көңілдерін басты ма, әлде, пәлендей мән-мағына бермеді ме, әйтеуір, ары қарай әңгіме өрбімеді. Жол бойғы мимырт қалпымызға қайта түстік. Түнде тоңамыз. Күндіз қарнымыз ашады. Жалығамыз. Шаршаймыз. Жел қақты. Күнге күйдік. Жел мен күн күйдіріп әбден тотықтық. Қойшы, әйтеуір, осындай итәуремен күндердің-күнінде Семейге де жеттік-ау. Мұндай көп үйді бұрын кім көрген?! Ығы-жығы. Жыпыр-жыпыр. Бар ұнатқа- ным – төбелеріне жапқан шатырлар. Жаңбыр өтпейді. Су ақпайды...

	Кірешілер түсетін жерімізді сұрады.

	– «Кісісі көп жерден түсеміз,» – дедім мен.

	– «Кісісі көп жері қайсы? Базар ма?» – Егде кісі таңырқай қарады.

	– «Иә, сол базардан түсеміз,» – дедім. Жөн мен жолды білетін адамдай-ақ тақылдап тұрмын.

	Сөйтіп, базарынан түсіп қалдық. Базар дегеніміз – ығы-жығы адамдар мен жоқтан өзгенің бәрін сататын орын екен. Ыбыр-жыбыр. Біреуі сатып жатыр. Біреуі алып жатыр. Керілдесіп, жанжалдасып жатқандары да баршылық.

	Бір көлеңкені қалқалап, орнығып отырдық. Қарнымыз аш.

	Таңдайымыз кеберсіген...

	– «Жолаушылап жүрген адамсыңдар ғой өздерің.» – Оқыс да-уыс қасымыздан оқыс естілді. Селк етіп, ұшып тұрдым. Анамның қолынан ұстай алыппын. Анам да тіксініп қалды. – Жоқ, азып-тозған қайыршыларға ұқсамайсыңдар. Бас-аяқтарың жып-жинақы екен.

	Шынында да, бас-аяғымызды барлап, кескін-келбетімізді жанарымен өлшеп тұрған сияқты. Өзі де, былай, сенімді кісі сияқты байқалды.

	– «Ал... – Сәл кідіріп тұрды. – Қайда барасыңдар? Қайдан келесіңдер?» – Дікілдете сөйлейді. Тексергені сияқты.

	Мен шешеме қарадым. Шешем маған аңтарылды. Не деудің жөнін таба алмай тұрғаны ап-анық.

	– «Ағатай, мына Аягөзден келе жатыр едік. Осында, Семейде анамның ағасы тұратын. Соны іздеп келеміз. Жөн-жосығы жазылған қағазды жоғалтып алыппыз. Сонан, дағдарып отырмыз.» – Өтірікті үйіп-төгіп тақылдап қоя бердім. Шешем таңырқап бетіме қарайды. Сумаңдап сөз сөйлей алғаныма таң. Өзім де іштей таңқалып тұрмын. Шешенің алдына түсіп, сумаңдап сөз айту деген – неткен сұмдық. «Әке тұрып – ұл сөйлегеннен без; Шеше тұрып – қыз сөйлегеннен без» дегенді бабаларымыз жөнсіз айтты дейсің бе. Еркеліктің орны – бірбасқа. Шешендіктің жөні өз ретімен. Ал мынадай қысылтаяңда жөн табу, жол табу – ол да бір сыннан өтудің кезегі шығар. Шешенсігенің, тілмарсығаның емес, тіршілікке бейімделудің амалы болса керек. Және, өмірге пісіп-қатқан үлкеннен гөрі қанатын жаңа жайған жас өркен әлдеқайда икемділік білдірді.

	– «Ім... Енді не істемек ойларың бар?» – Әлгі кісі қадалып қояр емес. Бізді тергеп-тексеруге әдейі келген сықылды.

	– «Қайта қайтатын шығармыз», – дедім мүләйімсіп.

	– «Ал жарайды, оны солай дейік. Қалай қайтпақсыңдар? Қайда түнейсіңдер?»

	– «Жүк әкелген кірешілермен келгенбіз. Соларды тауып аламыз ғой.» – Өзімше жайбарақаттана қалдым.

	– «Бұрын-соңды қала көрген бала ма едің?» – Әлгі кісі енді маған ғана көңіл бөлді. Сірә, шешемді мақау біреуге санаса керек.

	– «Жастау кезімде келгенмін әкеммен бірге.» – Өтірікті судай қылып-ақ сусылдатып жатырмын.

	Әлгі кісінің көңілі оншалық қанағат таппады ма әлде жақтырмады ма, ары қарай бұрыла берді. Бұрыла берді де, қайтадан бері икемделді.

	– «Байқаймын, тақ бүгінге түней қоятын жерлерің жоқ. Менімен бірге жүріңдер. Мен осы базардың бастығымын. Өздерің сияқты жолаушыларды түнететін түнемелік орнымыз бар. Сонда апарайын. Жуынып– шайынасыңдар. Ас-су ішесіңдер.» – Ендігі биліктің тетігін күтіп, шешеме қарады.

	– «Төсек-орын табыла ма?» – Шешем, тіпті, кергитін-сынды. Текті адам – қашан да, қай жерде де текті. Бірер күнге болса да басына пана табылғанын місе тұтпай, енді соның жайлылығын қоса қамдамақ.

	Ана кісі оқшырая қарады. Жақтырмай қалса керек. Сонсоң, тағы да ары қарай бұрыла берген.

	Шешемді қолынан тартып сүйрей-мүйрей соңынан мен де ұмтылдым.

	Көп ұзамадық, ұп-ұзын бір бараққа жеттік. Бөліп-бөліп тастаған бөлмелер екен. Ең төргі жағынан бір бөлмесін бізге берді.

	Күлімсі иісі шығады. Қабырғаларын көк шалыпты. Бұрышбұрышының бәрі – өрмекшінің ұясы. Темір төсектің үстіндегі қалың төсеніші әбден кірлеген. Жағал-жағал сары ала салтақтары бар.

	Құйрық басып отырудың өзіне жиіркеніп, екеуміз екі шетте шоқиып тұрмыз.

	Шешем қалтасындағы өкіметтің ақшасынан ұсақ ақшалар іріктеп алды да, шығып кетті. Көп бөгелген жоқ, ақ жаймалар алып келді. Көнетоз ақ шүберектер. Әр жер-әр жерлері сүзіліп-ақ тұр. Әйтеуір, жуылған, таза.

	Бөлменің есігі құлыпталып жабылады екен. Қымбат бұйымдарымызды бойымызға тықтық, қалтамызға мықтадық. Өкіметтің ақшасынан ғана мөлшерлеп оңайлап алдық. Енді тамақ іздемекпіз.

	Әлдебір бозбаладан жөн сұрадық. Бас-аяғы жинақы. Қалалық болса керек. «Тамақты қайдан ішеміз? Қалай ішеміз? Құнын қалай білуге болады?» Бозбала бізге қарап көзін сұғындырды.

	– «Қалаға бірінші рет келіп пе едіңіздер?» – дейді.

	Біз шынымызды айттық. «Асхана» деген үйді көрсетті. Қандай тағамды, қалай алатынымызды, қалай ақша төлеуді білмейтінімізді тағы айттық. Асханаға ертіп апарды. Абыр-сабыр көпшілік. Біреулері сырт киіммен отыр. Енді біреулері сырт киімдерін орындықтың басына ілген. Бәрі асығыс сияқты. Бәрі – апыл-ғұпыл. Тамақтан бас көтермейді. Жан-жақтарына назар салмайды. Мұнда да жағымсыз иіс тамақты қырнайды. Қоңырсыған, түбі күйген ыдыстың иісі. Тер сасыған, дем сасыған адамдар иісі, қолқаны қапқан күлімсі дәм бірден-ақ жүректі айнытып, басты айналдыра жөнелді.

	– «Ұйбу, қарағым-ай, мұнан оңды орындарың жоқ па еді? – Шешем бірден-ақ мұрнын шүйірді. Мен де лоқсып-лоқсып қалдым.

	– «Шығайықшы.» – Қайта шегініп есікке ұмтылдым.

	– «Бұрын-соңды асханадан тамақ ішіп көрмепсіздер ғой.» Бозбала өзімізге күлімсірей қарайды. Қызық көретін сықылды. – Шалқайып отырып, керіліп тамақ ішетін жер бар. Қалаған тамағыңызға бұйрық бересіз де, шыдаммен күтіп отырасыз. Тек... – Әлгі жігіт бетімізге қарап қушыкештене жымияды. – Бірақ тағамының бағасы мына жердегіден әлдеқайда қымбат. – Әлгі қушыкеш күлкісі езуінде әлі жымыңдайды.

	– «Ақша табылады, қарағым. Тек, жайланып отырып ішетін дұрысты тағам табылғаны керек». Шешем марқұм керги сөйледі. Қолымызда бар ақшамыз бен асыл бұйымдарымыз аз-кем болса да кергітіп тұрғанын ұқтым, әрине. Барлық пен байлық адамның көкірегін көтеретіні рас. Жақсы аттың жақсы аяңы да үстіндегі кісіні әжептеуір масайратады. Пенде шіркіннің қосаумас қалыптан шықпайтыны бірлі-жарым-ақ шығар. Шешем марқұмның сөзіне мен де насаттанып тұрмын.

	– «Қайта, өзің де бізбен бірге тамақ іш. Қай тамақтың не екенін, қалай алып, қалай қоятынын әзірге біле бермейміз. Тіпті, ақшасын төлеудің ретін де білмейміз. Соның бәріне бірер рет болса да баскөз жасасаң – бізді бір жарылқап тастар едің, шырағым». – Анам жарықтық қойны-қоншындағы асылының бәріне мына жігітті баскөз қылуға дап-дайын.

	Әлгі бозбала бізбен отырып тамақ ішкен жоқ, әрине. Бірақ әлгі айтқан жайлы орнына ертіп апарды. Залында даяшылықта жүрген бір әйелге әлденелерді айтып тапсырып жатты. Сонсоң, қоштасып, жөніне кетті.

	Даяшы тез үйіріліп қасымызға жетті. Әр тағамның атын атап, түсін түстеп жатыр. Бағасының қанша екенін және жатқа соғады. Қай соманың қаншалық сома екенін, «қымбат», «арзан» дегеннің мөлшерін немен салыстыратынын әлі білмейміз. «Білмейміз» деймін-ау, иісі мұрнымызға да бармайды.. Кейін ғой неше түрлінің бәрін үйреніп жүргеніміз. Білім қылып меңгергеніміз емес, әрине. Тірлігің үшін тіршіліктің жүктеген міндеті. Еріксіз үйренесің өмірдің үйреткенін. Үйренбесең – нөлсің. Кещесің. Кім көрінгенге есеңді жібересің. Елдің бәрінің жемісің.

	Сонымен... әлгі жерден жап-жақсы тамақтанып шықтық. Сұраған ақшасын бердік. Арзан ба, қымбат па, онысын түпкішектей алмадық, әрине. Енді қайтарда шыққан жерімізді қайта таба алсақшы. Алақтап былай жүреміз, олай жүреміз. Қай жақтан келіп, қай жақтан тұрғанымызды білсекші. Басымыз айналып, дүн-дүниенің бәрі төңкерілді де түсті. Ой, дүние-ай десеңші, төрт құбылаң – кең жазылған кең дала еді. Жазығы ұзаққа созылса – көк жиекпен көмкеріліп, желпініп, желпілдеп, толқып, толықсып бара жатады. Ал енді бір бағытындағы қырқа-қыраттар тайқыланған жалпақ бел болып басталады да, ары қарай шоқы-шоқыланып қатпарлана жөнеледі. Сол қатпар ұзынын да созып, биігін де созып, алыстан көлеңдеп көгілдір тауға ұласады. Сол таулардың әлдебір тұсынан жырауыт болып басталып, төмендей келе үлкен бұлаққа айналып бүлкілдек су ағады. Әр жеріне қоралап шілік үйірілген. Сонау жоғарыға өрлей бере сайды кемерлеп қайың мен талдар өскен. Бірбірінен үріккендей ме, бірін-бірі қорқытқандай ма, әйтеуір, үйірлері қосылыңқырамай, әйтеуір, өз алдына шоқ-шоқ күркеленіп шоқиып тұрғандары. Жасыңнан бауыр басып, қойнауында өскендіктен бе, жалт етіп қарасаң-ақ бітті, жаутаң етіп өзіңе қарай бұрылады да, лап қойып бері жүгіреді. Жадырап, жайраңдап құшақтарын жаяды. Орныңда тұрып-ақ сезінесің құшағына кіріп бара жатқаныңды. Бауырыңды төсеп аунай жөнелгеніңді, лезде қайта тұрып секіріп, жүгіріп мәз болғаныңды жаныңмен ұғасың. Аспанға қарайсың: соншалық алыс, соншалық жақын. Көз мөлшеріңмен барласаң – жап-жақын. Төбеңде ғана төніп тұр. Ал көңіліңмен өлшесең – қашық екенін білесің. Төңіректің бәрі солай: әрі жақын, әрі алыс. Оның бәріне еш кірәжімейсің. Қайта, мерейіңді көтеріп, жан сарайыңды кеңітеді. Өмірге де ықыласың артатын, тіршілікке де құштарлығың көбейетін. Кеудең кеңиді. Тынысың тереңдейді...

	Ал мына қала шіркінінде қасыңдағы бір үйден басқаға көз соза алмай, не бағыт жоқ, не бағдар жоқ, ішқұса болып өледі екенсің.

	– «Біреуден сұрайық,» – дедім шешеме.

	– «Е, оның жөн-жосығын қалай айтамыз? Түгін білмейміз.» – Шешем өзімді жазғырды.

	Ойыма базар түсті. Базарды сұрадық. Сұраған жөніңді жөнімен айта салса бір ғанибет екен-ау. Жоқ, қисық сөйлеп, қыңыр жауап беруге жуық тұрады екен. «Базар жабылып қалды», – дейді де, қайрылмай тарта береді. Әлдебір уақытта әлдебіреуі жөн айтты.

	– «Базардың өзіне ме, базар жаққа ма?» – дейді. Біз екі жақтан жалпылдап түсіндіріп жатырмыз. Әлгі кісі тез түйсінді. «Ұқтым» деген сыңаймен басын изеді. Жап-жақын екен. Сол маңайды айнала берсек керек.

	Шешем марқұм оншалық налып, жан күйзелісін білдіре қоймап еді. Менің көңілімді жабықтыра бермейін дегені, әрине.

	Үйден шыққалы жол азабының ешбіріне қыңқ етпеген шешем әлгі жатын орнымызға келгеннен кейін, ал келіп, өксімесі бар ма. Құдайға өкпе қылды, тағдырға налыды. Шайқап ішіп, жайқалып жүрген заманын көкседі. Емін-еркін кең даласын, кеңістік ауасын аңсады.

	– «Тағдырға жасаған күпіршілігіміз, құдайға келтірген шәгіміз жоқ-ақ еді. Мұншалық неге зарықтық? Осыншама неге тарықтық? Бүйтіп арып-аршитындай не жөніміз бар еді? Ел-жұртты түптүгел жарылқап тастамасақ та, өз аймағымыздағы кем-кетіктің ешқайсысын алалап көрмеп едік. Солардың баталарының тигені қайда?» – Шешем таусылып, тарылып, күңірене күрсінді.

	– «Жалғыз бізге келген кеп емес қой. «Байлар» деген атауға іліккендердің бәрін тентіретті. Құдай мен тағдырдың ісі емес бұл. Құдайға бағынбайтын, тағдырды тәлкек ететіндердің ісі бұл. Жеке өзіміздің кінәланатындай түк жазығымыз да, кінәміз де жоқ,» – дедім.

	Шешем өзіме ежірейеді. Тақ бір, менің айтқан жұбатуым мен көңіл басуымды мазағы деп қабылдайтын сықылды.

	– «Қарғам-ау, Баршатайым-ау, тіпті, ақылың толыпты ғой, өзі. Жөн-жосықтың бәріне көшелісің. Үйден шыққалы ақылшым да, жолбасшым да өзің. Саған арқасүйеп қана келе жатырмын мен. Сені тұрмыс-тіршілікке бейімдей қойған тағдырға не дейін-ау енді. Ағатайыңмен аман-есен бір қауышсақ, басқадай байлығын да, сәнсалтанатын да көксемей-ақ қойдым. Осы екеуің мына заманға сіңісе алсаңдар – өмірден басқадай түк қалауым болмас еді. – Шешем көз жасы алты тарам жылап отыр. Сөйлеп отыр. Тілегін тілеп отыр. Бар арманы – ағатайым.

	Шешемнің арманына менің арманым жалғасты. Ағатайыммен аман-есен бір қосылсақ – бұл өмірде бізге еш қиындық жоқ деп сезінем. Далада шашылып қалған байлыққа мен де соншалық бір кірәжігем жоқ. Әрине, емін-еркін күндерімді, алаңсыз нұрлы түндерімді көксеймін-ақ. Ертеңгі ішетін тамақ болады, ол көңіліме алаң болып кіреді деп ойлап көрмеген жағдайым ғой. Енді бәрі уа- йым: ертеңгі тамақ, кешкі жатын орын, ары қарайғы тіршілік қамы – бәрі уайым. Сөйтсе де, күйзелгем жоқ, сары уайымға салынбадым. Ойша болса да, ертеңгі күнге тырмыстым. Бұрын-соңды жабығыпжабырқап көрмеген басым қайғы ойлауға қамсыз болса керек.

	Шешемді де жасытпайын дедім.

	Сонымен, базардың жатақ үйінде үш-төрт күн түнеп шықтық.

	– «Бұл жер сіздерге түпкілікті орынға жарамас. Қала ішінде пәтер жалдайтындар бар. Базарға келіп жүреді. Жайлы, сенімді адам оларға да керек. Сондай бір дұрысты жерді қарастырғанымыз жөн шығар.» – Қысылыңқырап тұр өзі. Үйінен қуып шыққандай ыңғайсызданады. «Қарастырыңыз» демейді. «Қарастырғанымыз жөн шығар» деп мәймөңкелей сөйлейді. Өзін қоса қабаттайды. Бізбен тілектес екенін ұқтырғаны білем. Қазекемнің сондай бір дархандығы бар ғой. Заман ауқымы азаматтарды әртүрлі кепке салып, жақсының бәрін жаманға айналдырған кезеңде жақсылықтың жұқанағын талшық еткендер әлі де баршылық еді... Ара-арасында сондайлардың себі бізге де тиіп жүрді. Құдай иіп, өздері жолығып қалады. Базардағы кісі де сондайлардың бірі еді.

	– «Тек енді»... – әлгі кісі күмілжіп желкесін қасиды.

	«Осы жүрген-тұрғаныңның бәріне ақы сұрайын» деп тұр, – деп ойладым. – Не сұрайды? Қанша сұрайды?

	– «Тек енді... – Тілі күрмеліп, сөзі күмілжің, әрең сөйледі. – Күн-көріс үшін қаржы керек қой. Азын-аулақ тиын-тебендеріңіз қаншаға жете береді? Таусылады ғой. Отқа қарауға болмайды... – Тағы күмілжиді. – Қалада... және мынадай кезеңде ешкімді ешкім асырамайды. Асырайды, әрине, тек, туған балаң болса ғана. Сондықтан... Білмеймін, енді... Нендей іске икемдіктеріңіз бар? Қолдарыңызға, ең болмаса, сыпыртқы ұстап та көрмеген сияқтысыздар.» – Әлгі кісі, кәдуелгідей-ақ, қиналды.

	Шешемнің қолынан ұстап келе жатқам. Саусақтарын қысып белгі жасадым. «Үндеме. Сырымызды айтып қойма» деген ескертпем. Сыр шашпадық.

	– «Кеңсе» деген болады. Басшылардың, олардың көп-көп қосшыларының отыратын орындары. Ондай орындар көп. Толып жатыр. Солардың отыратын бөлмелерін күніне бір-екі уақыт сыпырып, шаң-тозаңын сүртетін адамдар ұстайды. Жұмысы жеңіл. Мазасыз емес. Тиесілі ақы пұлын береді... Сондай бір орынға орналастырып қойсам... Намыс қылмай, соны істей тұрсаңыздар.» – Қысылыпқымтырылып, қиналып әрең айтты.

	«Басқа түссе – баспақшыл» деген. Бұл бас енді не көрмес дейсіз. Жалғыз ұлым айтушы еді: жаңа заманның мәні – оқу мен тоқуда» деп. Мектеп жоқ, отырықшы ел жоқ. Мына қыз балам молладан дәріс алып, ден қоя бастап еді. Осы қарындасына бола ағасы қаладан оқытушы жалдап әкелген. Басқа да балалар қосылып әжептеуір оқи бастап еді. Қара құйын бір заман туды да, ел-жұрттың шәт-шәлекейі шықты ғой. Қамқорлығыңызға құдай разы болсын. Көрейік істеп.» – Шешем сөз аяғын жыламсырап аяқтады. Мен де жасып қалдым. Біреудің үйін сыпырып, шаң-тозаңын сүрту деген не сұмдық!

	Қайтеміз? Келістік. Көндік.

	Ертеңгісін ертерек барып тиесілі үш-төрт бөлмені тазалап, жуып-шайып қоямыз. Кешкісін тағы солай. Ешкімнің көзіне түспеуге тырысамыз. Алғашқы бірер айда көңіліміз құлазып, жан-жүйеміз езіліп, майрылып-ақ қалдық. Қайғымыз – ағатайымнан хабарошардың жоқтығы. Елге келе қалғанда да бізді қайдан табады? Бізден әлдеқалай үміт қылып, ел ішінде жүріп қалса, тағы бір пәлеге ұшырауы мүмкін. «Бекер-ақ кеттік-ау» деп өкінеміз. Мынау қор болған тірлігіміз жанымызды және жеп барады. Қайта қайтудың жөнін және таба алмаймыз.

	– «Ел іші – қаулап тұрған өртең» деп естимін. Сіздер жақта да солай болуға тиіс. Бекерге пәле-жаланың құрбаны боласыздар ғой. Осы елдің бір қиырына жер аударады да жібереді. Қарым қатынас жоқ, хабар-ошар жоқ, жетім-жесірдің көкесін сонда көресіздер,» – дейді. Жаны ашып есіркегені ме, әлде есіркегенсіп қорқытқаны ма? Өзімізше күбірлестік те, қойдық. «Былай да, былай да ол кісіге келер-кетер не бар» деп ойладық. Тапқан ақымыз тамағымыз бен пәтер ақымызға жетіп тұрады. Қаланың жүріс-тұрысына үйреніп те, көндігіп те қалдық. Әлгі қамқоршымыздан басқа таныс-білісіміз жоқ. Келіп-кетіп жүреді. Үйіне қонаққа шақырды. Іштей қуанып қалдық. Бардық, әрине. Әйелі де елпек қағып қарсы алды. Ержеткен ұлы бар екен. Ол да жылпылдап қамқорлық жасап-ақ жүр. Кәдуелгідей, табақпен ет тартты. Оған мәртебеміз тіпті көтерілді. Адам мүсәпір күйге түскен шақта жан-күйіңнің бәрін мүсәпірлік күй торлайды екен. Алдыңа қойған бір шөкім ет түгілі тай сойып берсе де місе көрмейтін көңілің жылы шыраймен айтқан бір ауыз сөзді де медеу көреді екен.

	Қайтарымызда пәтерімізге шейін шығарып салуды әлгі кісі баласына тапсырды. Баласы шығарып салды. Біз рахметімізді айттық.

	Екі үйдің арасындағы қарым-қатынас жиілей түсті. Ақыры, бір күні мәнін ұқтық. Ана кісі баласына мені айттырмақ екен. Ыршып түстім.

	– «Мен ешкімнен күйеу сұраған жоқпын!» – дедім.

	Шешем де менің ауанымды байқаса керек:

	– «Қызым әлі балиғатқа толған жоқ», – деп сараң ғана жауап қатты.

	– «Әзірге асығысы жоқ. Күтеміз. Тек иелігі бізде болса дейміз». –Шешесі жаймашуақтап мипаздап сөйледі.

	Біз қайыра жауап қатпадық.

	Бұдан былайғы жерде әлгі кісінің қас-қабағы өзгерген сықылданды. Оның қас-қабағы өзгеріп еді, жұмыс істеп жүрген жеріміздегі бастығымыздың қас-қабағы қоса өзгерді. Қазіргіше айтқанда, сол мекеменің завхозы. Әрнені сылтау қылып, түрткілеуді шығарды. «Байдың тұқымы екенсіңдер» дегенді жиі қайталайды. Мысымызды басатын да, бетімізге шіркеу болатын да сол сөз. Құбыжықтың атын естігендей қорқамыз. Көзімізге шұқып қазір ұстап әкететіндей жасқанамыз. Әлдебіреу тесіле қараса-ақ зәр-иманымыз ұшады. Теріс бұрылып ығысып кетеміз. Ешкіммен сөйлеспеуге тырысамыз. Үстімізге көнетоз киімдер киіп, көзге түспей жүруге ұмтыламыз.

	Шешем екеуміз ақыл қостық: бұл пәтерді де, істеп жүрген жұмысымызды да өзгертуді тиімді санадық. Және бұл маңнан аулақ, қаланың екінші шетін қолайлы көрдік.

	Алдымен пәтер тауып алдық. Пәтер ақысын сұрап, саудаласуға әжептеуір-ақ үйреніп қалыппыз. Ақшаның да мөлшері мен құнын айыра бастаппыз. Онымызды өзімізше мақтаныш қылып күлісіп қоямыз. Бірақ жүректегі мұң мен зар тарқамайды. Шер болып қатып жатыр. Сөйтсе де, өз көңілімізді өзіміз демеуге тырысамыз. Жалдаған пәтеріміздің маңында шағын базар бар екен. Содан ет әкеліп асып жейміз. Кейде қазысынан да қосамыз. Ақшамыз бар. Соны ұстаудың реті мен жөнін келтіру қиын. Жұмысымыздан пәтерімізді ауыстырған күні-ақ шығып кеткенбіз. Тағы сондай жұмыс іздедік. Олар шарт қояды. Біз де шарт ұсынамыз. «Ешкім ұрыспасын, зекімесін. Тиісті жабдықтарды тиесілі қылып берсін. Ақы-пұлымызды уақытымен алып тұрайық.» Бізге қожалық жүргізетін шолақ бастық көзін ежірейтіп сүзе қарайды. Біздің қиястығымызға түсінбей тұрғаны анық. Түсінбей тұрған жоқ-ау, қайран қалып тұр. Сірә, бетіне қарап сөз қайтаратын адамды алғаш кездестіруі болса керек. Өзіне бағыныштыларды кіріптар санайтыны беп-белгілі.

	– «Екеуіңізге екі жұмыс па? Әлде бірігіп істейсіздер ме?» – Сол сүзе қараған бетінен айнымайды.

	– «Екеумізге бір жұмыс. Бірге істейміз.» – Шешем қайсарлана жауап қатты.

	– «Сонда, кімнің атына жазам? Жұмысты кімнің атына жазам?»

	– «Менің. Менің атыма жазасыз»

	– «Әкел.» – Әлгі кісі алақанын жаяды.

	– «Не берем?» – Шешем екеуміз бір-бірімізге жалтақтадық.

	«Ақша сұрағаны ма?» деп дүдәмалмыз.

	– «Дөкіментіңді бер деймін!»

	Қайдағы дөкімент? Не дөкімент? Түгіне түсінсекші.

	– «Адамның кім екеніне дәлелдікке жүретін куәлік қағаз бола-ды. Аты-жөнің, туған жерің, жылың сонда жазулы тұрады. Әйтпесе, мына қалада кімнің кім екенін қалай айырасың. Жұмысыңның ақыпұлын алатын тізімге аты-жөнің жазулы тұруы шарт. Ақы-пұлыңды алғаныңды растап қол қоюың керек. Солай, шырақтарым. Дөкіментің жоқ болса, сен де жоқсың. Аты-жөніңді сөзбен дәлелдеп нақтылай алмайсың.»

	Әлгі шолақ бастығымыз теріс бұрылды. «Іс-шаруаларың осымен бітті» дегенді ұқтырғаны. Тап сол екі ортада тағы бір адам келіп ортаға килікті. Әуелі жөн сұрады. «Не қылған адамдар? Қай жақтан жүр? Бұйымтайлары не?»

	Әлгі шолақ бастық орнынан тік тұрып, жылпылдай жө нелді. Түсіндіріп жатыр. «Жұмыс іздеп жүрген біреулер екен. Басыкөздерінде ешқандай дөкіменттері жоқ. Әйтеуір, өздерінің атыжөндерін біледі.» Шолақ бастық бізге қарап басын кекжитті. Мұрнын шүйіріп тұр. «Қандай жұмыс сұрайды екен?» Үлкендеу бастық шолақ бастықтан жөн күтті. «Кеңсе сыпырушы да.» Шолақ бастық кекеткенсынды. «Е, оған не документ керек? Басы-көздеріне кепілдеме алайын деп пе едің?» Үлкендеу бастық (әлде үлкен бастықтың өзі ме?) шолақ бастыққа шүйліге кетті. Сонсоң бізді өз кеңсесіне кіргізді. Қабырғаға жағалай қойылған орындықтардың дәл орта тұсына апарып өзі қолтықтап отырғызды. Үйреткен тәртіп рәсімінің әлі бұзылмаған кезі. Қазіргі басшылардың ілуде біреуі ғана орын нұсқап ым қағады ғой. Сонсоң жөн-жосығымызды өзі сұрады. Шешем марқұм тәптештеп тұрып, бәрін баян қылды. Байлықты соншалық бір мансұқ тұтпағандарын, арыдан келе жатқан мұра екендігін, ағайынжекжаттың басын қосып өз алдарына бір ауыл болып жиын-терін отыратындықтарын, ешкімнің қақысын жемегендіктерін, малшыжалшы атанғандарымен ешкімінің де басыбайлы құлдық, күңдікте жүрмегенін, кедейшілік көрмегенін түсіндіріп бақты. Бастық кісі осының бәрін құп тыңдап, бейілімен ден қойды. Аяныш білдірмеді.

	Жұбату сөздер айтпады. Бірақ түсінгендей, кінәламайтындай сыңай көрсетті.

	– «Таяныш, сүйеніші жоқ адамға қаладағы күнкөріс ауыр тиеді ғой енді. – Мәселенің мәнін түсіндіргендей қылып сөйледі. – Қайта ауылдарыңызға баруға жол жабық, әрине. Қауіпті. Басқадай ісәрекеттің реті және жоқ. Егер өздеріңіз құп көрсеңіздер осы жұмысты істей тұрасыздар»... – Бас-баға барлап өзімізге қарайды. Жауаптың сыңайын күткені.

	Бізде басқа не шара бар? Келістік. Тіпті, қуана келістік.

	Рахметімізді жаудырдық.

	Аллатағала бізге бетін теріс бұра қойған жоқ. Әйтеуір, бірдеңелердің қисынын келтіріп, үмітімізді үздіре қоймады. Бірақ сол құдайдың берген қисынын адам шіркіндер үзе берді. Адам өздіктерінен құтырды ма, әлде өкіметтің талабы сол ма, әйтеуір, ұрынарға қара іздегендер көбейіп-ақ кетіп еді. Көбейіп деймін-ау, жүздің бірі ғана құдайға қараушы еді. Ал қалған тоқсан тоғызы құдайдың өзіне де, сөзіне де қарсы тұрды. Солар кейін құдайдың кәріне ұшырады ма, ұшырамады ма, білмеймін. Әй, соларыңнан құдайдың өзі де тайсақтап кетеді-ау деймін. Әйтпесе, жалғанды жалпағынан бастырып ондайларды тайтаңдатып қояр ма еді. Олардың орнына, суалтқаны да біз, қуартқаны да біз болдық. Әлде мына жаңа өкімет құдайды да сендірді ме екен? «Жарлы-жақыбайларды қанады, тонады, езді, жанышты. Соның бәрінен біз құтқардық. Теңдікке жеткіздік. Бақытқа бөледік» деген көтерме ұрандарына құдайдың өзі де сеніп қалған шығар. Содан да, біздерге көзі түзу болмай шықты білем.

	Сонымен не керек, әлгі бастықтың кеңсесін жуып-шайып жүріп жаттық. Бір күні... Құдайдың ең жарылқаған күнінің бірі сол күні шығар. Әрине, одан беріде де құдайдың жарылқаған күндері болды ғой. Болды, әрине. Құдайдың көрсеткен қызығы мен жақсылығын жоққа шығармайын. Ара-арасында жарылқап-ақ тастайды. Байлық пен барлықты айтып отырғам жоқ. Байлық пен барлықты сыпырып алды ғой. Сыпырып алды. Қаңғыртып жіберді. Қаңғыртып өз бетіңше қоя берсе де жақсы-ау. Өз құжырыңды өзің билеп, өз еркіңше қолыңнан келгеніңді ешкімнен жасқанбай істей берсең, жолыңның болмаған жерін өзіңнен ғана көрер едің-ау. Өйтпеді ғой. Жолың ендіенді оңғарыла берсе, қыршыныңды қия қояды. Құрытып, суалтып, өңменіңді үзе салады. Рас, байлық та, базарлы дәурен де басыңда біржолата тұрмайтыны анық. Бірақ солардың басыңа бақ болып қона беріп қайта ұша жөнелуі жан-күйіңді мүжіп-ақ тастайды. Сөйтсе де, сол кемді күнгі аз-кем жақсы күндеріңнің өзі кейінгі сұрқай тіршілігіңдегі қуыс көкірегіңе азық екен ғой. Балалық шағыма өкпем жоқ, әрине. Балалық шағым қапысыз-ақ өтті. Әңгіменің басында айттым ғой. Менен ерке, менен шолжың, менен тентек ұл-қыздың ешкімі болмаған-ақ шығар. Одан бергі қапалы жылдарымның араарасында да сәулелі шақтар жылт ете қалатын. Қазір енді жаныма азық болып, көкірегіме аз-кем нұр құйылатын шуағым сондай сәттерден қалған тәтті түйсіктер. Соның бәрін көз алдымнан өргізіп, бір уақ мейірленетінім бар. Иә, сөйтем. Алдымен елжіреп, еміреніп, тебіреніп алам. Жас балаша шалықтап күлімсірейтін болуым керек. Күбірлеп, жыбырлап күңк-күңк сөйлесем керек. Осындағы біразы бұл қылығымды «шалық шалғанға» телиді. «Жын, перілермен сөйлесіп жүр» деп келеке қылады. Иә, үлкендері келеке қылады да, кішілері мазақ етеді. Бәрі емес қой, әрине. Құрмет тұтатындары баршылық. «Байдың қызы екен. Күйеуі үлкен қызметкер болыпты» деп таңырқайтындар көп. Таңырқайды да, өзімнен келіп жөнжосығын сұрайды. Айтқаныма, бәрібір, бірі иланады, бірі иланбайды. Маған аспаннан түскен жұлдыздай таңырқай қарайтындарын қайтерсің. «Мынадай қақшиған жетім кемпірге анадай өнегелі өмір қайдан келсін-ау» деп күмәнданатындары анық. Е, «өнегелі өмір» демекші, әңгімеміз тоқтап қалыпты ғой.

	«Құдай жарылқай берсе-ақ өкімет пен соның өкілдері құдайдың өзін теріс қаратып қояды» дедім ғой. «Енді жарылқанған-ақ шығармын. Осы жарылқағаны түпкілікті-ақ болар» деп тәуба қылып, еңсеңді көтере берсең, өкіметтің әлдеқандай бір қияпаты тап келеді де, жұрмыңды езіп жібереді.

	Әлгі кеңсені жуып-шәйіп, сыпырып-сиырып жүріп жатқанбыз. Шолақ бастығымыз әрнені сылтау қылып қыжыртып-тыжыртып жүреді. Қаттырақ қабақ түюге үлкен бастықтан қорқады. Үлкен бастық бізді көрген бетте үйріліп тұра қалады. Жағдайымызды сұрайды. Дөкімент алып беруге уәде қылады. Бірақ ылғи да қолы тимей жүреді.

	Кешке қарай алдымен дәлізді жуып, қабырғалардың шаңтозаңын сүртіп жатқанбыз. Үлкен бастық сырттан кірді. Қасында тағы біреу бар. Кім келіп, кім шығып жатады – оларға біз назар аудармаймыз, әрине. Әлгі кісілер қасымыздан өте берген...

	– «Тоқта! Тоқта!» – Ана бейтаныс кісі сасып-салбырап, тұсымызға келіп кідіре қалды. Аңтарыла қарап, жанарымен ішіп-жеп барады.

	– «Сіздер кімсіздер?» – Дікілдегендей ме, таңырқағандай ма, әйтеуір, өңмендей өзеурей қалды.

	Біз де сасқалақтай жасқандық. Іздеп жүрген кінәлісін тапқандай қуыстандық. Дегенмен, аз-кем шырамытқандай да болам.

	– «Біз осы кеңсенің үй сыпырушысымыз, қарағым. Өзімізбен өзіміз жүрген жай адамдармыз.» – Шешем теріс айналып қалқалана берді.

	– «Сіз Тойшанның шешесі емессіз бе? Мен Тойшанның жолдасы-мын.» Тез-тез аптыға сөйлеп, сендіруге тырысады.

	– «Қарағым-ау, жаным-ау, өзің екенсің ғой. Тойшанымнан хабарың бар ма?» – Шешем кемсеңдей жылап, құшағын жайды.

	Ана кісі тік кеудесін сәл еңкейтіп, шешемді бауырына басты. Шешем өксігін қоя алмай, біразға шейін солқ-солқ күрсініп тұрды.

	– «Жеке өзімен байланысым жоқ, бірақ жалпы жағдайларымен та-ныспын. Тақау арада ішінара жеңілдікке ілінетіндері бар. Солардың қатарына кіріп-ақ қалар.» – Өзі де үміттеніп тұр, бізді де үміттендірді.

	– «Сол күнге жетсек, мына көргеніміздің бәрін бір күнгідей де елемес едік.» – Шешем енді ғана ана кісіні еркіне жіберді. Ол кісі маған бұрылды.

	– «Пәлі, Баршын тіпті үлкейіп кетіпті ғой. Өзі сізден де жүдеу екен.»

	– Қолымнан ұстап, маңдайымнан сүйді. Ағатайымнан өзге ер-кек адамның еміреніп ерні тигені алғаш рет шығар. Әкенің жөні бөлек қой, әрине. Жүрегі құрғыр атқақтай тарсылдап, буын-буыным қалтырады да қалды. Сезім-мезімді елең қыла қоятындай жағдайым жоқ еді. Көптен бері ешкімнен мейір көрмей, жетімсіреп қалған көңілімнің толқып кеткеніне жорыдым. Сөйтсе де, көңіл шіркін қуыстау, бұрын-соңды сезбеген, сезінбеген құбылыс. Бойымдағы діріл көпке шейін басылмады. Тәп-тәтті түйсік. Ақыл-есімді билей алмай тұрдым.

	– «Мен бардым ғой іздеп. Сіздерді арнайы іздеп бардым. Осында алып келем деп ойлағам. Жоқсыздар. Бір әйел ғана жөн сілтеді. «Семей» дегенді ғана айтады. Семейге келіп алып та іздемеген бұрышым жоқ. Аты-жөндеріңізді де тақетті білмейді екем. Білетінім –

	Баршынның аты ғана». – Өзі әлі де сасып-салбырап, берекесі қашыңқырап тұр. Сірә, бізді тапқанына шын-ақ қуанса керек. Ал біздің қуанышымызда шек жоқ еді. Тіпті, қуанып үлгерудің өзін санамызға жеткізе алмай тұрмыз.

	– «Осы арадан кетіп қалмаңыздар. Мен қазір шығамын», – деді.

	Сонсоң біздің бастығымыз екеуі ары қарай ішке кірді.

	Шешем екеуміз бір-бірімізге жаутаңдаймыз. Күлеміз дейміз – күле алмаймыз. Жылаймыз дейміз – жылай алмаймыз. Екеуі де: күлкіміз де, өксігіміз де, әрине, қуанғанымыздың нышаны.

	– «Жаным-ау, құдай бізді қайта жарылқаса игі еді»... – Шешем енді ғана кемсеңдей алды. Өксік тамағына тығылды. Көзіне жас толды. Иегі дірілдеді. Буын-буынының да босағаны анық.

	Екеуміз бір-бірімізді көзбен де, сөзбен де жұбатқан болдық. Неге сөйттік? Іштегі солығымызды шығарсақ қайтетін еді? Ойбай салып, жер-көкті басымызға көтермейміз ғой, әрине. Тек, кеудемізге толған мұң-шеріміздің көзін ашып, бүлкілдетіп қана солығымызды шығарсақ. Жоқ, өйтпедік. Өйте алмадық. Жасқандық. Ыңғайсыз көрдік. Қуаныш пен өксік кеудемізді қабат торлады. Қайсысына жеңгізерді білмедік. Қуаныш басым, әрине. Мұң шағуды соншалық бір мақсат тұта қойғамыз жоқ. Көңіл шіркін өзі беки алмай, қолпылдай береді. Сөйлесе-ақ бітті – еңірей жөнелуге дайын. Дайын деймін-ау, жылап тұр. Дыбысын шығармай, өксігін білдірмей егіліпақ тұр. Жандары жылайды, жүректері езіледі. Көңілдері боркемік... Қазір ана кісі (өзінің аты-жөнін де білмейді екеміз ғой. Бұлардың аты-жөнін ол да білмеуге тиіс.) бұлардан әлденелерді сұрайды, әрине. Соған жауап қата ала ма? Жауап қатуға шамалары келе ме? Әлде... булығып, қыстығып жылай жөнеле ме? Өйтпеулері керек. Қалайда, босаңсымауға тырысулары керек-ақ... Ие...

	Бұлар ойын жиып үлгермеді, ана кісі кірген есігінен қайта көрінді. Есікті тез ашты. Тез шықты. Тез-тез басып, бұларға қарсы жүрді.

	Екеумізді екі қолымыздан ұстады. Ұстады ма, бассалып ұстай алды ма? Сүйрелей тартып, шығар ауызға қарай жетелей жөнелді.

	Екеуміз де шегіншектедік. Екеуміз де тартыншақтадық. Шешем бірдеңелерді тұтыға былдырлап, түсіндірмекке тырысулы. Не істеудің жөнін таба алмай мен дағдарулымын.

	– Киім ауыстырып киюлеріңіз керек пе еді? – Тоқтамайды. Жүріп бара жатып сөйлейді.

	– Жоқ, – дейміз, тартыншақтаған күйі.

	– Алатын басқадай заттарыңыз бар ма еді?

	– Жоқ.

	– Ендеше, түкке де алаңдамаңыздар.

	Есік алдында күтіп тұрған шоқайма арбаға отырдық.

	Ылғи қызығушы едім. Шұқанақтан шоқалақтай өткенде солқ етіп тербеліп қалғаны-ақ ұнайды. Шиқылдамайды, жүрісі сырылдап қана естіледі. Ой-шұқырдан жұп-жұмсақ сырғып өтеді.

	Үшеуміз сығылысып отырмыз. Тізем ана кісінің тізесіне тиіп, иығым сүйкесіп қалып отырады. Денемді аулақтатып-ақ бағам, қисыны келмейді, қайта түйісіп қаламыз. Ана кісі де қымсынатын сықылды.

	Киіміміз сусылдаған жаңа қалпы емес, әрине. Бірақ таза, өңдері әлі түсе қоймаған. Жұмыс киімі, тазалықта киетін киім дегенді әлі саралай қоймағамыз. Киімімізден ұялғамыз жоқ. Рас, өң-түсіміз жүдеңкі. Көңіліміз қаяу. Қыстығып, қысылып әрең отырмыз.

	Ана кісі бөтен-бастақ әңгіме сұрап, жай-жапсарды қопсытпады. Біздей ғаріптердің жай-жапсары өзіне онсыз да таныс болса керек. Әрберден соң, біздерді ғаріпке айналдырған – осылардың ісі. Тұптұнық өміріміздің бұлқан-талқанын шығарды. Сүттей ұйып тұрған берекемізді шәт-шәлекей қылды. Үлкен бір әулет болып отырған ақар-шақар ел едік, тоз-тоз қылып жіберді.

	Бұрын нақты біреуге қадала алмай жүрген тұсаулы көңілім күйреген өміріме кінәлінің біреуін көргенімде, қияпастанып шыға келді.

	Түйісе қалған иығымды, жанаса қалған тіземді жалма-жан оқыс тартып алып, шешеме қарай сырғыдым. Өзім сол екеуінің ортасында отыр екем. Әуелгіде жайлы сезінгем. Жайлы ғана емес-ау, жан күйіме өзгеше түйсік жүгіргендей дір етіп тебірене қалып, өне бойымдағы қан тамырымның бәрі жиілей соққан. Сөйлесем-ақ даусым дірілдейтіндей сезініп, өз-өзімнен булығып біткем.

	Әлгібір қияс ойдан кейін жаңағы сезімнің көбі тыйылған сияқтанды. Мүсәпір халге түсірген жауымның қасында отырғандай сезіндім. Онан сайын шетке қарай сырғып қоям.

	Ана кісі осы мазасыздығымды сезді. Өзі де қымтырыла жинақталып, кеудесін тіктеп отырды. Ішкі буырқанысымды ұға қоймаса да, жайсыз күйге түскенімді абайлады, әрине. Еркек адаммен иық түйістіріп, тізе қосып отырғанды сөлекет көрді деп жорыды.

	Қырындай қарап бет-жүзін барладым. Шырайы ерекше нұрланып отыр екен. Менің мазасыз күйім жанына тіпті жайлы тиетін сықылды. Үркек қылығыма, таза көңіліме балайтын сықылды. Сірә, сондай күйімді ұнатады білем. Іштей насаттанып отырғаны ап-анық.

	Жүрек шіркін тағы да шымыр ете түсті. Қан тамырларыма қайтадан ыстық леп жүгірген-сынды. Ыстық леп жүгірді ме, соғуы жиіледі ме, әйтеуір, жүрегімді өрекбітіп ентіктіріп тастады.

	Өзіме-өзім ашуландым. Бұл қайткенім? Әл-дәрменім құрып, берекем кете қалғаны несі? Әзірге жарылқап тастаған түгі де жоқ. Мүсіркеп қарағанына-ақ емекси қалғаным ба? Жарылқайтын болса, есіркейтін болса, ағатайымды босатқызып берсін.

	Тағы да көңілімді қатайтпаққа бекіндім. Қасымдағы кісіні жау көруге тырыстым.

	Шоқайма арбамыз тоқтай қалды. Ағаштан қиып салған ағаш үй екен. Сырттарынан көргем ондай үйлерді. Қара май ма, қоңыр май ма, сыртын майлап тастайды. Ішін кім біліпті, сыртқы кейіптерінің соншалық сүйкімділігі шамалы.

	– Міне, келдік, – деді ана кісі.

	Дік етіп көшірі түсті. Шоқайма арбаның есігі ретінде жасалған ойығынан шешеме қол ұшын берді. Ана кісі де бер жағынан сүйемелдегендей ишара жасады.

	– Баршын-жан, қолыңды соз. – Шоқайма арбаның мен жақ бүйіріндегі ойығынан маған қарай қолын созып ана кісі тұр.

	Қай уақытта түсіп үлгерген? Мен жақ тұсына қашан келген? Көшірге жүгінтпей, қолын өзі созып тұр. Маған да « қолыңды соз», – дейді. «Қолыңды бер» демейді.

	Екеуі екі жағымнан түсіп, мен ең соңдарында қалыппын. Неге өйткем? Бірақ ырғып неге түспегем? Аяғымды созсам да таяныш ететін тепкішегі бар. Соны сатылап-ақ түсе салмаймын ба. Жоқ, бірден өйтпедім. Алдымен қолымды создым. Сонсоң барып тепкішекке аяғымды қойдым.

	Алақаным ана кісінің алақанына сүйенді. Денем қалтырап, әлқуатым кетіп бара жатқандай сезіндім. Етпеттей құлап бара жатқан сияқтанғам... Әлеуетті бір қол қағып алғандай болды. Әлеуетті, бірақ жұмсақ, икемді екен. Білегінің әлдебір тұсы кеудеме тиді. От жүгірді ме, сендерше айтқанда, тоқ жүгірді ме, өне бойым лап ете қалды. Денемді жинап үлгердім. Қолымды да теп-тез тартып ала қойдым. Бетімнен отым шықты. Мұндай ұятты қылықтың бет-жүзін кім көріпті? Ерсілігін ойлап үлгермей де қалыппын. Жәрдем жасап созылған қолға қол ұшымды жалғауым соншалық бір әбестік те емес шығар. Бірақ сол жәрдемге ұсынылған қолдан көкейіме шоқ түсе қалуы – көкіректе құрт жатқандықтың белгісі деп ұқтым. Өзіме-өзім таңырқадым. Әрі таңырқадым, әрі қайран қалдым. Жасым он жетіге келіп қалсам да, еркек кіндіктіге көз тоқтатып, көңіл аударуға әлі мойынсына қоймағам. Еркетотай өсіп, бұлаң жүріп, ешкімді бетке қаратпай өрекпіп, еркін жеткен өршіл қыз жігіт туралы түйсік түйіп пе? Сонда деймін-ау, бойымда пайда бола қалған тосын құбылыстың жөні не? Жан біткеннен жауып, жасырып көкірегімде тербеп жүрген құпия аңсарым бар болса да бір жөн. «Аңсарым» дегенде, тақетті біреуді айтқаным емес, Қозы мен Баяндай, Жібек пен Төлегендей ынтызарлық базына кешсек дегендей аңсарды да әлі тамсанып үлгермегем. Әзілі бар, шыны бар, енді-енді ғана шешемді қалжыңға ілетінмін. «Бір күні сау етіп құда түсуге келіп жүрмесін» деймін, құлаққағыс қылғандай айтам. «Қойшы, жаным. Шының ба?» – дейді шешем. Аналық көкірек соны қаншалық аңсай тұрса да, жеме-жемге келгенде, жүрегі сыздап қоя беретін болса керек. Менің қамымды ойлағаны ғой. Және мен қайбір сыйымды адаммын. Соның бәрі жүрегін шағатын болса керек. Түбі, қашып құтылмайтын басқаша өмірге ойша болса да қимай жүргенде, тағдырдың тәлкегіне тап болдық. Жоқ, «тағдырдың тәлкегі» деп аузым айтқаныммен, ойым басқаша қорытады. Тағдырдың тәлкегі емес, өмір мен заманның құбылысы ғой. Тағдырдың тәлкегі жеке басқа, бір от басына,, тіпті бір әулетке тисе керек-ті. Ал жаппай ел-жұртқа заман мен өмір ғана ықпал жасай алса керек. Ықпал жасағанда да, тағдырларын түптүбірімен өзгертіп жіберу, өмірден жойып жіберу... Аты-жөнімен қоса өшіп қалғандар көп. Әне-міне, мен де өшудің алдындамын. Алдым да жоқ, артым да жоқ қу тұлдырмын.

	...Осы тұста әңгіме кідірістеп қалды. Баршын апай күрсініп салды. Ендігі күрсінуі шаршаған жанның тыныс табуы емес, зар мен мұңның іштегі өксігі еді. Үзілген үміттің амалсыздық зары ...

	Баршын апай жантаюға ыңғайланды. Әлгіндегі қалпынан лезде өзгеріп, шаршап-шалдығып күйреді де қалды.

	– Апай, бүгін демалайық. Ертең жалғастырайық, – дедім. Осы кісіні көргеннен бері алғаш рет көңілім қайысты. Жүдеп-жадай қалған кескініне жүрегім сыздады.

	... «Бастан өткен осы хикметтерімді айтудың жөні мен жосығы не? Соны да түсінбеймін. Айтқым келеді де тұрады. Өткені жоқ, көргені жоқ құр бітеу пенде емес екенімді білдірейін дегенім бе? Кеудемді кернеген арман мен аңсауларымның түгел күйреп, тамшы тамбай суалғаны жанымды шағып, соның уытын қайырмақ болған далбасам ба екен?» – Баршын апай шынтағына сүйеніп басын көтерді. Көзі шүңірейіп, маңдайы онан сайын қатпарлана қалыпты. – Ертең жалғасақ жөн-ақ болар еді. Өзіңнің мазаңды алғаныма менің де мазам кетіп бітті. Әсіресе, ана апайың шіркіннен қорқып барам. Құлағымның етін жейді. Бауырымның құлағын сарсыттың дейді. – Баршын апай мырс етіп қойды. Кекеп, мұқағаны емес, базыналап қалжың қылғаны екені ап-анық. Өзі сонысына әжептеуір бойжазып қалған сияқтанды.

	– Жарайды, Баршын апай, бүгін осымен шектей тұрайық. Апайы-ма бір сылтауды өзім табармын, – дедім. Мен де ойнақы кейіпте әзілді леппен айттым.

	– Е, жаным, сөйтші, апайыңның қыжыртқан қажауынан өзің құтқаршы. Менің тергеушім де, тежеушім де сол ғана. Менің бетіме қарап сөз айтатын одан басқа жан баласы жоқ бұл өмірде. – Баршын апай тағы жымиды. Көңіліндегі зілі емес көлкіген базынасы екенін сонымен білдірді.

	Сонымен, тағы да ертеңгі күнге тежелдік.

	Апайым, шынында да, қыжырта жөнелді.

	– Басыңды шатып оны қайдан айта қойып едім? Кіріптарлығы тақ содан жарылқана қалатындай қыңсылайды да жүреді байғұс кемпір. Қысқа қайырып және бітіре салмайды. Ұзақ сонарға салып тәптештейді де отырады. Өзіңе, былай, керек-жарағыңа жарайтын, көңіл қошыңа қонатын бірдеңелері бар ма? – Апайым сөз аяғын әдейі жақауратты. Ақталмақ ойы. Менің бекерге кеткен уақытыма ыңғайсызданады. «Бауырымның жазу-сызуына әлдебір септігі тиер ме екен?» деген қамқор үмітінің арқауын тартып көреді...

	– Көптің басынан кешкен хикмет қой... – Мен жай ғана күңкілдеймін.

	– Иә, мен де соны айтқам. – Апайымның Баршынды мұқатқаны емес, маған қосылған қолдауы. «Ағат істеп алдым ба?» деген қылығын жуып-шайғаны.

	– Әңгімені шебер айтады екен, – дедім. Шынымен-ақ сүйсінгенімді білдірдім. Апайымның да көңілін демедім.

	– Қиыстырып сөйлейді. Қайта-қайта айтса да жалықпайды, жалықтырмайды. Сонысымен ғой бәрінің ауыздарын аштырып жүргені. Талай кепті бәріміз де өткердік қой бастан. Өйтіп айта алмаймыз. Сонсоң да, түк көрмеген бітеу пенде сияқтымыз. Біз де ақар-шақар үлкен бір ауыл едік. Бір әулеттен тараған 15-20 үй үлкен ауыл болып отыратынбыз. Ауыл ақсақалы да өз ішімізде. Малды бағатын да өзіміз, өсіретін де өзіміз. Ағайынды үш адамнан тараған ұрпақтар еді. Еншілері бөлінбей өтті. Қонақ-қопсыға, уақытылы ішіп-жемге соятын мАл қыстық соғым – бәрін үлкен ағамның билігі шешуші еді. Қайссымыз немере, қайссымыз бірге туысқан – қашан ержеткенше соны айырмайтынбыз. Асып кеткен байлығымыз да жоқ еді. Ұйымшылдық пен ынтымақтың арқасында қотты ауылдардың біреуіне қосылатынбыз. Ауылдан қонақ үзілмейтін. Ендеше, қонаққа күнде болмаса да, күнара, кейде апта аралатып, мал сойылып жатады. Қонақтың ретіне қарай тай сойып тастайтын да кездер болады. Осындай тұрмыстың қай жерінен аштық шығады? Кімді қанайды? Кімді сабайды? Бақалшыларға мал айырбастап киім-кешек аламыз. Кейде қалаға мал айдағандарға мал қосады. Өстіп ұқсатып-ақ ұстаушы еді... Ұйқы-тұйқыларын шығарып, тоз-тоз қылып жіберді. «Орташа» деді, «жекеше» деді. Бізді де ауылдан бөлектеп жеке-жеке қондырып қойды. Кейінірек жер аударды. Үлкен ағатайым сол жақтан Қытайға өтіп кетті. Балалардың бәрін ала кетті. Қалған үлкендер қапысын тауып кейінірек өтпек екен. Өте алмады. Ұсталып қалыпты. Үлкен ағатайым бізді алып қайтадан бері қайтты. Өте алмай қалған інілерін қимады. Ел ішінде жүріп қайта қауышармыз деп ойлады. Қайтар жолымызда көрмеген қорлығымыз жоқ. Неше күндей елсіз-күнсіз далада түнедік. Тек қана жаяу жүреміз. Соңғы күндері бірер құртты ғана күндік талғажау еттік. Айлар бойы бел шешіп, киім өзгерткеміз жоқ. Кейде ұзақ күнге су көрмейтін кезіміз болады. Ауылға жоламаймыз. Айналып өтеміз. Жалғыз-жарым отырған малшының үйін ғана төңіректейміз. Жетісіп отырған ешкімі жоқ. Сонда да, барын ортаға салады. Мүсіркейді. Есіркейді. Үлкен ағатайым әркіміне әртүрлі қисын айтады. «Туғандарымыздан айрылып қалып, соларды іздеп шықтық», – дейді. «Тұтас әулетімізбен қоныс аударып бара жатыр едік. Қарақшыларға тап болып, бет-бетімізбен бас сауғалай қаштық. Енді бір-бірімізді іздеп, қайта қауышпақпыз», – дейді. Бұғып отырған аңқау жұрт соның бәріне сенеді.

	Туған, өскен жұртымызға жоламадық, әрине. Қазақтар «ішкі Ресей», – дейді. Соған қарай өтіп кеттік. Орыс елінің шегарасын жағалай жүрдік. Ашпыз. Киім-кешек тозды. Өзіміз сияқты қысық көз біреулердің елімен көп жүрдік. Тұрмыс-тіршіліктері, киім киістері бөлекше біреулер. Тамақтарын да кісі түсініп болмайды. Не пісі екені, не шикі екені белгісіз. Қайтейік, тамақ талғайтындай күй жоқ. Күй де жоқ, күн де жоқ. Қолға түскеннің бәрін талғажау қыламыз. Бір ауыз сөздерін ұқпаймыз. Ымбаласып түсініскен боламыз. Орыстың сөзіне ұқсамайды. Шүлдірлеген бірдеңелер. Саусақтарымен бізді нұсқайды, сонсоң өздерін көрсетеді. Дөңгелетіп бет кейіптерін нобайлайды да, бізді де сөйтеді. Сонсоң, ыржалаңдап күліп, бастарын шұлғиды.

	– «Түріміз бір-бірімізге ұқсайды дегендері болу керек», – дейді үлкен ағатайым.

	Біз де басымызды шұлғып құптауға тырысамыз. Шындығында да, ұқсайтынымыз рас.

	– «Моңғолдардың бір түрі болулары керек», – дейді үлкен ағатайым.

	Сөйтіп, жылжи-жылжи Барнауыл деген жерге келдік. Әртүрлі халқы бар екен. Көпшілігі – орыстар. Жол бойғы көрген қысық көз, тәмпіш танаулар да жүр. Әйтеуір, соларға ұқсайтындар.

	Ағатайым қаланың базарына, вокзалына барып, қазақ іздеді. Ақыры, кездесіпті. Қаладан алыстау бір ауылды жерінде тұратындар екен. Олар да Семей жақтан болып шықты. Бұрынғы байлар. Байдың тұқымдары. Осы жаққа қарай жылыстап үлгеріпті. Жерлері шегараға жапсарлас екен. Базарға арбамен келіпті. МАл жүн-жұрқа сататын көрінеді. Сүт, май өткізетін жерлері бар көрінеді.

	Арбасына тиеп, кетеуі кеткен біздерді ауылына алды да барды.

	Үш күн бойы ешкімі ештеңе сұраған жоқ. Күтті. Демалдырды. Жуындырып-шайындырды. Ауыл ішінен жинап әрқайсысымызға бір-бір қабат киім кигізді. Жаңа киімдер.

	Үш күннен кейін барып ауыл адамдары жиылып, жайжапсарымызды сұрады.

	Үлкен ағатайым бәрін баяндап шықты. Бастарын шайқасып, таңдайларын қағып, жанашыр күйлерін білдірісіп жатыр.

	– «Дегенмен, мына қалғандарыңның дәм-тұздары таусылма-ғаны. Осыншама жол жүріп, мұншама қиындық көріп, ақыры, бізге тап келгендерің – бір Алланың өзі есіркегені. «Адамның басы – Алланың добы» деген осы. Жетісіп тұрған мақал емес, әрине. Аллаға да жамай қоятын абыройы шамалы. Адам байғұсты, тіпті сүмірейтіп жібереді. Бірақ шындық солай. Доп екені – доп. Алланың добы ма, тағдырдың добы ма, заманның добы ма? Әлде, белгілі бір қоғамның добы ма екен? Аяқ астынан аспанға қалықтатады. Аяқ астынан жерге түсіріп, кім көрінгенге қақпақыл қылдырады. Есіктегі басыңды төрге сүйрейді. Төрдегі басыңды есікке итереді. Есіктегі басыңды қайтадан төрге жеткізеді. Көп қой. Мықамы көп-ақ. Кеше кім едік?! – Сөйлеп отырған адам кеудесін керги көтерді. – Енді бүгін кімбіз? – Бұқырайып, төмен қарай кекжиді. – Құр, әйтеуір, күнелту үшін ғана жүрген жандармыз. Жансақтап қалудың қамы. Кейінгі ұрпақ үшін, әрине. Еліне солар қайта оралып, шын азаматтың күнін кешсе, ел-жұртына елеулі болса – осы азабымыздың өтелгені де. Ең жан қинайтыны – ата-бабасының тілін ұмытып қалады ғой. Ел ортасына барғанда, «шүлдірлеген тілі бар, ел-жұрттың жөн-жосығынан мақұрым екен, елге де, жерге де жат болып кеткен біреу» деп орталарына кіргізбей, шет қақпайға сала ма деп қауіп қылам. Мына елдің тілін үйренсін, әрине. Әйтпесе, күнін көріп жүре алмас. Ал енді туған тілін ұмытпаудың қамын біз жасауымыз керек, – деді. Тегі, жөн-жосықты айтып, бәріне бағдар беріп, болжам жасап отыратын көшбасшылары болса керек. Сыпайы сөйлеп, сәнмен киінген аққұба кісі екен. Бойы ортадан әнтек биіктеу. Қиылған қара мұрты бар. Басына – қолдан кестеленген әдемі көк барқыт тақия киіпті. Өз мөлшерінше оқығантоқығаны болса керек. Ішінен тынып, күрсініс білдірді.

	– Бұл қалпымен кете бермес, ел іші түзелер, тынышталар. – Үлкен ағатайымның сенімінен гөрі ана кісінің үмітін жалғайын деген ықылас – ниеті сияқты.

	– Әй, үлкен кісі-ай, бұл дүрбелең ұзаққа кететін құбылыс-ау, сірә. Ел іші бүлініп алған. Желікпейтінге желігетін көрінеді. Қудаламайтын істері жоқ. Қыбыр-сыбырды да қудалайды, қисық басқан қадамыңды жаза күтіп тұрады. Біреуінен біреуі қорқады. Біріне бірінің сенімі жоқ. Жақсылық күндерге үміт артайық-ау, бірақ ұзақсонар әбігерлі заман туайын деп тұр. Туайын деп тұрған жоқ-ау, туды сондай заман. Ұзаққа созылатын заман. Ел-жұртты ежелгі қалпынан айыратын заман. Сенім жоқ, үміт жоқ заман. Жан сарайыңды өзгертеді. Ішкі құбылысыңның бәрін аздырып-тоздырады... – Ана кісінің көзінен, кәдуелгідей-ақ, жас парлады. – Қайран заманымыз! Дәуреніміз! Ел-жұртымыз! Жазықты болмай-ақ адам осыншама жазаланады екен, ә?! Адам ғана жазаланды ма? Қоғам жазаланды ғой. Алдыңғы өткен қоғамды да, сол қоғамда өмір кешкен адамды да бекерден-бекер жазалы қылмай-ақ, жазалаламай-ақ қоғамды жаңартуға, жетілдіруге болмас па еді? Бұл қоғамға қарсы жасайтын лаж да, қайран да жоқ. Әркім өз шама-шарқынша осы қоғамның іс-шараларына жегіліп, үрім-бұтақ өсіріп, күнкөрісіңді қамдай беру...

	Сөйтіп, жан сақтап, үрім-бұтақ өсіру қамына біз де кірістік. Бәрі жиылып алдымызға он шақты қой салып берді, бір сиырға ие қылды. Қарқ болдық та қалдық.

	Келер көктем шыға үлкен ағатайым ел ішіне кетті. Екі інісінің хабар-ошарын білмек. Бала-шағаның бәрі осындамыз. Екі інісін жер аударып жіберген. Әйелдері қастарында. Біреуі – менің әке-шешем. Бауырым екеуміз бөлініп қалдық. Анығында, үлкен ағатайым әдейі бөліп алып қалған. «Бауырым» деп отырғаным – сенің әкең ғой. Кіші інісінен бір ұл бар. Жеткіншек ағаңды айтам. Үлкен ағатайымның өзінің екі ұл, екі қызы бар. Олар бізден ересек. Жеңіл-желпі жұмысқа бапандай. Малды бағатын, жайғайтын – солар.

	Үлкен ағатайым сол кеткеннен жаз ортасына қарай бір-ақ оралды. Әйтеуір, еңбегі жанып, бір інісін (менің әке-шешемді) ала келді. Кіші інісін шығара алмапты. Оның жүрген жерінің аңдуы қатты, тәртіптері қатал екен. Алып шыға алмапты. Сондағы баласының жылағаны-ай. Бәріміз күңірендік. Алты-жетідегі бала. Содан қайғылы болып кетті. Ешқандай жұбатуға, алдап-сулауға илікпейді. Барымызды соның аузына тосамыз. Еркелететініміз сол. Бәрібір, жабыққан көңілі бір көтерілмейді. Күндіз-түні қасымнан тастамаймын. Түнде жаныма алып жатам. Екі ағатайым да қалаға барса-ақ соған бірдеңе алып келеді. Атқа мінгізеді. Маңайдағы той-думанға апарады. Ештеңе дарымады. Селт етіп бір сергімейді. Соның әуеніне қарап біздердің де жанымыз күйзеледі де жүреді. Кіші ағатайым мен жеңешемді және ойлаймыз.

	Шағын болса да, өз алдымызға жеке ауылмыз. Ауылдағылар да біздің қабағымызды бағады. Көңілімізді демеп, үмітімізді жалғауға тырысады.

	Үлкен ағатайым мен әкем келгелі де бір жылға тарта уақыт өтті. Кіші ағатайымнан еш хабар болмады. Жолды түсіндіріп, әдірісті айтып кетіпті.

	– «Қарауылдаушылары әрі қатАл әрі сақ еді. Солардан тырп ете алмады-ау, ә». – Үлкен ағатайым күдері үзілгендей қамықты.

	– «Қайтсең амалын тап» деп соны бекер қысталадық. Тым тәуекелшіл шіркін бірдеңеге ұшырап қалмаса болды да». – Менің әкем қауіп қылды.

	Үміт пен қауіп қатар арпалысып, келесі жылдың жазына жеттік.

	Кенже ағамның баласы төсек тартып жатып қалды. Жалғыз қурайдай болып солып бітті. Ештеңеге жұбанбайды, ештеңеге уанбайды.

	Әкем тәуекелге басты. Ел ішіне баруға, қалайда, бір хабарын білуге бекем қылды.

	Үлкен ағатайым бірден келісе қоймады. «Екі ортада сенен қоса айрылып қалсақ не болғанымыз. Сенің өзіңнің хабар-ошарыңа жете алмай, зарлап қаламыз ғой тағы. Қасыңда серік болар адамың да жоқ. – Үлкен ағатайым сәл ойланып отырды. Ойланғаны ма, толғанғаны ма, әйтеуір, жан жүйесі қиналғаны анық. – Әлде ... Әлде бірге барамыз ба? – деді.

	Әкем ыршып түсті.

	– «Екеуміз бірдей бірдеңеге ұшырап кетсек мыналардың күні не болады? Қырылады ғой түгел. Жоқ, Ораз аға, өзім ғана барам. (Үлкен ағатайымның аты – Оразғұл еді. Менің әкем ол кісіні «Ораз аға» дейтін).» – Әкем тоқетер кесімін бір-ақ айтты. Біздер де шулап қоя бердік.

	Әкем тәуекелге алғаш бел буғанда-ақ өзегім өртеніп қоя берген. Баж етіп ұстай ала жаздадым. Төсек тартып жатқан кенже ағамның баласына жалт етіп көзім түсті. Соншалық мұңды, соншалық әлсіз. Кірпігі әрең қимылдайды. Жүрегім зырқ ете қалды. Әке-шешесін ғана күтіп жатқандай болып көрінді. Алғашқыдағы қарсылық ниетім мүлде басқа жағынан шықты.

	– «Баршы, әкетайым, баршы, баршы. Мен қоса барайыншы. Жәй, баласымен туысқан аралап бара жатқан біреу болып көрінесің. Ешкім назар аудармайды сонда. Өзің кіре алмаған жерге мен кіріпшыға алам ғой.» – Жалынып-жалпайып, тіленіп жатырмын.

	Төсекте жатқан бауырым әлдеқандай бір дыбыс шығарды. Бәріміз соған қарадық. Саусағын шошайтып мені көрсетті. Сонсоң басын изеді. Алысты меңзеп қолын сілтеді. Бәріміз де түсіндік: мені «барсын» дегені.

	Сөйтіп, әкем екеуміз жолға дайындалдық. Жаяу шықпақпыз. Тек, Қазақстанның шетіне шейін Үлкен ағатайым мен ауылдың тағы екі азаматы шығарып салды. Сөйтіп топталып жүрмесе, жалғызжарым адамға шеткергі жерлерде аса қауіпті. Өзіңді жоқ қылады да, көлігіңді малданып кетеді. Елдің шетіне кірген соң, қазақ жұрты, қазақ ауылы, қас қыла қоймас деп үміттендік. Әйтеуір, күн жүрдік, түн жүрдік, дамыл көрмейміз. Уақ-уақ аз-кем демалып отырамыз. Әкем менің қас-қабағыма қарайды. Сыр бермеймін. Көңілді жүруге, айналадан көрген-білгенімді тантып сөйлеп отыруға тырысамын. Кезек-кезек ұйықтаймыз. Буыншақ-түйіншегімізден де, өзімізден де көзжазып қалмауға сақпыз. Жол жүруге әбден үйреніп алыппыз.

	Менің де пайдам тиіп жатыр. Әсіресе, мелициялар көп тоқтатады. Тергей жөнеледі. Қайда барасың? Қайдан келесің? Не қылған жансыңдар? Өңменімізді сурып жібере жаздайды. Өтірік жауап беруге, мүләйімси қалуға, арып-аршыған біреулердің күйіне түсуге әбден машықтанып алыппыз. Сол айтқандарымыздың шындығына өзіміз де сенеміз. Былай қарағанда, жай-күйіміздің сол өтіріктерімізден асып тұрғаны да шамалы еді. Әйтеуір, күй талғамаймыз, үй талғамаймыз. Қай жердің ыңғайы қолайлы, қай үйдің қабағы түзу – сол жер мен сол үйге түнеп шығамыз. Ай жүрдік пе, апта жүрдік пе, Қостанай деген жерге жеттік.

	Ол жаққа тақаған соң-ақ әкем бой жасыруды жиілетті. Үлкен ауылдарға соқпай, ел шетімен жүреміз. Таса, қалқа жерлерді көбірек пана қыламыз.

	Ақыры, Кенже ағам жатқан түрмеге де маңайлап келдік. Түрмеге жақындау бір ауылда шешем тұрыпты да, әкем айына бірер рет келіп жүріпті. Түнге қарай сол үйге бардық. Әкемді көріп үрпиісіп қалды. Қашып кеткен іздеудегі адам. Үйлеріне аяқ астынан сап ете түстік.

	– «Абыржымаңдар, – деді әкем. – Мұнда қалмаспыз. Басқа бір жерге бой тасалаймыз ғой. Інімнің хабар-ошарын білгелі келдім. Соған жалғастыруға бір септік қылыңдар. – Әкем үй иесіне жалбарына телмірді. – Жалғыз ұлы бар еді, хал үстінде жатыр. Әкешешесін аңсап, қайғыдан-ақ бітті. Соларды көріп еңсесі көтерілмесе, беті бері қарай қоюы неғайбыл. Жап-жас бала, қайғыға соншалық бой алдыруы ғажап-ақ. Мына қыз бала – менің қызым. Бауырының қасіретті күйіне шыдай алмай, маған еріп шықты. «Кенже ағамды тапсам, ауылға қайта жеткенше тізе бүкпей жүгірер едім», – дейді... Әкем кемсеңдеп маңдайын ұстады.

	– «Айналайын Тілеу-ай, қайғыңа мен де берілем-ақ. Бірақ қыла қояр лажым болмай отыр. Сен де лаж таба алмассың. Інің бұл арада жоқ»... – Ана кісі өзі кінәлі адамдай әкеме күмілжи қарады.

	– «Жоғы қалай? Басқа ләгірге ауыстырды ма?» – Әкемнің өңі қуқылданып, екі танауы қусырылды. Ұш жағы домалақтана бітіп, сәл кегжиіңкіреп тұратын қырлауыт танауы жыбырлады ма, дірілдеді ме, әйтеуір, өзгеше бір күйге түсті.

	– «Сірә, бұл елде де жоқ болуы мүмкін. Он шақты азамат бір түнде қашып кетіпті. Жағалай іздеу салған екен, таба алмапты. Әлде атып тастап, әдейі айтқандары ма? Әйтеуір, жоқ.» – Ана кісі берік байлам білдіргендей сөйледі.

	– «Жеңешем қайда? Жеңешемді қайтті?» – Мен шыр ете түстім.

	Тақ бір ана кісі кінәлідей-ақ, жабыса кетпекпін.

	– «Әйелдерімен қоса қашыпты,» – деді.

	Көңілім аз-кем тыныштық тапты. «Бар шығар. Тірі шығар» деп уаныш қылдым.

	– «Қанша уақыт болды?» – деді әкем.

	– «Екі айдан асты білем».

	– «Ешқандай алыпқашты сыбыс шықпады ма?»

	– «Жаным-ау, сыбыс шықпақ түгілі, дыбыс та жоқ. Дыбыс, сыбыс шыға алатын жер ме осы ара. Кім аузынан дыбыс шығара алады?» Ана кісі әкемнің аңқаулығына реніш білдірген сықылды.

	Әкемнің де жанұшырған жан айқайы екені анық.

	– «Өзіңіздің жобаңыз?» – Әкем енді пікір тартты. Түк амалы қалмаған дағдарысы екені анық.

	– «Мына орыс елінің шетін жапсарлай жағалап отырып, Қытай өтіп кетті-ау деп шамалаймын»... – Ана кісінің үні дүдәмал.

	– «Әдірісті беріп кетіп едік... Басқа ешқайда бұрылмаса керек еді»... – Әкем де күдіктене басын шайқады.

	Екеуінің де көңіліндегі қауіп белгілі. Бірінің қаупі – жай ғана ара ағайынның білдірген көңіл қатыстығы. Екіншісінің қаупі – бірге туған ағаның ет бауыры елжіреп, жүрегі елжіреген жан шырылы. Менің де көңілім қопарылып, санам сая таппай барады. Әсіресе, сартап болып жатқан бауырымды ойлаймын.

	Сонымен не керек, ұнжырғамыз түсіп, салымыз суға кетіп, кейін қайттық.

	Біздің қас-қабағымызды бағып жатқан бауырым емеурінімізден бәрін ұқты. Терең бір күрсініп салды да, теріс қарап жатты. Сол жатқаннан қайта тұрған жоқ. Кенже ағам мен жеңгемнен ұштыкүйді хабар болмады. Сол хабарсыздан хабарсыз»...

	Апайым күрсініп салды. Көмейіне өксік ілінді. Көзі жасаурады.

	– Кенже ағам жанып тұрған жалын еді. Өрт еді. Ештеңеден тай-салмайтын. Сөзге де, ақыл-қайратқа да бірдей еді. Тірі жүрсе, бір тұтқаны ұстар-ақ еді. Құдай қоймады ғой. – Апайым тағы күрсінді.

	– Құдайдың ісі ме? Әлде мына үкіметтің ісі ме? – Үкіметке әдейі кінә артқандай болдым.

	– Үкіметке кінә тағуға дәрмен қайда? Үкіметті аузыма алуға сенің өзіңнен де именіп отырмын. Соның жөн, қарағым. Оқытты, тәрбиеледі, адал болғаның жақсы. «Сендер үшін, сендердің болашағың үшін» деп жатыр ғой. Солай болса, солай да шығар. Тек... – Апайым сәл мүдірді. Жөткерініп алды. – Осы ауылдағы жасы елуден бергілердің көбінің-ақ өмірден тартқан мұң-налалары бар. Қарап отырсаң, солардың түк жазықтары жоқ. Адамның ісі ме, қоғамның ісі ме, оған біздің көзіміз жетпейді. Әйтеуір, құдайдың ісі емес. – Апайымның сөз түйіні тіпті нық. Кінә артатын негізгі нысанасы да өзіне айқын сияқты. Тек, соны жайып салуға қорғалақтайды. Менің көңіліме қараса керек.

	– Мен кімге тартқанмын? – Осыны өзімнің шешемнен де барлап сұрай қоймаппын. Тағы да осы тағдырдың тауқыметімен («қоғам», «заман» деген атауларға соқпауға тырысамыз. Ол атаулардың артында ілігі бар. Ілікке ілігіп қалмауға бәріміз де сақпыз) бірге туған үш ағайындының өмір жолдары үш айрыққа айрылды. Ең кенжелерінің жолы – белгісіздік, хабар ошарсыз жол. Артында із де қалған жоқ. Ұрпағы суалды. Ең үлкені – менің әкем. Қытай мен Ресейдің бергі жағалауын ұзыннан ұзақ шиырлап-ақ шықты. Әлдебір қиырға қоныс аудару, ұзақ сапарға шығып, алыс-жақынды шиырлап қайту – ол кісі үшін үйреншікті іс еді.

	Ортаншы ағайымыз (осы отырған апайымның әкесі) түзу жолдан таймайтын, қауіп-қатерге артын көрмей аяқ баса қоймайтын сабырлы адам еді. Ақылға – кеніш, тілге – ұста, мінезге ұстамды жан-тұғын. Әртүрлі қабылетке де икем болды. Домбырамен ән салатын. Шаппашап ұстаса кеткен жерде қарсыласын бір сүріндірмей қоймас еді. Жүйрік ат, құмай тазыға ерекше құмар тұратын. Елінде жүрген тыныштық заманда әжептеуір серілік құрып, игі жақсы азаматтардың қатарында танылған. Бір ұл, бір қыз сүйді. Қызы – осы апайымыз. Ұлы жетіп тұрған шағында кенеттен қайтыс болды. Ептеп жүрегі ауыратын. Таланты ерте білінді. Ғылымның қай саласына да әмбебап еді. Жаратылыстану саласын таңдады. Институтты үздік бітірді. Аспирантура емтихандарын да кілең беске өткізді. Бірақ... Бірақ қабылданбады.

	Түгіне түсінбеген ағайым ентіге түтігіп комиссиясына барады. Олар бір-біріне жалтақтайды. «Бағаңды қойдық», – дейді. «Білімің үздік», – дейді. «Программалық білімің ғана емес, ғылыми қорыту, талдап, талқылау білімің де үздік. Енді соны жетілдіре бер», – деп ақ жол тілейді. Олардан шығып, оқуға қатысы бар тиісті орындардың бәрін адақтап шығады. Бірі біріне сілтеп, қақпақылдайды. Әлдебіреулердің ақылымен министрдің алдына шейін жетеді. Министр басын шайқайды. Таңданғаны, әрине. Құжаттарымен танысуға уағда қылады. Қайта жолығатын уақытын белгілейді.

	Белгіленген уақытында қайта барса, қабылдамайды. Көшеден жолын тосып, мұрсат сұрайды. Министр тиісті бөлімге сілтейді.

	Бөлім бастығы қипақтап, кідірістеп отырады. Ақыры, шындықты жеткізеді.

	– «Біздің министрлік саласында оқу ісінің бүге-шігесіне менен білгір ешкім жоқ, шырағым. Барлық мәселенің мән-жайын, жөнжосығын мен тарқатам. Бірақ шешімді шығаратын – басқалар. Мен, бір, күшім – адал сүтім – арам мақұлық тәріздес адаммын, шырағым. Айтып отырмын ғой, істің бәрін мен істеймін, жобаның бәрін мен жасаймын. Қызметкерлерге анықтама беретін де мен. Бастықтардың баяндамасына дейін мен дайындаймын. Бірақ осы қызметімнен арыға өспеймін. Өспеймін де, өшпеймін де. Алдымен, өшпейтін себебім, әлгінде айтқанымдай, «бір министрліктің жүгін жалғыз өзім көтеріп жүрмін» десем, мақтанғаным емес. Барлық істі орнына келтіретін, жандарын тындыратын қолғанатынан кім айрылғысы келеді? Айрылмайды, әрине. Рас, маған дейін де министрлік болып тұрған. Менен кейін де қараң қалмайтыны анық. Сөйткенмен де... Дайын тұрған жантындырымнан ешкім де айрылмаса керек-ті. Еңбегін бұлдамайды. Ақы тілемейді. Ешкімге, ешқайда жар салмайды. Ондай май шелпектен неге айрылсын. Айрылмайды.

	Ал енді мұншалық ынжықтықтың жөні не дейсің ғой? Күресуім керек. Ешкімнің жемсауында кетпеуім керек. Сенің пікірің осы ғой?

	Әжептеуір бастық адам ағатайыма қарайды. Өзін кінәламайды. Қайта, ағайымды сынайтын сықылданады. Ісі түсіп алдына барып тұрған адамға ағайым не деп ақылгөйси қойсын. «Иә, осы» дегенді білдіріп басын изейді.

	– Менің дәрменім жетпейтін гәп бар мұнда. Саяси гәп. Әкем «халық жауы» атанып, ұсталып кеткен екен. Халық жауының баласына үлкен қызмет істеуге болмайды екен. Сенімсіз екен. – Әлгі кісі мырс етіп мысқылдай күледі. Ағатайым бейне бір өзін мазақтап тұрғандай сезінеді. – Мұның бәрін неге айтып отырмын? Өйткені, осы гәп сенің де алдыңнан шығып тұр, шырағым. Әкең халық жауы ретінде ұсталыпты. Онымен қоймай, түрмеден қашып кетіпті. Соғысқа Ресейден алынған екен. Соғыстан соң да сонда қайтыпты. Сендер де елге әкелерің өлгеннен кейін ғана оралыпсыңдар. Міне, осының бәрі алдыңа бөгет болып тұр. Бірақ сағыңды сындырма. Өмір жолың енді ғана басталып жатыр. Ойы-қырын әлі көп көресің. Мойыма. Қаладағы мектептердің біріне орналастырам. Сонда істей тұр. Одан арысын тағы көре жатармыз. Менімен байланысыңды үзбе.

	Осындай ағалық тілек, қамқорлы көңілімен ағатайымды шығарып салыпты. Айтқанын орындап мектепке орналастырыпты. Кейбір ғалымдармен де таныстырып, болашағына бағдарлама жүйелеуіне жол нұсқаса керек.

	Ағайым соның бәріне де құлшына кіріседі екен. Бірақ тауаны қайтып, тауы тез шағылады. Қал-қадірлерінше қамқор білдіруге тырысқан үлкендер артынша-ақ тез айнып шыға келеді. Ағайымның жағдайын естіген бетте-ақ сырғақтатып шыға келеді екен. Осындайдан жүрегі әбден шайлыққан ағайым таныстықтан да, қамқорлықтан да қашқақтап жүреді. Мұңымен де, сырымен де жалғыз оқшауланып, өзімен-өзі тұйықталып, жабырқау, жадау күн кешеді. Жүрегіндегі жалғыз медеуі де, жұбанышы да жанына балаған сүйген қызы екен. Көп ұзамай, ол да серттен таяды. Бұрынғы бұрынғы ма, ағайым гөйгөйге енді басады. Өмірден өзі дәметер қызық таппай түңіледі. Үміт артқан нысанасының бәрі маңына тақатпай сейіліп бітеді.

	Ақыл-ойы заңғар, санасы тұнық болғанымен, ағамның рухы кеуектеу шықты. Алғы күндерге сенімі аз, тез арада нәтижесін көре қоймаса, тәуекелге бара бермейтін тартыншақ еді. Іс-әрекеттің көбін болашаққа қалдыра беретін. Бәлкім, өмір жолы басталмай жатып тауаны қайтып қалғандығы да көңілін жасытып тастаған шығар. Әрі көңілі жасып, әрі жігері қайтып қалған.

	Үнемі қамығып қапалы жүру, ештеңеге көңілі көтерілмеу, жолы оңғарылмай қою, сүйген қызының сертке жетпеуі, ақыры, титықтатып бітіреді. Өкпе ауруына ұшырайды. Ол аурудың әсерлі емі әлі жетіле қоймаған кез. Ағайымды алып жеді.

	Әкемнің ортаншы інісінен қалған ендігі көз – осы апайым ғана. Жай ғана сөйлеп, жайбарақат жүретін жан. Өмірінде қиындық көрмегендей, қапалы күндер кешпегендей сезіледі. Жай ғана жүрген бітеу пенде дерсің. Әкесімен бірге ана бір жаяу сапарға шығуының өзі қаншалық ерлік! Бел шешпей бір ай жүріпті.

	– Мұның бәрін ертерек неге айтпағансыз? – деймін.

	– Өкіметке деген ақ көңіліңе қаяу түспесін дедім.

	Демек, өзінің көңілінде қаяу болғаны ғой. Өкіметке ме? Уақытқа ма? Заманға ма? Қара ниетті адамдардың іс-әрекеттері дей ме? Маған солардың бірде-біріне өкпе артпа дейтін сықылды.

	– Иә, көңілі бүтін адам аз, – деді сонсоң. Осы жолы нығарлаңқырап айтты.

	– Әкеңіз неге елге қайтпады?

	– Елге келіп, менің әкем құсап тып-тыныш жүре беретін еді ғой.

	– Қорқақтады. Түрмеден қашқаны бар, түрмедегі наразы топқа қосылып бүлік ұйымдастыруға әрекет қылды деген ілгішегі және бар екен. Солардың бәрі біріне-бірі жамау бола ма деп қорықты. Оның үстіне, үлкен ағатайымнан (өзіңнің әкеңді айтам) анда-санда сұрап қояды екен. «Ініңнің әдірісі қалай? Хабарласып тұра ма?» деп жақаурататын болса керек. «Соғыстан кейін түк хабар-ошарым жоқ» деп құтылады екен үлкен ағатайым.

	Олар оған сенбейді, әрине. Тек, жоғарғы жақ пәлендей қузау салмаған соң, олар да елей қоймайтын болса керек. Ел жақтан осындай хабарды естіген соң, әкем қорғалақтап, ел ішіне қайтпады. Ақыры, әкемнің де, шешемнің де сүйегі сыртта қалды... – Апайым ап-ауыр күрсініп салды. Өткен күндерінің ең үлкен өкініші осы сияқты байқалды.

	Ертеңінде Баршын апайға тағы бардым. Ықыласым пәлендей соға да қоймаған. Бірақ мойныма міндетті парыз жүгі салық болып тұрғандай сезіндім.

	– Ілгері басқан аяғың кері кетіп, әзер қозғалып келесің ғой. – Баршын апай үй көлеңкесінен тіл қатты. Көңіл-күйімді анадайданақ дәл аңғарыпты. Айтқан бейнелі сөзі қандай түйінді! Өз жанынан шығарғаны емес, әрине. Халықтың даналығы. Халықтың даналығын орынды жерінде орнымен қолдану – сол даналықты бойға сіңіре білудің белгісі. Ел адамдарының көпшілігі-ақ сол даналықты бойларына терең сіңірген. Кезкелгені кез келген жерде әйтеуір бір мақал мен мәтелді қоса жарыстырмай сөйлемейді-ақ. Сол сәттегі көңіл күйіңді тап басады. Өмірге үмітіңді жалғайды. Жігеріңді үстейді. Кемеріңнен ассаң – сабаңа түсіреді. Жүнжіп жүрсең – қуат береді. Қапа шексең – уатады. Көңіл күйдің барлық құбылысына қайтарар жауабы дайын...

	– Өзің шаршап қалыпсың. – Баршын апай бетіме барлай қарады. Қас-қабағымды тексермелегендей кейпі бар. Жанашырлық күйі танылады.

	Шәй қамдап қойыпты. Екеу ара отырып шәй іштік. Кірбің қабағым жазалаң тартты. Әңгімеге бірден кірісу жөнсіздеу сияқты көрінді. Жөні де, реті де қолайын тапқаны дұрыс. «Құлақ күйін келтіру» деген сол шығар. Көңілдің құлақ күйі.

	– Біздің апайдың әңгімесі де әрі ұзақ, әрі маңызды екен. – Апайымды әдейі көтермеледім. «Сізден басқалардың да жан тербетер әңгімелері бар» дегенді әдейі тұспалдадым.

	– Пәлі, ол қара кемпірдің әңгімесі ерен. Баптап, мипаздап айтқанда, аузыңның суын ағызады. Тамсанып, таңдайыңды қағып отырасың. – Баршын апай сүйініш көңілін сүйсіне білдірді. Сөзін де аяқтады, шәйін де аяқтады. Қарсы алдындағы бір ноқатқа тесіле қарап, түйіні қиын ой кешкендей түйіліп отырды.

	– Бүгін бітіріп тастасақ жақсы-ақ болар еді... – Рұқсат сұрағандай ма, мұрсат тілегендей ме, әйтеуір, сондай бір тәуелді кескін анық байқалды. Бойымды да, ойымды да ыңғайсыздық биледі. Барлық тетік менің қолымда тұрған сияқты көрдім.

	– Асықпайық. Таусылғанынша аяқтап шығайық, – дедім. Аяқтап шығуға шейін шыдай қоюға құлқым да, төзімім де жете қоятынына сенімім шамалы. Сөйте тұра, көңілжықпастыққа салдым. Іштей өзегім тырналап қоя берді. «Күлбілтелеп нем бар еді» деймін. Өз әуеніне қарай икемделе салсам болғаны еді.

	– Қай жеріне келіп тоқтап едік? – Баршын апай әңгіме желісін әдейі маған қарай бұрғансиды.

	– Ағатайыңыздың жолдасы үйіне алып келді. – Мен ынталы адамның кейпін білдірдім.

	– Е, Иә, сөйткенбіз. – Баршын апай өп-өтірік жақауратты. Менің әңгіме желісін ұмытпағаныма көңілі көншіп-ақ қалды. – Сөйтіп, үйіне алып келді. Жеке тұрған бір үй. Сірә, екі отбасының иелігінде болса керек. Екі отбасының есігі екі жаққа қараған. Есігі бөлек екеніне қуанып қалдым. Іле-шала өз қуанышымнан өзім ұялдым. Есігінің екі жақта бөлек болғаны мен бір дәлізден шығатын қатар болғанының мен үшін келіп-кетері не?

	Ұзынша келген дүп-түзу дәліздің бір жағы – түзу созылған жыпжылмағай қабырға. Екінші жағында екі есік. Бір-бірінен алшақтау тұр. «Тағы біреудің пәтері болғаны ғой.» Көңілім көншімей қалды. Қабаттасып, жағаласып көрші болып өзім отыратындай-ақ жақтырмай тұрмын.

	Бірінші есікті ашты. Ішке алдымен бізді кіргізді.

	– «Жайғасып, жеңілденіп отырыңыздар, – деді. Өзі қайтадан сыртқа шығып кетті.

	Ауыз үйлі-төр үйлі – екі бөлме. Жұпыны ғана жиһаздары бар. Төр бөлменің төр жағында темір төсек тұр. Төсекке жарыстыра киім шкабын қойыпты. Қазіргіше айтқанда, «шипәнер» дейміз ғой. Ол уақытта қала жиһаздарының аты-жөнін де білмеймін. Бәріне таңырқаймын. Бәріне қызығам. Бәрі таңсық. Шешем екеуміз былғары диванда қатар отырмыз. Екі басы жұп-жұмыр. Арқалығы биік. Оншалықты жұпжұмсақ емес. Қолыңды қаттырақ бассаң – тақ етіп тақтайға тиеді. Бірақ соның өзі бізге мамықтай сезілді. Бұрын-соңды мұндай жұмсақ орындықты кім көрген. Жұмсақ. Жайлы. Кең. Арқалығына сүйеніп керіліп-созылып отырасың. Жартылай шалқайып жатасың. Ыдысаяғын жинап қойған шынылы шкабы бар. Ыдыс-аяғы көп емес, бірақ бәрі сәнді. Шкабы да өте шебер жасалған. Әсіресе, ою-өрнекті қақпағы, тік жақтаулары сәнді-ақ. Аяқтары қошқармүйізденіп келіп, бұралып барып тоқтаған. Төрге кілем жайылыпты. Биік үстел тұр. Дөңгелек бетті. Оның да аяғы қошқармүйізденіп, қырық бұралып би билеп тұрған сықылды. Болды. Басқадай зат жоқ. Диванның жоғарғы тұсына ілінген сурет бар. Бұрқанып келе жатқан судың суреті. Сірә, көл болса керек. Желді күнгі көл беті. Жай жел емес, бұрқанған дауыл болар. Судың ақ көбігін аспанға шапшытып, толқыны үстіңнен басайын деп келе жатқандай. Жойқын көл. Жойқын жел. Мұндай суретті қалай жасауға болады? Жасаған ба? Пәдіретке түсіріп алған ба? Екеуінің де қисыны келмейді. Тірі жаратылыстың жартысын әкеліп өлі қағазға қалай орнатып қойған?

	Орнымнан тұрып кетіппін. Көзім бағжиып, аузым ашылып қалса керек.

	– «Қызықтап тұрсың ба, сүйсініп тұрсың ба?» – Селк ете түстім. Ана кісінің даусы. Оншалық бір мадақтай қойғаны шамалы сияқты.

	– «Қалай жасаған?» – Сірә, ұялғанымнан сөйлей салған далба-сам болуы керек.

	– «Оның бәрін түсіндірем кейін» – деді. Ендігі үнінде қамқор білдірген ықылас білінді.

	«Кейін», – дейді. Мен осы кісінің қасында еріп жүретіндей сөйлейді. Және менің билігім өзінің қолында сияқты. Билігім де, жүрген-тұрған уақытым да осы кісіге бағынышты сықылды. Үйретіндісіне алатындай құзырлы.

	Бірақ үнсізбін. Мойынсынған сыңайлымын. «Ісіміз түсіп тұрған тәуелділігімізден» деп жұбаттым өзімді. Осы жұбатқанымның өзін әжептәуір жұбаныш қылдым. Әлі де болса, ешкімге бас ие қоймаймын, қажетті жерінде тарпып жібере алам дегендей, іштей мәздену бар.

	Сөйтсе де, қабағым сәліңкі тартты. Бұрынғы күнімді, өткен заманымды көкседім. Басымнан құс ұшып өтпейтін ерке заманым болса, алдымен өзімнен тілек қылмай, маған кім билік айтушы еді деймін.

	Ана кісі шеткерірек тұрған биік үстелді ортаға жақындатуға қам жасады.





– «Баршынжан, көмектесіп жібер.» – Шешем бейғам ғана тілек қылды. Жоқ, тілек емес, сыпайылап қана жұмсағаны сияқты. Сыпайлап та, өтініш те қылып, кейде, тіпті, ата-ананың зілсіз бұйрығы ретімен жұмсаудың түрлерін шешем көбейте бастаған. Шешем көбейте бастаған. Мен соған көндіге бастағам.

	Орнымнан тез көтеріліп барып үстелдің бір жақ шетінен ұстадым.

	– «Қарындасымыздың есімі Баршын екен ғой. – Ана кісі құптау күтіп бетіме қарады. Мен төмен тұқырдым. Сөйлесем-ақ үнім дірілдеп кететінін біліп тұрмын.

	– «Гүлбаршын. Толық есімі – Гүлбаршын. Жастайынан бері «Баршын» атап кеттік. Еркелеткеніміз ғой.» – Шешем ақтала сөйледі.

	– «Пәле, «Гүлбаршын» дегені әлдеқайда көркем, әлдеқайда май-да естіледі ғой. Егер рұқсат болса, мен «Гүлбаршын» деп жүрейін. – Шешем екеумізге кезек жалтақтайды. Кәдуелгідей, қиыла тілеп, өтініш қылғаны сыңайлы.

	– «Мейлің, қарағым. Тойшан қандай болса, сен де сондай ағасысың. Қалай еркелетсең де еркің ғой». – Шешем мейірін төгіп, шын ықыласын білдірді.

	Мен өзім шешемнің сөзін оншалық құп көре қоймадым. «Ағаң» деген сөзі екі арамызға шектеу қойып қойғандай сезілді.

	– «Менің аты-жөнім – Төленді Қайранбаев. – «Ұқтың ба?» деген-дей жанарын маған назарлады. Ернімді қымқырып, басымды изедім. Бетім ду ете түсті. Қызарып кеткенімді біле қойдым. Аты-жөнін тек маған ғана арнайы айтқандай-ақ құптай жөнелгеніме ұялдым. Дастарханды өзі алып берді де, иегімен тік сандықты нұсқады.

	– «Ыдыс-аяқты ана жерден алып қоя бер» – деді. Сөйтті де, өзі тағы шығып кетті.

	Үстелге дастарханды жаптым. Тік сандықты ашып ішінен төрт кесе алып қойдым. Басқадай не қоюды білмедім. Шешемнен ақыл сұрағандаймын. Ол да иығын ғана қомдап, ыдыс-аяққа қарап көз сүзеді. Сонсоң басын шайқады. «Білмеймінді» нышаналады.

	– Мына қатар есік ас дайындайтын бөлмесі болуы керек, – деймін. Тымпиып отыра беру тым қолайсыз сияқты. Әйтеуір, сөйлей салғаным еді.

	Шешем иығын тағы да қиқаң еткізді. Бұрын-соңды дағдысында жоқ қылық. Ұнжұрғасы түсіп, салбырап отыр. Ештеңеге құлықсыз, енжар күйге түсіпті.

	– «Мына кісінің аяқ астынан кездесе қалғаны да құдайдың бір жарылқағаны шығар. Енді ағатайымның оралуына септігі тиер... – Тіршілігімізге тәуба келтіргенім емес, ұнжұрғасы түсе қалған шешемді уатқаным еді. Жанымдағы жалғыз тірегім, жүрегімнің асылы – анам ғана. Оның қабағы кірбің тартса-ақ, менің жай-күйімде ешқандай мән қалмайды. Ал анамның барлық тіршілік тынысы, тілегі мен аңсары – ұлы мен қызына ғана бағышталған. Жатса-тұрса тілегі де, аңсары да біз ғана. Өзі туралы ойламайды. Өмірде бар ма, жоқ па – ешқандай есеп қылмайды.

	Анамның барлық жай-күйі менің жаныма батады. Тамақ ішуін бақылаймын. Киім киісін құнттаймын. Ауырып-сырқап қалмасын деп алаңдап бітем. Кейде ұрсып та алам.

	– «Қиындықтан қашып әдейі өлгің келіп жүр. Ана жалғыз ұлыңды күтуден жалыға бастадың. Мені итжемеге қалдырмақсың» деймін. Басқа да пәле-жаланы үйіп-төгем. Бағжиып бетіме қарап тұрады да, қарқылдап келіп күледі. «Сен де пәлелікті үйренейін депсің», – дейді сонсоң. «Заманның әуселесі осындай қылып қойды, қайтейін енді.»

	Шешем осыны айтады да, кемсеңдеп жыламсырайды. «Бәрі оңына келеді. Бәрі түзеледі» деп әрең жұбатып алам. Сене қоймайды, бірақ үміттенеді.

	Ана кісімен («Төленді» деген атын әлгінде естісем де, қалай атаудың жөнін әлі таба қоймағам. Сірә, «аға» дейтін шығармын деп байлам түйдім) қоса ілесе бір әйел кірді. Қолында жайпақ табақшаға салған оны-мұнылары бар.

	Шешем екеуміз ыңғайсызданып қалдық.

	Сәлемді ол жасады. Біз сәлемін алдық.

	– «Көрші үйдегі апай.» – Біздің үдірейе қарағанымыздың жай-ын ұқса керек, ана кісі (енді Төленді ғой, әрине) ақталғандай кейіп білдірді.

	Сәл-пәл саябырсығандай болдық.

	Көрші әйел үстел жасады. Кәртошке басыпты. Сары уызы көлкіл деп шала піскен үш-төрт жұмыртқаның нобайы білінеді.

	Қант-кәмпиттері бар.

	– Жүріңіздер, беті-қолдарыңызды шайыңыздар, – деді әлгі әйел.

	Бетімнен отым шыға ұялдым. Көз қиығымды қолы-басыма жүгірттім: алабажақ кір сияқты көрінді. Ұят-тағы. Қалай жүргем?

	Қалай отырмын? Ана кісі не ойлады?

	Ұзынша дәлізге кірген бетте байқамаппыз, дәл кіре берісте тағы бір есік тұр. Әлгі әйел сол есікті ашты. Жуынып-шайынатын жеке бөлме екен. Даңғарадай темір астау. Бір кісінің бойына жуық ұзындығы бар. Ернеуі де біп-биік, отырған кісінің кеуде тұсынан келетіндей. Соның аяқ жағында қолжуғыш тұр. Шүмегін бұраса, су ағады. Аққан суды әлгі әйел көрсетті. «Бізді ауылдан келген көрлақат санап тұр-ау». Іштей намыс қылдым. Бірақ соның айту жөнімен су ағызып, білегімізге шейін сыбанып, беті-қолымызды жудық. Жапжаңа сүлгі қойыпты, сүйсіне сүртіндім. Жұп-жұмсақ, мап-майда. Бұрынғы өзімнің сүлгім сияқты. Бетіме басып біраз тұрғым келді. Өйтпедім, әрине. Өйте алмадым. Өйтетін орын бұл емес еді. Орны да тар, уақыты да тар, қолайы келе қоймаған кез еді.

	Шай үстінде Төленді әңгіме бастады.

	– «Енді ешқайда бармайсыздар. Ешкімге телмірмейсіздер. Осы үйде, менің қолымда тұрасыздар. – Өзі кесіп-пішіп, тоқетерін бір-ақ айтты. – Жұмыс та іздемейсіздер. Гүлбаршын оқиды.

	«Хат білмеймін. Шала сауат қана қаріп танимын. Мен қалай оқымақпын?» Ұялып, жерге кіріп барам. Айтуға ауыз жоқ.

	– «Жаным-ау, біз үшін оншалық әуреге түспегің – нең? Қазіргі күйіміз жап-жақсы. Сөйтіп өзімізше күнелте берейік.» – Шешем бүлдірді, әрине. Өкпе қылғандай, сідет артқандай бет қайыра айтты.

	Ана кісі тосылыңқырап қалды. Мұндай оқыс қарсылықты күтпесе керек, ақ құба ашаң жүзі қуқылданып, жұп-жұқа қырлы танауы қусырыла қалды. Араларына шыжық болып түсуге, бәйек қағып, көңілімді төсеуге жаным шарқ ұрды. Бірақ аузымнан сөз шықпайды. Жалынып-жалпайып шешеме қараймын. Кешірім өтініп, кеңшілік сұрағандай ана кісіге жаутаңдаймын. Екеуі екі жаққа қыңырайып, орындарынан тұрып кетер ме екен деп қыпылдап барам.

	– «Жоқ, сіздерді енді ешкімге жаутаңдатып қоя салмаспын.»

	Ана кісі алақанымен үстелді сарт еткізіп, енді қайта сөз қайтарудың жолы жоқ дегенді ұқтырды. Шешем де соны түсінді. Әрі түсінді, әрі түйсінді.

	– «Жарайды, қарағым, біз өзіңнің құзырыңдамыз», – деді. Мойынсынып, кішірейіп айтты.

	– «Құзырымда емес, қамқорымдасыздар. Менің ендігі көңіл алаңым да, жүрек аңсарым да сіздерсіздер. Сіздерді қайта іздеп барғанда-ақ ант бергем. Менің басқа ешкімім де жоқ.» – Ана кісінің сәл-сәл даусы дірілдеді.

	– «Беу... у... қарағым-ай... Шерменде болып өскен екенсің ғой»... – Шешем тағы да өз көңіл күйінің әуеніне бұрды. Мен ыңғайсызданып барам. Үлкен азамат. Үлкен қызметкер. Сүмірейтіп мүсәпір қылды да қойды. Ана кісі соған, кәдуелгідей, жасып, төменсіп қалды. Шешемнің қаперіне ештеңе кіретін емес. Әлгі аяушылығы ана кісіге арналған құрмет, соның мәртебесін көтерер мадақ деп ойласа керек.

	Өзі соған марқайып отыр.

	Кешке қарай арбакеші келді. Әдейі тапсырып жіберсе керек.

	– «Пәтерлеріңізге барып, киім-кешектеріңізді алып қайтайық.» –Бізден келісім сұраған жоқ. Орнынан тез тұрды да, екі-ақ адымдап сыртқа шықты.

	Іле-шала мен де көтерілдім. Анам былқ ете қоймады.

	– «Тұр!» – Зекіп жібердім. Жақтырмаған оқты көзімді қададым.

	– «Сөйтеміз бе? Осымыз дұрыс па?» – Бетіме бағжияды. Орны-нан тырп етер емес.

	– «Өзің ана күң өмірге көндіге бастапсың ғой. Өмір емес, нағыз көрдің өзі.» – Тұңғыш рет шешеме зілдене сөйлегенім сол.

	– «Жаным-ау, мен қайтейін? Тағдыр шәт-шәлекейімізді шыға-рып, телім-телімге ұшыратты емес пе.» – Шешемнің үнінде амалсыз дық пен торығу бар.

	– «Сол тағдыр, міне, бүгін бетін бері бұрды. Жаманшылығы-на көндіккенде, жақсылығына неге ұмтылмаймыз. Ұмтылайық.» – Жеделдетіп, тақ-тұқ сөйледім. «Осы жолғы билік менің қолымда» дегендей, үнімде бұйрықты зіл басым.

	Шешем байпаңдап соңымнан ерді.

	Жаяу арқалап келген киім-кешегімізді алдық. Қалаға келгелі үстімізге жамылып, астымызға төсеніш қылған әдиалымызды алдық. Үйден алып шыққан крөжке, қасығымыз бар. Киімдеріміздің астарына, жағасына, төсенішіміздің шет-шетіне елеусіз қылып тігіп тастаған асыл заттарымыз бар.

	– «Осы төсеніш пен жамылғыны көшеде жүргендерге беріп-ақ кетейік», – деді ана кісі. Жиіркеніп, безініп тұрған жоқ. Енді олардың керексіз екенін сөз сыңайымен білдірді.

	Аңтарылып шешеме жаутаңдаймын. Шет-шетіне тігілген асылдарымызды қалай аламыз деп қорғалақтаймын.

	– «Төсеніштерді, алдымен, үйге апарайық. Оның бір сыры бар, –деді шешем. – Сонсоң, тастаймыз.»

	Ана кісі таңырқаған өңмен сәл қарады да қойды. Керіліңкіреп тұратын қою қасы түйіліп барып қайта жазылды.

	Үйге келген бетте-ақ шешем көрпенің шетін, киімдердің өңірін сөкті.

	Барлық қазына байлығымызды жайып салдық.

	Ана кісі таңқалды. Басын шайқады.

	– «Мұның бәрін жаяулы-жалпылы жүріп қалай жеткіздіңіздер?

	Қалай сақтадыңыздар? – Тіпті сенбей тұр.

	Шешем барлық болған жайды болған күйінше айтып берді.

	Ана кісі тағы да басын шайқады.

	– «Бекер істегенсіздер.» – Реніш қыла сөйледі.

	Шешем екеуміз үдірейісіп қалдық. Сужүрекпіз. Тағы бірдеңені бүлдірген екенбіз деп қалтылдап барамыз. Мына асыл заттарды айғақ етіп, бізді айыпты қылып, заң алдына алып барса қайтеміз? Бұл кісілердің нанымдары бойынша, өз жолдарынан бір елі сырт таюға, қылмысты деп тапса, ата-анасына да аяушылық жасауға ешқандай жол жоқ. Діндері де сондай қатты, ант-сулары да сондай қатал біреулер деп есептейтінмін. Мына кісі де солардың бірі болуға тиіс, әрине.

	– «Өзіміздің ақ адал затымыз еді»... – Шешем мүлдем жасып қалды.

	– «Құдай сақтап, ешкімге білдірмей жетіпсіздер, әйтеуір. Біреу-міреу сезсе-ақ бітті, осылардың құрбаны болып кете барасыздар ғой. Біреуге біреудің аяушылығы жоқ мына заманда тәуекелшілдік жүрмейді.» – Сөзін жұмсартқанымен, үні әлі қатқыл.

	Дегенмен, көңіліміз орнына түсті. Ана кісіні өз көңілімде өзімнен арашалап бағам. «Құдайды» аузына алды деп жұбаныш қылам. «Өзінің өкіметі мен заманын жақтырмады» деп уанам. «Ендеше, біздің жағдайымызды, шынымен-ақ, түсінгені ғой.

	– «Иә, қарағым, бір Алла өзі көмектесіп осы күнге жеттік, әйте-уір. – Шешемнің де үні жұмсарып, ықыласы бері ауған сықылданды. – Шындығында да, кещелігіміздің арқасында жасаппыз осының бәрін. Бұлардың ендігі иелігі өзіңде, қарағым. – Асыл заттарды қолымен сырмалап, ана кісіге қарай жылжытты.

	Ана кісі әрбір затты жеке-жеке саралап көрді. Сонсоң, алтын заттарды бір бөлек, күміс заттарды бір бөлек, асыл тастарды бір бөлек жинақтады. Шешем екеуміздің бет-жүзімізді барлады.

	– «Сырға, сақина, білезік, моншақтарыңыздың өз көңілдеріңізге ұнайтын бір-бір түрлерін алып, тағып қойыңыздар», – деді.

	Шешем қарсылық білдірді.

	– «Қарағым, әуелі жан бағып алайық та. Оқа, түйме енді біздің не теңіміз», – деді.

	– «Олай демеңіз, шеше. Енді сіздерге ешқандай бөгесін де, кемшін де болмақшы емес. Тойшан екеумізге бірдейсіздер. Менің де барлық тілек, мақсатым сіздерге арналатын болады. Жаным тірі тұрса, Тойшанды шығарып әкелем. Екеуміздің ортамызда екеуіңізден басқа еркелейтін адам жоқ.» – Ет қызумен бе әлде сенім-нанымы солай ма, ана кісі ешқандай түйткілсіз айтты.

	– «Орта жолдан ешкім ортақтаспай екеуіңді бізге басы бүтін бере қойса жақсы ғой»... – Ауылдан шыққалы шешем тұңғыш рет сөзіне қалжың жүгіртіп, езуіне күлкі үйірді.

	– «Орта жолдан ортақтасқандарға «жөнің мен жолыңды біл» дейміз ғой». – Ана кісі де еркелік білдірді.

	– «Құдай сол ортақтасатындарға жеткізсінші. Сонсоңғысының жөнін өзіміз табармыз.» – Шешем енді арман қылып, даусын созды.

	Шешем айқұлақ алтын сырғасын алды. Басқасына көзі қызыққанымен, көңілі дауалай қоймайтын сияқты. Батылы да бармай тұрғанға ұқсайды.

	– «Бір қабат әшекейдің бәрін тағынып алыңыздар», – деді ана кісі.

	Мен сонсоң ғана қолымды создым.

	Сөйтіп, бір қабат әшекейімізді тағынып алдық. Сырға, моншақ, білезік, сақина... Өзімізге ұнайтын жақсыларын таңдадық. Қалғандарын апарып төргі бөлмедегі темір жәшікке салды. Кілтін әкеліп менің шешемнің қолына берді.

	– «Үйдің де, мүліктің де ендігі билігі сізде. Біз кілтті өзіңізден сұрап қана аламыз». – Ана кісі наз білдіріп, еркелеп айтты.

	Шешемнің енді ғана көңілі көншіген іспетті. Жан-жағын шолып, үй ішін барлады. «Жатын орынның қисыны қалай болар екен?» деген сыңайы бар.

	Мен де сол қисынды барлап отырғам. «Біз ауызғы бөлмеге жатамыз, әрине. Біздің үстімізден ана кісінің жүріп-тұруының жөні қалай келер екен?» деп толғанам.

	– «Сіздер осында тұрасыздар. Қатарда тағы бір бөлме бар. Менің жатын бөлмем сол болсын.» – Ана кісі рұқсат сұрағандай шешеме қарайды.

	– «Осы кең жерге өзің-ақ жата бермейсің бе. Бізге сол бір бөлме жарайды.» – Шешем шын-ақ ыңғайсызданды. Бұрын-соңды ешкімге салауатын салып көрмеген жан ана кісінің құрақ ұшқанына қысылып-қымтырылып бітті.

	– «Мына төргі бөлме – сіздердің жатын орындарыңыз. Ауызғы бөлмеде демалып отырамыз. Әңгіме-дүкен құрамыз. Тамақты да осында ішеміз. Ертеңнен бастап Гүлбаршын екеуміз бөлмелерді басқаша жабдықтаймыз», –деді.

	Орнымнан атып тұра жаздадым. Қуанғаным. Көңілім өрекбіді.

	Жүрегім алып ұшып, аузыма тығылды. Әлдебір сөз айтқым келеді – айта алмаймын. Құптап пікір қоссам деймін – жөнін білмеймін. Көз қиығыммен ғана шешеме басбағам: көңіл ауанын барлағаным. Бет-жүзінде пәлендей құбылыс байқалмайды. Ана кісі ықыласын үйіп-төккен сайын шешем шалқая түсетін сықылды. Сөзі ызбарлы. Қабағы қатқыл. Әлдеқандай борышының өтеміне ыразы қошымен келісім таба алмай отырған кісі сықылды. Қыпылықтап барам. Ықылассыз жауап қата салады-ау деп қорғалақтаймын.

	Шешем менің аужайымды байқады ма, әлде көңілі иілді ме, құптағандай сыңай білдірді.

	Ертеңгі күн демалысқа дәл келіпті. Арбакешін алдыртты. Сірә, кеше тапсырып қойса керек. Алдымен базарға барып тамақ жағын қамдадық. Ет алдық. Картошке, жұмыртқа алдық. Қазіргі макарон сияқты нан тағамын (шикі ғой, әрине) қосымшалады. Май бар. Ірімшік. Құрт қосымшалады. Сонсоң, шешем өзі қалап ұн алғызды.

	– «Үйдің маңайында азық-түлік сататын дүкендер бар. Керек-жарақты солардан күнделікті алып тұрасыздар, – деді ана кісі. Сонсоң, ойына бірдеңе түскендей маған қарады. – Гүлбаршынды есеп-қисапқа жаттықтырам. Сауда-саттықты өзі жасап тұратын болады». – Мен жаққа көз қиықтап, ақырын ғана жымиып қояды. Мейірім, еркелеткен үлкендік ықылас, шынайы қамқорлық – бәрі анық танылды.

	Қорсынып, төменшіктеп қалдым. Өзімнің қараңғылығыма ішім ашыды. Сонымен бірге, көкірегімді қуаныш кернеді. Ернінен төгілген күлкі сызаты жүрегіме нұр құйғандай тебірентті.

	– «Оқиын. Оқытыңыз.» – Сыбырлап қана айттым. Кездескеннен бергі тікелей арнау сөзім осы болса керек. Жүрегім аузыма тығылды. Сөзімнің мәні үшін емес, әйтеуір сөз айтқаным үшін ғана толқынды күйге түстім. Көңілім толқыды ма, жүрек толқынын баса алмадым ба, үнімнің дірілін анық сездім.

	Ендігі жерде төсек-жабдықты түгендедік. Көрпе-жастық, басқа да төсеніштер, ақ жаймалар... Оларға біраз ыдыс-аяқ қосылды...

	Ол кісінің өзіне ыңғайлаған бөлмесі тек қазақ үлгісінде ғана жиналыпты. Төрде – сырмақ пен алаша. Бояулары қанық. Сырмақтың оюын бастырған жіп – қызыл мен жасыл түстен құралыпты. Екеуін жіңішкелеп қана астастырып, қатты қылып ызғаны байқалып тұр. Қатты қылып ызған, оюдың шетін жымдастыра бастырған. Қабырғаға тұскиіз іліпті. Негізі жасыл бұлға нешебір түспен өрнектер бастырған. Батбитып бастыра салған өрнектер емес, гүлді өрнектер. Оюламаған, тек әлдеқандай бір гүлдердің майда жапырақтарын белгілеген. Сан түспен құбылып шешек атып тұр. Үлбіреген сабақтары, бүршік жарған талшықтары төгіліп-ақ көрінеді. Қолдан тоқылған емес, жасыл далаға өскен неше түрлі гүлбезен желектерге ұқсайды. Сырмақтың үстінде көрпеше жатыр. Сан түрлі бұлдардың қиықтарынан құрастырылған құрақ көрпе. Үшкілдеп, төртбұрыштап жігін келтірген, құрақтың түр-түсіне қарай саралай жіктеген, қиюын алма кезек қиюластырған құрақтар. Кіреберіс босағаның қалтарысында оюлы сандық тұр. Ағаштың бетіне сүйектен ойып жапсырған өрнектер. Ескілік зат. Бірақ оюлары сарғыш тартпаған. Әуелгі жалтырынан таймаған қалпы. Тұскиіздің бір жақ шетіне түлкі іліп қойыпты. Қырдың қызыл түлкісі. Қыс ызғарының орта тұсына қарай ауланған түлкі. Жүні ұйыспай қылшықтанып, қылшығының ұштары күмісше жалтыраған кезінде арнайы соғылғандай екен.

	Бөлменің іші бірден-ақ көңілді көтеріп салды. Көз бен көңілге бірдей таныс, жүрекке жайлы көріністер. Ежелден етене, бауырыңды төсеп, арқа– басыңды аунатып өскен тіршілік жағдайың.

	Құрақ көрпенің үстіне барып жантая кеткім келді. Түлкінің қылшығын алақаныммен сипағым келді. Сандықтың үстіне бір отырып, бір тұрсам деймін. Бала кездегі әдетім еді. Тауға шыққандай, жартастан секіргендей болатынмын. Көңілім қанша қалағанымен, жасқанып тұрмын.

	– «Бәрін де таңдап жүріп базардан сатып алдым. Енді жақсы өрілген жүген, қамшы, ер-тұрман тауып алсам деймін». – Ана кісі ақтала сөйледі. «Байлардан тәркілеген мүлікке жорып, жатсынып тұр» деп ойласа керек. – Әдейі қазақи үлгіде жинадым. Гүлбаршын екеуміз екі жақты да сәніне келтіреміз ғой, әлі.» – Көңілінде түк қалтқысы жоқ, аңқылдаған ақкөңілдің өзі. Менің бойжеткен қыз екеніме, өзінің бойдақ жігіт екеніне түк қапер қылмайды. Менің ішім қипыжықтайды, бірақ көңілім көншулі. Ана кісінің айтқан сөздерінің бәрі жаныма жағады. Асып-тасып қуанбасам да, соның бәрін менің көңіліме бола айтқандай сезінем. Тілек, өтініштерінің бәрімен іштей келісем, іштей құптаймын. Сыртқа шығарып сөз қатуға дәрменім жоқ. Батылым жетпейді. Көзімнің астымен ғана қиықтап анама қараймын. Ол кісі пәлендей түс бере қоймайды. Елемегенси ме, әдейі назар аудармауға тырыса ма, әйтеуір, елеусіз қалып білдіреді.

	Тағы да базарға шықтық. Бұл жолы тек шешем екеумізге ғана киім іздедік. Қаланың жүріс-тұрысына сай, ыңғайлы, ықшам киімдер болуы қажет. Қалалық сәнді киімдер таңдадық. Таңдау ана кісінің еркінде. Біздің міндет – сол кісінің ырқына көне беру. Көрсетеді, үндемейміз.

	– «Киіп көріңіздер», – дейді.

	Көреміз. «Ұнай ма?» деп сұрайды. Иығымызды қопаң еткіземіз. Білмейтінімізді білдіргеніміз. Білмеуін білмейміз-ақ. Ауыл ішінде ауылша киініп өскен біздер қаланың үлгісі мен тұрғысын қайдан білейік. Әйелдердің тізеден сәл ғана төмен түсетін көйлегі алғашқыда ерсі көрінген. Көйлектің шоп-шолақ етегі жүрген-тұрғандарында шолтаң етіп шолтыраяды да қалады. Жалаңаш балтырларының жарқ-жұрқ етіп жүргені тіпті келіспейді. Ана кісі сондай күйге бізді жетелегісі келеді. Қарсы тұра алмаймыз, бірақ ниет, ықыласымыздың жоқтығын құлқымызбен білдіріп бағамыз. Ана кісі оны тыңдай қоймайды.

	– «Шешейге тізесінен көп төмен түсетін көйлек аламыз. Көйлектің етегімен түйісе қабысатын құрым етік болады. Табаны жұқалтаң, сүйегі жеңіл етік. Сонсоң, жеңі шынтақтан келетін пүліш пенжек киеді. Осындағы татар әйелдерінің көбінің киімдері сондай. Жеңіл ақ бұлдан байлауыш тартады да, сыртынан жұқалтаң бөртпе шәлі жамылады. Ал сенің көйлегің тізеңнен сәл ғана төмен түседі. Аяғыңа шоқайма етік, кеудеңе костюм киесің». – Өзі алдын ала бәрін ойлап қойса керек. Кесіп-пішіп тоқетерін бір-ақ айтты.

	Дәл солай істедік. Киіміміз маған ұнады. Шешем әрі жасарып, әрі бәйбішелік кейіпке түсті. Ал менің көйлегімнің етегі дөңгеленіп, екі жақ жанымды үйіреді, пенжегім дәл мықынымды нұсқап, дөңгелетіп тұр. Шоқайма етігім еңсемді көтеріп, мүсінімді келтіре түскендей.

	Пенжегімді өлшеуге кигенімде ана кісі екі қолымен екі қолтығымды көтермелей қопсады. Дәлдігін мөлшерлегені болса керек. Төсі төсіме сүйкенді. Екі алақанының ұшы дәл кеуде тұсыма тиді. Өне бойым шымырлап, тітіркеніп қоя берді. Ұнатпағандығынан емес, ұнатқанынан, ұялғанынан шығар. Басқаша қалай жеткізуіме болады? Қазіргіше айтқанда, денемнен тоқ жүріп өтті деп жатады ғой. Бірақ мен қазіргіше түйсінгем жоқ, сол уақыттың түйсігімен сезіндім. Денем дір етті. Өне бойым шымырлап қоя берді. Бәрі де қас қағым сәттің әлетінде ғана соғып өткен бір құйын еді. Мап-майда қолымен пенжектің қолтығын көтеріп-көтеріп қояды. Дәлдігін тексергені. Бәрі дәп-дәл. Көйлегімнің жеңі шынтағымнан ғана асып, етегі тіземнен бір қарыстай төмен түседі. Ұсақ-ұсақ гүлдері бар. Әр гүлі – әр түсте құбылады. Сусылдаған нағыз жібектің өзі.

	– «Ұнай ма?» – дейді.

	Басымды изеймін.

	– «Ұнаса болды. Аламыз», – дейді.

	Алдық. Тағы да таңдадық. Тағы бір көйлек алдық. Екі көйлектің де пенжек пен етікке үйлесімін ана кісі өзі қадағалады. Шешемнен пікір тартады. Шешемнің де таңдау, талғамы келісті болып шықты. Жең тұсы, иығы, етегі, түр-түсі – бәріне пікірін білдіреді. Ана кісі басын шайқап қояды. Разы болғаны. Пікірінің бәрімен келіседі. Мен де құрдан-құр бас шұлғи бермеймін, әрине. Ұнатпасам, өз қалауымды білдірем. Бірақ ана кісі басым түсе береді. Оқығаны, оқығанынан тоқығаны, қызметі, ақыл-ойы менен өлшеусіз озық, әрине.Оларға қоса, әйел затының жүрістұрысына, ақыл мен сезіміне ерекше жетік деп түйе бастағам. Енді байқасам, кімге қандай киім жарасады, ол киімнің өңі-түсі қандай болуы керек, ұзын-қысқалығы мен кең-тарлығының жөні қалай келгені дұрыс – бәрін кесіп-пішіп, кестелеп, тап-тұйнақтай айтады.

	Соларына, көбіне, сүйсінгеніммен, кейде көңілім жақтырмай қалады. Әйелдің шаруасына араласқандай көрем. Бетіне айтып қалсам ба екем деп оқталам. Айту қайда? Айтпақ түгілі бетіне тура қараудың өзіне дірілдеп-қалшылдап бітем. Әлдеқандай бір сөз айтсам, даусым қалтырап қоя береді. Бірде тұншығып үнім шықпай қояды. Енді бірде қақалып-шашалып демігіп бітем. Біресе, қаңғыркүңгір қатты сөйлеп қойған сияқтанам, біресе сыбырлап қалам.

	Шешем марқұм тамақты бабына келтіріп жақсы істеуші еді. Ет, сүт тағамдарының нешебір түрін жасайтын.

	– «Ештеңеден тартынбаңыз, жасқанбаңыз. Көңіліңізге алған тағамыңызды жасай беріңіз. Гүлбаршын екеуміз іше берейік, – деді де, қалт кідірді. – Гүлбаршын да үйренсін», – деді сонсоң. Кінәрат артып, кемістік көргендей айтты.

	Тағы да бетімнен отым шықты. «Тамақ істеуге икемсіз, орашолақ екенімді қалай біліп қойды?» деп мазасыздандым. Ерке, шолжаң жүріп, тұрмыс-тіршіліктің қам-қарекетіне мән бермей, көз салмай өскенімді шамалайды, әрине. Сөйтсе де, соншалықты олақ деп ойламаса керек.

	Оқуды бастадық. Тым қаражаяу емес едім. Ағатайым қаладан мұғалім әкеліп ынталы балаларды оқытқыза бастаған. Мен де әжептәуір қара танып қалып едім. Соным абырой болды. Тептез-ақ жетіге бастадым. Мұғалімім мақтап қояды. Кейде ренжіп қалатын кездері де бар. Зекімейді, ұрыспайды, бірақ іштей ренжіп қалатын сияқты көрем. Сонысы батады. «Кейістік білдіріп, ұрсыпұрсып алса ғой» деп тілеймін. Кейде өп-өтірік қыңыр-қисық жазып қоятыным бар. Ондайды, бәрібір, түсіне қалады. Бетіме қарайды да, қушыкештене жымияды. Сонысына-ақ жүрегім балқып қоя береді. Еркелете қараған кейпі, мейірім төгілген жымиысы, сүйсіне күлімдеген көз нұры дегбір, сабырымды алып-ақ жібереді.

	– «Не, мына қаріптермен төбелестің бе? Әлде тентектігің ұстап кетті ме?» – Күлімсіреген көзі қушыкеш күлімдеп, менің бет-жүзімді барлайды.

	Сабыр-тағатым таусылып-ақ тұрады. Мойнына асыла кетіп еркелесем деп көксеймін. Маңдайымды төсіне бассам деп аңсаймын. Ол мені белімнен құшақтай көтеріп, кеудесіне басқан күйі шыр көбелек айналдырса деп тілеймін.

	– «Аузыңды аңқитпа, Баршын-жан. Шыбын кіріп кетеді», – деп қалжың қылады. Ернімді жымыра қоям. Бетім ду ете түседі. Әлгі ұрлық ойларымды біліп қалды деп қымсынам.

	– «Міне, былай жазасың. – Сол жағымнан келіп тізерлей отыра-ды. Оң қолымен құшақтай қапсырып, оң қолымның сыртынан уыстай ұстайды. – Міне, менің қолымның икеміне қарай сен де қолыңды қозғалт», – дейді.

	Менің барлық ынтам мен ынтызарым ана кісінің қол қимылында. Иығымнан қапсыра құшқан кеуде тұсының ыстық табы жаурын тұсымды қыздырып ала жөнелді. От болып жанып тұрмағанақ шығар, бірақ менің қабылдауым солай еді. Ол кісі маған қарай еңкейе бергенде-ақ денем дір етіп шымырқанып қоя берген. Сол толқынды іштен тына тыңдап, қалт жібермей бақылағандай күй кештім. Қозғалуға, жыбырлауға әрі батпаймын, әрі әл-дәрменім де шамалы. Әлде сол күйдің бұзылмауын көңілім өзі қалай ма екен? Әйтеуір, жаныма жайлы. Рас, қысылып-қымтырылып барам. Сәлсәл қозғалудың өзіне дәрменсізбін.

	– «Баршынжан, ұйықтап отырған жоқпысың?» – дейді. Менің жай-күйімді ұғып-біле тұра әдейі сұрағаны. Бәлкім, жаныма қозғау салып, талмаусыраған күйіме жан кіргізгені шығар.

	Басымды болар-болмас қана шайқадым.

	– «Жазайық», – деді.

	Жаздым. Маржандай болып, тізіліп түсті.

	– «Бәрекелді. Айттым ғой тентектігің ұстап кетіпті деп. Міне, қарашы қандай көркем шықты. – Өзі тіпті, қуанып тұр. Мені екі иығымнан қысып-қысып қойды. Қысты ма, құшты ма? Маған құшқан сияқты сезілді. – Жаным-ау, жансыз адам құсамай, сергек отырсаңшы», – дейді.

	Одан сайын қысылам.

	Өстіп, оқуымызды жалғай бердік. Оқу кезінде сол кісінің бөлмесінде жеке отырамыз. Қолымызға қолымыз тиеді. Иығымызбен иығымыз жанасып қалады. Кейде шықшытымыз бен шықшытымыз сүйкенісіп, түйісе кететін шақтары да болады. Көз қиығыммен ана кісіні бақылаймын. Ештеңені қаперіне ілмейді. Байқамаған, сезінбеген сияқты. Қолымды жазуға жаттықтыру үшін саусақтарымды арлы-берлі бұрғыштайды. Шынтағымнан көтеріп алдыға созады. Қайтадан артқа қарай икемдейді. Құшағымен сол жағымнан орап әкеліп оң қолтығымның астынан ала оң қолымнан ұстайды. Иығы иығыма тиеді. Демі тамағымды қытықтап өтеді. Бәрібір, ешқандай сезіну белгісі жоқ.

	Ал менің жан күйім астан-кестең арпалыс әлегінде. Бір ысимын, бір суынам. Борша-боршам шығып терлеп бітем. Ана кісінің, бәрібір, ештеңеде ісі жоқ.

	Шешеме шағындым. «Оқымай-ақ қояйыншы» деймін. Себебін айта алмаймын. Шешем таңырқай бажыраяды. «Ана кісіден ұялам» деп сылтауратам.

	– «Миыма түк кірмейді. Бір миғұла екен деп ойлайтын шығар».

	– «Неге, жаным-ау? Ылғи мақтап жүреді ғой. Зейінді, ықыласты дейді. «Әлі, үлкен оқуды да оқимыз», – дейді. Мына заман оқуды ғана ілтифатқа ілетін заман сияқты ғой. Оқи бер, жаным,» – дейді.

	Мақтап қоятынын өзім де естимін. Кешке қарай дастархан басында шұрқырай қосыламыз. Көптен бері бір-бірімізді көре алмай жүргендей-ақ шүйіркелесе қаламыз. Әңгімені бастаушы да, өрбітуші де ана кісі. Ел ішінің жаңалықтарын айтады. Ел-жұрттың жағдайынан хабар береді. Оларының мәні мен мағынасын оншалық түсіне бермейміз. Байқауымызша, мәнді, келелі шаралар қолданып, үлкен бетбұрыстар жасап жатқанға ұқсайды. Қызынып, қызуланып айтады. Елдің екпініне бізді де желіктіргісі келетін сияқты. Біз желіге қоймаймыз. Біздің есі-дертіміз – ағатайымның хабар-ошарын есту ғана. Күн сайын ана кісінің аузына қараймыз. Әлдебір жаңалық айтар-ақ деп дәмеленеміз. Айта қоймайды. Біз өздігімізден түртпектеп, тағы, сұрай алмаймыз.

	Кешке қарай күнделікті есік алдында жүрем. Ана кісінің қызметтен қайтар мезгілін мөлшерлеп жолын тосам. Тағатсыздана күтем. Бірақ көзіне түспеймін. Ана кісінің шоңқима арбасының қарасы көріне бере-ақ үйге зытам. Қол жуатын бөлмеде кішкене айна тұрады. Жүгіріп сонда кірем. Бет-жүзіме апыл-ғұпыл қарап шығам. Сонсоң бас-аяғымды шолам. Бәрі дұрыс сияқты. Жып етіп үйге кірем де, тым-тырыс отыра қалам.

	Ана кісі есіктен дабырлап сөйлей кіреді. «Бұрыннан ғадеті ме, әлде бізге көрсеткен кішіпейілдігі ме екен? Бұрын жалғыз өзі тұрды. Өзіне-өзі дабдырлап сөйлемейтін шығар», – деп түйіндеймін.

	Өз бөлмесіне кірмес бұрын алдымен бізге соғады. Жай-күйімізді біледі, көңіл-күйімізді барлайды. Сонсоң ғана өз бөлмесіне барып, жеңіл киімдерін киеді. Жуынып-шайынып қайта кіреді. Күндегі әңгіме-дүкен қайта басталады. Тағы да үкіметтің саясатын тәптештейді, ел-жұрттың жөн-жосығын саралайды, алғы күндерге бағдар жасайды. Салтанатты кез, қуанышты күндер күтеді екен. Ғажайып істерге жетеді екенбіз. Тамаша өмір орнайды екен. Соның бәрінің бел ортасында өзі жүрмек. Ал біздер сондай өмірдің қызығын көріп, жемісін жейтіндер екенбіз.

	Көңілім оншалық илана қоймайды. Сондай өмірдің орнайтындығына емес, сондай өмірдің бізді керексіне қоятынына иланбайды. Біз оның не қажетіне жарай аламыз? Қолымыздан не келеді? Біз түгілі, ағатайымның өзін...

	– «Иә, ағатайымды»... – Көкірегімізде сартап болып жатқан ащы дерттің зары кеудемді жарып, көз алдымды ашыта қалды. – Ағатайым да қосылса ғой сондай өмірге.» – Кемсеңдеп қоя бердім.

	Шешем де жаулығының ұшымен көз алдын сүртті.

	Екеуміз жеке қалғандағы әңгімеміздің арқауы да, үміттілегіміздің шеті мен шегі де ағатайымның айналасынан шықпайды. Қит еткен іс-әрекетіміздің бәрін ағатайымның тағдыр-талайына апарып қисындастырамыз. Кейде, кәдуелгідей, үміт жалғап, қиялымыздың өзін қуаныш қыламыз. Кешке қарай ана кісі келгенде сыр бермеуге тырысамыз. Сол күні шыдамсыздық білдіріп алдым.

	– «Мен де әрекетсіз жүргем жоқ. Барлық облыстарға сұрау салдық»...

	Жүрегім зу етіп аяғымның басына түсті. «Хабар-ошар таппаған екен ғой» деп түйдім.

	– «Ақыры, анықтадық»...

	«Уһ». – Кеудемнен лық етіп өксік шықты. Қуаныш та емес, қапа да емес. Бірақ жеңілейе қалдым.

	– «А, құдай бере гөр».– Шешем құдайға емес, ана кісіге жалба-рын ғандай көрінді.

	– «Енді осы жаққа ауыстыруды өтініп, тілек сұрап жатырмыз. Ортаға таныстарды салдық. Дәм тартса, келіп қалуға тиіс. Сіздер күні бұрын алақызбасын деп сабыр сақтап едім». – Жай айтылған әңгіменің жөні іспеттес қылып жеткізді.

	– «Жолың болғыр, қарағым-ай. Өркенің өсіп, екі дүниеде жамандық көрмей өт». – Шешем жыламсырай сөйлеп, алғысын үйіптөгіп жатыр.

	– «Бұл – менің әрі парызым, әрі міндетім ғой, шеше. Тойшан келіп, той жасағанда айтайық алғысты бір-бірімізге», – дейді.

	Сонсоң күндегідей оқу үйренуімізге жөнелдік. Оқу үйренуімізде күнделікті алға басушылық баршылық. Көңіл-күйімізде түк өзгеріс жоқ. Анығы, менің бойымдағы беймәлім мазасыздық онан сайын мазалап барады. «Бізге деген ықыласы мен қамқорлығына көңілімнің соншалық разы болғаны шығар» деп бұра тартуға тырысам. «Ағатайымның досы. Сол себепті, бұл кісіні де ағатайымдай көрем,» – деп алдаусыратам өзімді. Бірақ көкірегімнің әлдебір терең өзегінде өзгеше күй тербеледі. Соны сезінген сәтте-ақ бойым жеңілейіп, ойым желпілдеп, жүрегім насаттанып қоя береді. Ол кісінің төбесі анадайдан көрінген сәтте-ақ менің де төбем көкке жеткендей қуанам. Қуанам да, өз өзімнен ұялам. «Неге сонша лепіре қалдым?» – деп өзімді іштей сөге жөнелем. Шешем секем алып қалса, бетіне қалай қараймын? Не деп ақталам?

	Кілт бұрылып үйге кірем. Бәрібір, байыздап отыра алмаймын. Қайта шығам. Ана кісінің күлімдей қараған көз жанарын көргенше, емен-жарқын жарқылдай сөйлеген даусын естігенше тағатым қалмайды. Тік қабақтау келген ақ сұр кісі. Қасы қою-ақ. Екі қасы бірбірімен түйісіп, түйіскен жері үдірейіп тікейіп тұрады. Көз жанары отты. Қасының жаңағы дүрдиген тұсы отты жанарына онан сайын сұсты леп беріп тіпті уытты қылып көрсетеді. Бірақ сөз лебізі сондай жайдары. Әлде бізге солай сөйлей ме, еркелетіп, еркелеп сөйлейді. Үні соншалық мейірімді, мерейлі естіледі. Сұсты жанарына күлімдеген шуақ шашырап, нұр болып қайтадан төгіліп тұратын сықылды. Жүрегіңді үзілтіп, жан дүниеңді ерітіп бара жатады. Бойыңнан әл-қуат кетіп, ойыңды шарасыздық торлайды. Құдіреткүшіне құлшылық етіп, ерік-қалауына көндіге бергің келеді. Сонда рахатты күй кешермін деп үміттенесің.

	«Қолынан ұстап, шашынан сипаса қалай болар еді?» тағы толқисың. Әйтеуір, санаңды сан саққа жүгіртіп бағасың. Көңілің, бәрібір, соның ешқайсысынан қанағат тұтпайды. Түгіне де көншімейтін сияқты көрінеді. Амалсызсың. Әлсізсің. Қолыңнан түк келмейтін бейбақсың.

	Сонсоң бір күні үшеуміз концертке бардық. Жақсы киімдерімізді кидік. Іші-сыртымызды сипалап бой түзедік.

	Ортада мен отырмын. Екі жағымда екеуі отыр. Біреуі – шешем, біреуі... Сол кісіге арнайы атау да қоймаппын. «Аға» деуге – кез келген көптің бәріне айтыла беретін, жылуы жоқ, дәмсіз сөздің бірі деп бағаладым. «Ағатайым» деуге – өзімнің ағатайым бар. Және қисыны тіпті келіспейтін сықылды. Бірге өсіп, біте қайнасып, қатар жүріп-тұрған адам емес, өйтіп үздіге қалу – әсте ыңғайсыз. Басқадай атаудың ешқандай жөн-жосығын таба алмағам. Әйтеуір, бет әлпетіне бір қараймын да сөзімді арнай берем.

	Иә, бір жағымда – сол кісі, екінші жағымда – шешем. Екі қыспақтың ортасында қысылып-қымтырылып барам. Қозғалып кетсем-ақ қолымның әлдебір тұсы ана кісінің қолына тиеді. Әсіресе, шынтағым. Көстеңдеп жетіп барады. Қағысып, түйісіп қала береді. Тізем де бір мазасыз, жұғымсыз сойдақ болып шықты. Қозғалып кетсем-ақ тоқ етіп ана кісінің тізесіне тиеді. Бетімнен отым шығады. Жалма-жан тартып алам. Жинақыланып, шешеме қарай бұрылыңқырап отырам. Концерттің қызығына елтігенде қалпымды қайтадан ұмытып кетем. Осылай көпшілік жиналып, оның шарай алдында тұрып жеке адамның ән айтып, күй тартқанын алғаш көруім.

	Ауылда да айтатын. Бірақ ондағы көрініс те, отырыс та басқа күйде, басқа қалыпта еді. Киіз үйдің ішінде алқа қотан отырған көпшілік. Соның ішінен біреуі суырылып шығып, ән бастай жөнеледі. Көпшілік соған қарай мойын бұрады. Күйші де солай. Ал мына жердің жөні мүлде бөлек.

	Концертке кіргенде де, шыққанда да ана кісі менің құлағыма сыбырлаған. Қыздар мен келіншектердің киімдеріне, жүріс-тұрыстарына назар аударып, бақылай жүруімді өтінген. Қала тұрмысына мені ыңғайлаған сыңайы.

	Күз түсті. Қыс келді. Өмірімізде де, көңілімізде де түк өзгеріс жоқ. Ағатайымды Семейге ауыстыруға келіскен хабарларын жіберіпті. Көңілімізді тоғайтар медеуіміз сол ғана. Жоқ, көңіліміз жаман емес, әрине. Жаздық киімді – күздікке, күздікті – жаздыққа ауыстырдық. Ана кісі бәрін өзі таңдайды. Біз қасында еріп жүреміз. Кигізіп көрсетеді. Үстіге қонымдылығын, денеге жарасымын, келбетімізге ұнасуын барлайды. Әр киімнің дәлдігін мөлшерлеп қолтық тұсымды көтереді, алақанымен екі мықынымды сипап өтеді. Бөксе тұсымды да толымдап байқайды. Үстімдегі киімді жарасымға келтіріп, қыртыс-тыртысын жаймалайды. Алақаны мап-майда, саусақтары сондай жұғымды. Қолтығыма қысып алып, жібермей қойғым келеді. Сөйтуге талпындым да ғой деймін. Ана кісі екі қолтығымнан қысыңқырай қомдап, қолымды көтеріңкіреп қойды. Саусақтары қабырғама тиді. Анығы, екі төсімнің етек жағын сипап өтті. Қатты қымсындым. Бағанадан бері денеме жағып, бойымды балқытып бара жатқан жұп-жұмсақ, жып-жылы алақан түрпідей тиіп, өне бойымды тітіркендіріп жіберді. Қапелімде ыршып түссем керек.

	– «Не болды, жаным?» – Алақтап шешем қарады.

	Ана кісі де жан-жағын барлады. Екеулері де жанарларымен менен жауап күтеді. Тергеу, тексеру жауап емес, түсінік күткен жауап. Өрескелдеу кеткенімді ұқтым, әрине. Бірақ әдейілігі жоқ, тарпаңдығы да шамалы қылық еді. Күтпеген, ойламаған оқыстан бойым да, ойым да тітіркене қалса керек.

	– «Жай», – дедім. Ана кісіге тақай түсіп, екі құлашымды қайта жайдым.

	Бірақ бойымдағы діріл талайға дейін тарамады. Кеудемнің қолтыққа қарай тұсы тіпті дірілдеп, бір ысып, бір суынатын сықылды. Әлдеқандай жағымды діріл дір еткізе қалады. Сол діріл өне бойыма тарап, тәтті бір түйсік туғызғандай болды. Тамсанып қоям, дәмі таңдайыма келетін сықылды. Соның тәттісіне денем де тұшынды, сезімім де сүйсінді. Тек, санам әлі саралай қоймады. Рас, сүйіспеншілік дегенді іштей ойлайтын, ел-жұрттан құпиялап аңсайтын шаққа мен де жеткем. Бірақ «байтал түгіл – бас қайғы» шақта жүріп, енді ғана бүр жара бастаған қауыз сол бетінде жабылып қалса керек. Шындығында, сондай сезімнің ашыла бастағанын да, ашыла беріп сөне қалғанын да сезіп-біліп үлгермедім де ғой деймін. Және ондай сезім дәл мына кісіге туады, аяқ астынан пайда бола қалады деп қапер қылмағанақ шығармын. Және ол шіркіннің санаға бағына бермейтін, еркіңе қоймай билеп әкететін сиқыр екенін бұрын түк сезіп, түк барламаған аңқау көңіл қайдан ғана біле қойсын. «Ана кісінің саусақ ұштары қытығымды келтірді» деп ойладым. Бойыма сол қытықтың әсері тарады деп ойладым. Соған денем тұшынды деп түйдім.

	Күздік, қыстық киімдер алдық. Бәрі де ине-жіптен жаңа шыққандай жап-жаңа. Үлгілері де ешкімнен қалыса қоймайды. Жарқылжұрқылы, әшекей-үшекейлері жоқ, бірақ денеге қонымды, көзге сүйкімді көрінеді. Әлдебіреу бұрылып қарай қалса, мақтанып, марқайып қалам. «Киімімнің ұнасымдылығына қызығып, соның үлгісін көргені» деп марқайам. Жазда да, қыста да аш беліме төгілген қос бұрымым да еріксіз назар аударатын шығар. Бұрымын теңселткен қыз-келіншектер ол кездерде пәлендей таңсық та емес еді. Әрине, әркімнің бұрымы әртүрлі көзбен қабылданады. Жұп-жұмыр толық бұрым бар. Ондайды құптайсың да қоясың. Түп жағы орташа келіп, ұшына қарай жіңішкере беретін, ал өрімнің аяқталар жерінде жіпжіңішке болып шілтиіп қалатын бұрымдар бар. Қаншама ұзын болғанымен, ондай бұрымдар көзге оншалық бір жарасым таппайды. Тірсегін ұрып, өкшесіне дейін соғылатын бұрымдарға жай ғана таңырқайсың да қоясың. Ал қос бұрымы қос иықтан төгіліп, аш белін екі жақтан көмкерген нағыз сұлу шаштар кездеседі. Иә, қарағым, шаштың да сұлуы бар, сылқымы бар. Көздің жауын алады, көңіліңнің қошын келтіреді. Тамсанбайсың, таңданбайсың. Сүйсінесің, сүйініш қыласың. Сонсоң, қызығасың. Менің бұрымым осындай шаштың қатарына жататын. Шешем марқұм биенің сүтімен жуып, майда сумен ғана шайқаушы еді. Судырап тұратын. Күнмен шағылысып, күмісше жалтырайтын. Әрине, елдегі қалпына келген жоқ. Өлі су мен ащы сабынға тұшына қойсын ба. Сөйтсе де, бұрынғы негізі сақталса керек, бұрылып қарайтындардың көбі қос бұрымыма да көз тігетін сықылды.

	Қос бұрымыма ана кісі де қызығады.

	– «Судырап, сусылдап күнге шағылысқаны-ақ әдемі. Кейде жібектің созып қойған талшықтары сияқты құлпырады. Кейде күннен түскен нұр сияқты сәуле шашады. Кейде оқыстан жалт-жұлт етіп қалғанда, өзгеше бір құбылысқа ұқсап, от шашыратады», – дейді.

	Осылай мақтай жөнелгенінде өзімнің де көкірегіме нұр құйылады. Жаным жадырап, елтіп, еміреніп қалам. Шашымды емес, өзімді мақтағандай сезінем.

	Байқайым, шашымды сипағысы, бұрымымды ұстағысы келетін сықылды. «Келетін сықылды» емес-ау, қызыға ма, қызықтай ма, аңсары ауып тұратындай байқалады. Соны ап-анық-ақ сезем. Әлде түйсігіммен, әлде жүрегіммен, әйтеуір, сезінем. Бәлкім, ана кісінің аңсары ауып тұрған көңілі ашық аңғарта ма екен? Ойлаймын: «шашымды сипағанда, бұрымымды ұстағанда не түседі екен?

	Қызықпайтынға қызыққаны несі? Адам шашқа да құмартады екен».

	Ақыры, шыдамады, шашымның сиқырын сұрады.

	– «Не нәрсенің бәрі күтімнен ғой, шырағым. Жастайынан биенің сүтімен, саумалымен жудым. Қайнаған суды суытып, сонымен шайқайтынмын. Сабын тигізген емеспін.» – Шешем, кәдуелгідей, мақтаныш қылды.

	Ана кісі қайран қалды.

	– «Сыбағысып, баттасып қалмай ма? Қалай ашылады?» – Аң-таң, шешемнің бетіне қарайды.

	– «Шашты ақпен: айран, сүт, сарсу деген сияқтылармен жуаты-нын білмеуші ме едің?

	– «Оны естігенім бар. Соңынан сабынмен шаймаса, сүт сыбағысып қалмай ма?» – Ана кісі әлі де аң-таң.

	– «Жоқ, сыбағысбайды. Шаштың жуылуына байланысты. Сүтке кілегей тұрмауы керек. Тым майлы сүттің керегі жоқ. Қайнатылған су қосылады. Су мен сүттің мөлшері тең болғаны дұрыс. Жақсылап араласқаны жөн. Құйқасына әбден сіңгені жақсы. Сонда шаштың кейінгі жағдайына да жақсы әсер етеді». – Шешем бәрін қолмен қойғандай нақтылап шықты..

	Ана кісі одан арыға шыдамады білем, жайлап келіп менің бұрымымнан ұстады. Алдымен уысына толымдады. Сонсоң, алақанына салып салмақтап көрді. Қос бұрымды көтеріп жүрген жұмыр басқа түсетін салмақтың мөлшерін анықтағысы келетінсынды. Сонсоң ақырын ғана қос бұрымды сипады. Баптап, байыптап, ықыласын төкті. Нәзік сипап, өзі содан ерекше ләззат тапқандай тебірене елжіреді. Ұялып, қысылып барам. Қозғалуға түк дәрменім жоқ. Анығы, дәрменім жетпей тұр. Қазыққа байлап қойғандай қалшидым да қалдым. Ана кісінің қолының табы қос бұрымым арқылы төбе құйқамды жылытып, одан бет-жүзіме қарай төмендей жөнелген. Бетім бірден-ақ ду ете қалды. Ұялғаным ғой, әрине. Бірақ жаныма жайлы тиіп барады. Дірілдегем де жоқ, қалтырағам да жоқ. Елтіп, еріп тұрмын. «Қос бұрымымды сипай түссе екен, босатпаса екен» деп тілеймін. Тіпті, бұрымнан жоғарылап, шашымды сипаса деп тілеймін. Қолымнан ұстауына да құп сияқтымын. Өзіме іштей қайранмын. Неге босаңси қалдым? Арзан тілектерімнің мәні не?

	– «Әжептеуір салмағы бар екен, – дейді. Алақанына салып тағы да салмақтап-салмақтап қояды. – Кейін қысқартып тастап жүрме». – Маған қиыла қарайды.

	– «Қысқартқаны несі?»

	– «Ұзартып өсіру дегеннің жөні басқа, өскен шашты қию деген не сұмдық?» – Шешем шоқ басып алғандай баж ете түсті.

	– «Қазір сондай бір әуезе шығып жүр. Әйелдер шаштарын шолтитады. Еркектер шаштарын жалбыратады. «Сондайға елікпе» дегенім ғой. – Өз сөзіне өзі сеніп тұрмағаны анық. Шашымды қидыра қоятындай менің не қисыным бар. Қаланың қызы емеспін. Ешкіммен қарым-қатынас жасамаймын. Топ қыздардың арасында жұмыс істеп жүргенім жоқ. Тіпті, солардың шаштарын қысқартып тастайтындықтарына құлық та қойған емеспін.

	– «Жоқ, қия қоймаспын», – дедім. Үнім босаң, сөзім сенімсіз шықса керек. Екеуі де жалтаң етіп маған мойын бұрды.

	– «Не дейді?!» – Шешемнің үнінде ызбар бар.

	– «Жоқ, жаным. Өйтпе.» – Ана кісі қиыла жалынып, шашымды білегіне орап алыпты. Шашымды жібермеуге бекінгені сықылды.

	Сықылықтап кеп күлдім. Мәз болып күліп жатырмын. Екеуі аң-таң.

	– «Тек, онысы несі?» – дейді шешем.

	– «Тентектік жасама», – дейді ана кісі. Шашымды білегінен әлі шығармайды.

	– «Екеулеріңіздің сонша үрейленгендеріңізге күлем. Шаш – менің шашым емес пе. Сол себепті, шашым өзіме керек», – деймін. – «Осылай өсіп тұрған қалпында ғой?» Ана кісі алдаусырата сұрайды.

	Мен тағы күлем.

	– «Өсіп тұрмаған қалпында оны не істеймін? Әрине, өсіп тұрған қалпында керек.» – Екеуін сәл-пәл қылжақ еткім келеді. Елдегі еркіндігім мен еркінсуім бойыма қайта оралғандай болды. Құлдық ұрып алдымда шешем отыр. Моп-монтаны томсарып ана кісі тұр. Мен не айтсам да, не істесем де құп сияқты. Шешем де құп, ана кісі де құп.

	Тентектігім ұстай қалды. Ана кісінің қолынан ұстап, білегіне бұрымымды тағы бір орадым. Оның білегі иек астыма келіп тірелді. Басымды шайқап-шайқап қойып жұлқылаймын келіп. Басым сылқ етіп қайта қайтады. Ана кісінің иығына келіп солқ етіп тиеді. Ол кісі сәл именіп қалады. Әлде қысыла ма екен? Әйтеуір, ебедейсіз қимылдар жасайды. Мен онан сайын еркінси түсем. Басымды ана кісінің иығына әдейілеп апарып, сүйемелдеп тұрыңқырап қалам. Ана кісі қашқалақтаған сияқтанады. Бірақ білегіндегі менің бұрымыма қарақтап, күш салып тартына алмайды. Әлде, зорланып тартына қойғысы келмейтін де шығар. Әйтеуір, не істеудің жөнін таппаған кейпі анық. Шешем де ыңғайсызданып барады. Аяқ астынан мұншалық еркінси қалғаным көңіліне сыймай тұр.

	– «Ұйбай-ау, Баршынжан-ау, мұның не? Ағатайыңа еркелеген түрің-ау, сірә. Бірнеше айдың жүзі болды, булығып, өзіңді тұсап ұстап, әбден жабығып біттің-ау, жаным». – Шешем мен үшін ұялып сөз бастады да, аяғын көңіліндегі мұңына жалғады.

	Ал ана кісінің өзі менің тосын қылығыма тосылып қалды. Көңіліме сөлекет көрінгенімен, жаныма жайлы тиді. Сықылықтап күле берем. Әрине, артық қылыққа бардым. Артық күлдім. Шындығында да, көңілімді тұмшалап жүріппін. Жарқ етіп жарыла алмай, жасып, жабығып, пұшайман күйге түскелі қашан. Қалай жүргем? Қалай шыдағам? Өзім де қайранмын.

	Осыдан кейін ара-тұра ана кісіге наз көрсетіп қалам. Оқу, сызуымыздың арасында емес, әрине. Ол кезде, кәдуелгідей-ақ, қорқам. Ол кісі кейде адуанданып, қатайып алады. Сәл-пәл қателігімнің өзіне ренжіп шыға келеді.

	– «Қалай ұқпадың? Беріліп назар аудармағансың ғой», – деп кейиді.

	Мен қарсы қайырып уәж айтпаймын. Анығы, айта алмаймын. Өзімді соншалық төменшік сезініп, көрлақаттығыма қорланып бітем.

	Ана кісі соны ұға қояды. Ұға қояды да, іп-лезде қайта жұмсарады. Сонсоң мені жұбатуға кіріседі. Оқуды жап-жақсы меңгеріп қалғанымызды, осы қарқынмен ілгерілей берсек, ел-жұрттың қандай қажетіне болса да жарай алатын азамат болатынымызды дәріптеп мақтай жөнеледі. Мен өзімше марқайып қалам. Жеткен өрем мен жететін биігімді мақтаныш еткенімнен емес, ана кісінің жылышырай білдіре сөйлегеніне, мені өзіне қосақтап қосанжарлатқанына көңілім көншиді. Сөйте тұра, арғы түйсігім анық сезінеді: мені мақтауы емес, жасып қалмасын деген көңілжықпастығы. Алдағы істеріме ынталандырған қалпы. Мен соның өзін-ақ әжептеуір малданам. Дегенмен, сол бұрымға байланысты оқиғадан кейін («оқиға» деп қоям-ау оны. Бірақ мен үшін оқиға екені оқиға еді) ашыла бастадым. Кейде еркінсимін. Еркелік білдірем.

	– «Сәнді киім алғалы ойын-сауыққа бармайтын болдық» – дедім.

	Дастархан үстінде айттым. Ана кісі менің оқуымды көтермелеп, қолпаштап отырған.

	– «Тек отыр.» – Шешем зекіп қалды. Ана кісі майда жымиып, ба-сын шайқады. Менің оқыс мінезімді жаратып қалғандай сыңайы бар.

	Күлімдеген қалпы саусағын шошайтты:

	– «Өте орынды ескерту. Кемшілікті түзету қажет. Оның үстіне, оңды бір ойын-сауық та қойылмай жүргені. Дегенмен, білгендей-ақ ертеңгі пьесаға билет алып қойып едім. Соған барамыз.» – Ана кісі маған емес, шешеме қарады. Сол кісінің құптауын күтетін сықылды. – «Пиесә» деген не нәрсе еді?» – Шешем таңырқай сұрады.

	– «Ойын қоюдың сондай түрі бар. Көңіл көтеретін, күлкі шақыра-тын ойын ғана емес, адамды ойландыратын, өткен күндерін көз алдына қайта елестететін, болашаққа құлшындыратын ойынның түрі.» – «Сиқырлай ма сонда?» – Шешем аң-таң.

	Менің де көңіліме сия қоймады.

	– «Соның бәрін бір кісі жасай ма?» – деймін.

	– «Жоқ, бірнеше кісі. Барған соң көресіздер.»

	Иә, барған соң көрдік. «Еңлік-Кебек» деген ойын екен. Қиссасын біздің жақта екінің бірі айтатын. Біраз мөлшерде мен де білетінмін. Шешем бастан-аяқ білетін.

	Ойын сол қыссаға ұқсас екен. Айырмасы көп, әрине. Бірақ соның бір түрі. Қыссаның ішіндегі адамдар болып жеке-жеке біреулер ойнайды. Солардың айтатын сөздерін айтады, жасайтын істерін жасайды. Ойынның аяқ кезінде көпшілік жұрт жылап отырды. Шешем де жылады, мен де жыладым.

	– «Қалай екен?» – деді ана кісі.

	– «Соның бәрін көзбен көріп, қолмен ұстағандай қылып ойнайды екен өздері. Бірімен бірін қалай қисындастырған? Оқиғаның басықасында тұрғандай сөйлейді. Қимыл-әрекеттері де дәл солардай.» – Шешем өзінше жобалай жөнелді.

	– «Пәле! – Ана кісі екі қолын жартылай көтеріп тұра қалды. – Ғажап түсініпсіз ғой. Соның бәрін бақылап отырғансыз ба?» – Ана кісінің қуанышында шек жоқ.

	– «Түсінік-мүсінікті қайдан білейін, жаным. Өмірдің оқиғасы ғой. Тек, бір жерге жиналғаны сенімсіздеу екен.»

	– «Пәлі, шеше-ау, пьеса деген сөйтіп жинақтап көрсетеді. Бір кісінің тұтас өмірін немесе маңызды бір кезеңін алады. Сол сияқты, тұтас бір топтың іс-әрекетін көрсетеді. Солардың іс-қимылын, өмір сәттерін жұртқа жариялау үшін әдейі жинақтайды. Өткен істі көз алдыңа қайта өткеру ғой. «Осылай болған еді» дегенді жұртқа жария лау. Сол арқылы көпшілікті тәрбиелейді. – Ана кісі қызулана, жан-тәнін сала сөйледі.

	– «Е, солай екен ғой.» – Шешем немқұрайдылау айта салды.

	Мен ана кісінің әрбір сөзін қалт жібермеуге тырыстым. Іштей қайта-қайта қайталап келемін. Кейбір сөзін ұқтым, кейбір сөзін ұқпадым. Бірақ бәрі де көкейімде жатталып қалды. Осы уақытқа шейін бір сөзін ұмытқаным жоқ-ау деймін. Әй, ұмытпаған-ақ шығармын. Ол кісінің күндіз айтқан сөздерін мен түнімен қайталаумен боламын. Неге қайталаймын? Не үшін қайталаймын? Соны өзім де білмеймін. Әйтеуір, бір сөзін де қалт жібермеуге тырысам. Оқуым да, тоқуым да, өмірлік бағдарым да осы кісінің сөзінде тұрған сияқтанады. Осы кісінің сөзін жадымда ұстап, негізгі бағдарым деп қабылдасам, жолым ашылып, бақытым жанатын сияқты көрем.

	– «Немене күбірлеп, жыбырлап жатырсың?» – деп, шешем кейде ұрсып қояды.

	– «Сабағымды қайталап жатырмын», – деймін. Шешем соған иланады.

	Ойын-сауық қойылымдарға тағы да барып жүрдік. Шешем, көбіне, ермей қалады. «Өздерің барып қайтыңдар», – деп әртүрлі желеулерді сылтау қылады. Ана кісі үгіттеп бағады. Мен, керісінше, үйде қалғанын қалаймын. Тақ бір, сыр сырлап, құпия ақтаратындайақ болам.

	Сыр сырласу қайда? Екі тіземді жымқыра қосып, қаздиып алам. Жыбырлауға, қыбырлауға ыңғайсызбын. Анығы, ыңғайсыз сезінем. Ыздиып, қарсы алдыма қарайымын да отырамын.

	«Үзіліс» дегендері болады екен. Ана кісі қолымнан ұстап үзіліске алып шығады. Ұстағаны емес, кәдуелгідей жетектеп алады. Мен тартыншақтай түсем.

	– «Өз бетімен жүре алмайтын біреу екен деп қалар жұртшылық. Қасыма тақап жүрсеңші. – Ана кісі, кәдуелгідей, тілек қылды. Азкем өкпе-назы да білінеді. Мен именіңкіреп басып, қасына тақалдым.

	Ана кісі икемделіп, мені қолтығымнан ұстады.

	Қолтығымның астына шоқ қойып қойғандай сезіндім. Ана кісі мені от үстімен сүйреп әкетіп барады. Мен болсам, күйіп-жанып сүйретіліп барам.

	– «Өзім жүрейінші?» – деймін. Қиылып, жалынғандаймын. Үнім жыламсырап шығады.

	– «Жоқ жүрмейсің,» – дейді ана кісі. Қолтығын қыса түседі. –Қатарымда жүр. Бойыңды тік ұста. Басыңды көтеріңкіре. – Бұйрық қылып емес, бірақ қатқыл айтқаны анық.

	Мен солай жүруге тырысып бақтым. Бойым түзеліп, еңсем көтерілген-сынды. Жанымыздан өткен-кеткендердің бізге назар аударғандары тыйылды. Әйтеуір, маған солай байқалды. Әлгінде ғана бәрі таңырқаған, сөлекет көрген сияқтанып еді. Енді кілт тыйыла қалды.

	Мен денемді тіктей түсіп, буынымды бекіттім. Ойын-сауыққа келгендердің бәрімен мәртебем теңескендей марқайдым. «Далада бытырап өскен, жайылымнан келген жандардың бірі емеспін, мен де қала тәртібін бойыма сіңірген сұңғыла жанның бірімін» дегенді сырт пошымыммен танытуға тырысам. Ел ішінде жүргендегі кербез, кердең қалпымды іздеймін. Басқаны көзге іле қоймайтын, өзімді ғана зор тұтатын дәрежемді іздеймін. «Қараған өз жерінде дүрілдейді.» «Ел ішіне келсе, әуселелерін көрер едім» деп тіс қайраймын.

	– «Екеумізге сыртымыздан бәрі қызығулы.» – Ана кісі көңіл өсіре сөйледі. «Екеуміз» деген сөзді екеумізге қабат меншіктеп, қатар теліді.

	Көз қиығыммен ғана жағалай көз төңкерем. Шындығында да, әлдебіреулері сұқтана қарайды. Қызыға қарайтындар да бар. Қызғана қарайтындар да бар. Ана кісіні танитындар көп.

	Ел ішіндегі тентектігім ұстай қалды. Ана кісіні қолынан жұлқи жетектеп сусын, ондай-мұндай сатып тұрған бұрышқа апардым. Шашқа жапсыратын бір түйреуішті көрсеттім. «Осыны алғым келеді» деген белгі жасадым.

	– «Мынаны ма?» – Ана кісі саусағымен нұқып көрсетті.

	Мен қуанғанымды ымбалап, басымды шұлғыдым.

	– «Мына жұрт сені мылқау екен деп ойлайды ғой.» – Ана кісі мені ұялтқан сияқтанды.

	– «Айқайлап жіберейін бе?» –Аузымды аша бергенім сол еді, ана кісі аузымды баса қойды.

	– «Тоқта, тоқта! Тентектік жасама. Мынадай жерде ұят бола ды. –Өзі сасып-салбырап, қолын қалтасына салды. – Міне, міне, қазір әперем.» – Мені соған өкпе қылып тұр деп ойласа керек.

	Мен енді шыдай алмадым, бұрқ етіп күліп жібердім. Ана кісі маған тағы бағжиды. «Бұған енді не лаж?» деген амалсыздық кейпі бар.

	– «Мені ойыншықпен алдаған сияқтысыз», – деймін күлкі ара сынан.

	– «Қой, енді тентек болма», – дейді тағы да, өтінгендей тілек қылады.

	Мен күлкіге булығып тұрып басымды изеймін.

	Шашқа түйрейтін түйреуішті алып қолыма берді. Рахмет айттым.

	Орнымызға қайта отырарда ана кісінің саусақтарынан ұстап алдым. Қолымызды ақырын-ақырын теңселтіп қоямын. Ана кісі өзі де соған икемді ыңғай білдірді. Көз қиығымен ғана жымия қарайды. «Қылығымды жақтырды» деп ойладым. Орынға отырарда мені қолтығымнан алып, алдыға оздырды. Сірә, қол ұшы жоғарырақ барса керек, кеудемдегі түйінімді түртіп кеп қалды. Бойым дір ете түсті. Тосырқағандықтан емес, кенет жайға шамырқанғаным болса керек. Қолтығымды қыса қойдым. Ана кісінің саусақтары қолтығымда қалды. Менің жұмсақ түйініме ол кісінің қатты саусақтары беттесті. Әрине, екі аралықта көйлек бар. Екеуміз де соншалықты ұяң сезіндік білем, қолымызды қыбырлатуға шамамыз жетпеді. Шамамыз жетпеді ме әлде бойымыз қимады ма? Әйтеуір, бір жақсы түйсік. Әп сәттеақ жан-жүйеңді билей қойды. Ұялып барам. Бірақ жүрегіммен майда күйді кешіп тұрмын. Сол күйден ажырағым келмейді. Соншалық тәтті. Бұрын-соңды кешіп көрмеген ләззатым. Бұрын кешпегенім, әрине, өз-өзінен белгілі ғой. Кейін де кешкен емеспін. Жүрегімнен де, сезім түйсігімнен де ылғи сол сәт кеткен емес. Абайсыздағы сол бір оқыс сәт пен шын аңсаған, шын тілеген тағы бір ләззатты сәттің ал ғашқы әсері – осы күнге шейін жүрегіме азық. Оны кейінірек айтармын.

	– «Баршынжан, орнымызға отырайық.» – Соншалық қиылып өтініш қылды. Сол бір сәтті өзі де қимай тұрған сықылданды.

	Жүрегім өрекпіп аузыма тығылды. Алқынып барам. Неге өйттім? Өзім де білмеймін. Қолым да дірілдеп кетсе керек.

	Ана кісі алақанымды тізесінің үстіне қойды. Сонсоң сыртынан өз алақанымен жапты. Майда ғана сипалап, ақырын-ақырын қағып қояды. «Сабаңа түс, сабырға кел» дегені іспетті. Әлде көңілімді басып тыныштандырғаны ма?

	Бұдан арғы ән-күйлерді жарытып тыңдай алмадым. Қасымдағы кісінің қимыл-қыбырын аңдимын. Өзім қимылдап, қыбырлай алмаймын. Ұйып, ұйысып отырған осы қалпымыз үрке жөнелетіндей көрем. Бәлкім, ұйып, ұйысып отырған мен ғана шығармын. Ана кісі ән мен күйге толқитын, елтитін сияқты. Қатты-қатты шапалақтап қол соғады. Бірақ көпшілікке ілеспейді. Көбіне, жеке өзі даралай қол соғады. Бар ниетімен, ықыласымен шапақтай жөнеледі. Басын шұлғып құптап отырады. Мен ол кісіге әрі қызығып, әрі таңырқап қоямын. Қызығатыным – соншалық жан-тәнімен сүйсінеді. Таңырқайты- ным – әншейінде салмақты, сабырлы адамның жеңілтек көрінгеніне қайранмын. Жиі қайталамайды, әрине. Анда-санда өзіне ұнаған тұстарда ғана желік білдіреді. Ән айтушы мен күй тартушыға немесе ойын-сауықтың басқа түрін көрсеткен қоюшыға ыразы болғанын білдіргенінен гөрі ән мен күйге ырзалығы басым сияқты байқалады. Әрине, орындаушыға деген ықыласын да ерекше танытып, сүйінішін ірке алмай отырды. Құптап басын изейді. Жақтырмай басын шайқайды. Таңдайын тақ еткізіп қағып қалады. Ұнатпағаны бепбелгілі. Орындалған ән-күйдің бәрін бірдей ұната бермейді. «Дауыс мүмкіндігіне келмейді», – дейді. «Ырғағы мен әуезін таба алмады», – дейді. «Абай айтқан тактысына жеткізе алмады», – дейді. «Әнді шығарушы адам тап сол сәтінде өзін қалай сезінді, қандай күйде болды, қандай сезім кешті? Бүгінгі орындаушы тап сол күйге түсуге талпынуы, тырысуы қажет. Әйтпесе, құр жаттанды ғана әуен шығады», – дейді. «Тыңдаушының жанына кірмейді. Бойын балқытып, жан жүйесін ерітпейді», – дейді. «Бәрінен де, ән шығарушының кешкен сезім күйін кеше алмайды», – дейді. «Сондықтан да, тыңдаушының жүрегіне жетпейді», – дейді. Уағыз қылып айтпайды. Сын қылып мінеп айтқаны да байқалмайды. Ақыл қосқан пікір ғана сияқты.

	Осыдан былай қарай мен де өлең-жырға ана кісінің тұрғысынан қарауға тырыстым.

	Сол күнгі ойын-сауықтан ( «консерт» деген сөзді кейінірек естідік қой) қол ұстасып қайттық. Анығы, ана кісі менің саусақтарымды өз алақанына салды. Басқадай бір сезім сырын білдіргені емес, көңіл разылығын танытқаны болса керек. Еркелеткені, жанына жақын тартқаны деп жорыдым. Сөйтсе де, жаныма жақты. Көңілімнің бір ұшығы – түйіскен екі алақанда. Саусақтардың жыбыр-қыбыры, тершіген қалпы – бәрін бақылап келем. Бәрі көңілімді алаңдатады, әрі көншітеді.

	Шешем бет жүзіме бажайлай қарады. Сірә, тым көңілді оралсам керек.

	Біздің көңілділігімізді көрген сайын ол кісі төменсіп қалады.

	Ағатайымды ойлайды, әрине. Қуаныш хабары ұзап барады. Менің де ойымнан шықпайды. Бірақ менің көңілімде қуаныш пен уайымның үлесі тең болса керек. Ана кісінің басқан-тұрғанының бәрі қуаныш: жұмыстан қайтып келе жатқаны, үйге кіргені, тамаққа отырғанымыз, ана кісінің жай-жапсарды әңгіме қылғаны – бәрі қуаныш. Әсіресе, екеуміздің сабақ дайындауға отырар шағымызды асыға күтем. Ол кісі – оқытушы, мен – оқушы. Үстел шетіне жайланып отырып кітабымды ашам.

	– «Ал не дайындадың?» – Иығымнан еңкейіп келіп кітабыма төнеді. Демінің лебі мойныма тиеді, тамағым мен бетімді қытықтайды.

	Жазбайды, жаңылмайды – күндегі дағдысы. Осы бір сәтті мен де асыға тілеймін. Тағат-сабырым қалмайды. Тықыршып бітем. Үстелге отырар алдында жүрегім өрекпіп-өрекпіп соғып-соғып кетеді. Ол кісі еңкейіп келіп алдымдағы кітапқа үңілген шақта ғана көңілім сабыр тауып, жаным жайланып сала береді. Мойнымды шарпыған, бетіме тиген қоңыр демінің лебіне ғана елтіп бітем. Кейде саусақтары қолымды сүйкейді. Абайсызда, әрине. Өне бойым дыз ете қалады. Шамырқанғаны емес, ұялғаны болса керек. Әлде басқадай сезім түрі ме екен? Білмедім. Ол кезеңде жүрек құбылысы мен сезім түрлерінің жігін айыратын дәрежеге жете қоймаған шағым. Жастығымнан емес, ондай күйлерді басымнан әлі кешпегендігімнен деп ойлаймын. Ана кісінің әлгі қылықтары күнде қайталанады. Мен күнде шытжаңа болам. Күнде қалтылдаймын, күнде қалтыраймын. Ебім қашып, елбіреймін де қалам.

	– «Саспа. Асықпа. Ойыңды жинақтап ал.» – Маған қарап сәл ға-на жымияды. Өзі де салмақты. Сөзі де салмақты.

	«Әлденені сезеді-ау» деп күдіктендім. Күдіктенуім-ақ мұң – бойым қалтырап қоя берді. Өне бойымды әлсіздік торлады. «Мені бір бейшараға теңейтін шығар» деп қобалжыдым. «Қолы жетпейтін биікке қол созғаны несі?», – дейді-ау деп күдік қылдым.

	Жоқ, ешқандай менмендігі де байқалмайды. Кеуде керген асқақтығы да жоқ. Күндегі ықыласы, күндегі қамқоры. Ара-арасында жеңіл ғана қалжыңдап қойып, анам екеумізге алғы күндердің үмітін жалғайды.

	Анам марқұмның бет-жүзіне жылу жүгіреді. Әншейінде көңілін мен де көтеріп-ақ бағам. Бірақ серги қоюы қиын. Сонысына ана кісінің де мазасы кетіп бітеді. «Өткен күнін көксеп жүр ме» деп реніш қылады. «Байлығы мен асып-тасқан дәурені қайта оралмағанымен, мына жаңа өмірдің игілігіне әлі-ақ кенеледі», – дейді. «Өткен өмірді көксеп қайтейін. Жалғыз маған ғана келген кеп емес қой. Елжұрттың жартысын ойсыратқан бір зауал еді ғой. Өтті, кетті. Оны өксік қылмаймын. Енді осы қос қарғамның жеткенін, жетілгенін көрсем – басқа арманым жоқ», – дейді.

	Шешемнің осы тәубашыл сөзіне ана кісі разы болады.

	– «Күйеуінен айрылса да, соның қара шаңырағының түтінін тү-тетіп, балаларының өмір жолдары үшін өз өмірін құрбандыққа шалатын аналар барлық жұртта да көп шығар. Дәл біздің аналарымыздай өмірін де, қызығын да тек балаға ғана бағыштап, содан жұбаныш табатын аналар аз кездесетін-ақ шығар», – деп, сүйсіне тамсанды.

	Ондай тебіреністер менің санама оншалық тереңдеп бара қоймайды. Соны санама сіңдіруге пәлендей құлқым да шамалы болса керек. Өз кеудеммен өзім әуремін. Күндіз-түні ана кісіні бақылаймын. Есі-дертім сол кісіде. Сонымен-ақ таң атып, күн батады. Және онымды өзім жуып-шайып бағам. «Көңілімде де, жүрегімде де ешқандай өзгеріс, құпия сыр жоқ. Жай ғана ағалық жөнімен жақсы көрген көңілім», – деп сенуге тырысам. «Егер ол кісі басқадай бір сезім білдірсе, далаға қашар едім», – деп ойлаймын.

	Сонсоң бір күні шешем пікір тартты. Сыр қылып сұраған жоқ, пікір қылып, кеңес құрған сияқтанды.

	– «Қызым, мына ағайың екеуің не туралы әңгімелесесіңдер?» –Басбағып қана бетіме қарайды.

	«Сабақты талдаймыз, – деймін. Тұтқиылдан сұрағанына әуелгіде абыржыңқырап қалам. Сонсоң барап көңіліме қушыкеш ой жүгіреді. Сап ете қалған сол ойға өзім де таңырқаймын. Жүрегімнің әлдебір түкпірінде жасырын жатқан ба? Сірә, солай ғой. Әйтпесе, шешемнен бүге қояр ма едім?»

	– «Сол-ақ па?» – Шешем тым азсынған сияқтанады. Бізді жақтырмай қалған-сынды. Түк бітірмей босқа жүрген біреудің ретінде көріндім.

	– «Маған басқадай да тәрбие беріп жүреді. «Не жақсы, не жа-ман?» Соларды ұғындырады. Не дұрыс? Не бұрыс? Соларға талдау жасайды. Әр нәрсенің ретіне қарай басқа да ақылдарын, жөнжосықтың жөнін айтып жүреді.» – «Одан артық не керек?» дегендей бетіне бағжиямын.

	– «Иә, оқыған-тоқығаны бар, тәрбие алған бала ғой. Және өзі бізге тым адал сияқты», – деді.

	«Тым адал сияқты» дегеніне көңілім көншімей қалды. «Бұдан артық қандай адалдық керек? Бас-аяғымызға дейін шытжаңа киіндірді. Өз үйіміздей-ақ шалжиып жатырмыз. Алатын тамақтың ақшасын береді, басқа билігі өзімізде. Шешемнің істеген тамақтарын мақтап-мақтап ішіп-жеп алады.

	– «Сіздер келгелі семіріп қалдым», – деп еркелей сөйлейді. Өзі еркелейді. Мені еркелетеді. Шешемді мәпелей күтеді. Баласының жақсылығы да осындай-ақ болар. Сонда енді не қылса рауа?

	– «Ол кісіге деген өзіңнің көңілің қандай, енді?» – Шешем жақауратып әкеліп қойып қалды.

	– «Қайдағы сөзді қайдан айтып тұрсың?! – Ыршып түстім. Бетімнен отым шықты. Көңілдегі алып ұшқан тілек пен көргенше тағат тапқызбайтын сабырсыздық сондай құпияның белгісі ме әлде? Үлкен кісілер сыр танығыш шығар? Біржолата азар да безер болуға дәтім және бармады. Өзімнен өзім ұялдым. Тіпті, шешемнің айтқан қисыны көңіліме жағатын да сияқты. Шынында да, солай болуын жүрегім қалайтын сияқты. «Солай болса екен» деген тілегім артты. Басымнан өткерген сезім күйлерімнің бәрін қайта сараладым. Басқаша күй ұға бастағандаймын. Тым тағатсызданып, көргенше асық болады екем. Көрген сәтте-ақ жүрегім жиілей соғып-соғып жіберіп, жан дүнием елжіреп қоя береді екем. Өзімнің жай-күйімді бағдарлай алмай қалатын болсам керек. Алып-ұшып тұрам. Бара салып құшақтай алуға, мойнына асыла кетуге шақ-шақ қалам. Неге сөйтпей жүргеніме таңмын. Сірә, әлі бой үйретіп бітпегендігімнен ғана тежелсем керек. Әйтпесе, өзімдегі сезімді бағалауым бойынша, туысқандық жолдың ғана көріністері деп санайтыным анық. Солай санап, соған сеніп жүрдім. Әрберден соң, арғы тереңіне үңіліп, себеп-салдарын оншалық қазбалай қойғаным да шамалы. Ешқандай секем алып, басқадай жорасы бар деп ой-санаға ілмеген соң, оны несіне түрткілей берейін.

	Иә, бөтен сезімге жорымадым. Бөтен емес-ау, аңсаулы, аңсарлы сезім екенін ұқпадым. Бәлкім, сырттан ұшырасып, нақ осы күйлерді өткерсем, түйсінуім де мүмкін еді. Әрине, түйсінем ғой. Оншалық бітеу кеще емес шығармын. Ал мынадай жағдайда... Көңіліме арам ой келмесе, несіне тартыншақтаймын. Тек, шешемнің сөзінен кейін ғана бойымды жидым. Ана кісінің демі жақындағанда-ақ өне бойымның өртене жөнелетініндігінің тегін еместігін пайымдадым. Саусақтары қолыма тиіп кетсе де дір ете қалам. Абайсызда қолымнан ұстаса, лап етіп от болып жанам. Кейде әлдеқандай бір нәзік сөздер айта қалса, өне бойым лап ете қалады. Ол да тегіннен-тегін емес екен.

	Сезім толқындарымның ендігі көріністерін бақылауға алуға тырыстым. Бекер-ақ өйтіппін. Қайдағы бір арпалысқа түстім де кеттім. Қип еткенімнің бәріне қарауыл қоям. «Мұным қандай құбылыс?» деп толғанам. «Ана кісі не ойлап, қай қисынға жориды?» деп күдік қылам. «Шешем де секем алып, сезіктеніп қалды ма?» деп қыпылдаймын. Әрбір қылығымнан, сөз сарынымнан астар іздеймін. «Ағалық жолына білдірген ізетім, маған деген ықыласы мен қамқорына білдірген алғысым» деп бағалауға талпындым. Оның үстіне, елден кеткелі еркелігім тыйылып, «тыйылып» деймін-ау, желкесі қиылып, өмірім өшіп, көңілім суалғандай болып жүргем. Мына кісі өмірімді қайта жалғап, көңілімді қайта суғарғандай сезіндім. Еркелігім қайта орала бастады. Көңілім де көншіп жүрді. Асып-тасып, бұрынғы қылығымды жасамасам да, кей-кейде шұнаңдай қалатыным бар. Сондай кездерде кімге еркелеп, кімге наз білдірем? Қасымда – шешем ғана. Сонсоң, ана кісі. «Сойқанды» екеуіне салам. Әрине, өзімше ғана жарасты қылықтар көрсетем. Ел ішіндегі оспадарлықтың күні қалғаны қашан!

	Иә, сөйтіп, кейбір қылықтарымды тентектікке жатқыздым.

	Сонымен, жүріс-тұрысымды, іс-қылықтарымды жиып-теріп келгенде, барлап-бақылап көргенде жүрек шіркіннің бекерге лапылдамағанын ұққандай болдым. Өзімізше айтқанда, «ол тықыр мен бұл тықыр бір емес» екен.

	Көңілімдегі күйдің сарынын саралап алғаным әрі жақсы болды, әрі бөгеті де қоса шықты. Алдымен, төбем көкке жеткендей қуандым. Асып-тасып, шаттанып-шадыманданып қуандым. Жүрегімдегі ең асыл сезімімнің жер бетіндегі ең бағалы адамына арналғанына қуандым. «Ең бағалайтын адамым да сол. Жүрегіме ыстығым да сол. Аңсайтыным, тілейтінім – бір өзі» деймін. Әрине, анам мен ағатайымның жөні бөлек. Жөні де бөлек. Жолы да бөлек. Анам мен ағатайым қаным мен жанымның көрінісі. Қаным да, жаным да екеуін аңсайды. Таянышым да, тірегім де сол екеуі. Ал ана кісінің жөні басқарақ. Жеке басымның қуанышы. Өмірден татар ләззатым. Тағатсыз тілер аңсарым. Жүрегімді де, жанымды да уатар уанышым.

	Менің де енді қуанышым мен уанышымның бар екеніне көңілім тасыды. Жан жүйем елжіреді. Мақтанып, марқайып шыға келдім.

	Әлі түк көрмеген, сезбеген, ештеңе білмейтін аңқау басым қалау мен таңдаудың бәрі менің ғана қолымда деп ойласам керек. Сөйтсем, менің қуанышым мен уанышымның орындалуының шарты бар екен ғой. Ең басты шарт. Қуанышым мен уанышым сол басты шартпен ғана жүзеге аспақ екен. Менің көңілім мен қалауым өз алдына, ең бас тысы – ана кісінің көңілі мен қалауы қажет екен ғой. Шешем елеусіз ғана ескерткендей болып, басбағып сыр тартты.

	– «Сонда деймін-ау, бұл кісі әлі де өстіп жүре бере ме екен? Әлде жіп таққан біреуі бар ма екен?» – Көзін қиықтап бетіме қарайды.

	Түсінбедім. «Өстіп жере бергені несі? Жіп таққаны қалай?»

	– «Үйленбей ме екен деген сөзім ғой». – Елеусіз ғана айтқан сияқты. Бірақ кәдімгідей, көңіл алаңы анық байқалды.

	Жүрегім зу ете қалды. «Қайдағы жоқты қайдан қыстырды?»

	– «Е, мен оны қайдан біледі екем? Неге біледі екем?» – Шамданып, шамырқанып тулай жөнелдім.

	– «Ағалы-қарындасты болып бір-біріңе сыр ақтарып, ақыл-кеңес қоспайтын ба едіңдер?» – Өзінше жайбарақаттағаны, мені алдаусыратқаны.

	– «Ешқандай сыр да ақтармаймыз, ақыл-кеңес те қоспаймыз.» – Кімге ашулымын? Неге ашуланам? Соны өзім де білмеймін.

	Ендігі жерде тыныштығым азайды. Мазасыздық көбейді. Ана кісінің маған арналған қас-қабағын бағам. Сөзінен басқаша жылу іздеймін. Іс – қылықтарынан өзгеше ілтифат аулаймын. Көз жанарынан сыр іздеймін. Жылт еткен жылу көрсем – «маған деген ләззаттың нышаны» деп малданам.

	Бірақ ол кісінің сөз сарасында да, көз қарасында да ешкімге ешқандай алалығы байқалмайды. Бәріне кішіпейіл сөйлейді. Бәріне мейірімді қарайды. Көңілім жасып қалады.

	Жан жүйемді тебірентіп, жүрегімде әлдилеген ыстық арманым құр елеске айналып, көз алдымда бұлтқа сіңіп бара жатады. Әлсізденіп, дәрменсізденіп шыға келем. Неге соншалық дәметкеніме, көңіліме соншалық сенім ұялағанына қайран қалам. Сірә, әлі түк сезіне қоймағандығымнан болса керек. Жаныма бір батпан ауыр жүк артқандай болдым. Бірде жеңілдеп қалады. Бірде жасимын, бірде тасимын. Ана кісінің жанарын аңдимын. Жан біткеннің бәрінен қызғанам. Кейде, кәдуелгідей, ыза болам. Ана кісінің соншалық «жалпақ шешейлігіне» жыным ұстайды. Жан біткеннің бәріне жылы шырайын төгуін ұнатпаймын. Орнымен қаһарлы, орнымен кеңпейіл болса деймін. Сөйте тұра, бетіме тіке қараса-ақ бітті – өне бойымнан әл-дәрмен кетіп, буын-буыным дірілдеп қоя береді. Маған тіктеген жанарының мән-мағынасын іздеген далбасам көңіліме әлденеше күдікті қабат-қабат ұялатып, тағат-сабырымды алып жібереді. Өзімнің осындай ебім қашқан күйімді ойлаған сайын одан ары сасып-салбырап бітем. «Ана кісі сынап– мінеп қарайды. Әлдебір қылығымды, сөзімді жақтырмай қалды» деп именем. Жақсы көрінуге, көңілінен шығуға тырысам. Қойшы әйтеуір, дал-дұлым шыққан біреуге айналдым. Іс-қылықтарым да өзімдікі емес, сөйлер сөзім де өзімдікі емес. Жүріс-тұрысым да басқа. Өзіме өзім – жат, бөтен біреу сияқтымын.

	Осы күйімді шешем анық байқады. Ана кісі де барлап жүрсе керек.

	Алдымен шешем ескерту жасады. Жоқ, шешемдікі ескерту емес, жаны ауырған жанның жан шырылы еді.

	– «Балам (біздің өңірде қыз баланы да «балам» деп сөйлейтін дағды қалыптасқан) сенің мінез-құлқыңда бір әбігершілік бар. Абай бол, жаным. Ықты-жарды тыңдатпай кететін бұл да бір тілсіз жау. Әлде сиқыр күш пе екен? Өне бойыңды кеулеп, шырмап тастайды. Бәлкім, жүректің дерті шығар? Жүректі жайлап алатын дерттің өзі. Санаға салсаң – соның бәрін де жеңіл өткересің. Ада-күде безініп шықпасаң да, жеңіл көтергеніңе септігі тиеді», – дейді.

	Ең алдымен өзіне шүйліктім.

	– «Қайдағы жоқты қайдан шығарып отырсың? – деймін. – Жаңағы айтқаныңның бәрін қолыңмен қойғандай қылып нақтылайсың, оларды қайдан білдің өзің?» – Далбасалап өзіне жармастым.

	– «Жаным-ау, жастық жалынды мен кешпеді дейсің бе? Ол уақытта ел ортасы, ел іргесі берік. Ауыл-аймақ түп-түгел, бүп-бүтін. Жаңа өспірім жастар желкілдеп, елкілдеп ауыл-ауылдың арасын сәнге бөлеп, әнге бөлеп жетісіп-ақ жүргендері. Даланы тербетеді. Бүткіл далаға ән салдырады. Жассың. Жалындап тұрсың. Желігіп жүрсің. Біз де еліктік. Біз де елжіредік. Арман аңсадық. Көзіміз қызықты. Өзіміз қызықтық. Сондай-сондай дәурендерді өткіздік қой біз де. Ертеңіңе алаңдау, бүгінгіңе тосырқау деген болмайтын. Тоғышар, тоқпейіл өмір емес, әрине. Рас, оқу-сызуымыз тым мардымсыз еді. Сөйтсе де, өз ортамызға сай, сол уақыттағы заманымызға орай, біздердің де қам-қаракеттеріміз, міндет-парыздарымыз болатын. Азаматтар, көбіне-көп, ауыл-аймағының, үй-жұртының тіршілік қамын күйттейді. Ауыл-ауылдың арасына әртүрлі мәселелердің шешімімен, бітімімен жүреді. Жер – су шешімі, қоныс қонудың жөнжосығы, ауыл іргесінің дау-дамайы, алыс-жақын ағайынның өкпеназы, ел-жұрттың осындай-осындай қам-қаракеті толып жатыр. Қазіргідей бір кеңседе жиылып отырып, «ананы істеу керек, мынаны бітіру керек» деп жалпыға жар салмағандарымен, ұйысып отырған ел-жұртының ел-жұрт болып тұруы үшін соның бәрін атқару міндет еді. Сол міндеттердің орындалуының арқасында іргелі елінің іргесі сөгілмейді». – Шешем сөзін аяқтай бере күрсініп салды. Жоқ, шешемнің сөзі аяқталған жоқ. Аяқталмайтын сияқты. Шынымен-ақ, аузымды ашып, көзімді жұмдым. Шешемнен күтпеген, естимін деп ойламаған пайымдаулар. Жүйелі, салиқалы сөздер.

	– «Бұлардың бәрін қайдан, қалай пайымдап жүрсің?» – Қайран қалғанымды жасырмадым. Иә, әрі қайран қалдым, әрі сүйсіндім.

	– «Бұрынғы жұртшылықты бет-бетімен лаққан байлаусыз, тұрлаусыз біреулер, құр жөңкілген көш деп ойлайсың ба, шырағым. Жоқ. Басы біріккен ел еді. Ұйысып, ұйымдасып, қауым-қауым болып қатарласып отыратын. Әр қауымның айнала межесі бар. Әр қауымдағы аталас рулардың өз меншігіндегі мекен-жайлары бар. Жер сыңайына орай мал-мүліктері бар. «Адамның күні – адаммен» деген. Алыс-жақын жан-жақтарымен қарым-қатынас жасасады. Қатарлас отырған ауылдар да, оты бөлек, суы бөлек айдаладағы біреулердің араларында да әлдеқандай бір келіспеушілік, дау-шар болмай тұрмайды. Соның бәрі әділетті шешімді, ел арасының ынтымағын қажет етеді. Сондайды ауыл бәйбішесі де көріп-біліп, тыңдап жүреді. Еркектің томырық мінезі мен қатал үкімі әйелдерге жаға бермейді. Көп ұзамай отағасының опық жейтінін білесің. Ел мен елдің арасын егер қылып алып, соның басуын таба алмай саналары сарқылатын шақтары кездесіп қалады. Ел-жұрттың тыныштығы – сенің де алаңың. Ел-жұрттың арасына іріткі кірсе, сенің де мазаң кетеді. Қасыңдағы отағасының қиналып жүргенін және көресің. Осындай-осындай жайсыздықтардың қайталанбауын тілейсің. Әрі тілейсің, әрі шамаң жеткенінше, өз ойыңша болса да, шара іздеп бағасың. Сол шараның ең үлкені – отағасына ықыласыңды қосу. Ақылыңды қосасың, басу айтасың. Сабыр-саябырға шақырасың. әріден келе жатқан үрдіс осылай. Оның бәрін жаттап керегі жоқ. Жүрегіңмен сезініп, жан ықыласыңмен қабылдауың лазым. Ел анасы сөйтеді».

	Шешем сөз аяғында күрсінді. «Енді соның бәрі желге ұшты» дегеннің сыңайын ұқтырды. Ендігі жерде шешеме басқаша көзбен қарай бастадым. Есік пен төрдің арасындағы төмен етектілердің бірі емес, «ел анасы» деп бағаладым. Елбелек қағып, ұшып-қонып жүрген шағымда түкті де көріп– білмеппін, ештеңені пайым қылмаппын.

	Шешеммен сырласа бастадым.

	– «Ана кісіні ұнатамын-ау деймін». – Әдейі сыр тарттым.

	– «Иә, оның айдан анық». – Шешем мысқылдайды.

	– «Тәте, мен шын айтам», – деймін.

	– «Е, мен де қалжыңдап отырғам жоқ.» – Шешем жүрегін жаяды.

	Шешемнің қай қырынан келерімді білмей дағдардым.

	– «Біресе қылжаққа ілесің, біресе мұқатасың.» – Шешеме өкпем мен назымды қабат арттым.

	– «Жоқ, жаным. Қылжағым да емес, мұқатқаным да емес, нағыз шыным. Шешенің көзі де көреген, көңілі де ұққыш. Көріп те жүрмін, ұғып та жүрмін. Ішкі күйім өртеніп те жүр...»

	Шешемнің сөзін аяқтатпай «Неге?» деп қалдым.

	– «Балаңның бақытын тапқаны – ата-анаға бірінші қуаныш. Ата-ананың тілегі де сол, аңсары да сол. Сенің қас-қабағың мен жүрістұрысыңды бақбағанда қайда қараймын. – Шешем маңдайымнан сүйді. Еміренгені, тебіренгені деміндегі лептен білінді. Жай ғана леп емес, жанды шарпыған жалыны да жоқ. Алайда, жүрегіңді елжіретіп, ерітіп бара жатқан әлдеқандай сиқырлы күш бар сияқты. Сәбилік ықылас өзіңнің де бойыңды тебірентіп, жан күйіңді разықошқа бөлейді.

	Шешемнің пиғылы менің тағдырыма алаңдағаны емес, мені басқа жұртқа қимағаны екен. Бақытымды қаншалықты тілей тұрса да, басқадан қызғанады. Менің жүрегімде жеке өзінің ғана болғысы келеді.

	Осыдан былай қарай шешем әрі сырласыма, әрі мұңдасыма айналды.

	– «Ана кісі мені көзіне де ілмейді.» – Торығып, жабығып кетсем керек, шешеме мұң шақтым.

	– «Жоқ, іледі. Көзіне де іледі, көңіліне де іледі. Тек сені «сәби» деп біледі. «Ойында еш алаң, жүрегінде түк қылау жоқ, періште көңіл сәби» деп есептейді. Сені бойжеткен қыз деуге дәтілі бармайды. Өз көңіліне де қимайды, ойына да сыйғызбайды. Ағалық қамқорлық, ағалық сүйіспеншіліктен аса алмай жүрген жайы танылады. Жан жүйесінде саған деген елжіреулі сезімі бар екені анық байқалады. Тек, соны мойындауға дәт қыла алмайтын сияқты». – Шешем сыр қылып та, ақыл қылып та емес, мені иландыру үшін айтқаны сияқты.

	Маған, біртүрлі, сенімсіздеу естілді.

	– «Оны қайдан білдің? Көп сөйлеспейсіңдер. Қасында менен көп жүрмейсің». – Шешемнің сөзіне әлі де сенбеген сықылдымын.

	– «Иә, көп сөйлеспеймін. Қасында көп жүрмеймін. Бірақ көп бақылаймын. Анығы, кейінгі кезде көбірек бақылайтын болдым. Көзім жетті. Көңіліме түйдім. Суық торғай құсап құтың қашпай, сен де көбірек бақыла. Сонда көзің жетеді», – дейді.

	– «Соған көзім жеткенде не қылар едім? Не қыла қояр едім?» –Бойымды, шынында да, дәрменсіздік торлады. Не қолымнан, не сөзімнен ештеңе де келмейтіні белгілі.

	Шешем де ойланып қалды.

	– «Жаным-ау, жаным қиналады, қайтейін енді? Сен не істей қоясың? Мен не істей қоямын? Ол кісінің жөн-жосығын да жөнімен білмейміз.» – Шешем де тұйыққа тірелгендей тоңторыс отырып қалды.

	Күн артынан күндер өтті. Тіршілігіміз сол бір қалпында сырғып өтіп жатты. Көңілді селт еткізер өзгеше күн сирек ұшырайды. Ойынсауық қойылымдарға апарады. Анда-санда дүкендерге шығамыз. Жексенбі сайын базарға барамыз.

	Шешем көбіне-көп үйде отыруға пейіл. Бізге ілесуге құлықсыздау байқалады. Ана кісі ылғи да қолқалап бағады. «Көңіліңіз жабы болып кетеді», – дейді. «Бойыңыз сергіп, ойыңыз жаңарсын», – дейді. «Оның үстіне, қаланың жөн-жосығын біле түсесіз», – дейді.

	Осы қолқалаудың бәріне де шешемнің кері жауабы бар. – «Жабы көңіл жадырау үшін жанымды уатар жан балам керек. Көнерген ойым жаңару үшін тіршіліктің жаңа бір күйін тербетуім шарт. Ыбыр-сыбыр қаланың жөн-жосығын түпкіштеп қайтейін, түбінде, ел-жұртыма қайта қайтам ғой.» – Шешем жайбарақат сөйлеп, сенімді үнмен айтады.

	– «Аз-кем шыдам жасаңыз, жан балаңыз оралады. Жаңаша өмірін бастайды. Гүлбаршыныңыз да оқу-жазуды жақсы меңгеріп алды. Әлі де жетілдіре береді. Екі балаңыз қаланы қаласа, сіз де еріксіз қаланың тұрғынына айналасыз.» – Ана кісі әрі басу айтады, әрі алдағы күнге жору жасайды.

	Шешем қайта қайтарып уәж айтпады. Менің де көңілім оншалық көнши қоймады. «Гүлбаршын бойжетті. Ол да жаңаша өмір бастайды» деген қолпаштау тілесем керек. Көңілімді тескен, жүрегімді үз діктірген аңсарым менің бойжеткендігімді түйсінсе екен деймін ғой.

	Тағы да бір ойын-сауық қойылымына баруға дайындалып жатқанбыз. Айна алдында бой түзеп тұрғам. Көйлегімнің денеме қонымын барлап, әр тұс-әр тұсын сылап-сипап тұрсам керек.

	– «Пәлі, Баршынжан, үлкен жігіт болып қапсың-ау өзің! – Көз ша-расы үлкейіп, шын-ақ таңырқап тұр. «Бойжетіпсің» демейді, «үлкен жігіт болып қапсың», – дейді. Мен, әрине, оншалық бір мақтан қыла қоймадым. Ол кісінің көзіне үлкен жігіт болып көрінбей-ақ, бойжетіп қалғаным әлдеқайда әсерлі еді. Қысылып-қымтырылдым, әрине. Айнаның алдынан дереу тайып тұрдым. «Ойын-сауық қойылымына бармай-ақ қойсам ба екен» деп қобалжыдым. Бірақ соның қисынын табу қиын еді. Аяқ астынан құбыла қалудың түк реті де, жөні де жоқ. Неге екенін қалай түсіндірем? Ана кісінің соңынан амалсыз ердім.

	Былай ұзай бере-ақ қолын сұғындыра қымқырып қолтығымнан қолтықтап алды. Бұл кездері сөйтіп қосарланып жүруге әжептеуір үйреніп қалғам. Қолтығымды қыса түстім. Ана кісінің саусақтарының жылы табы білінді. Саусақтарының ұшын ақырын-ақырын жыбырлатқандай болды. Сонсоң, ол кісінің қолын қолтығымнан алдым да, салалы саусақтарын кіп-кішкентай алақаныма бастым. Бойыма әрі құлшыныс, әрі батылдық жүгірді. Ұстасқан қолымызды алдыартыға тербетіп қоям. Ана кісі де осы қимылға ілесті.





– «Үлкейіпсің дегенге өкпелеп қалдың ба?» – дейді. Еркелете сөйлейді. Мен онан сайын еркінси түстім.

	– «Жоқ, оған өкпелегем жоқ. Әлі күнге шейін бойжетпей қойғаныма жыным келді». Ашуым әлі басыла қоймағандай әуен таныттым.

	– «Түсінбедім», – деді ана кісі.

	– «Бойжеткім келеді. Бойжетпей қойдым. Жасым он жетіге келді, бірақ әлі ешкім бойжетті деп ойламайды.» – Көмейіме өксік кептелді. Тағы да бірер ауыз сөз айтсам, жылап жіберуім кәдік еді.

	– «Бойжетуге сонша неге асықтың?» – Ана кісі кінәлайтын сықылды.

	Үндемедім. Үндей алмай қалдым. Айдар тағар дәлел таппадым. Осындай күйіме одан сайын қысылып, ыңғайсыз күйге түстім.

	«Ондайға асықпа, асықпай-ақ қой. Өзінен-өзі келе қалады ондай сәт. Сондай сәттің келе қалғанын өзің де сезіп үлгермейсің»...

	– «Сондай сәт келді ғой деймін»... – Ана кісінің сөзін ортасынан бөлдім. Қалай айтып қалдым? Неге айттым? Өзім де білмеймін. Ішкі үнім аңдаусызда шығып кетсе керек. Қолымды тартып ала қойдым. Бетімді бастым. Күйіп-жанып, дуылдатып әкетіп бара жатты.

	– «Не болды, жаным? – Ана кісі сасқалақтай ұмтылды. Бетімнен қолымды алды. Тесіліп көзіме қарайды. – Мен тағы да оғаш айтып қалдым ба?»

	– «Жоқ, сіз емес, мен. Мен оғаш айттым,» – деймін. Жыламсырап, кемсеңдей сөйледім.

	– «Сен оғаш айтпадың, сен тым ашық кеттің. Саған жараспайды. Сенің сөзің емес ол. Мені де састырдың.» – Үні қатқыл емес, бірақ өкпелі назы бар.

	– «Сонда менің сөзім қайсысы?» – Жаутаңдап бетіне қарадым. «Ренішін қалай жазам» деп алабұрттым.

	– «Еркесің. Тентексің. Өзіңмен өзіңсің. Табиғатың қыз бала болғанмен, ұлға тән қылықтарың көп. Бірақ бәрі орнымен, ретімен жарасымды. Ұлдың қылығы, қыздың қылығы деп бөлетіні жоқ. Балаға тән балалық қылықтар. Қыз балаға тән еркелігі мен нәзіктігі бар. Ұл балаға тән емін-еркіндігі мен асаулығы бар. Өзіңе бәрі де жарасады. Бүгін ғана анық байқадым қыздың қылығын.» – Ана кісінің бағанадан мақтана сөйлеген үні кілт төменси қалды.

	«Сыланып-сипанғанымды жақтырмапты» деп ойладым.

	Осыдан кейін екеуміз де тоңторыс күйге ауыстық. Бірақ қол ұстасқан күйімізден жазғамыз жоқ. Қол ұстасып ойын-сауықтың қойылымына бардық. Қол ұстасып қайттық.

	Көңілім қаяуланып қалды. Біржақты емес, екіжақты толқуға түстім. Алдымен, «ана кісіні қалай ренжітіп алдым? Енді қайта әуелгі қалпына келе ме, келмей ме? Мен жөніндегі пікіріне дақ түсті-ау» деп қобалжыдым. Ол кісінің пікірі де, сезім күйі де мен үшін өте қымбат, әрине. Сонсоң, «енді өзімді қалай ұстауым жөн? Қалай жүріп-тұрам, қалай сөйлеймін? Қандай қылықтар жарасады?» деп күптімін. Тілім байланып, аяғым тұсалып, іс-қылықтарымнан жаңыла бастадым.

	Алдымен шешем басу айтты.

	– «Баршын-ау, жаным-ау, сенде өзгеріс бар ғой. Жайшылық па?» – Шешемнің өңінде қорыққандық та, қуанғандық та белгі білінбейді. Қайта, жеңсіктік, құмартушылық бар сықылды. Мән-жайды білуге асығады, не сөйлесіп-не қойғанымызды естуге құмартады. Бәйбіше адамнан гөрі желкілдек келіншекке көбірек қисындасады.

	– «Екеуміз қырын қабақ келіп қалдық.» – Немқұрайдылау сөйлеуге тырыстым.

	Шешемнің өңі мен кескіні кілт өзгерді. Маған шұқшия қарап қалт тұрды.

	– «Не бүлдіріп қойдың?» – Даусында зіл бар. Мені бірден-ақ кінәлап тұр.

	– «Неге мен бүлдірді деп ойлайсың?» – Менің де қарсылығым қолма-қол шықты.

	– «Ол кісі сені еркелетіп, аялап жүреді.» – Шешемнің үні бәсеңдей қалды.

	Менің де көңіліме қобалжу жүгірді. Ана кісіні бекерге кінәлаудың жөнсіздігін түйсіндім. Өз көңілімде де, шешемнің көңілінде де ол кісіге ешқандай қылау түсірмекші емеспін. Екеуміздің арамызда болған әңгімені айттым.

	– «Ал...» – Шешем бетіме адыраяды.

	– «Сол...» – деймін. Өзім де азырқанып қалдым.

	– «Сол-ақ па?» – Шешем мұқатқан-сынды.

	– «Иә, осы», – деймін тағы да қайталап.

	– «Мұның нендей шам көретіні бар?» – Шешем тіпті қадалып барады.

	– «Мені, тіпті, бала көреді ғой деймін...»

	– «Е, енді кім едің?» – Шешем кекететін сықылды.

	– «Кім болушы едім? Бойжеткен қызбын!» – Кәдуелгідей, тап-сына қалдым.

	Шешем мырс етіп күліп жіберді.

	– «Бойжеткеніңе болайын-ау сенің.» – Бетіме бажайлап бір қа-рады да, теріс айналып кетті. Әлде көңілі бұзылды. Әлде айта қояр жа уап таппады.. Әйтеуір, бір толқынды күйге түскені анық. Ары қарай тақымдап мен де қуарламадым.

	Кешкісін ана кісі ештеңе болмағандай жайдары. Күндегі әзіл-қалжыңдарын айтады. Мөлшерлеп қана ел жаңалықтарынан мағұлмат береді. Елдің болашағы зор-ақ. Істеп жатқан істері ерен ерлікке толы екен. Тасты бұзып, тауды қопаратын көрінеді. Шөл далаға көл орнатып жатыр екен. Қиыр шетіне құс ұшып жетпейтін ұланғайыр даланың өне бойын отарба шарлайды екен. Зәулім үйлері бар ғажайып қалалар салынып жатыр. Ауыр жұмыстың бәрін неше түрлі машиналар атқара бастапты. Ақылы адамнан бірде бір кем емес, шеберлігі асып түседі. Жылдамдығына көз ілеспейді. Бірақ ауылды жердегі шаруа-саттық әлі қиын екен. Көпшілік жұмыс қолмен істеледі.

	Ел-жұрттың бәрі жұмысқа жегілген. Ешкім бос жүрмейді. Бос жүргендерді жұмысқа еріксіз жегеді. Көнбегендерге жаза қолданады. Жаңа қоғамның жаңа заңы солай. Әрбір адам есепте. Әрбір адам бақылауда. «Еңбек етпеген – ішіп жемейді.» – Ана кісі, кәдуелгідей, зіл қылып айтты. Бізге кінәрат артатын сықылды.

	– «Пәлі, құдай, нағыз ішіп-жемейтін біз болдық қой онда.» – Шешем шоршып түсті. Қазір-ақ жазаға ұшырайтындай үрейлі.

	Ана кісі бұрқ етіп күліп жіберді.

	– «Сіздер менің есебімдегі жансыздар. Яғни, менің үй-ішімсіздер. Біріңіз – шешем, біріңіз... – Сәл мүдіріп, кідірістеп қалды. Маған қарайды. Қушыкештене ме, дүдәмалдана ма, жанарында бір жұмбақ құбылу бар.

	– «Иә, біріміз – шеше, біріміз – қарындас. Сөйтсе де, біздің де арамтамақ болмағанымыз жақсы ғой.» – Шешем ана кісінің сөз аяғын бөліп әкетті. «Сөз иесі – мен» дегендей, маған шақшия қарайды.

	Мен ешқандай түс бермедім. Елемегендей, күнделікті әңгіменің ретінде ғана қабылдағандай сыңай таныттым.

	Осы әңгімеден кейін ана кісі бізге лайық жұмыс іздеді. Біздің көңіл қанағатымыз үшін ғана сөйткен сықылды. Әлде... алдағы уақытта әлдеқандай заман туады, осы бастан жағдайларына қам жасайын дегені ме екен, әйтеуір, маза көрмей жұмыс іздеді. Ыңғайлы жұмыс. Біздің қолайымызға келетін әрі оңды, әрі жеңіл жұмыс. Біздің қолайымызға келетін ыңғайлы жұмысты таба қою оңай емес еді. Оқу-тоқу дегеннен мүлдем мақұрымбыз. Есеп-қисаптың мөлшері екі қолымыздағы саусақтардың санынан аса қоймайды. Қаражұмысқа жолатқысы келмейді.

	Менен гөрі шешеме жұмыс табу оңайрақ шықты. Үлкен кісі, жұмыс талғауы азырақ. Бірақ екеуміздің бір жерде бірге істегенімізді үшеуміз де қаладық.

	Жексенбі күні еді. Төр алдына салған шағын сырмақтың оюына бастырған жібінің бір шеті селкеуленіп сөгіліп тұр екен. Шешем соны қиюластырып қайта тікті.

	– «Таптым! – деді ана кісі қуана дауыстап. – Тігінді жақсы тіге-сіз бе?»

	Иә, айттым ба, жоқ па, шешем тігінді жақсы тігетін. Қолы ісмер кісі еді. Алаша тоқиды. Сырмақ жасайды. Ою ояды. Қазақи шапан, қамзол, кимешек, сән киімдердің сәнін келтіріп-ақ тігеді.

	Осылардың бәрін айтып, шешемнен бұрын мен жәмпеңдей жөнелдім. «Біздің де мақтаныш қылатын өнеріміз бар» дегенді паш еткенім болуы керек. Енді қайтейін, байлық, барлық мақтаныш емес, жексұрындықтың белгісіне айналған заман. Байлар, ел жақсыларының бәрі жаманға айналды. Халықтың жауы да, қанаушысы да солар. Обыр, озбыр, ылғи бір қанішерлер. Азаматтығы жоқ, кісіліктен жұрдай, өңшең қараниеттілер. «Сондай ортадан шығып едім» деп қалай айта аласың. «Ерке өстім, шолжаң жүрдім, жігіттермен бірдей желкілдеп жүріп едім» деп мақтан қыла аласың ба? Ондайдың бәрі жаңа өкіметтің жазасына ұшырап, тоз-тоз болып кетті. Бұрынғы мақтан мен марапаттың бәрі қазір енді кесепат болып жабысты. Сонсоң ғой, «біздің де қолымыздан келетін істер бар» дегенді дәріптеп жатқаным.

	Соның ертеңінде-ақ ана кісі тігін тігетін орындардың біразына барып шығыпты. «Біразына» дейтіндей тігін орыны қанша дейсің? Кейбір жекелеген шағын-шағын тігін орындары болса керек. Олары – бүгін бар, ертең – жоқ, тұрлаусыздау мекемелер екен. Тіпті, «мекеме» деп айтуға келмейтін, құрап-сұрап қалтақтасып отырған жансебілдер екен. Шешемнің өнері көбін қызықтырды. Бірақ ондай ескілік киімдерін жасамайтындарын, тікпейтіндерін айтты. Ондай киімдерге сұраныс жоқ екен. «Тіпті, ауылдағы адамдар да қазір жаңашаға ұмтылады», – деді бастықсынған біреуі.

	– «Мен сол жаңа киімдеріңді бірер жұманың ішінде-ақ меңгеріп алатын шығармын.» – Шешем аналарды пәлендей көзге іліп тұрған жоқ. Керіліп, керги сөйлейді.

	Шешемнің осы сөзіне ана кісі қапысыз иланды. Сонсоң, әлгіндей тігін орнының ең үлкеніне барып бір-ақ тоқтадық.

	Жұмыстары оңай болып шықты. Біреуі киімнің жеңін қондырады. Біреуі етегін әдіптейді. Түймесін қадайтындар – өз алдына бөлек. Әйтеуір, бір киімнің бірнеше түрлі бөлшектері әр жерде тігіліп, қолдан-қолға өтіп құрастырылады да, ең ақырында түймелері қадалып, тап-тұйнақтай киім болып шығады екен. Сонсоң, және бір шағын бөлімшесі тағы бар екен. Қазақи ескілікті киімдерді тігуге арналған бөлімше. Киімдердің саны шағын. Түр-түстері аз. Мәгезіндердің бір бұрышына ғана қояды. Көбіне, ауылды жерлерге жібереді. Қарапайым ғана шапан, үлкен әйелдердің көйлегі. Тым жұпыны тігіліпті. Әйтеуір, нобайын тұспалдап біріктіре салған пасон. Үш-төрт тігінші отыр. Жастары егделеу. Шеберліктері де оза шауып тұрғаны шамалы сияқты. Әлгі киімдердің пішімі де, тігісі де шешеме ұнамады.

	Шешем екеуміз осы бөлімге жұмысқа тұрдық. Шешем бірденақ іске кірісті. Саусақтары сыпсылдап киімнің асты-үстінен өтеді. Тіккен жерінің жігі білінбейді. Тосаңсып, тосырқамапты. Қайта, қолы ширығып, іс тігуді әбден сағына күткен сықылды.

	Мені осы бөлімнің алып кел, шауып келіне пайдаланбаққа ұйғарды. Жақтырмай қалдым.

	– «Әзірше». – Ана кісі осы жердің бастығына бұйрық бергендей ескертті.

	– «Әрине». – Бастық әйел көнпістік танытып, басын шұлғыды.

	– «Әлдеқандай жағдай бола қалса, осындай үлкен мекеме-де істегендеріңіз дұрыс. Әрі қорған, әрі сенімді нәпақа. Ал ана шолақ әртельдер бір күні жабыла салады». – Бізді әрі жұбатты, әрі көңілімізді бекітті. Маған да ақыл қосты. Тігіншіліктің қыр-сырын үйреніп, шеберлікті жетілдіруді уағыз қылды.

	– «Әрине, өмір бақи тігінші болып қалмассың. Өнерді үйренеді де жиренеді біздің қазақ. Тігіншілік те өнер. Кейін осы саланың басты ғы боласың,» – деп көтермеледі. Ақ құба жүзіндегі қара қасы жанары мен қоса күлімдеді. Маңдайы тым жазық емес, тік қабақтау. Сонысы өзіне сұс беріп тұрады. Маңайын үркітіп, қасына ешкімді жақын жуытпайтын қаһарлы сұс емес. Көз сүйіндіріп, көңілді биіктететін сұс. Ал енді, өз мінезі орнымен жайдары, орнымен маңғаз. Баламен – балаша желкілдеп, үлкенмен – үлкенше салиқалы кеңес құра алатын.

	Айтқанындай-ақ, кейін, жылдар өте келе үп-үлкен бір тігін фаб рикасының бастықтарының бірі болдым. Орысшаға тілім жетпейді. Әйтеуір, добарлап нұсқасын келтірем. Бұл туралы кейінірек әңгімеленеді.

	Сөйтіп, шешем екеуміз де жұмысшы болып шыға келдік. Басқалардың күні бойы тіккен нормасын шешем түске дейін-ақ бітіре салады. Және тігіні қандай! Бір селкеуі жоқ. Тігісінің бәрі жұп-жұмыр, теп-тегіс. Қазіргіше айтқанда, тігін машинасымен түсіргендей.

	Менің де міндетім мен жұмысым ауырлай түсті. Әрі көбейді, әрі ауырлады. Күндіз жұмыс үстінде қалт ете қалған сәттің бәрінде де шешемнің қасына үйрілем. Мен бармай қойсам, өзі шақырып алады. Тігін ісінің жөн-жосығын үйретеді. Инені қалай ұстаудың да мәнмәнақасы бар екен. Киімнің қай жерінде қалай ұстаған оңтайлы? Әрі қолға ыңғайлы тұруы шарт, әрі киімге де оңай жүгіруі қажет. Сонсоң, тігіннің бірнеше түрі бар: көктеу, жөрмеу, тепшу, қайып тігу, жебей тігу, әдіптеп тігу, қарпып тігу, тіпті көп. Әр тігіннің қолданатын орны әр бөлек. Киімнің түр-түсіне қарайсың. Қай жерін тіккеніңе қарайсың. Қалың-жұқалығына қарайсың. Ою-өрнек жапсырудың жөні өзі бір басқа. Оның тігісі мүлде бөлек. Шешем осының бәрін ежелеп тұрып үйретіп бағады. Шешемнің осы үйретінділеріне қасымыздағы басқалар да құлақ аса бастады. Шешемнен әрбір істің жөн-жосығын сұрайтын болды.

	Әлгі тігін орнында әйелдер қамзолы тігілмейді екен. Шешем өз бетімен бір қамзол тікті. Бар өнерін салды. Бәріне ұнады. Бәрі тамсанды. Саудаға түсіп, тауар ретінде өте қоюына бәрі күмән келтірді. Мәгезінге шығарды. Шығарған бетінде-ақ сатылып кетті. Сұраушылар көбейіпті. Шешемнің беделі артты. Құрметі асты. Қадірі өсті. Шешем тіккен қамзолдарға сұраныс көбейді. Ойынсауық қоятын ошақтардан тапсырыстар түсті. Тек қамзолға ғана емес, қазақи ескілікті киімдердің көбін қайта жаңғырту басталды. Әртүрлі көйлектердің түрлері, еркек пен әйелдің бас киім түрлері, ер адамдардың сырт киімдері... Әйтеуір, осындай-осындайлар көбейе берді. Шешем осының бәрін тікпейді, әрине. Көбінің үлгісін салып жобалап береді. Үлгісін қағазға сызықпен сызғаннан гөрі, бұлдың бетіне бормен нұсқалағанды жөн санайтын. Сол бойынша әлгі киімді пішіп шығады. Онысы алғашында болбырап-солбырап көрінетін. Тіге келе, тігісін көмкере келе, жан-жағын әдіптей келе бір міні жоқ дейтіндей киімге айналатын.

	– «Арна шешейге етік пен тон тіккізу ғана қалды», – деп қалжың жүгіртетін қасындағы әйелдер.

	– «Етігіңді тіге алмаспын. Ал тоныңның неше бір түрі біздің қолымыздан өткен». – Шешем, кәдуелгідей, насаттанды.

	Шешемді мен де мақтан тұттым, әрине. Ел ішінде жүргенде айырықша жақсы киінетіндердің бірі едім. Киімімнің бәрі тек қана шешемнің қолынан өтетін.

	Шешем ісмерлікті өзінің шешесінен өнеге қылыпты. Сөйтіп, арыдан бері жалғасқан ісмерлік жолы маған келгенде табан тіреп тұрып қалса керек.

	– «Заман өзгеріп кетті. Жаңа қоғам ондай қолшеберлікті мұқтаж етпейтін сияқты. Іс машинамен арлы-берлі ойдақтатып, әйтеуір, нобайын келтіріп, қарайтып қойсаң, соны да місе тұтып киім қыла беретін сияқты ғой. Дегенмен, мен де қолыма ине ұстай бастадым. Шешемнің түртпегі бар, оған ана кісінің талабы қосылды. Өзімнің де ішкі қаперіме түйсік жүгірді. Мына замандағы мына қоғамда өз қолыңнан ештеңе келмесе, өмірің қорлықпен өтетінін пайым қылдым, әрине.

	Екіжақты үлеске түстім. Күндіз шешемнің құжырындамын. Киім пішеді. Соның үлгісін үйретеді. «Алдымен үлгісін жасап алмай, киім пішуге болмайды, – дейді. Сонсоң барып, киімнің әрбір мүшесін (жеңі, жағасы, бойлығы дегендері ғой) құрайсың», – дейді.

	Шешем маған үйретіп жатқанда, жұмыстағы басқалар да жапырласа келіп үймелесе қалады. Үйренеді, сұрайды. Тігістерін көрсетеді. «Арна шешейден сабақ аламыз» десіп қалжыңдасады. «Арна шешей» атанып жүрген сол кездегі жасы қырықтың ортасына жетпеген екен ғой.

	Біраз күнде әжептеуір үйреніп қалдым. Қолым жаттығып, шешем пішкен үлгі көкірегіме із салды.

	Күнделікті өзгерісіміз бен жетістігімізді кешкісін ана кісіге баян қыламыз. Ол кісі бізден бетер сүйсінеді. Мақтайды. Мақтанады. Оны-мұны әңгімелерін өзі де айтады. Сонсоң, сабақ дайындығына кірісеміз.

	Асыға күтетінім де, аңсап қалайтыным да осы сәт. Ана кісі тосырқап қалғандай, жалыға бастағандай көрем. Жұмыстағы жетістіктерім мен жаңалықтарды көбірек айтып, ықыласын бері бұруға тырысам. Ол кісі, бәрібір, елемеген сияқтанады. Көңілім майрылып, жан жүйем езіле жөнеледі. Және ең асыға күткен, ең қалаулы шағыма жеткен кезде өстіп берекем кете қалады.

	– «Ықыласың аз, шаршағансың ғой,» – дейді. Өзі де ықылассыз сияқтанады.

	– «Жо... жоқ, шаршағам жоқ, оқимын!» – Мен без ете түсем. Шаршағанды желеу қылып, ұйықтауға қайтарып жіберер деп қорқам.

	– «Онда, басқа ештеңеге алаңдамай, оқуға ғана пейіліңді бұр!» – Кіділеніп, зекіңкіреп айтқан сияқтанды.

	Басымды изеуге де шамам келмеді, кірпігімді ғана қимылдатсам керек. Ана кісі сәл аңырып бетіме қарады. Бет әлпетім тым аянышты көрінсе керек, қолымнан тартып өзіне қарай икемдеді. Өкпеші баланы жұбатқандай сыңай сездім. Орнымнан жылжып, ана кісінің бауырына қарай икемделе бердім. Ол кісі мені тізесіне отырғызды. Иығымнан құшақтап, бетін бетіме тигізді. Маңдайымнан иіскеді. Сол кездегі азғантай ғұмырымның ішінде алғаш рет тебіреніп, алғаш рет дірілдеп-қалшылдаған сәтім еді. Өне бойым балқып, балбырап, белгісіз бір тереңге батып бара жатқандаймын. Ақылым, санам бойымда жоқ сияқты. Тек қана күйдіріп-жандырған жалынның лебін ғана сезінем. «Неткен рахат, неткен құпия» деп таңырқаймын. «Адам осыншама балқып, балбырайды екен» деп таң қалам. «Ес-ақыл, күш-қуаттан мұншалық айрылып қалудың сиқыры не?» деп, емісеміс санама салғандай болам. Бірақ түсінбеймін. Бәрі бұлыңғыр, бәрі елес сияқты. Мен де әлдеқандай бір талпыныс жасауым жөн бе екен деп, тұмшаланған ойымды сейілтпек болам. Алайда, дәрменсізбін, шырмаулымын. Бәрінен де, осы бір жұмбақ рахаттан қайта шыққым келмейді. Елжірек күйімді бұзғым келмейді.

	– «Өзің аздап ауырып қалғансың-ау, сірә. Денеңде діріл бар.» – Ана кісі мені тізесінен түсіріп, орныма қарай икемдеді.

	Жүрегім мұздап қоя берді. Бағанадан бергім (бағанадан бері емес, қас-қағым сәтке ғана жетті ғой деймін) құр дәме, елеске елтіген емешек күй екенін енді ұқтым. Ана кісі жай ғана мейірім білдірген. Үлкеннің кішіге деген мейірімі. Ағаның қарындасқа деген ықыласы. Мен байғұс соған-ақ, еріп, елжірей қалыппын. Бірақ мен сол құбылысты сананың сарасына салып, соның ырқымен елжіреппін бе? Елжіреген сезімнен басқа ешқандай түйсік түйсінгем жоқ. «Сезім» деген сөздің өзін ол кезде қайдан білейін. Елжіредім, езілдім. Балқыдым. Балбырадым. Осының бәрінің сезімнің түрлері екенін кейін біліп жүрмін ғой. Сөйтіп, ең алғашқы тебіренісім алдамшы сезімге алданды. Ағаның ағалық ықыласын маған арналған ынтық сезімнің лапылына жорыппын.

	Елтіген көңілім су сепкендей басылды. Әрі, қатты ұялдым. Аузымды ашып, көзімді жұмып, елжіреп елти қалғанымды ана кісі қандай қисынға жорыды екен? «Мені аяқ астынан, жаңа көргендей болды-ау» деп қапаландым. Әрі жаңа көргендей, әрі қайта танығандай болған шығар.»

	Құтым қашып, берекем кетіп, елбіреп-селбіредім де қалдым.

	Әйтеуір, оғып-бұғып ол күнгі дәрісті де аяқтадық. Бірақ не айтып – не қойғанымды өзім де білмеймін. Ұйқыдағы сияқтымын. Жоқ, ұйқыдағы емес-ау, есеңгіреген адам сияқтымын.

	Тыншып ұйықтай алмадым. Шала-жансар жатырмын. Көзім іліне берсе-ақ селк етіп оянам. Шошынғандық емес, жан дүниемнің мазасызданғанынан болу керек.

	Маңдайыма салқын алақан тиді. Шешемнің алақаны. Өмір бақи жаныма жайлы, қандай күй кешсем де сабырыма салатын, көңілімді басатын, теңіз толқып, тау құлап келе жатса да жолына қалқан болып тұра қалатын қорғанышым. Қорған болуға ұмтылатын басқа да жанашырларым бар шығар. Бірақ ең сенімдісі, ең мықтысы – анам деп санаймын. Жүрегінің ыстығын да, жанының шырылын да қалтқысыз төгетін анадан басқа кімің бар?! Өйткені, ананың арманы – сенің өмірің. Мақсаты – сенің жетілуің.

	Сол анам майда алақанын маңдайыма басып тұр екен.

	– «Жаным-ау, түсіңде сөйлей бердің ғой, жайсыз жатып қалдың ба?» – дейді.

	Алақаныммен шешемнің қолын сипадым. Сыр бергем жоқ. Көңілім қатая қалыпты. Өзім де қайран болдым. Басқа бір сәттерде, бәлкім, жылап жіберуім кәдік еді. Жылап-ақ жіберер едім. Жөні де сол болар еді.

	Көз алдымды сипадым. Дымқыл білінді. Сірә, ұйықтап жатып жыласам керек. Әлде, өксідім бе екен?

	«Не сөйледім?» деп мен сұрамадым. «Бұны сөйледің» деп анам да айтпады.

	Ертеңгісін ана кісінің бетіне жалтақтаймын: өзгеріс іздеймін. Күндегіден басқаша қимыл-әрекет күтем. Жоқ. Еш өзгеріс, бөтен қимыл жоқ. Күндегі қылықтар. Күндегі сөз төркіні. Шешеме сыйқұрметін танытады. Мені еркелете сөйлейді. Сөздерім мен істеріме сәбидің қылығындай қызықтайды.

	– «Ал кеттік! – Маған алақанын жаяды. Оқуымызды пысықтауға шақырып тұрғаны.

	Денем дір етіп, жүрегім қатты-қатты соғып кетті. Қолымды ұсынғам жоқ. Ілбіп соңынан ердім.

	Қағаз-қаламның бәрін столға өзі жайып, өзі ашты.

	– «Ал бүгін қалайсың?» – дейді. Жүзінде мысқыл бар секілді. Үндемедім. Күндегі орныма отырдым.

	Сабақты жақсы қайталап шықтық. Бүгінгі үйрететіндерін де үйреніп алдым.

	– «Бүгінгі ықыласың да, зейінің де тым жақсы», – деді.

	Мұндай мақтауын мен оншалық қанағат тұтпадым. Ойын баласының көңілін алдаусыратқандай ғана әсер алдым. Ең болмаса, жұбаныш қылсын дегені сықылды.

	Орнымнан тұруға ыңғайланғам. Ана кісі тағы да қолымнан ұстады. Алақанына салып саусақтарымды қысты.

	«Отыра тұр. – Өтініш емес. Тілекке де ұқсамайды. Әңгімелескен екі кісінің сөзі бітпеген ескертуіне ұқсас. – Тойшан екеуміз жас тымыз. Биыл – 1936 жыл. Жиырма бес жасқа келдік. Әлі басымыз құралған жоқ. Мен болсам, ескі қоғамды құлатып, жаңалап қайта құру мақсатында жүрмін. Ұранымыз көп. Сол ұранымыздың орындалып жатқандары да аз емес. Қателігіміз де баршылық болса керек. «Бұрынғы кедейлердің бәрін байытамыз, жарылқаймыз» дедік. Жарылқай алмай жатырмыз. «Теңсіздің бәрін теңестіреміз» дедік. Онымыз тым өрекпіген айқай болып шықты. Сонсоң, ескінің асылдарының бәрін жойып, қиратып жатырмыз. Бәрінен де өреске лі – кінәсіздерді кінәлап, жазықсыз жазаға ұшыратқанымыз болды. Өте қатал жазаладық. Тарихқа жазылатын, ұрпақ айыптайтын жаза. Сол жазалаушылардың ішінде мен де бармын. Етқызумен ұрандап шаба жөнеліп ем, ел-жұртқа тигізер әсеріне бойламаппын. Бойламаппын да, ойламаппын да. Тойшан айдалып кеткеннен кейін ғана ақылым кірді. Одан беріде сендердің жай-күйлеріңді көрдім. Басқаларға да зер салдым. Өздерің сияқтылар көп екен. Қатты толғанысқа ұшырадым. Егер өздерің болмағанда, жан күйім тоқырауға ұшырап, жүйке ауруына ілігуім кәдік еді. – Ана кісі қатты күрсініп салды. Күңірене күрсінді. Көкірегін дерт алған адамның күйігі сияқты.

	Жаным езіліп, жүрегім елжіреп бара жатты. Басын кеудеме қойып, төбесінен иіскегім келді. Тіземді жастық етіп, басын соған салып шалқасынан жатқызғым келді. Керілген қасқа маңдайынан сипап, қайратты қара шашын салалағым келді. Соның бәріне елтіп, еріп ол кісі жатса, жан жүйем мен ет жүрегімнен мейірім құйып мен отырсам...

	Қолының сыртынан сипадым. Саусақтары сондай салалы әрі аппақ. Менің саусақтарым жіп-жіңішке, әрі қысқа. Олар да аппақ. Ана кісінің қолының сыртынан екі рет орамалаймын. Сонда барып, жалпақ қолының сыртының ол шеті мен бұл шетіне жетем.

	– «Сонда... бұл өкіметті ұнатпайсыз ба?» – деймін. Жасқанып әрең айтам. Бәрі жабылып қасиетті ұраны санайтын өкіметке шәк келтіріп алдым ба деп именшектеймін.

	– «Өкіметті ұнатам ғой, әрине. Тек, кейбір шектен асып кеткен әрекет пен шаралары көңілді қобалжытады. Сол шаралардың жүзеге асуына мен де міндеткермін. Ендеше, мен де күнә арқалап жүрмін». – Ана кісі қолын алып, менің алақанымды өз алақанына басты. Екеуміздің де саусақтарымыз бір-біріне жұмсақ тиді. Жұп-жұмсақ, жып-жылы. Бір-бірлеріне сыр айтысып, түсінісіп, мақұлдасып жатқан сықылды.

	– «Сонда... Ондай өрескелдікті жөнге қайта келтіруге болмай ма?» – Шамам келгенше ақыл қосуға міндеттімін деп ойладым. Маған мұң шаққаны – ақыл бөліскісі келгені шығар деп ойладым. «Маған сеніп, мені бағалағаны ғой», деп марқайдым. Оның үстіне, жаңа өкіметтің іс-шараларына түк түсіне алмаймын. Тым қисынсыз көрінеді маған. Шешем екеуміз елде жүрсек не бүлік жасай қояр едік? Ел ішінде-ақ аңду қойса да құп қой.

	– «Жөнге келтіруден асып кеткен өрескелдік болып тұр ғой. Өлген адамды қайта тірілте алармысың. Жарайды, талан-таражыға түскен мүлік, жері мен қонысынан ауған жұртшылық, әйтеуір, жердің бетінде дейік. Жер жұтқан жақсылықтарды қайдан табамыз? – Менің саусақтарымды қыса түсті. – Жақсыларды қалай түгендейміз?»

	– «Сіз де айтып жүрсіз бе?» – Тақ бір сынаған адамша сұрасам керек. Ана кісі де маған сынай қарады. Әрі сынайды, әрі барлайды.

	– «Иә, айтып жүрмін. Көп айттым. Жиі айттым»... – Тағы күрсінді.

	– «Ешкімі тыңдамай ма?» – Әдейі аңқаусыдым.

	– «Тыңдағаны былай тұрсын, өзіме пәле салуға бейім. «Сөзінде не сыр бар? Астары не?» деп тінткілейді. Үлкен пәле қылып бетіме басады. Үлесімнен қақпайлауға сылтау қылып ұстайды»...

	– «Соған қатты ренжіп жүр екенсіз ә?» – Бәйек көңілімді алдына тосуға тырыстым.

	– «Ренжимін ғой, әрине. Ренжідім. Өзімнің қарабасымның ма-засы кетпегендігі үшін емес, құрбан болған талайлардың жазықсыз қиылған тағдырлары жанымды шағады. Үйге жеткенше асығам. Сені көрген бетте-ақ жаным жайланып сала береді.» – Жайбарақат сөйлеп, жайымен айтты. Ешқандай елбіреп-селбіреген күй білдірмеді. Жаңағы ақжарма лебізін қай қисынға жоруға білмей, есеңгіреп мен отырмын. Әлде еркектердің сезімі тым салмақты бола ма екен?

	Өз қисынымнан өзім ұялдым. Жүрегіме қарай жақындатып әкетіп барады екем. «Аңқаумын, адалмын, тәжірибесізбін» деп ойлағам. Сөйтсем, өзіме жететін өзімшілдігім бар екен. Ана кісінің ағалық ниетін сезімнің басқа қырына жори қойыппын. Өзімнің жүрегімдегі арманыма бұра қойсам керек. Әйтеуір, менің өзімді ұстап берер елжірек сөздер айта қоймағаныма тәуба. Жіңішке жолдан аттай алмағаным шығар.

	Ақырын ғана қолымды тарттым. Ана кісі бассалып қолымды ұстай алды. Селк ете түстім. Қорқа қалғандығымнан емес, ана кісінің оқыс қылығынан жөн-жосығын білмей, именгенім болса керек.

	– «Отыршы. Отыра тұршы. – Жалынбаса да, қиыла өтінгені анық. Қолымды жібермеді. – Сенімен әңгімемнің жөні басқа еді. Ойымды қажап жүрген жағдайлар кимелеп кетті. Иә, Тойшан екеуміздің жасымыз жиырма беске келеді. Тіршілігімізде әлі күнге дейін айқындалған ештеңеміз жоқ. Тойшан қалаға қайтып келмек болып кеткен. Оқуды ары қарай жалғастырмаққа уағдаласқанбыз. Өмір шырғалаңы ол тілегімізге жеткізбей тұр. Әзірге, әрине. Әзірге деп сенейік. Мен оқу қуып кетсем – Тойшанның алдында опасыздық жасаған болар едім. Оған арым да, дәтім де бармайды. «Өмір – менікі» дегендей-ақ өйтіп қойқаңдауға қақым жоқ. Ешқандай қақым жоқ. Оны бостандыққа шығарып алғанға шейін бір-екі жыл уақыт өтеді»...

	Мен шыдай алмай кеттім:

	– «...Сонда!... – Көмейіме өксік тығылды. Кеудем қысып кетті. – Сонда әлі екі жылға шейін ағатайым келмей ме?» – Кемсеңдеп қоя бердім.

	– «Сабыр ет, жаным. Бұл іс – оп-оңай жүзеге аса қоятын істің сыңайынан емес. Көп-көп әрекетті қажет етеді. Талай-талай есіктесіктен өтуің қажет. Біраз жерге өтініш жібересің. Анықтамалар жинайсың. Талай бастықтың қолы қойылып, мөрі басылуы шарт. әдіс те қолданасың, айла да жасайсың. Тіпті, өтірікке де баруыңа тура келеді. Бірақ шындығы солай. Қоғамды, үкіметті алдау емес ол. Өтірік пәле – жабылып, жазықсыз жаза алғандарды ақтауға қайтадан жеткізу үшін шындықтың қисынын еріксіз бұрмалайсың. Шындықты шындық күйінде айтсаң, жалған жазаланғандардың жазалары онан сайын жамала түсуі мүмкін. Міне, соның бәрінің сәтін іздейсің, мезгілін күтесің, қисынын аңдисың. Біреуіне жалынасың. Енді біреуіне жағдайды түсіндіресің. Міне, осындай шарттары көп, жаным. Осының бәріне жүгіріп, осының бәрін ойлап, кешке жұмыстан қайтқанда жабығып, жадап келе жатам. Сонсоң, шешем екеуіңді көріп, қайта сергимін. Сен менің көңілімде тіреніш қана емес, дем берушісің. Бәлкім, жұбанышым да сен шығарсың.» – Саусағымды тағы да салалады. Бұрымымды сипады.

	Көңілім неге қамырықты, білмеймін, тағы да кемсеңдеп қоя бердім.

	– «Қой, жаным. Әлгінде түсіндірдім ғой, мезгілі жетпей жатыр. Тойшанның келуі – менің мойнымдағы іс.» – Қолымнан тартып, басымды кеудесіне басты.

	– «Сағындым», – дедім кемсеңдеп.

	– «Шыдайық», – деді, иегімнен көтеріп, басымды бетіне қарай тақай түсті. Мен де ұйысып, тамағының астына маңдайымды төседім. Мейірленіп, құшырланып маңдайымнан сүйді. Демінің ыстық лебі өне бойымды өртеп бара жатты. Маңдайымнан әкем марқұм сүйетін. Әкемнің төңкерістен бірер жыл бұрын өмірден қайтқанын айтқан шығармын. Ең қастерлі адамыңның өмірден өткеніне де тәуба қылады екен пендесі. «Жасы жетті» деп емес. «Қорлықты өмірден құтылды-ау, әйтеуір» деп емес. «Ұзаққа созылған жазылмас науқастан жанын қинағанша, Алланың осы жазуы жөн болды» деп те емес. Жоқ, бұлардың бірі де емес. Алдында күтіп тұрған мынадай көрешекті көрмегеніне тәуба қылдық.

	– «Шыдайық, – деді ана кісі тағы да. Бұл жолы ақылдан гөрі, басу айтқандай еді. Және ағайым турасында емес, сол сәттегі менің жеке сезіміме тоқтау салғандай сезілді. Қатты ұялдым. Ешқандай артық қылық көрсеткен жоқ ем. Көрсете қояр қылық та білмеймін ғой. Тебіренем. Балқимын. Бірақ мен де сезім толқынын қоса білдіру ол уақытта табиғатыма әлі сіңбеген құбылыс.

	Бойымды тез жинап, орнымнан тез көтерілдім. Оқыс қимылыма ана кісінің өзі аңтарылып қалды.

	– «Кешір, жаным. Менікі – ағалық сезім ғой». – Әрі ыңғай-сызданды, әрі ұялды білем, теріс қарап кетті.

	Үп-үлкен әбестік жіберіп алғанымды білдім. Қалпына қайта келмейтін әбестік емес, әрине. Бірақ енді қай уақытта келеді? Қалай келеді? Қиюласа бастаған қисын еді. Жымдаса кетпесе де, қиюласа бастағаны анық еді. Өзіме, әйтеуір, солай көрінді. Мұндай батылдық пен еркіндікке ана кісі енді бара қоя ма? Мені «үркітіп алдым» деп ойлады. Өзі де үркіп қалды. Енді маған жолай қоя ма? Жөн-жосықты сылтаумен жуып-шаюдың да ретін білмеймін. Әрі ретін білмеймін, әрі қиюын да келтіре алмаймын.

	Тағы да ұйқым қашты, тағы да тынышсыз ұйықтадым.

	– «Ағайың екеуің нендей әңгіме айттыңдар?» – Шешем әдейі жақаурата сөйлейді. Менен сыр суыртпақтаған сыңайы.

	– «Оқу, жазуды пысықтадық», – деймін мен. Қашқақтай сөйлеймін. Сыр ашуға құлқым да жоқ, ниетім де жоқ.

	– «Тағы да мазасызданып шықтың. Жиі-жиі сөйтетін болып жүрсің. Көңілің әлденеге жиі-жиі толқиды білем». – Шешемнің осы суыртпағына қыңырая қалдым. Түк сезіп, түк білмей жүргендей шытжаңа болады.

	Үндемедім. Ақталмадым, мұң да шақпадым. «Ағайың» деген сөз де жүрегіме қадалып тұрған. Ылғи сөйтеді. Арамызды алшақтата түсетіндей, бірімізден бірімізді тасалап тұратындай көрем. Енді оның үстіне, жан күйімді қажауға құмар.

	Жұмыста да салғырттау жүрдім. Өкінішімнен гөрі қобалжуым басым. Ана кісі айтқан түндегі әңгімелерді саралап ой жүгіртіп байқадым. Жаңа өмірдің желкемдерін біздерге желіктіріп айтқаны- мен, болашағына желбіретіп ту тіккенімен, ішінде жүріп, бабын қоса баптасқан өзі сол өмірге оншалық іштарта бермейтін сықылды. Әсіресе, қатыгез қаталдығына қатты күйінеді. Күресуге дәрменсіз екен. Шырылдап ара түсуге талпынады. Көзге іліп, құлаққа қыстырған ешкімі жоқ екен. Бар шығар, әрине. Әредік-әредік қана екен. Әр жерде біреу. Әр қалада, әр мекемеде бірен-саран ғана. Ана кісі соны реніш қылады. «Бәрін біле тұра, көре тұра көздерін жұмып, ауыздарын жауып, былқ етпей жүре береді» деп қапаланады. Өзі өйтіп жүре алмайды екен. Ондай қасіретті іске шыдай алмайды екен. Шамасы жеткенше қарсы тұрады екен. Бірақ шамасы жетпейді екен. Ертіс өзенімен аққан бір тал бұта сияқты екен. Содан барып құлазиды екен.

	Осындай ойлар көкірегімді шырмады. Жүрегім сыздап, жаным ауырды. Сүйеніш болсам деп арман қылдым. Сонда... мен тиянаққа жарай қоям ба? Айтпақшы...

	Жүрегім лүпілдеп сала берді. Өзі айтып еді ғой, «қамыққан көңілім сені көргенде көнши жөнеледі, – деген. – Бойым тыныстап, ойым серги қалады» деген. Осы сөздеріне қалай мән бермегем? Қалай ұмытып кеткенмін?» Өзіме өзім реніш қылдым. Сонымен бірге, қуанышым қоса аралас. Қуанышым басымдау. Ана кісінің түнде айтқан сөздері көкірегімде қайта жаңғырып, масайрап қоям. «Бекерге айтпаған шығар, – деп толғанам. – Ойына, бойына, көңіліне әсерім жүрсе, мені бағалағаны ғой. Әрі бағалағаны, әрі тыныс, тірек тұтқаны».

	Көңілім көтеріліп, бойым жеңілдеп қалды. Жұмыста ыңылдап ән айтсам керек. Сірә, үнім жарқындау шығып кетті білем, қасымдағылардың бәрі аңтарыла қарады. Әсіресе, анам марқұм аңтаң. Түннен бері сіркесі су көтермей, дел-сал күй кешкен қызының аяқ астынан әндете жөнелуі тіпті оқыс байқалса керек.

	– «Пәле... е, қызымыз әнші екен ғой!» – Шешемнен кейінгі егде-леу әйел құлағын түре қалыпты. Бізге ылғи іштартып жүретін. Енді, тіпті қуанып тұр. – Еркіндік әпереміз деп адамды еркінен айырған заман-ай десеші. Толықсып, толқып өсетін қыз балалар ғой, шіркін! Енді мына қоқсыған үйшікте қоламсыға көміліп тұрғаны мынау». – Әлгі әйел соншалық мұңланып айтты, соңын ала күрсініп салды.

	Ешкім үндемеді. Қостаған да, қарсы тұрған да ешкімі болмады.

	– «Бұрын ән айтатын ба едің?» – Жас мөлшері менімен шама-лас бір қыз тықақтай сұрады. Қағылез, пысық жүретін қыз. Сары шырайлы, аздаған секпілі бар, толықша қыз. Әрненің жөн-жосығын сұрағыштап, әрқилы хабар-ошардан хабардар болып жүретін әдеті бар еді.

	– «Той, жиындарда болмаса да, өз көңілін өзі көмкеретіндей жағдайы бар». Әлгінің сұрағын шешем іле-шала іліп әкетті. Жақтырмағаны анық. Сөйтсе де, аз-кем мақтанышы да жоқ емес еді.

	– «Үйірмеге қатысасың, – деді әлгі қыз. Жерден жеті қоян тапқандай, кең танауы желпілдеп, түріктеу келген қалың ерні қайрыла түсіпті. – Бүгіннен бастап жазып қоям».

	«Үйірмесінің» не дүние екенін түсініп тұрған мен жоқ. Әйтеуір, қатынасып жүруім керек болатын бір жағдай деп топшыладым.

	– «Ештеңеге де қатыспайды.» – Шешем зілденіп айтты. Ана қыздың өзін де, сөзін де ұнатпады.

	– «Қатысады! – Ана қыздың кең танауы бір қусырылып барып, қайта делдиді. – Қатысады, әрине. Қатысуға міндетті. Үйірмеге қатыспаса, жұмысқа да қатыспайды!» – Тепсініп қалды. Түрік ерні онан сайын көнтиіп, түріле түсті. Үстіңгі ерні танауымен әне-міне түйісіп қалуға жақын. Танауы да тәп-тәмпіш. Сонда қалай танауы мен ерні бір-біріне түйісе түсіп тұр?

	– «Ақмаржан, сабыр ет, жаным. Қатысады ғой, бәріне де қаты-сады. Мән-жайды әзірге түсініп барламай жатыр ғой, әлі-ақ өздеріңмен тізе қосып кетеді.» – Жаңағы егде әйел («егде» деймін-ау, сол уақытта әлгі кісінің қырықтан енді ғана асқан шағы екен.) алдымен бізге қарап басын изеді. Бізге: «құптай беріңдер» деген белгісі сияқты. Сонсоң, Ақмаржанға бұрылды. «Сабаңа түс» дегенді ишаралады.

	Әлгі әйелдің бет-жүзіне қарап, сондайлық бір сүйсініске бөлендім. Аппақ беті балбырап тұр. Балауса күйі. Жымиған сәтте-ақ езуінен күлкі домалай жөнелетін сияқты. Жанарынан жүрегіңе нұр құйылып, өзіңді аймалап ала қояды. Еркелете ме, айналып-толғана ма, әйтеуір, жаныңды сипайды. Көз жанарына ай қабағы жарасып, ай қабағына қара қасы сызыла қонақтап шырайын келтіріп-ақ құптасқан. Әрі жұптасқан, әрі құптасқан жарасым.

	Әлгі дүрдік ауыз қыздың тапсынған сөздері мен тепсінген қылығын елемегенім, елең құрлы көрмегенім осы кісіге қарап сүйсінген әсерден шыға алмағаным болса керек.

	– «Түнге қарай оқу үйренеді». – Шешем үніндегі дірілді әрең тежеді. Бұрын-соңды ешкім бетіне тіке келмеген, көлденең тұрғанды қабағымен-ақ жасқап тастайтын айбынды бәйбіше шолақ айдар, шөп желке тәштәку біреудің алдында мысы басылып, тауаны қайтып тұр. Жігері – құм, көкірегі – көр.

	– «Түнгі мектептен анықтама қағаз әкелуі керек.» – Әлгі қыз тіпті илікпейді. Бар құдырет өз қолында сияқты.

	Кешкісін ана кісіге шағындық.

	– «Өз беттеріңізбен үндемей-ақ қойыңыздар. Бастығына өзім жолығам», – деді.

	Мен ол кісінің бет әлпетін барладым. Қажыған күй, қамыққан реніш іздедім. Жоқ, ондай жадау құбылыстың нышаны байқалмайды. Бүгін, әлде, шаршамаған, немесе, кешегі өзі айтқандай, бізді көріп («мені» деп жоруға, іштей болса да, батылым бара қоймады) шындығында да, бойы да, ойы да серги қалған.

	Күндегі мезгілде күндегі қалпымызша оқуымызға отырдық. Кешегі оқуымды жылдамырақ қайталап, бүгінгі оқуды да теп-тез меңгеріп ала қойдым.

	Ана кісі маған таңырқай қарады.

	– «Бәрі жақсы, – деді сонсоң. Сүйсініп, ризалықпен айтты. – Өткен сабақты да, бүгінгіні де өте жақсы меңгеріпсің. Бүгінгіні, тіпті, теп-тез қағып ала қойдың. Шіркін, жас кезіңнен оқысаң, мықты болар едің! Қазақтың осы уақытқа шейінгі ең үлкен соры – қараңғышылығы. Барлық сордың бастауында сол қараңғышылы ғы жатыр. – Ойланғандай ма, толғанғандай ма, тұнжыраңқырап қалды. – Өзің соншалық асығып отырсың ғой». – Кінәлаған кескінмен бағжия қарады.

	– «Жоқ, асықпадым.» – Жауабым екіұштылау шықты.

	– «Жоқ, асығып отырсың.» – Ана кісі тұғырлата айтты. Енді мен де жалтара алмадым.

	– «Ары қарай сізбен әңгімелесіп отырғым келеді.» – Төмен қарап сыбырлай айттым.

	– «А... Е... – Ана кісі сасқалақтап қалды. Сөзіне шашалып, тұтығып, әжептеуір құты қашты. – Сонда не туралы?» – Өз сұрағынан өзі ыңғайсызданған сияқты.

	– «Бәрі туралы... Өмір туралы... Келешек күндер, ел-жұрт жайында... Сонсоң... – Кідіріп барып әрең айттым... – Өзіміз туралы да...» – Өмірге жасаған алғашқы батылдығым осы шығар. «Батылдық» емес, «батырлық» деп есептедім өзім. Әрқилы жағдайға орай санқилы мінез көрсетіп, алуан қылықтар жасадым. Асаулық көрсеттім, асқақтық таныттым. Бетіме ешкімді қаратпадым. Бірақ соның ешқайсысын батылдыққа балап, батырлық санаған емес едім. Әйелдің жіңішке жолынан алғаш рет аттап өттім деп есептедім.

	Ана кісі аз-кем толғанғандай болды. Сонсоң жуасыған (әлде, «келіскен» дұрыс па екен?) қалып танытты. «Келіскені» деп түйдім.

	Жайланып отырдым. Ықылас, пейілімді ана кісіге аудардым. «Мен дайынмын» деген көңілімді ишаралағаным.

	– «Өмір туралы өзің не ойлайсың?» – деді. Сынағаны, тексергені емес, шын-ақ пікір тартқаны сияқты.

	Өмір туралы бұрын-соңды ой толғауға талпынған емес едім. Бұрынғы өмірім – асқақ өмір еді. «Барлық күндерім дәл солай өте береді. Кіріптарлық көрем, әлдекімдерге күнім түседі, біреулердің жұмсаған, бұйырған түртпегіне жолығам» деп кім ойлапты. Оның бер жағындағы пенде біткеннің бәріне пенде болған кіріптар тіршілік олай-былай ой жүгіртуге де мұрша бермеді. Бар ойың да, күш-қуатың да күнкөрістің қамынан аспады. Сол екі аралықта өмір туралы не ойлай қояйын.

	– «Өмір соншалық сенімсіз екен. Аумалы-төкпелі екен. – Басымнан өткен әртүрлі кептің әсерін өзімше бағамдауға тырыстым. – Әділетсіздігі де көп. Кездейсоқтығы да аз емес. «Адамның басы – Алланың добы» дегенді өмір енді ұқтырды. Бұрын ойлайтынмын: «адамға – обАл Аллаға қиянат қой» деп. Оным – «басы ауырмағанның Алламен ісі жоқ» деген нақылдың кебі екен. Сірә, өз басы тәлкекке көп түскен бір бейбақтың нақтылап-ақ айтқан зары болса керек. Былайғы жұрттан жанашырлық көрмеген соң күйінгені ғой. Әрберден соң, «өмір – мынадай» деп айтудың өзі қиын сияқты. «Бұлай» деп ойласаң, басқа бір қыры шығады. «Е, мұнысы да бар екен ғой» дей берсең, мүлде басқаша құбыла қалады. Түйіндеп айтқанда, өмір деген әрі жұмбақ, әрі құбылмалы дүние деп ойлаймын. Жұмбағының ұшығына ешкім жетпейді. Құбылмалы қырын ешкім болжап білмейді.»

	Мұншалық тілмарсығаныма өзім де таңмын. Ана кісі, тіпті, аузын ашып, көзін жұмып қалыпты. Сенбей отыр, өзін-өзі нандыра алмай отыр. Мен өзім де нанбадым. Көкірегімнің арғы тереңінен басқа біреу, көмейі бүлкілдеген, таңдайы тақылдаған біреу сөз тербеп тұрған сияқтанды.

	– «Баршынжан-ау, Гүлім-ау, Гүлбаршынжан-ау, сенің бойың ғана емес, ойың да өсіпті ғой. Ойың – бойыңнан да биіктепті». – Ана кісі маған қарай ұмсына түсті. Құшақтай алатындай, сүйіп алатындай көрінді. Жасқанып қалдым. Жоқ, жасқанғаным емес, именшектенгенім болар. Әйтеуір, артқа қарай толықсып қалдым. Ана кісі қолымнан ұстай алып, сүйемелдей қойды. Мен шалқайғанда, ол кісі қоса еңкейді. Ол кісінің қолына сүйеніп мен қайта түзелгенде, екеуміздің бетіміз бір-біріне түйісіп қалды. Екі беттен де лап етіп от жанғандай жалыны шарпыды. Мен қырындап үлгердім.

	Ана кісі қолымды жіберген жоқ. Бетіме қарап жымиып күледі. Соншалық разы, сондай мейірімді күлкі. Еркелеткені, қызықтағаны, қызық көргені және бар. Сүйсініп, сүйініп қарайды.

	Өне бойым тебіреніп, жан дүнием елжіреп бара жатты. Жүрегім бұлқынып-бұлқынып қалды. Бұлқынды ма, жұлқынды ма, әйтеуір, кеудемнен шыға жөнелердей тепкіленгені анық.

	Мойнынан құшақтай алуға, бетімді бетіне төсеуге шақ қалғам. Бет-жүзінен төгілген мейірімнің нұры соншалық майда, мөлдір, ақыл-есіңді билеп алғандай еді.

	Тағы да ана кісі өзі тоқтау салды. Қолымен тоқтатқан жоқ. Сөзбен ескертпеді. Бірақ қылық тұспалымен-ақ тежей қойды. Саусақтарымды қаттырақ қысып, сабырға шақырғандай болды.

	– «Өмір туралы қорытындыларың соншалық тиянақты, соншалық негізді. Және соның бәрін ерекше түсінікті етіп баян қылдың. Әрі түсінікті, әрі көркем. Сөйлеп жаттыққан адамнан бір кем емес. Көкірегің күмбірлеп тұр. Ал енді өзің сол өмірдің келешегіне сенесің ғой?» – Мені алдаусырататын сияқты.

	– «Өз өмірімнің болашағына ма?» – деп нақтыладым.

	– «Е... Ие... Әрине.» – күмілжіді.

	– «Қисынын білмеймін соның. Күдігім көп. Толқуым көп. Бірақ сенгім-ақ келеді. «Үмітсіз – шайтан» деген. Алғы күндерге сенбесең – өмірің көк тұманға айналады ғой. Сонсоң, мәңгі адасып жүргенің... – Осыларды айтуын айтсам да, ана кісінің көңіліне кірбің ұялатқым келмеді. Мені тіпті ұнатпай қалар деп күдік қылдым. – Ағатайым келіп өз алдымызға шаңырағымызды түзесек... Содан ары қарай жалғасып кетер еді»... – Ана кісінің жанына тиген ең ауыр сөз осы болып шықты.

	Менің саусақтарымды жібере салды. Толқығандай ма, толғанғандай ма, кідіріп отырды. Өңі тұйықтала қалды.

	Сездім. Жақпағанын білдім. «Бүлдірдім», – деп ойладым. Бұрынсоңды айтқандарымның ешқайсысына мұншалық жанына батқан күй танытпаған.

	– «Тәтең де осылай ойлай ма?» – деді. Кірпік қағуға шамам кел-мей қалған кескініме қарап, аздап жібіген сияқтанды.

	– «Тәтем екеуміз мұндай әңгіме айтпаймыз. Ол менің көңіліме қарайды, мен оның көңіліне қараймын»... – Жұмсақ сөйлеуге тырыстым.

	– «Менің де көңіліме қарап қоюға болар еді.» – Өкпе қылғандай ма, әлде аз-кем кекесіні бар ма, әйтеуір, кінәрат артқаны анық.

	Тағы да қисайтып алдым. Қиюы келмеді.

	– «Ғапу етіңізші, – дедім жалынғандай үнмен. – Жүрегімдегі аңсауларымның бәрін сізге ғана айтқым келеді. Сіз ғана түсінесіз Ағатайымды сізден бөлекше ойлаған емеспін. Сізді білгеннен бері, әрине. Сонда да, кейде күдік қылам, барлық ғұмырыңызды тек бізбен ғана бірге өткізбейсіз ғой. Бәрібір...» – Ары қарай күмілжіп қалдым. Сөзімді таба алмағандықтан емес, айтудың қолайын таппадым.

	– «Иә, қандай күдік?» – Соның мәніне жетуге ана кісі де ынта білдірді.

	– «Кейінрек, бәрібір, бөлек кетіп қаласыз ғой.»

	– «А, неге кетеді екем?» – Ана кісі миығынан ғана жымияды. Қушыкеш жымию. Жанарында да қулық бар.

	– «Өз алдыңызға үй-жай көтересіз»... – Сөзім әуелгіде көмейіме кептеліп, жан-жүйемді босаңсытқандай еді. Өйтпедім, апыл-ғұпыл сөйледім.

	– «Өзің қайсысын қалар едің? Өз алдыма жеке шаңырақ көтерейін бе? Әлде сендерден бөлінбей жүре бергенім дұрыс па?» – Менің қалауымды білуге шын-ақ ынталы сияқты.

	« Бізді қимайды. Алданыш қылар басқадай туған-туысқаны жоқ. Бізге әбден бауыр басып алды» – деп ойладым. – Не деп байлам айтам? Және ол байлауыма нені дәлел қылам? Сәті келген осы сәтті пайдаланып, айта салсам ба екем» – деп толқыдым.

	– «Мен екеуін де қалаймын. Күндіз-түні көз алдымызда жүрсеңіз тіпті жақсы.» – Тұспалдап жеткіздім білем. Бірақ өте ұялдым. «Аңсарымды ұқса екен» дей тұрсам да, соны сезіп қалды ма деп, бәрібір ұялдым. Сөйтсе де, өзіме-өзімнің разылығым да жоқ емес.

	Мойнымдағы борышты міндетімнен құтылғандай сезіндім. «Ендігі шешім сізде» дегендей, бағжиып ана кісіге көз сүзем.

	Байқайым, көңілінде күптілік бар. Екіойлы күй кешуде. Менің сөздерімнің астарын ақтарып, мәнін барлайтын сияқты. Әлде, «жеңілтек қыздың мәнсіз, мағынасыз айта салған лап етпе сөзіне» жорып тұр ма?

	– «Сонда... – Мүдірістеп, кідірістеп тұрып алды. Мен құптап ба-сымды шұлғып, қас-қабағыммен сөзін жетелеп әлекке түстім. Қоса ежіктеуге дайын сияқтымын. – Сонда, бәріміз бір үйде жүре берсек дейсің ғой?» – Жоқ, көкірегіндегі түйіні басқашалау сияқты-тұғын. Бұл айтқаны – көңілжықпастықты ілдалдалағаны.

	Мен басымды изеп, құптаған сыңайымды таныттым. Бірақ ырза болмай қалдым. Өз жауабына ана кісі өзі де ырза емес сияқты байқалды. Оншалық қуаныш қылар ештеңе сезінбедік. Екеуміздің де сыртқа шығаруға мүдделі аңсарлы тілегіміз іште қалды. Екеуміздің де бір-бірімізден естуге құмартқан қастерлі сөзімізді естімедік.

	Тағы да өзіме-өзім ренішті күй кештім. Ана кісінің ынтық сөздерін естігім келеді. Алақанымен саусақтарымды сипаса... Ыстық демі құлағымның түбін қытықтаса... «Ол – менікі», «мен – оныкімін» деген сезім жүрегімді лүпілдетсе... Аңсарым көп-ақ. Күдігім де мол. Қаупім де аз емес. Әлденеше ойға түсіп, сан қилы қиял кешем. Үмітімнен күдігім басым. Жан күйім күндіз-түні арпалыста. Үміт пен күдіктің арпалысы. Аңсаған тілек пен сарғайған жүректің арпалысы.

	Аңсаған арманнан, тілеген тілектен де адам жалығады, шаршайды екен. Және сол арманың мен тілегің күнделікті көз алдыңда жүреді. Иә, күнде көріп-біліп, сөйлесіп, тамақты бірге ішіп жүрген адамнан бір уақ жалығып, ара-арасында күсуге болар еді. Жоқ, көрген сайын құмартып, сөзін естіген сайын аңсай түстім. Қатар отырып демалу, бірге шүйіркелесіп тамақ ішу сәттері әр күнімнің ерекше ғанибетті шақтары еді. Қатарласа жайғасып сабақ дайындауымыз – жұмақтың төріне барып масайрап қайтқанмен бірдей сезілетін. Сөйте тұра, аңсаудан шаршайсың. Тілектен жалығасың. Жоқ, шаршау емес, жалығу да емес. Сірә, сағыну шығар. Қасыңда жүрген махаббатыңды да сағынасың. Аңсайсың. Аңсау еріксіз сағындырады. Аңсағаның – сағынғаның. Қолыңа қонбаған соң, жүрегіңе баспаған соң, аңсай сың да жүресің. Қасыңда тұр, көз алдыңда жүр. Бәрібір, даусың жетпейтін – алыста. Қолың жетпейтін – биікте.

	Шешем де ешқандай сыр алдырмай қойды. Ана кісіге соншалық бір ырзалығы төгіліп тұрмағанға ұқсайды. Жаңа өкіметтің өкіліне санап, ел-жұрттың басынан кешкенінің бәріне қоса жазғырады.

	Сөйтіп, күндер-айлар өтіп жатты. Тұрмыс-тіршілігімізде де, қарым-қатынасымызда да айтарлықтай өзгеріс те, жетістік те бола қойған жоқ. Сол баяғы дірілдеген жүрек, лүпілдеген көңіл, жаныңды мазалаған аңсау. Бірде жанған, бірде сөнген үміт. Бірімізден біріміз сыр аулаған, жанар аңлаған күндер. Жалғаса берді, ұзара берді.

	Сыртқы жұмысымызда жап-жақсы нәтижеге жетіп, жетістігіміз таныла бастады. Ою-өрнекті киімдерді тігуге мен де жап-жақсы ұсанақтанып қалдым. Жеке өзім тапсырыс орындаймын. Ісі қиын, күрделі жерлеріне шешем қол көмегін де, ауыз көмегін де бірдей ұсынады. Біздің қатарымызға тартылып, «Арнаның шәкірті» атанғандар шыға бастады. Сырттан қабылданған тапсырыстарға кезек көбейді. Әсіресе, ойын-сауық қоятын әртістерден тапсырыс көп түседі. Әр ойындарына әртүрлі киімдерді қажет етеді екен. Ондай киімдерді сәнімен, салтанатымен тігетіндер аз. Тапсырыстың көбі бізге келеді.

	Қала ішінде қазақшылықтың жол-жоба, салт-дәстүрін берік ұстанатын үлкендер баршылық. Бәйбішелер кең көйлек, оқамен кестеленген қамзолын киеді. Кимешек тартатындар да кездеседі. Ақсақалдар жағы оюлы шапанға әуес. Ықшамдап тіккізіп, жеңілдеп киіп жүруді ұнатады. Сонымен бірге, еркектердің бөріктерінің әр түрін тігеді. Төбесі әнтек шошақтау, немесе, төрт қырлы, сегіз қырлы болып келген жалпақша бөріктер, дөңгелек бөріктер, әйтеуір, өз кезіндегі баскиімнің көбінің түр-нұсқасын сол қалпында өзгеріссіз де, жаңа заманның жағдайына бейімдеген әсерлі, ұтымды өзгерістермен де тіге беретін.

	Ана кісі базарға арнайы барып, құндыздың төрт-бес терісін сатып әкелді. Шешем аң-таң.

	– «Балам-ау, бұларды біреу сыйға тартты ма?» – дейді.

	– «Жоқ, базардан сатып алдым. – Ана кісі мәз. – Әрең таптым. Тығып сатады екен. Осы күні не болса соны сылтау қылатын заман. Қорқады білем. Өздерінің ескі-құсқыларынан басқа қоғам байлығының бәріне саудагерлікке тыйым салынған. Бірінен біріне сатылап, қумалап жүріп әрең шықтым.» – Құндыз терілерін шешемнің алдына көлденең тастады. – Алдымен –Гүлбаршынға, сонсоң, Тойшан екеумізге бөрік тігесіз. Жетсе Гүлбаршынға жаға жасайсыз. Қандай бұлмен тыстау керегін айтсаңыз, әкеліп берем», – дейді. Құлшынып тұр. – Кейінрек бізге бір-бір тымақ, бір-бір шапан тігіп бересіз. Ескінің көзі болып тұрсын».

	Шешем екіойлылау. «Ескілік» деген сөзді естісе-ақ, пәлесі жабыса кететіндей үрейленеді.

	– «Біз оны жарқыратып сыртқа киіп жүрмеспіз, көненің көзі есебінде, жай ғана, үйде тұрады,» – деді.

	Шешем сол күні-ақ іске кірісті. Асықпайды, аптықпайды, қолы қимылдамай және отырмайды. Кешкі жұмыстан қайтып, тамағымызды ішкеннен кейін-ақ ісін қамдайды. Сенбі, жексенбі күндері және тапжылмайды. Ақыры, үш-төрт күннің әлетінде бөріктің біреуін дайын қылды.

	– «Көресіңдер ме?» – Жеке маған көрсеткісі жоқ. Екеуміз бірге көріп,бірігіп мақтауымыз керек сияқты.

	Апыл-ғұпыл ана кісіге бардым. Оқуымызды пысықтаудың жөнімен болмаса, бостекі кіре қоймайтынмын. Кіруге сылтау керек, әйтпесе, ұяты қиын.

	Есігін қақтым білем. Іштен естілуі керек белгі дыбысты күтпейақ кіріп барғам.

	– «Бір бөрікті бітіріпті. «Көре ме екен?», – дейді. – Есікті ашқан қол қимылым мен аузымдағы сөзім қатарласа шықты.

	– «Өзің қалай ойлайсың? Біткенін біткенінше жеке дара көре берейік пе? Әлде екеуін бір-ақ көргеніміз әсерлі болар ма еді?»

	– «Сөз әлпетіне қарағанда, бұл кісі өзі барлық бас киімнің бітуін күтіп, сонсоң ғана төрелік айтуды қалайтын сықылды.»

	– «Біткендерін көре берейік. Бәлкім, ақыл-кеңесімізді қосар мыз. – Өстіп ақылшы бола қалғаныма көңілім көншіді. Өзімді еп-ересек адам санатында сезіндім. Әрине, былай да, ақ үрпек балапан емеспін. Біздің жұрттың өлшемімен қарасақ, ендігі отау иесі болып отыратын жастамын. Бірақ еркетотай тіршіліктің әсерімен ештеңені тектемей өсіп, есеюге асықпасам керек. Сірә, іс-қылығым, сөзім мен сезім күйлерім әлі балаң, балғын тартып тұратынға ұқсайды. Шешем де, мына кісі де мені әлі де кіресілі-шығасылы қалпымда қабылдайды.

	Екеумізге де бөрік ерекше ұнады. Оғаш көрінген бір селкеуі жоқ. Бәрі жып-жылмағай. Бәрі келісімді, кербез нұсқа. Тіпті, құндыздың өзі ерекше нұрланып, алтынмен аптап, күміспен қаптағандай жар қыл шашады. Сыртын тыстаған паршаның өңі де бұрын-соңды көр меген матадай төлежіп көрінеді. Төбешігінің биіктігі мен айнала дөңге ленген құндыз терісінің биіктігі бір-біріне соншалық үйлесімді қалыпта.

	Ана кісі қолына ұстап, айналдыра қарады. Қарағаны емес, сүйсініп, тамашалағаны іспетті. Басын сәл-сәл шайқап қояды. Тамсанып, таңдайын қағады. Бірақ дей қойған пәлендей ләм-мимі жоқ.

	Қылпылдап мен тұрмын. Жақтырмаған, ұнатпай қалған жерлері бар ма деп күдік қылам. Әйтпесе, бұл кісінің мінезше әуені мұндай шыдамға жетпесе керек еді.

	– «Шебер тігілген!» – Тамсанып, басын шайқады. Жанары нұрланып, бет-жүзіне сүйініш жүгірді.

	– «Басыңа киші.» – Шешем бауырында өскен баласына өтініш қылғандай, тым іштарта, тым өзімсіне айтты.

	Ана кісі бөрікті басына киді. Керемет жарасым тапты. Ақ жүзі ажарланып, ерекше бір айбын ба, айдын ба, әйтеуір, сұс бітірген сияқтанды. Адамды үркітетін сұс емес, өзіне табындыратын, қызметіне даяр тұруға құштар ететін әлпет. Қою қара қастың астындағы от жанарлы қара көз бал-бұл жанып өзіне шақырып ол тұр.

	«Міне, мен қандаймын! Көр. Тамашала. Еркеле», дейтін сықылды.

	Мойнына асыла кетуге, бетіне бетімді төсеуге шақ тұрғам.

	– «Міне, тап осылай киініп жүрсеңдер ет-ті»... – Шешем арман қылғандай үздіге сөйледі.

	– «Заманға қарай – бөркі деген осы екен. Заманның әуеніне малтыққан пенделеріміз ғой. Туласақ та шыға алмаймыз, зарласақ та кете алмаймыз. Икемделгеннен басқа лаж жоқ.» – Ана кісі шешеме мұңын шаққандай пұшайман күйге түсті.

	– «Туламай-ақ та, зар шекпей-ақ та, айтқандары бойынша жүре беріңдерші, қарақтарым. Жазықсыз жазалана салу қиын емес сияқты ғой...» – Шешемнің көмейі бостау. Көңіліндегі қыжылын босата түскісі келетін сықылды.

	Шешемнің сөзін санама салғам жоқ. Санамды да, сезімімді де ана кісінің кескін-кейпі билеп бара жатты.

	Шешем өзі шыр айналып, ана кісінің басындағы бөрікті тамашалап жүр. Мінін қараған сияқтанады, бірақ мін таппайды. Разы болып тұрған көңілін және білдіре қоймайды.

	Ана кісі бөрікті шешеме қайта ұсынды.

	– «Бөлмеңе апарып үстеліңнің тұсына іліп қой. Шапан, түлкі тымақ, тағы сондай қазақы киімдер тігіп берем. Екеуіңе де. – Шешем сәл-сәл толқыған сияқтанды. – Қажетті жерінде киерсіңдер. Тіпті болмағанда, өзің айтқандай, ескінің көзіндей болып үйлеріңде тұрар».

	Ана кісі бөрікті алып, бөлмесіне қарай беттеген.

	– «Мен де көрейінші...» – Жүрегімдегі өрекпіп тұрған қалауым лып етіп, санамнан бұрын жүгірді.

	Шешем жақтырыңқырамады. Барғанымды емес, соншалық құмарта қалғанымды ұнатпады. Өзінің де көңіліндегі қалаулы тілегінің бірі – ана кісі екеуміздің жарастық табуымыз. Сонда да мені ізетке шақырып, әдептен аспауымды қадағалаудан танбайды.

	Ана кісімен ілесе шықтым. Бөлмесіне мені бірінші кіргізді. Бөлменің төргі қабырғасына жұқалтаң ғана әдемі кілем ілінген еді. Кілемнің дәл орта тұсына бөрікті ілді. Шыққан орындығынан түспеген қалпы маған қарады. Нұрлы жүзі сонау жоғарыдан нұрланып көрінді. Төбедегі шамнан түскен ақ жарық ана кісінің ақ маңдайымен шағылысқан сияқтанды. Ақ маңдайы онан сайын жарқын көрінді. Ақ маңдай, қара қас, қара көз. Қайратты қара шашы екі самайынан екі жақ бетіне жалбырай шашырап білте-білте төгіліп тұр. Ешкімге қимайтын, айрылып қалуға болмайтын қастерлі тұлға тұрды алдымда. Бойыма батылдық жүгірді ме, әлде өрге ұмтылған сезімнің далбасасы жеңді ме, сонау жоғарыдағы өр тұлғаға төменнен қалтыраған кішкентай қолымды создым. Ана кісі менің қолымды таяныш қыла орындықтан секіріп түсті. Қайсынымыз батылдық жасадық білмеймін, табысқан қолды қайта жазбадық. Ол кісі бауырына қарай тартқан сияқтанды. Мен ұмсынып ене бердім. Бауырына басты. Құшағына қысты. Төбемнен иіскеді. Шашымнан сипады. Бірақ құшып, сүймеді. Ондай аңсарды мен де таныта қоймадым, ол кісі де құмарпазданбады. Бірақ қос жүректегі сезім толқынын екеуміз де анық-ақ ұқтырдық.

	Осы толқынды күйде қанша тұрдық – білмеймін. Қайсынымыз бірінші болып бой жидық – оны да білмеймін. Әлдебір уақытта барып бой жисақ керек.

	Ана кісінің бетіне қарауға бетім шыдамады. Теп-тез теріс айналдым. «Сезім толқынын тежей алмай, бірінші болып қол создым. Бұл кісі соған ықылас қана білдірді. Аңсаулы сезімі емес, тек ықылас қана. Мені жасымасын деген мейірімі»... Осындай сезікті ойлар сезіміме қамшы үйіргендей болды.

	Сезімге булықтым ба, ұятқа тұншықтым ба, бетімді басып шыға жөнелдім.

	Ана кісі үн-түнсіз тұрып қалды.

	Ертеңгісін аңысын аңдып, менің бет-жүзімді бақылайды. Мойным салбырап, төмен тұқырып мен отырмын. Бетім біресе қызады, біресе мұздайды.

	Ана кісі де аз-кем қысылатын сықылды. Екеуміз бір-бірімізден қысыламыз. Сонсоң, екеуміз қосылып менің шешемнен қысыламыз.

	Ана кісі қызметіне күндегіден ертерек кетті. Үшеуміз бірге шығатынбыз. Кейде шоқалақ арбасына бізді қоса мінгізіп, пабриканың алдынан түсіріп кетеді. Соған-ақ мәйменеміз тасып, мәзденіп қалатынбыз. Кәдуелгідей кергіп, керіліп, сыртқа көз қылатынымыз бар. Көргендері жыбырласып, сыбырласып, «пышпыш» десіп қалады. Бірақ ара жігімізді нақтылы саралап ешкімі білмейді. Тықақтап сұрауға және ешкімі дәт қыла қоймайды. Бөлектеніп, аулақтануға бейімделіп, іргелерін бөлек салып тұрады.

	Ал шоқалақ арбасы келмей қалған кезде біраз жерге шейін қатар түзеп бірге жүреміз де, сонсоң екі жаққа айрыламыз. Маған осы жүрісіміз ұнайды. Шоқалақ арбада иін тірестіріп сығылысып отырғанша, бой түзеп, ой қуалап, қатарымызды қосқанымызды артық көрем.

	Кешкісін тағы қымсынып отырғам. Ана кісі есікті ашқан бетте «сүйіншілей» айқайлады. Әуелгіде шешем екеуміз де селк етіп, абыржып қалдық. Даусы да тосын, қылығы да тосын еді. Табалдырықтан ішке аттаған бойы арқа-жарқа мәз-мәйрам. Құшағына шақырып, құшағын жаяды.

	– «Келеді! Алдыратын болдым! Қағазын жіберді!»Енді ғана санамызға сәуле жүгірді.

	– «Бере гөр. Бере гөр! – Шешем көтеріле беріп қайта шөкеледі. –А, Құдай! Ақ сарбас! Өшкенім жанды ғой!» – Жер таянып қайта көтерілді.

	Мен осыған ғана шыдадым. Атып тұрып ана кісінің құшағына ендім. Мойнынан құшақтап, екі бетінен кезек сүйем. Түк әбестік, оғаштық сезінгем жоқ. Бойымда да, ойымда да ағатайыма деген қуаныш сезімі.

	Ана кісіге білдірген алғыс, рахметім емес, ағатайыма арналған қуанышымның билігі билеп барады.

	– «Жаным-ау, Нұрқаным-ау, рас айттың ба? Рас қой, әрине. Мұндай сөзді кісі жалған айтпайды ғой. Маңдайыңды әкелші, жаным, мен де сүйейін.» – Еңкейтіп маңдайынан сүйді.

	Мен ұялып қалдым. Шешемнің «мен де» деген сөзі маған ескертуі сияқты естілді. Мен ана кісіні жалғыз иемденіп, жеке билеп әкеткендей сезіндім.

	– «Бір-екі айдың мөлшерінде көздеріңізбен көріп, бауырлары-ңызға басасыздар.» – Біздің негізгі күткен аңсарлы тілегіміз осы еді.

	Ана кісі соны жеткізді.

	– «Сонда?..» – Ары қарайғы тағдыр шешемнің көкейін және тесіп барады.

	– «Олардың бәрін де біржолата жер аударып, өмірлік жазаға кес-кен. Бостандыққа шығарып алу – өте қиын, қолдан келе қоймайтын іс. Басы сәтімен басталды. Аяғы да оңымен аяқталуға тиіс. Соған шыдамдылық білдіріңіздер. Білдіріп жүрсіздер ғой, тағы да шыдай тұрыңыздар. Жеңіс те біздікі, қуаныш та біздік болады әлі-ақ. – Ана кісі өзі шын-ақ лепіріп тұр. – Шешей, кәдуелгідей ет асып жіберіңіз. Үшеуміз шүйіркелесіп отырып қуанышымызды бөлісейік», – деді.

	Шешем тартыншақтап қалды. Аса қоятындай ет шамалы тұғын. Бағжиып маған қарайды. «Екі кештің арасында етті қайдан таба қоямыз?» дегені. Мен иығымды қомдадым. Сасқалақ күйге түстім.

	Ана кісі бөлмесіне қарай шыға берді де, қайта айналды.

	– «Ет әкеліп қойдым.» – Лып етіп ары айналды.

	Шешем екеуміз бойымыздан жүк түскендей лып ете қалдық. Қабат ұмтылып дәлізге шықтық. Қарамы үп-үлкен буыншақтүйіншек тұр. Екі буыншаққа ет салыныпты. Біреуінде – қойдың тұтас саны. Біреуінде – кесек ет, қазы мен қарта.

	– «Пәлі... – Шешем жақтырмағандай ма, құптамағандай ма, өзгеше үнмен дабыстап қалды. – Мынау бір тайпа елге жететін ет қой.» «Не істеу керек?» дегендей маған қарайды.

	– «Түп-түгел аспай-ақ қой. Жайып ал.» – Шешемнің албырап-салбыраған қалпына басу айтқандай едім.

	Шайдың жемі ретінде алынған басқадай тәтті-дәмділері өз алдына екі-үш түйіншек екен.

	Шешем алдымен еттің қамына кірісті.

	Мен дүдәмал күйде кідірістеп тұрғам.

	– «Шәй жасалғанша оқуыңды пысықтай тұр», – деді шешем. Көмейіндегі пиғылы басқаға тартып тұрған сықылды сезіндім. Менің де аңсарым белгілі. Сөйтсе де, қымсындым. Шешемнен де қымсындым, ана кісіден де ұялдым. Кешегі қылығымның табы жан күйімді қарып түсіп, табы басыла қоймаған. Әлгінде де асыңқырап кетсем керек...

	– «Мен шәй қамдасайын.» – Атөттілеу ғана ілтифат жасадым.

	Бар есі-дертім, аңсарым ана бөлмеде.

	– «Өзім-ақ жасаймын ғой. Бара бер.» – Шешемнің үні майда, ер-келеткен қалыпта естілді. Тартыншақтаңқырап барып қасымдағы есікке қол создым.

	Ана кісі бірден құшағын жайды. Мен бойымды да, сезімімді де билей алмадым. Ана кісінің жайылған құшағына құлай кеттім. Мойнына асылып, бетіне бетімді бастым. Ол кісі аш белімнен құшып, тамағымнан иіскеді, маңдайымнан сүйді.

	Мен сол кісінің еркіндемін. Еріксізбін. Жоқ, еріксіздік емес, қалаулы аңсарым. Жан күйім тебіренді ме, тербелді ме, елжіреп, еріп бара жаттым. Өне бойым ғажайып бір тебіреніс кешіп , үздіккендей ме, үзілгендей ме, әл-дәрменім құрып бара жатқандай ма, әйтеуір бір тәтті түйсікке баттым. Бұл ғұмырымда ондай тәттіні татпаған да, сезінбеген де шығармын. Сірә, «ләззаттану, балқу» деген осындайақ шығар. Әй, қайдан ондай болсын-ау. Сол «ләззаттану» дегеннің көбінің астарында құштарлық, құмарлық жатады. Құштарлық пен құмарлық мәңгілік сезімдер емес. Лап етіп жанады. Күйесің, өртенесің. Бірақ тез сөнеді. Жарасы да тез жазылады. Орнында тыртық қалмайды. Ал құрмет, қадірлеу, құштарлық – осының бәрі қосылған жерде – нағыз сүйіспеншілік туады. Сөнбейді. Ескірмейді. Тозбайды. Көкірегіңде жанады да тұрады. Басқа бір күйге, өзгеше тіршілікке тап болсаң да жаңағы нағыз сүйіспеншіліктің табы жаныңды жылытып, жүрегіңді тербейді де жүреді. Ләззатты да содан аласың, рахатты күйді де содан кешесің. Бәрі өтіп кеткен. Қайта оралмайды. Құр елес. Бәрібір, жан тынысың сол.

	Иә, сонымен, ана кісі мені алдына көлденең салып, басымды кеудесіне басты. Құшырланып, құштарытып маңдайымнан сүйді. Қос бетімнен өпті. Лебімен танауымды қытықтады. Осыдан жағалай келе ернімнен сүйді. Елжіреп, еміреніп барады. Менің де жан жүйем балқып, бір ғажайып тебіреніс кештім. Ақыл-есім жоқ сияқты. Санасезімім де бұлдыр. Бірақ рахатты күй.

	Аузымды ашқам жоқ, ернімді қымқырып алдым. Оймақтай аузым бар аумағымен ана кісінің екі ернінің арасында езіліп бара жатқан сияқтанды. Содан шырын шығатындай-ақ үздігуліміз. Жоқ, үздіккен мен емес, ана кісі. Менде шала-жансар ес қана бар. Елжіреген, маужыраған, балқыған күй бар. Өз тарапымнан ешқандай әрекет, қыбыр-жыбырым жоқ.

	– «Гүлім,.. Гүлбаршыным,.. Баршыным... – Дәл құлағымның түбінен ыстық күбірлейді. Сыбырлайды. Сол күбір мен сыбырдың өзі күңгір-күңгір естіледі. – Мен сені бірден-ақ қаладым ғой. Қалауым болдың, тілегім болдың. Үйде де, түзде де сені аңсадым»...

	Сөздерінің айтылу лебіне қарасам – шын жүректің шын толқыны сияқты. Мәнін барласам – ертегі айтқанға ұқсайды. Соншалық құмарлықты, құштарлық пен ынтызарды бір білдірмей, түк сездірмей қалай жүрді? Қалай жүре алады?

	«...– Білдіруге, сездіруге еш болмайтын еді. Тойшанның хабары әбден бекісін деп түйдім. Оған шейін елжірек сезімге берілудің ешбір жөні жоқ еді. Сендерді иектегендей, басынғандай болар едім. Ана кісіні – «шешем», сені «қарындасым» деп емексітіп жүріп, төске шапқаным – ерсілік болар еді. Шыдадым-ау. Шыдап жүрдім, әйтеуір.» – Сол шыдаған көп күндердің есесін енді толтырмаққа ұмтылғандай одан сайын ыстық құшағына алып, аймалап сүйіп жатыр. «Көп күндердің есесін толтырмақ» дегенім – ағаттық, әрине.

	Бергі күндерде қосқан жамауым ғой.

	Тақ бір, құрбы-құрдасыма сыр айтқандай-ақ, тым елбірепжелбіреп кеттім білем. Алда-жалда, қажетіңе жарата қалсаң – таратып айтқаныңа септігі тисін дегенім ғой.

	Сонымен, әлдебір уақытта есімді жисам керек. Теп-тез жинақыланып, көтеріліп отырдым. Табысқан алақандар сол айқасқан қалпы. Екі бетім ду-ду қызып, күйіп-жанып барады. Өне бойым – әлі дір-дір. Бірдеңелер айтқым келеді, айта алмаймын. Үнім шықпайды. Бет жүзіне қарағым келеді, қарай алмаймын. Жанарым көтерілмейді. Торға түскен торғай сияқтымын. Жоқ, ол нұсқам, сірә, жөнге келе қоймайды. Тордағы торғай емес, гүлбақшаға жаңа қонған тоты құс сияқтымын. Ләззат кешем, рахаттанам, бірақ айналамның жарқылына көз тіге алмаймын. Көзім қарығады.

	– «Өзіңнен ешқандай емеурін күтпей тым еркінсіп кеткем жоқ па, жаным?» – Кешірім өтінгені емес, менің пиғылымды да барлағаны емес. Әйтеуір, сөз тартқаны сияқты.

	– «Өзіңіз бәрін де біліп отырсыз». – Үнім қарлығып әрең шықты. Жауабым тіпті келеңсіз болды. Әлдебір қолайсыздық жасаған баланың тексеруге түскендегі жұмбақ жауабындай естілді.

	– «Иә, біліп отырмын. Біліп жүрдім. Бірақ білмегенсідім. Осы күнді тостым. Енді сен – менікісің. Мен – сенікімін»... – Ана кісі мені тағы да өзіне тартты. Тағы маңдайымнан бастап бет жүзімді түгел аймалап сүйіп шықты. Бет жүзімнің әр мүшесін сүйген сайын соған лайық марапат сөзін айтады.

	– «Жарқырап күн шығып тұратын маңдайыңнан айналдым». – Маңдайымнан сүйеді. – «Сызыла түйіскен қиғаш қасыңнан айналдым». – Қос қабағымнан сүйеді.

	– «Тұп-тұнық жәудіреп тұрған қос жанарыңнан айналдым». – Екі көзімнен сүйеді.

	– «Шебер табиғат осыншалық мінсіз мүсіндеген әрі қырлы, әрі сырлы танауыңнан айналдым». – Танауымнан сүйеді.

	Сонсоң аз-кем кідірістеп, кеудесін көтерген сияқтанады. Көңілім алаңытып, көзімді аштым. Көзім жұмулы екен. Көзім жұмулы. Көңілім елтулі. Жүрегім өрбіп, өрекпіп соғады. Тәттінің дәміне құмартып, көксеп жатқандай таңдайымда тамсаныс бар. Бірақ өз бетіммен қыбыр етуге, әлдеқандай талпыныс жасауға түк дәрменім жоқ. Жіпсіз тордың құрсауындамын. Қимылдауға, қыбыр етуге батылым жетпейді. Бірақ осылай жатқанымның өзі жұмақтың төрімен тең. Ана кісінің қос тізесі құс мамықтың өзі. Сол құс мамықта шалқамнан жатырмын. Басым – білегінде. Қос тізесі құс мамық болғанда, білегі нағыз үлпектің өзі.

	Ана кісі шашымды сылайды. Маңдайымды сипайды. Қос бетімді алақанымен аймалайды. Саусағымен сызаттап қасымды кермелейді. Алақанының асты-үстімен бұғағымды толғайды. Бәрі рахат. Бәрі ләззатты. Бәрі жанға жайлы.

	Сөйлемейміз. Үн қатпаймыз. Іштегі сезім толқындары сөзсіз-ақ, үнсіз-ақ бірімізден бірімізге құйылып жатыр.

	Бағанағы айналып-толғанған күйді де жаным қалайды. Орта жолда кідіріп қалған сияқты оны да күтулімін.

	Ана кісі соны сезе қалғандай-ақ:

	– «Уыздай үлбіреген қос бетіңнен айналдым», – деп қайта жалғады. Қос бетімнен сүйді.

	– «Бұғағың мен тамағың да сондай мап-майда, үлбіреп тұр. Қаттырақ сүйсем-ақ езіліп кететіндей қорқам.». – Төніңкірей еңкейіп тамағымнан өпті. Лебі тамағымды қытықтады. Жақсы көрген ынтығы жанымды қытықтады.

	Сонсоң тағы да аз-кем кідірістеп отырды.

	– «Ал енді, мына томпиған еріндеріңе ешқандай теңеу жетпейді. Ешбірі дәл келмейді. Оның ләззатын тек құмарлана сүйіп, жұтына тамсанып, лебіне көкірегіңді толтыру ғана ләзім».

	Мен сол қыбыр етпеген қалпым. Ләззатқа елтимін. Бақыттан басым айналды, көңілім толқиды. Тұңғыш бақытым. Алғашқы сезімім. Бірінші рет жігіттің құшағында отырмын. Алдыма келсе – тістеп, артыма келсе – теуіп, ешкімді маңайыма жолатып көрмеген асау қыз жұп-жуас, моп-мақан қалыпқа түсіпті. Жоқ, жұп-жуас, моп-момақан емес еді. Арманы асыр салып, тілегі тулап жатқан. Сезімдері толқын атып, ләззаты кемерінен асып жатқан. Тек соның бәрі қыз жолының жіңішке өткелін бұзып-жарып, бұлқынып шыға алмады. Оның үстіне, осы елжірек күйімді бұзуға өзімнің де құлқым аз. Жайлы. Жағымды. Тілекті. Аңсарлы.

	Ана кісі ернімнен ұзақ сүйді. Мен талықсып бара жаттым. Өне бойыма әлсіздік жүгіріп, буын-буыным үзіліп бара жатты. Рахатты ләззат па, ләззатты рахат па, аты-жөнін қайдан білейін, әйтеуір, бір тұңғиықты тылсым. Ештеңе ойламасам керек, ештеңе сезінбесем керек. Сезінген шығармын, әрине. Ал ой кешпегенім анық. Не сезіндім? Тәтті күй. Елтіген рахат. Жаным тербеледі. Жүрегім елжірейді. Осы қалпымда қозғалмай, тырп етпей жата беруді қалаймын. Сөйтсе де, өзімді-өзім барлаймын. Ана кісіге деген ынтықтығымда, ынтызарымда шек жоқ. Сол кісінің сезіміне бағынып қимылсыз жатсам, жата берсем жаным тоймайтын, сезім-тілегім қанағатына жетпейтін сықылды. Ана кісіні өзімнің орныма тіземе жатқызып, билеп-төстеуші өзім болсам, көңілім тынатын сияқты ойладым. Өйткен жоқпын бірақ. Өйте алмас едім, әрине. Аңсауым, аңсарым – қомағай сезім емес, нәзік қана тілек еді. Сол тілегіме жеттім. Ары қарайғы жөн-жосықты білмеймін. Ары қарайғы жөн-жосық, бәрібір, осы кісінің ырқында болуға тиіс. Осы кісінің ырқында. Осы кісінің шешімінде.

	Баяу ғана ұмтылыс жасап, көтеріліп отырмаққа талпыныс білдірдім. Ана кісі алақанын желкеме төсеп сүйеніш қылды.

	– «Тәтеме көмектесейін», – дедім. Үнім булығып естілді. Тамағым бітіп қарлығып қалғандай сезіндім. Етегім тіземнен сәл жоғары түріңкі екен. Ұят-ай! Жарқыраған саныма ана кісінің көзі түсті-ау. Жалма-жан етегімді төмен ысырдым. Ана кісі көйлегімнің сыртынан тіземді сипады. Сонсоң білегімді сипады. Білегімді алақанымен қымқыра ұстап, қаттырақ сипады. Көйлегімнің жеңі шолақ еді, қолтығымды ғана жауып тұратын.

	– «Білегіңді көріп қойдым ғой». – Мысқылдай қарап, жұп-жұмсақ жымияды. Еркелеткені, меншіктенгені беп-белгілі. Ішкі жан дүнием қопарылып түсті. Жүрегім мейірлене елжіреді. Екі жастың бір-біріне ынтызарлық сүйіспеншілігінен өзгешелеу елжіреу еді. Сірә, аналық, паналық сезімнің алғашқы бас көтеруі болса керек. Аналық мейірімнің ояну сәті сол ғой деп ойлаймын осы күнге шейін. Аналық мейірімнің оянып, аналық жүректің сезінуі болса керек.

	Өзім де жалма-жан білегіме қараппын. Бірдеңені бүлдіріп қойғандай, ұяларлық қылық жасағандай тіпті үркек тұрмын.

	– «Аңғал балапан»... – Ана кісі сүйсініп, разы болып айтты. – Ақ періштем-ау, мен енді бірте-бірте сенің білегіңнен ұстаймын, төсіңе маңдайымды сүйеймін... – Ары қарай сәл-пәл кібіртіктей бөгелді. Ішінен бірдеңелерді айтып отырған сияқтанды маған. – Сондайсондайда етіңді көріп қойсам қайтем?» – Маған қиыла қарайды. «Шарасын өзің тап» деген тілегін өтініш қылып тұрған сықылды. Өтініш қана емес, назы аралас базынасы сықылды.

	Мен не деймін? Не дей алам? Сөз айтпақ түгілі, бетіне тура қарауға дәтім бармайды. Ұялдым, әрине. Ешқандай құмарлығым тасқан жоқ. Бүгінгі рахаты мен ләззатынан арғы ешқандай сезім күйлері де, ләззат түрлері де санамды тебіренте қоймаған. Ойлағам жоқ, ойлауға мұршам да келмеген.

	Ана кісі жауап күтіп әлі қиылып тұр.

	– «Көйлегім жұқа ғой». – Жеп-жеңіл айтып қалдым. Сөз тапқан сияқтымын. Сөз де таптым, жол да таптым. Ана кісінің де көңілін жыққам жоқ, өзімнің де бет-беделімді түсірмедім. Әрі әзілді қалжың білдірдім, әрі шын көңілімді айттым.

	Ана кісі осыған балаша мәз болды:

	– «Онда біз бүкіл әлем жұртшылығындағы бірінші ғашықтар боламыз үстіндегі көйлектерінің сыртынан сүйетін. Мұның – үлкен жаңалық», – дейді. Тағы да мәз болады. Менің балалығым мен шалалығымды мазақтағаны емес, мейірленіп қуаныш қылғаны ап-анық.

	Ұялып қалдым, әрине. Түк сезімсіз, кещенің күйін кешкендеймін. Көзім көтерілмейді, жанарым жер сүзе береді. Соншалық қолайсыз күйде тұрмын. Сөйлеуге сөз таппаймын. Қозғалуға қимыл таппаймын. «Не қылсам – жөні келеді?» – деп дағдарулымын.

	Ана кісі де орнынан тез көтеріліп, менімен қатарласа тұрды. Қолымды ұстап, мипаздап қана сипап өтті. Сонсоң аш белімнен қаусыра құшақтап, еміреніп, елжіреп тебірене сүйді. Мен де аз-кем бейімділік таныттым. Жоқ, санамда ешқандай пайым жоқ. Маспын. Айналамның бәрі тұман. Тартыншақтаймын, бірақ ана кісінің еркіндемін. Ана кісі мені емін-еркін билеп бара жатқансынды. Төстеген жоқ, бірақ құжырында екенімді анық түйсіндім.

	Иә, сөйтіп, он алты жасымда алғаш рет тәттінің дәмін таттым. Ерте ме, кеш пе білмедім. Әйтеуір, сәтінің жеткен мезгілі деп білем. «Сәті» деген сөздің жөні келе қоймас, әрине. Қасиетті, қастерлі сезімге қасиетті, қастерлі сөз ғана лайықты. Рас, барлық іске сәт керек. Сәті түсуі шарт. Сезімнің де ашылуының сәті түсуі керек деп ойлаймын. Ол замандағы қыздар он алты жасында бойжетіп, жасанып тұратын. Ал бұл күннің қыздарын адам болжап білмейді. Бойжеткені қайсы, бойжетейін дегені қайсы – ешқандай айырма жоқ. Жаңа өспірімі бойжеткенше малынып-төгіледі. Бойжеткені жаңа өспірімше ашылып-шашылады. Тіпті бір шаңыраққа «келін» атанып жүргендердің көбі – қылтың-сылтың бірдеңелер. Көзің көреді, аузың айта алмайды. Ақыл қылып айтқаның дарымайды. Ұрсып айтсаң – шап-шап етіп бетіңнен алады. Ішіңнен тынасың да қоясың.

	Бірді айтып, бірге кеттім ғой. Бұл заманның адамдарының көзің көріп жүрген келеңсіздіктерін санасаң – тауса алмайсың. Соның бәрін қазбалай берсең – қақбассың. Көрмейін десең – көзі құрғыр көріп қояды...

	Тамақ үстінде ерекше көңілді отырдық. Күндіз-түні аңсаған жалғыз ұлының жақсылық хабарына асып-тасып шешем жүр. Жан досының жақсылық жағдайы үшін жанын салып, сонысының нәтижесіне жеткені үшін және тап сол күні аңсаған аруын құшқан қуанышы бойына сыймай ана кісі де шат-шадыман. Ал мен...

	Мен өзімді бәрінен де қуаныштымын деп бағаладым. Қуаныштымын. Бақыттымын. Өмірдегі ең жақсы көретін адамым – ағатайымның қуанышты хабарын естідім. Бұрын тек жүрегімнің түбінде ғана ұйықтап жатқан ләззатым оянды. Түйсігіме еміс-еміс қана елес болып қылаң беретін әрі құпия, әрі жұмбақ сезім алғаш рет шешек атып, гүл жарды.

	Ана кісі тіпті ауыз жаппай сөйледі. Күлдіргі әзілдер айтты. Шешемді де, мені де әзілге шалды. Екеуміз де мәзбіз.

	– «Тойшан біржолата босап шыққан соң үп-үлкен той жасаймыз. Бірақ тойға шақыратын адамдарымыз аз ғой, – деп қайта тосылады. – Екеуміздің оқуымыз керек. Оқимыз. Үлкен қалаға Алматыға кетеміз. Жақсы ортамен қатынас жасаймыз. Білімді, өнерлілермен танысамыз»... – Қойшы, әйтеуір, арманы да көп, тілегі де көп. Және соның бәрін жобалап, жосықтап қойыпты.

	– «Оқыңдар, қарақтарым. Біз бөгет болмайық. Істеп жүрген жұмыстарымыз бар ғой, бір шағын үй тауып беріп, осында қалдырып кетіңдер. Оқуларың біткенше жүре тұрамыз ғой.» – Шешем тап қазірақ қала қоюға дайын сияқты.

	Менің зәре-құтым ұшты. Қалай қаламыз? Қалай жүреміз? Қалай шыдаймыз? Қанша күндер?.. Қанша жылдар?..

	– «Жоқ, шешей, оныңыз болмайды. Сіздерсіз біз жүре алмасақ керек. Сіздерсіз бізге оқудың да, сән-салтанаттың да не қажеті бар. Өміріміздің барлық кезеңі де, қызық-шұжығы да тек сіздермен ғана бірге.» Үзілді-кесілді тоқ етері осы деген екпінмен сөйледі.

	Мен қайта қуандым. «Біз қалмаймыз! Бізді тастамайды!»

	Кенет, ана кісі бұрқ етіп булықты да, аузын арандай ашып, басын шалқайтып қарқылдай күлді. Шешем екеуміз ештеңенің байыбына жете қоймадық та, аңтарыла тосылдық. Ана кісі сонсоң ғана қайта түзеліп, бері илікті. Қарқылдаған күлкісі кеңкілдеген сыпатқа ауысты. Сонсоң шиқылдап барып тына қалды.

	– «Тақ бір бүгін-ертең біз оқуға жүргелі жатқандай, соған дайындық қамына әне-міне кіріскелі жатқандай талқылауға кірісіппіз. Оған шейін қайда әлі. Жыл... екі жыл... үш жыл... Алдымен Тойшаным келсін. Сонсоң бостандыққа біржолата шығарып алудың жолын іздейміз. Жоғарғы жаққа жіберген арыз-шағым бір қағазыңа бір жауап алғанша айлар бойы сарғайасың. Ал мына істің жағдайы – төтенше жағдай...» – Әлгінде ғана жарқылдап күліп отырған кісі кілт түнере қалды. Тіпті, жасып, жабырқаған сыңайы анық.

	1936 жылдың күзі туды. Ашаршылықтан қансыраған жұрт еңсесін әлі көтере қоймаған. Ашаршылықты басымыздан кешкеміз жоқ, бірақ аш-жалаңаш босқындарды көп көрдік.

	Қаланың аты – қала. Мәгезіндері бар, базарлары бар. Керекжарағың табылып тұрады. Ол уақыттағы негізгі керек-жарағың тамақ қой, әрине. Қаптаған қайыршы. Бәрі де аш-жалаңаш қалыпты. Көздері шүңірейген. Тесіліп қарағанда өңменіңнен өтеді. «Неге бермейсің?» дей ме әлде «сен неге аш емессің?» – дей ме, әйтеуір, жан-жүйеңді суырып ала жаздайды. Сөзімен емес, жанарымен-ақ жүрегіңді езіп жібереді. Жоқ, жанар дейтін жанар да емес, үңірейген шүңірек көздің орны. Безеріп, безірейіп қарағанда, дәт қылып тұра алмайсың. Бетің қайтып қалады. Өзің тайқамасаң, олар тайқамайды.

	Осылар туралы да әңгіме қозғаймыз. Шешем тәуба айтады: «Тәуекелге бел буып, ел ішінен тайқап кеткеніміз – құдай оңдаған-ақ іс болыпты. Құдайдың оңдағаны да, қолдағаны да шығар. Әйтпесе, мына күйді біз де кешер едік қой. Бұлардың күйіне де жете алмай, бір далада көмусіз қалуымыз да кәдік еді.» Шешемнің тәуба қылуымен қатар күрсінісі көп. Ана жүрегі балалардың мұң-зарына қарс айрылады. Кемсеңдеп жылайды. Ана кісінің де жаны күйзелді. Амал таппай дал болады. Ауыл-аймақтағы ел-жұрттың жай-күйін айтып, көзіне жас алады. Адамның жаны түршігетін жағдайларды айтып, көңіліңді опырып түсер сандарды келтіреді.

	Мені алдына алып, иіскеп, құшып, көңілін басқан болады. Бірақ көңілі соған басыла қоймайды.





– «Көкірегімде көлденең тіреп бір дерт тұрады да қояды. Еште ңе-ге жұбанбайды. Уанбайды. Өзімді өзім іске алғысыз қылып жер леймін. Қолынан түк келмейтін, даусы өз кеудесінен арыға естіл мейтін бейшара санаймын. Ел-жұртыңның мұншалық азып-тозға нын көргенше, ажал оғына ұшырағаның-ақ жақсы.» – Күрсініп салады.

	Құшағында мен отырмын. Ләззатын тамсанып мейірін қандырғысы-ақ келеді, бірақ мейірлене алмайды. Әлгі сөзінен мен тіксініп қалам. Шынында да, сондай тағдырға пейілі құп сияқты көрінеді.

	– «Ал мен ше? Менің жазығым не? Бақытымнан жырылып қала берейін бе? Тағы да зар құшып, азап кешіп, күңіреніп күн өткізбекпін ғой?» – Көзіме жас үйірілді, тамағыма өксік кептелді. Ана кісі мені қиып басқа тағдырға көшетіндей көрдім. Анығы, тағдырдан қашып, тағдырсыз әлемге ұшатындай сезіндім.

	Екеуміз жеке отырғанда мені ылғи да алдына көлденең салып алушы еді. Ол – сұңғақ бойлы, ер тұлғалы жігіт. Мен талдырмаш қана жұп-жұқалтаң қызбын. Қаңбақтай қақпақылдап біресе қолына көтереді, желпуіштей желбеңдетіп біресе алдына алады. Әсіресе, еміреніп-тебіреніп алдына алып отыруы көп. Шашымды сипайды. Төбемнен иіскейді. Маңдайымнан сүйеді.

	Дүниеде мұншалық рахат пен ләззаттың барлығына тамсанып, елтіп, елжіреп мен жатам.

	Шешем күдіктене ме әлде ештеңені қапер қыла қоймай ма, оншалық мазасыздана бермедім. Анығы, үйреншік болып алғандаймын. Мен де, шешем де әбден үйренісіп алғандаймыз. Бөлмеден шығам, көзінің астымен ұзатып салады. Қайта келем, көзінің астымен қарсы алады.

	Оқта-текте ғана сұрап қояды.

	– «Не бітірдіңдер?» – дейді ол.

	– «Сабақ пысықтадық», – деймін мен.

	– «Бүгін ұзағырақ отырдыңдар ғой», – дейді.

	– «Оқудың бір қиын жерін талдадық», – деймін.

	Шешем соған иланған сияқтанады. Мен де «иланды» деп мал данам.

	Ана кісі күнде жұмыстан келгенінде әртүрлі тамақ, тағамдарды ала келеді. Ет, қазы, қарта, қымыз, ірімшік, май – осылардың бәрін бір-екі күнге жететіндей мөлшерде молайтып әкеледі.

	Шешем кейістік білдіреді.

	– «Қарағым-ау, алдыңғы әкелген шикілі-пісілі тамақтарыңды ішіп-жеп тауыса алмай жатырмыз. Үсті-үстіне несіне әкеле бере - сің?» – дейді.

	– «Ештеңе етпейді, шеше. Бүгін – кешегіні, ертең – бүгінгі әкелгенімді ішіп-жей берейік», – дейді ана кісі. Сонсоң өзі жұмбақ жымиып, жұмсақ күледі.

	Осыдан екі-үш күн өте келе ана кісі жұмыстан кешікті. Бұрын да кешігетін, бірақ мұншалықты ұзаққа созылмайтын.

	Шешем екеуміз де тықыршумен отырдық. Тықыр еткен дыбысқа селт етіп аңтарыла қаламыз. Сонсоң «болмады» дегендей, бірбірімізге қараймыз.

	Әлдебір уақытта сыртқы есік қаттырақ ашылды. Мен орнымнан ұшып кете жаздадым. Жалма-жан есікке ұмтылмақшы едім, шешем басын шайқады. Қайтадан орнымды таптым.

	Тапыр-тыпыр аяқтың дыбысы көптеу болып естілді. Шешем екеуміз елегізе қалдық. Басбағып бір-бірімізге қараймыз. Бірбірімізден жөн сұрағандай сыңайлымыз.

	Соның арасынша-ақ бөлменің есігі ашылды.

	Құдай-ау, десеші! Бір Алла өзі аяқ астынан жарылқай салды ғой. Өтірік пе? Шын ба? Маңдайы жарқырап ағатайым есіктен кіріп келе жатыр.

	– «Ағатайым!» – Бар даусыммен айқайлай ұмтылдым. Атылып барып мойнына асыла кеттім. Булығып, өксіп жылап жібердім. Сағыныш, зар, қапа, екі аралықта кешкен қорлық пен зорлық – бәрбәрі кеудемнен өксік болып лықсып, мұң болып төгіліп жатты.

	Үйреншікті жылы алақан қолтығымнан сұғынды. Ана кісінің алақаны. «Мені неге қозғайды?» дегендей жақтырмай қарадым. Иегімен шешем жақты нұсқады. Тұра беріп қайта шөкиіп-тұра беріп қайта шөкиіп, үйелеп қалғандай тыпырлап, шешем екі қолын құр ербеңдетеді. Көзінен жас парлап отыр. Аузы құр ашылып-жабылады. Бірдеңелер айтатын болуы керек, бірақ үні шықпайды. Талықсып бара жатқан сыңайлы.

	Ағатайым анасына қарай ұмтылды. Кең құшағына алып, өр кеудесіне басты. Бет-аузын аймалап сүйіп жатыр, сүйіп жатыр.

	«Үндеме. Сөйлеме», – деп шешесінің аузын басады.

	– «Бәрі өтті. Бәрі кетті. Енді өмірбақи біргеміз. Ешкім де, ештеңе де бізді ажырата алмайды!» – дейді. Өзінің де көзі жасқа толы. Бірақ көкірегі қуанышты сияқты.

	– «Жарығым. Жалғызым. Күнім. Тынысым... – Шешем еңіреп қоя берді. Жоқ, дауыс салып еңіреу емес, солқ-солқ етіп зарланып жылау. Көресіні әбден көрген, неше мықам ызасырықтан өткен адамның мұң-зары еді. Сағыныштан сарғайған аңсаудың зары.

	– «Сені аңсаған, сені күткен сағынышы демесең, шешеміз қазір ешкімнен кем болып отырған жоқ.» – Ана кісінің үнінде сәл-пәл өкпе, наз бар сияқты.

	– «Иә, айналайын, әуелі бір Алла, сонсоң осы баламның арқасы. Бәрінен құтылып, бәрін ұмытып, кәдуелгідей-ақ, шалқып, тасып отырмыз. Бір өзіңнен өзге алаңымыз да, уайымымыз да жоқ. Өткен күн өтті. Кетті. Кімнің басында дәурен тұра берер дейсің. Ол өмір, ертегі қылып айтқанда болмаса, қаперімізге де кірмейді.» – Шешем теп-тез қалпына келді. Ағатайымның қолын босатпайды. Қолының сыртынан сүйеді. Мойнын иіп әкеліп маңдайынан сүйеді. Киімінің сыртынан арқасын сипайды. Тағы да иіп әкеліп желкесінен иіскейді.

	– «Гүлбаршын, тамақ істеуге екеуміз кірісеміз бе? – Ана кісі маған қарады. – Айтпақшы, мына жігіттер – менің жолдастарым. Тойшанды осы жаққа ауыстырып алуға осы жігіттердің көп көмегі тиді. Аманшылық болса, әлі де аянбаспыз деген үмітіміз бар.»

	– «Өзім тұрайын. Бәрін де өзім жайғайын. Бәсе, Нұрқан баламның тамақты үсті-үстіне тасуы тегін емес қой деп ойлап ем.» – Шешем күңкілдей сөйлеп орнынан көтерілді. Мен сол кісіге қосылдым.

	Қонақтар ана кісінің бөлмесіне кірген. Сәлден кейін төртеуі қарқылдай күліп, апыр-топыр қайта шықты. Ағатайым мен ана кісі шапан мен бөрікті сәндей киіпті. Екеуі де дәлізде қойқаңдап былайбылай жүріп қояды.

	Ана екі жігіт тамсана сүйсініп, мақтасып жатыр.

	– «Тапсырыс беріңдер,» – деп қалжың қылды ана кісі.

	– «Қажетті бұйымдарын тауып берсеңдер, тапсырыссыз-ақ тігеміз.» – Шешем қопайыстанып қалды.

	Ойнап-күліп отырып шәй іштік. Өткен-кеткен зар, мұңды айтып шағынбадық. Жақсылық турасында ғана сөз қозғалды. Жігіттердің бәрі бойдақ болып шықты. Екі қонақ көз ұштарын маған қиықтап қояды. Ағатайымның қасында отырмын. Ағатайым, мен, шешем – үшеуміз үстелдің есік жағынан қатар түзегенбіз. Ағатайым мені құшақтап қысып-қысып қояды. Бетімнен сүйеді.

	– «Үлкен жігіт болыпсың, – дейді. – Күндіз-түні сені уайым қылдым. Ойымнан бір шықпадың. Шешемді, әйтеуір, бір құдайға тапсырдым ғой. Сенің орның да, жөнің де бөлек еді. Шешем олай-пұлай болып кетсе, сен не күйге ұшырайды деп жаным ширығады. Өмірге ешқандай икемің де, тәжірибең де жоқ. Сені сондай ақсаусақ қылып өсіргенім үшін өзіме-өзім ұрыстым. Мына шешем қыңқылдағанда көнбеуші едім. Қайдан білейін, тағдырдың тәлкегіне ұшыраймыз деп кім ойлапты. Тағдырдың емес, сірә, тағдырымызды неше миқам күйге ұшыратқан өмірдің тәлкегі шығар»... – Ағатайымның үнінде ащы қыжыл бар еді.

	Мен тіксініп қалдым. Мына құрсауы қатты, шамшыл қоғамның шамына тиіп кетер ме екен деп қыпылдадым. Өйткені, бұл қоғамның көзі мен құлағының жүрмейтін жері жоқ. Құлағы сыбыр еткеніңнің бәрін естиді, көзі қип еткеннің бәрін көреді. Тіпті, танауы да жердің жарығындағы иісті сезеді. Мына күліп-ойнап отырғандардың қайсысына қалай сену керек екенін бір Құдай білсін. Әй, солар Құдайдың өзіне де сездірмей кетеді-ау.

	– «Өмір мен қоғамды бір-біріне қарсы қоюға болмайды, – деді отырғандардың біреуі. – Өмірді қоғам жасайды»...

	Ағатайым өз пікірін білдірмекке оқталған. Ана кісі Нұрқанды айтам, әңгімені бөлді. Байқаймын, әдейі килікті.

	– «Мына бір емін-еркін демалған шағымызды пікір таластыққа ұластырмайық енді. Оның үстіне, ана мен бала сағынышын, аға мен қарындастың аңсаған жүректерінің әсерін бұзбайық». – Ана кісі, кәдуелгідей, зіл қылып айтты. Ертіп келген екі жолдасы да құп көргендей ықылас танытты.

	Қайтадан арқын-жарқын күйге түстік. Ағайым мені құшақтайды. Шешем болса, орнынан созалаңдай көтеріліп, қайта-қайта ағатайымның маңдайынан сүйеді. Бірдеңелер айтқысы келеді. Айта алмайды, құр кемсеңдейді. Отырғандардың беттеріне жаутаңдайды. Сірә, орынсыз шыға ма деп жасқаншақтайтынға ұқсайды. Ағатайым да анасының алқымына маңдайын төсеп үйкелеп-үйкелеп қояды.

	Төрт еркек сыра ішті. Шешем екеуміз қымыз ұрттап отырдық.

	Бір уақытта ана кісі ән бастады. Жатық әдемі даусы бар екен. Екеуміз оңаша отырғанда кейде ыңылдап ән созғанын естігенмін. Ал дәл мынадай асқақтата ән салады деп ойлаған да, дәметкен де жоқ едім.

	Ел іші көп айтатын әндердің бірін айтты. Қазіргіше айтқанда, «халық әні» деп айдар тағатын әндердің бірі. Іле-шала ағатайым да әнге қосылды. Жақсы қоңыр даусы болатын. Қарлықбапты, барлықбапты. Топ ортасында болмаса да, оңаша орай жұмыс үстінде ыңылдап көңілін демеп жүретінге ұқсайды.

	Ана екі жігіт те қара жаяу емес екен, әп-әдемі көтермелеп әнге қосылды.

	Ана кісі, Нұрқанды айтам, маған ым қағып, иек көтерді. Жанарымен жетектеп, бас шұлғуымен көтермелеп, әнге қосылуымды ишаралады.

	Мен қызарақтап, қысылыңқырап қалдым. Алты бақан басында, қыз-бозбала жиылып сауық-сайран құрған сәттерде топқа ілесіп ән айтатыным бар еді. Одан бері қайда... Тіпті, ыңылдап та жақ ашпаған шығармын.

	Ана кісінің тілегін ағатайым да қостады. Шешем де қузалағандай сыңай білдірді.

	Енді шын-ақ қысылдым. Әрі қысылдым, әрі ыңғайсыздандым. Аузымды ашқан сияқтымын, бірақ көмейімнен үн шықпайды. Ана кісі мен ағатайым құптап, қолпаштап бастарын изеді. Сонда білдім өзімнің, кәдуелгідей-ақ, әнге қосылып отырғандығымды. Өз даусыма өзім құлақ түрдім. Ұнайды. Тарғылданбай, дірілдемей, жап-жатық естілді. Көтеріңкі отырған көңілдің әсеріне жорыдым.

	Осы бір шат-шадыман қалыпта ұзақ отырдық. Екі қонақ түн ортасына қарай ғана қайтты.

	Ана кісі ағатайыма үш күнге рұқсат алып беріпті. Ертеңгісін тырп етіп үйден шықпай біздің қасымызда болды. Шешем екеумізге де ана кісі екі күнге мұрсат әпергізген.

	Екінші күні кешке қарай ана кісінің бөлмесіне жиналдық. Дастарханды дөңгелек аласа үстелге жасадық. Шешем тағы да ет асқан. Ағатайым етті әбден сағынған шығар деген ойы.

	Шүйіркелесіп төртеу ғана отырдық. Ағатайым ана кісіге алғысы мен жүрек ризашылығын айтып, ақ көңілін алдыға тосты.

	– «Өзің болмағанда, шешем мен қарындасым қай бұтаның түбінде көмусіз қалар еді, бір құдай біледі. Әлде әлдекімдердің қолында ит қорлықта өтер ме еді»... – Ағатайымның көңілі босады.

	– «Бұтаның түбінде қалудан да, ит қорлықта өтуден де менсіз-ақ өз беттерімен құтылды. Өздерін өздері құтқарды. Мен іздеп, сұрап таба алмадым. Құдай өзі қайта жолықтырды. Бұл кісілердің жағдайларының жақсаруына, менің бақытты болуыма жолбасшы Аллатағаланың өзі себеп қылды. Содан бергі екі жылғы өмірімді ақыл-есімді білген ғұмырымнан бергі бақытты шағым деп білем. Бақытты шағым, қызықты күндерім осы кісілермен өтті. Ендігі жерде бұл кісілерден бөлек жүре де алмаспын, тұра да алмаспын», – деді. Даусы толқып, үні ентігіп естілді.

	Көзіммен жер шұқып, кірерге тесік таппай мен отырмын. Ана кісінің сөзінің негізгі тұспалы менмін, әрине. Бірақ шешем де, ағатайым да пәлендей қапер қыла қоймаған сияқты. Осы үйге жантәнімен кірігіп кеткен жүрек сөзі деп қабылдап отыр.

	– «Жаным балам-ау, сенен біздің де айрылғымыз жоқ. Тойшан екеуің бірің – аға, бірің – іні боп қатар жүрсеңдер – көзге де қуаныш, көңілге де тірек емес пе?! Орталарыңда – жалғыз Баршын. Мен екеуіңе де шеше болуға жараймын. Өздеріңе – шеше, келіндерге – ене, балаларыңа – әже бола алатын шығармын. Құдай жұптарыңды жазбасын.» – Шешем бата бергендей леппен батагөй үнде сөйледі.

	– «Екеуіңіз бәрін түбегейлеп, тон пішіп жатырсыздар. Алдымен мен кеңшілікке шығып алайын да. Тіршіліктің басқа мәселелерін сонан кейін шешпейміз бе?» – Ағатайым әрі қалжың қылды, әрі өкпесі де бар.

	– «Менің ендігі атқарар ісім – сенің кеңшілікке шығуың бо-лар. Ол бір күн де алыс емес-ақ шығар.» – Ана кісі осы сөзі арқылы уәде бергендей болғанымен, көкейіндегі негізгі мүддесін айтып үлгермегендей сияқтанды.

	Әлгінде ол кісі көкейіндегі аңсарын айта бастағанда бетімнен отым шығып, безе жөнелуге шақ отыр едім, енді сабыр тағатым қалмай жүрегім алып ұшып өрекпіп барам. Негізгі аңсарын айтпадыау, айта алмады-ау деп қыпылықтадым.

	Ана кісі жаутаң етіп маған қарады. Өңінде «реті келмеді» дегендей толқыған нышан бар. Мені жұбатқандай ма, кешірім өтінгендей ме ишара жасады. Мен де түр әлпетіммен сабырға шақырғандай пиғыл ұқтырсам керек, ана кісінің көңілі жайлана қалған сияқтанды.

	– «Баршын-жан, сандықты ашайықшы». – Шешем сөзін маған арнағанымен, назарын ана кісіге қиықтады. Ол кісі мән бермеген, байқамаған сияқты әлпетте отырды.

	Шешем екеуміз ана кісінің бөлмесіндегі сандықты барып аштық. Өте сирек ашылады. Ішінде – шешем екеуміздің қазақи үлгіде тігілген бір киер киіміміз. Шешем өзі тіккен. Жұмысқа орналасқаннан кейінгі сәндік киімдеріміз.

	Бір-екі рет ана кісімен бірге ойын-сауық көруге киіп барғанбыз. Сонсоңғы жерде, сандықта жатады. Сондай бір орындарға немесе ара-тұра көше ортасына кие қалсаң жұрт біткеннің бәрі анталап жүйкеңді жейді. Көрмеге қойған таңсық зат сияқтысың. Бәрі таңырқайды. Кейбірі оғаш көріп, оқшырая қарайды. Енді біреулері қызықтап «әртіссіңдер ме?» деп сұрайды. Үлкендер жағы мақұлдағандай сыңаймен құптау айтады: «Шіркін-ай, ә, бәрі өстіп киініп жүрсе, құба-құп екен-ау», – дейді.

	Өстіп мезі қыла берген соң салып тастағанбыз.

	Асыл заттарды екі-үш түйіншек қылып апарып, екеуінің алдарына жайдық. Ағатайыма көбісі таныс. Бірақ ұстап көрмеді. Өзімізге дүрсе қоя берді.

	– «Бұларды қалай жеткіздіңдер?» – Тіпті жақтырмай тұр.

	Шешем екеуміз екі жақтап түсіндіріп жатырмыз. Жол бойы осылардан көрген пайдамыз бен қорқынышымызды айттық. Ағатайым онан арман қаһарланды.

	– «Бойларыңда жасырған асыл заттар бар екенін сезіп, өздеріңді мерт етсе қайтесіңдер. Ақжүректерің ұстап, жол бойғы біреуге көрсетіпсіңдер тағы да. Өздеріңде түк сақтық жоқ екен»... – Ағатайым күйіп-пісіп, ашуын тіпті баса алар емес. Өтті-кетті. Дәл сол мезетінде қауіп-қатері көп-ақ екен. Оны іштері түйсінгенімен, тәуекелге бас тігіпті. Ақыры, тәуекелдері ақталды. Енді соның қызығын көрсе...

	Ағатайымның күйіп-піскен ашуын ана кісі басты.

	– «Жарайды, енді, арты оңымен аяқталыпты. Қандай қауіп-қатермен жеткеніне мен де ой салып үңілмеппін. Бірақ қатты ренжігенмін. Өз мүліктерің. Өздерің қызығын көріңдер», – деді.

	Ағатайым біраздан кейін ғана сабасына түсті.

	– «Сонда мұның қызығын қалай көреді екенбіз?» – Анам кәдуелгідей-ақ, абдырап, дабдырап тұр.

	– «Түгелдей емес, әрине. Жартылай болса да іске жаратқан жөн. Заманға да, уақытқа да, адамға да сенудің өзі, үміт артудың өзі қиынға айналып бара жатқан сықылды. Ұрандарымыз да, талап, мүдделеріміз де әлі кірігіп, сіңісе қоймағанға ұқсайды. Қымбат тастар, алтын, күміс сататын жасырын жерлерді білем. Мынау кесек алтындардың өзі – қыруар қаржы. Сірә, сол қаржыға үй сатып алған дұрыс шығар. Тым көзге ұратын ерекшесіне бара қоймаспыз. Әрі қолайлы, әрі келісті үйлер табылады. Солардан қарастырамыз. Мына асылдарды қазір сұрыптайық. Екі-үшеуін алып, саудагерлерге барайық. Ол шіркіндер күндізгі мезетте інге бұғып жасырын жүреді. Алыс-берістері түнге қарай қызады. Қазір сөзді пісіріп, келісіп келеміз. Ертеңгісін есептесуге барамыз да, үй іздейміз. Күн жексенбі. Төртеуміз де бірге жүреміз.» – Ана кісінің осы сөзіне ағатайым құптай келісті.

	– «Түн ішінде алтын алып жүргендерің қатерлі емес пе, жанда-рым? Күндіз бір ретін келтірсеңдер болмас па еді?» – Шешем, әрине, қауіп үйірді.

	– «Бұл қаланың қыр-сырын екеуміз де білуге тиіспіз. – Ағатайым қоқиланған сияқты еді, – бірақ одан бері не өзгермеді»... – Сонсоң қайтадан күдерін үзе сөйледі.

	– «Иә, өзгеріс көп. Әсіресе, адамдар өзгерді. Пиғылы, ынды-ны, мінез-құлқы, тәртіп, тағлымы көп өзгерді. Ұрандап та жатырмыз, озандап та жатырмыз. Бірақ ұранымыз бен озанымыз – бір жақта, көпшіліктің құлқы екінші жақта болып тұр»... – Ана кісі мұң шаққандай еді. Даусында қажығандық бар. Екеуміз оңаша жайда отырған сәттерде кейде өстіп кеудесі тола күрсініп қалатын. Тағы да сөйтті.

	– «Онда?..» – Ағатайым екі ойлы еді.

	– «Жоқ, екеумізге қауіп жоқ. Менде мынау бар.» – Ана кісі қолтық астынан нәгәнін көрсетті.

	Екеуі асыл заттардың ішінен сұрыптап бұйымдар алды.

	 Ол кісілер қайта оралғанша шешем екеуміз ұйықтамай күтіп отырдық.

	 Екеуі көңілді оралды.

	 Сауда-саттықтарының мән-жайын бізге тәптештеген жоқ.

	– «Осы маңайдан орыс көпестерінің сатылатын үйлерін көргем. Ертең соларды қараймыз», – деді ана кісі.

	Менің жаным шамырқанды. «Ана кісіден бөлініп қалай тұрмақпыз? Кешті қалай өткерем? Күндізгі ойым қалай шыдам табады?» Бар қызығым шолтаң ете түсетіндей көрінді. Ана кісі менен әдейі қашқалақтайтын сияқты сезіндім.

	– «Ағатайым біржолата босап шыққанша өстіп бірге оты-ра бермейміз бе?» – дедім. Ана кісіге жаутаңдадым. Бар билік сол кісінің қолында екенін біліп тұрмын. Рақым, кеңшілікті де сол кісіден күткендеймін.

	Шешем де, ағатайым да сол кісіден құптарлық жауап іздегендей сыңай байқатты.

	– «Жоқ, осы күнгі жағдайға да, қаржы-қаражатқа да сенім аз. Бүгін дүниенің тұтқасын ұстап тұрған адам күні ертең мүсәпірлікке ұшырауы оп-оңай. Ел ішінде сенімсіздік көп. Аумалы-төкпелі жағдайға ұшырау – аяқ астынан туа салады. Мүмкіндікті пайдаланып қамданып жүргеннің түк артықшылығы жоқ. Ал сонсоңғы айтарым... – Ана кісі аса бір қиылған қимастықпен маған сүзіледі. Тақ бір ақтық өтінішін өтілгелі тұрған адам сықылды. Жүрегім одан сайын шамырқанды. «Бәрі қалжың болып шыққаны ма? Менен қашқалақтаған сылтауы ма? – Жоқ, бұл айтатынымды үй алу қуанышымен қосып бір-ақ айтайын, ә?» – Тағы да маған қиылды.

	Ұрықсат сұрағаны сықылды. Мен төмен тұқырдым.

	– «Әйтеуір, қуанышты хабар ғой, өзі?» – Шешем шын-ақ жел-кілдеп тұр.

	– «Иә, қуанышты хабар.» – Ана кісінің сенімі нық, үні жарқын.

	Мен екіойлы қалпым. «Екеумізге ғана қатысты болса, неге соншалық сенімді? Қыздарын біреу айттырып жатса, шешесі мен ағасы жалп етіп бірден-ақ қуана қала ма? Әлде «осындай күйеубалаға қолдары жеткенін мәртебе санауға» тиіс деп сене ме?» Қитырқы мінезім ұстап, намысым қозса да, үндей алмадым. Тым жақсы көреді екенмін.

	Иә, тым жақсы көретінмін. Кейде, тіпті, «ағатайым мен ана кісі таңдауыма тұрса, қайсысына бұрар едім?» деп ойлай бере шошып кететінмін. «Құдай ондайға жеткізбесін, таңдауым – екеуіне де ортақ» деп жұбанатынмын.

	Мына ретте де төменсіп, басылып тұрдым.

	Ертеңгісін ертерек қамданып, үй іздеуге шықтық. Қаланың орталық тұсынан табылса деп ойладық.

	Сатылатын үйлер баршылық екен. Бұрынғы байлардың, орыстың көпестері мен саудагерлерінің үйлері.

	Таңдай бастадық. Тым көзге ұрып тұрғандарын қош көре қоймадық. Тым жұпынысын жаратпаймыз. Орта дәрежедегі мөлшерлісін құп санадық.

	Ақыры, кездестірдік сондай үйді. Ауласы биік дуалмен қоршалыпты. Егіп қойған көгергендері бар. Жағалай талмен көмкерілген.

	Жалғыз ғана орыс жігіті жүр. Ішке кіргізді. Төрт бөлме екен. Ас үйін бөлек санады. Біздер үшін ол да бір бөлме ғой. Отты бірақ жерден жағады. Соның қызуы бәріне тарайды. От жағатын жері – сыртта, есігі бөлек. Ол да өзінше бір бөлмеге татиды. Қабырғасы ас үйдің бөлмесімен ортақ. Ас үйге кіретін есігі және бар.

	– «Мынаны ұстау – бізге күш қой.» – Шешем үркіп тұр.

	Шынында да, дөп-дөңгелек киіз үйде өскен қазақ қызыл шатырлы, көп бөлмелі мынадай хан сарайынан үрікпегенде қайтсін?!

	– «Ештеңе етпейді. Әзірше өзіміз көмектесеміз. Сонсоңғы жерде, келініңіз иелік етеді». – Ана кісі сөз соңын қалжыңға ұластырды.

	– «Бір емес, екі келініңіз иелік жасайды.» – Ағатайым да қушыкеш жымиып ана кісінің бет-жүзін барлады.

	Ана кісі тым ыңғайсызданып қалды. Қызарақтап, сөзге айналдыруға тырысты.

	– «Әйтеуір, осы үшеуміздің айналамыз иелік етсек болды емес пе?» – деді.

	Үйдің бөлмелерін аралап көрдік. Ұзынша келген кіреберістен екі жанына қарай кезек шығатын көп есіктер әрқайсысы бір-бір бөлмеге бастады. Әуелгі бөлме өте кең екен. «Салтанат бөлмесі» – деді ана кісі. Сонсоңғы екі шағын бөлмені көрсетті.

	Біреуі – шешеміздікі. Екіншісі – Гүлбаршындыкі. Мына бөлмеге, әрине, Тойшан иелік етеді. Енді»... – Ана кісі дүдәмал ойланып, мүдіріңкіреп тұрды.

	– «Сізге қайсысы тиесілі болады?» – Менің жан-күйімді іп-ілезде мазасыздық торлай қалған. Ашу-ызам да жоқ емес. «Өзін неге бөлектей береді?» деп кіжінем. Іштей ғана, әрине. Оңаша жағдайда отырсақ, бәлкім, айтып та салған болар ма едім, кім біледі?

	– «Мен ана үйге ие болуым керек қой, Баршынжан. Әйтпесе, оны бізден алып қояды ғой. «Үйі бар» деген сылтау айтады. Өкіметтің заңында бір адам бір ғана үйді иеленуге тиіс». – Соншалықты мейірленіп, ыразы көңілімен айтты.

	– «Сонда?..» – Менің көмейіме лоқ етіп өксік кептелді.

	– «Сонда, отырып-тұруым, тамақ ішуім осында болады. Жатын орнымда – ана үйге барам.» – Шешем мен ағатайыма емес, маған айтқан көңіл басары еді.

	Көңілім, шынында да, саясын тапты.

	Төртеуміздің де көңілімізден шықты. Сол үйді сатып алдық. Ауласына жалғасқан тағы бір үй бар. Тамақ, ол-пұл сататын дүкен екен. Арнайы күзетшісі бар. Біздің үйді де қарауылдап жүргеніне ыңғайлы.

	Сол күні кешкісін төртеуміз отырып үйімізді қуаныш қылдық.

	Күндіз, ана үйді сатып алған бетте-ақ, соның үлкен бөлмесінде шағындап дастархан жайғанбыз. «Қуаныштың алды» дедік. Ішіне құттылық тіледік. «Күлкіге толсын, сәбилердің іңгәлаған үндеріне толсын», – деді ана кісі. Шешем «әумин» деп бата қылды. Біз де бетімізді сипадық.

	Ал кешке қарай, кәдуелгідей-ақ, ырға-жырға болып отырғанбыз. Ет жедік, қымыз іштік. Мәре-сәреміз. Алғы күндердің бағытбағдарын әңгімелейміз. Тек, «аман-есен ағатайым босанып шықсын» деген сөз жиі қайталанып, тілек пен қалаудың ұшығы соған келіп тіреле береді. Көңілімізге кірбің орала қалады, әрине. Бірақ ана кісі де, ағатайымның өзі де дем беріп, демеу қылып, біздің үмітімізді жалғады. Уақытша ғана уақыт қалғанына қалтқысыз сендіріп, ақиқат қылып жеткізді. Аз-кем уақыт қана шыдамға шақырды. Біз еңсемізді қайта тіктедік. Көңіл күйімізді қайта көтердік.

	Жаңадан алған үй-жайымыз турасында қайта-қайта әңгімелей береміз.

	– «Сен келгенше ішін жиһазға толтырып қоямыз», – деді ана кісі.

	– «Менің де қоса таңдасқым келеді», – деді ағатайым. Бұл жолы жасыңқырап, үні құмығыңқы шықты. Әлде маған солай естілді ме.

	– «Сені әр апта сайын жексенбі күндерге рұқсат бергізуге әрекет жасармын». – Ана кісінің өзінің де көңілі қаяулана қалды.

	Ағатайым соны сезе қойды да, әуенін тез өзгертті.

	– «Сен маған көп ашыла берме. Сақтықты ұмытпа. Онан да, мына шешемізге келін әперудің қамын ойластыр». – Ағатайымның емеуріні басқаша сияқты сезілді. Ана кісіден сыр тартатын сияқтанды. Көңілінде түйткілі барға ұқсайды. Әлдебір күдігін сейілтпек.

	Ағатайымның сөз астарын қалай аңлай қойғаныма өзім де қайранмын. Әлде сезікті көңілім секем алып, әр сөзден астар іздеді ме екен?

	Ана кісі жымиды.

	– «Әзір асықпайық», – дейді.

	– «О неге? – Ағатайым тақымдай түсті. – Жасың толмай жүр ме?»

	– «Менің емес, көңілім қалаған адамымның жасы толмай жүр». – Ана кісі тағы да жымиды. Мен жаққа қарамайды.

	– «Пәле! Сонда қанша күтесің оны?» – Ағатайым ана кісіге қарап бағжияды.

	– «Бір жылға тақау», – дейді ана кісі.

	– «Біздің Баршынжанмен жасты екен-ау.» – Шешем жай ғана сөз қыстырған сияқтанды. Бірақ үні лепті. Дәмесі зорая қалғаны апанық білінді.

	– «Шеше, мен сізге бала болайын». – Ана кісі ұялып, күмілжіп әрең айтты.

	– «Өзің де баламсың ғой, қарағым, баламсың.» – Шешем емек-сітіп-ақ сөйледі.

	– «Көңілім қалаған адамым – Гүлбаршын...» – Сөзінің аяғын жұтып қойды ма, тауысқаны сол ма, әйтеуір, міңгірледі.

	Мен орнымнан көтеріле бергем.

	– «Баршынжан, кетпе». – Ағатайым зекіген жоқ, бірақ еркелет-кен үні де білінбейді.

	Қайта отырдым. Екі иығым салбырап, басым төмен түсіп кеткен.

	– «Жаным-ай, сен де ержетіпсің ғой. Мен сені әлі бала көріп жүрсем». – Кемсеңдеп келіп маңдайымнан сүйді.

	Мен де жылап жібердім. Жат жұртқа жаратылған тағдырыма, көңілің қалаған адамның соңынан еріп, барлық асылдарыңды қиып кете баратын жаратылыстың жаратқан күйіне білдірген шарасыздығым болуы керек.

	Шешем әлі кекжиіп отыр. Ешқандай түс бере қоймайды. Шешем үшін тосыннан тоқ ете түскен күтпеген жай емес. Шет жағасын естіп, істің барысын біліп жүргені анық. Сонда да, міз бағар емес. Сол жолғы сол қылығын осы күнге шейін түсінбеймін. Күні бүгінге шейін қайранмын.

	Ағатайым да, ана кісі де шешеме қарап телмірді де қалды.

	Ғұмырында жаратылысында жоқ мінезді аяқ астынан көрсетті.

	Менің де қыпылдап жаным шығып барады.

	– «Тәте, сіз не айтасыз?» – Ағатайым шыдамы таусылып, тықыршып тұр. Шешесін үнімен жазғырды. Шешесінің бей-жай қалпын жақтырмады. Мен де ұната қойғам жоқ.

	– «Сырласым да сен, мұңдасым да сен едің. Әрберден соң, ел ішінен кеткелі құрдасым да сен сияқтысың. Бақытыңды тілегеннен басқа не айтайын. Бағың ашылсын, жаным. Бақытты болыңдар. – Шешемнің енді ғана көңілі босады. Мен мойнынан құшақтап, бетінен сүйдім. Шешем оншалық елжірей қоймады. – Қазақтың салты ғой, жеңгеңді түсіргенше оң жақта жүре тұрғаның жөн-ақ болар еді. – Мені жазғыратын сықылданды.

	– «Тәте-ау, әлі заты да, аты да жоқ жеңгесін қанша тосып жүреді? Жасы кәмелетке жеткен соң, разы-қошымызды білдіреміз. Нұрқанның да жағдайын ойлауымыз керек шығар. Балаларыңыздың бәрі де қасыңызда болады. Ешқайсымызға еш мұқтаждығыңыз жоқ жүресіз». – Ағатайым шешемнің әрі көңілін бекітті, әрі ана кісінің де көңілін аулады.

	Ертеңінде ағатайым қайтадан абақтыға кетті. Біздер жаңадан алған үйдің қамына кірістік.

	Алдымен ішін ақтап, әр жер-әр жерінің кемшін сылақтарын толтырмаққа ұйғардық. Ұят болғанда, шешем де, мен де қолымызға сылақ ұстап көрмеппіз. Бізден гөрі ана кісінің ебі мен икемі әлдеқайда ыңғайлы шықты.

	Ақыры, бұл қаракетімізден ештеңе өне қоятындай болмады. Сонсоң, ана кісі ләбкінің жұмысшыларын жалдады. Екі күннің ішінде бәрін тап-тұйнақтай қылып, жуып-шайып, дайын қылып берді.

	Алғы жексенбіде ағатайымды тағы да рұқсатқа шығарды. Екеуі дүкендерді аралап жүріп, төрт бөлмені де ретіне қарай жабдықтап шықты. Өздерінің айтулары бойынша, «жеңілдеп», – дейді. Біздің көзімізбен қараса, лықап толып тұрған сықылды. Сән-салтанатты деп есептелінетін төрт бөлменің санына қосылмайтын, бірақ үйішілік санатқа жататын тағы бір бөлме бар. «Ас үй» деп аталады екен. Яғни, тамақ ішетін бөлме. Осы бөлмені қазақтың дәстүрімен жабдықтапты. Төрде – сырмақ пен алаша. Қабырғаға кілем тұтылған. Дөңгелек үстел жайылған. Үстелді жағалай құрақ көрпе төселіпті. Ыдыс-аяқ қоятын тік сандал да өз жарасымын тауып-ақ тұр. Іші – сәнді-сәнді ыдыс-аяқтарға толы.

	Үй ішіндегінің бәрі де көздің жауын алады. Кілем, сырмақ, тұскиіз, алаша сияқты қазақы бұйымдарға көзіміз үйренген, әрине. Ыдыс-аяқтар да соншалық бір таң емес еді. Ал енді, өзге жиһаздар: төсек-орын, терезе перделері, үлкен бөлмеге қойылған ыдыс-аяқ жинайтын үлкен шКап (қазіргіше, «сербант» дей ме?), тағы сол сияқтылары көздің жауын алады. Әсіресе, ана үш бөлмеге қойылған бір кісілік, екі кісілік төсектердің бастары таңдай тамсандырады. Иіріліп, иірімденіп, нешеқилы өрнек жасап түйістірілген ақ жұмыр темір түтіктер. Күмістей жалтырайды.

	Шешем сипап қояды. Ерекше бір мерейленіп, ықыласымен, ыразы көңілімен масайраған нышанда еді. Өзінің де осындай ақ төсегі болған. Кейін, әкем қайтыс болғаннан соңғы жылдары, шешем екеуміз жататынбыз. Солқылдақ темір торы қозғалсаң-ақ өзіңді қайта серпіп тастағанында, көңілің де көкке көтеріліп, көкірегіңде өзгеше бір құбылыс үйрілетін. Мәртебеленіп қалатынсың.

	Сол бір ерке күндерім есіме түсіп кетсе керек, маңқиып тұрған маң төсекке бір-ақ секіріп шыққаным. Қасымдағылар «а» деп ауыздарын ашып үлгере де алмады, қатты тор қатты екпінімен қайта серпіліп, өзімді секіртіп-ақ жібергені. Қатты серпіннен аяғым тордан тайып кетті ме, құлап бара жаттым. Осыны сезіп тосып тұрды ма әлде шалт қимылмен ұмсынып үлгерді ме, тегеурінді қол әдейі қағып алғандай жұмсақ алақанын төседі. Соның кеудесін құшақтай құладым. Жоқ, құлағам жоқ. Құлатпады. Қағып алды. Кеудесіне қысып үлгерді. Бетім бетіне тиді. Дем алған лебі тамағымды желпіді. Шіркін, сол қалпымда басымды төсіне басып, саялап кідіргім-ақ келді. Өйте алмадым. Шешем мен ағатайымның «байқа» деген абыржыңқы үндерінің жаңғырығы құлағыма енді ғана жетіп үлгерді. Жығылады деп сақтандырғандары ма? Әлде жығылған қалпыма жасаған ескертпелері ме? Менің пиғылымды ұға қалған сыңайлары ма екен?

	Мен бойымды тез жинап, тез іркілдім.

	– «Қарғам-ау, балалығың есіңе түсіп кетті ме?» – Шешем сөкетсініп, жаратпаған кейіпте сөйледі.

	Ағатайым күліп жіберді. Оған қосыла ана кісі де күлді. Менің төсектен құлағаныма емес (шындығында, құладым ғой, ана кісі қағып алмағанында, ұшып-ақ түсетін едім.), секіріп төсекке шыққанымды күлкі етіп тұрғандары анық. Өзім де күліп жібердім. Ерсі қылығым еріксіз күлдірді. Ерсі қылығымды құптағаны ма әлде күлкіме сүйсінгені ме, ана кісі иығымнан құшып, бауырына басты. Ағалық мейірім, үлкеннің шын разылық ықыласы шынайы қалпында төгіліп-ақ тұрды. Сондықтан болар, шешем де, ағатайым да еш сөкеттік көрмеді. Ана кісі де қымсынған жоқ.

	Әр бөлмедегі жиһаз бен мүлік шешем екеуміздің көңілімізді әбден-ақ шалқытты. Ел ішіндегі салтанат пен байлығымыз басымызға қайта орнай қалғандай сезіндік.

	Үйге көңіліміз тасып-ақ қайттық. Емен-жарқын ақтарылып кешке шейін отырдық. Кешке қарай ағатайым тағы да абақтыға кетті.

	Аз-кем жабырқап, көңіліміз ортайып қалды. Бірақ тез жадырадық.

	– «Сабақты аяқсыз қалдырмайық», – деді ана кісі.

	– «Иә, сөйтіңдер, – деді шешем. Аз-кем қушыкештенгені де бар сияқты. – Енді бұрынғы қаталдығыңды азайтарсың.» – Шешемнің әдейі қалжың жүгірткені. Өзімсініп, еркелете сөйлегені де беп-белгілі.

	Мен қымсынбай-ақ, қысылмай-ақ ана кісінің соңынан ердім.

	Бөлмеге кірген бетте ана кісі мені алдына шақырды. Мен жанына барып отырдым. Ана кісі мені қолтығымнан төмен айқара құшақтап, дік еткізіп алдына отырғыза қойды. Сонсоң маңдайымнан иіскеді. Сонан ары көзімнен, қос бетімнен, танауымнан сүйді. Шашымды сипап, бетімді аймалап біраз кідірді. Кеудемді өзіне қарай бұрып, аймалай түсті де, шөп еткізіп ернімнен сүйді. Мен ұялдым, әрине. Ол кісі де қымсынып, тартыншақтап қалды. Менің қысылыпқымтырылған күйім ол кісінің де аяғын тұсады. Іші-бауырымыз елжіреп, жүрегіміз алып-ұшып тұрса да, әдептен ары аса алмаймыз. Ел-жұртымыздың инабатты ғұрпы бар, қыз бен жігіттің бірі-бірін сыйлайтын сыпайылығы бар, бірін-бірі құрмет тұтатын қадірлестігі бар, тіпті, анайы қалжыңның өзіне жол бермейтін заман еді.

	Бір-бірімізге бойымызды үйреткеннен кейін барып, ана кісі мені қайтадан айналып-толғанды. Аймалап құшып-сүйді. Бірақ соның бәрінде ешқандай құмарпаздық көрсетіп, ашкөздік жасамады. Мен болсам, өз тарапымнан ешқандай әсерлілік, ниет, қылық білдірмедім. Ана кісінің нәзік сезімдеріне қарсылық та жасағам жоқ. Ләззатқа маспын. Сезімге еріп барам. Ойым тұманды. Бойым балқулы. Көңілім көншулі. Бақытқа шомылған күйдемін. Еркелікке бөлендім. Рахатқа кенелдім. Сонда да, өз тарапымнан ешқандай қимыл, әрекет жасамадым.

	Ана кісінің қылығының бәрі нәзік еді. Әрі нәзік, әрі сыпайы. Бой жүйесін сезім қанша билеп бара жатса да әдеп пен биязылықтан аспайды. Екеуміздің де қылығымыз бен сезіміміз ерекше жарасымды еді. Бір-бірімізден ұяламыз. Өзімізден өзіміз қысыламыз.

	Дегенмен, осы қалыпта отыра беруді ыңғайсыздау көрдім. Өз тарапымнан қарсылық жасамасам да, сыпайылықтың емеурінін білдіруім жөн сияқты сезіндім.

	– «Оқуымызды пысықтамаймыз ба?» – Өтініш те емес, еске салу да емес, әйтеуір, сылтауратудың ишарасын білдірдім.

	Ана кісі де келіскендей ыңғай танытты.

	– «Енді маған қиын», – дедім.

	Ана кісі түсінбей қалды.

	– «Көңіліңізден шыға алмасам, ренжіп қаласыз ғой. Сонсоң маған ауыр тиеді», – дедім.

	Ол кісі сәл кідірістеп тұрды. Айла-шарқ іздеген сияқтанды.

	– «Шешеміздің әлгінде айтқан ескертпесін қаперімізден шығармаспыз», – деді. Өзіне уәде берген сияқтанды.

	Сонсоң оқуымызды пысықтауға кірісіп кеттік. Екеуміз де тырысып бақтық. Мен мұқият тыңдап, ол кісі тым баптап түсіндірді. Ол – оқытушы, мен оқушы қалпынан шыққамыз жоқ.

	Оқуымыз аяқталды. Екеуміз де күрсіне дем алдық. Кәдуелгідейақ, титықтап қалыппыз. Жалт етіп бір-бірімізге қарадық. Екеуміз бірдей бұрқ етіп күліп қоя бердік. Сонсоң-ақ ол кісі маған құшақ жайды. Мен де ұмсына бердім. Құшағымның жеткен тұсынан қапсыра құшып, құшырлана қыстым. Ана кісі мені аш белімнен құшақтап алып шыр көбелек айналдырды. Мен енді мойнына асылдым. Бетімізге бетіміз тиді. Ыстық деміміз араласты. Ой, дүние-ай десеші. Сол леп күні бүгінге шейін тамағымды күйдіріп тұрады...

	Осы бір қас қағымда өткен шап-шағын ғана сәттен кейін-ақ бір-бірімізге еркінси түстік. Қымсына беруіміз де азайды. Әрине, шектен шықпаймыз ғой. Шектен шықпаймыз. Ғұрыптан аспаймыз. Тым қылымсып та тұрмаймыз. Әйтеуір, еркінбіз. Әсіресе, мен еркінмін. Шешем екеуіне бірдей еркелеп, бірдей наз көрсетем. Ондай қылықтарыма екеуі де сүйініп, екеуі де мейірленеді. Әрі мейірленеді, әрі мерейленеді. Соларын іштей сезінем де, көңілім тасып, шалқып, шарықтап мен жүрем. Өмірім ән сияқты, күндерім жыр сияқты.

	Сатып алған үйімізге күн құрғатпай барып жүреміз. Қасындағы мәгәзіннің күзетшілеріне тапсырып, ақысын төлеп тұруға келісіпті. Қарауылшылары мықты. Сонда да болса, иен қоймайық деп, кешке қарай бір уақ соғып кетеміз. Оқуымызды да жиі-жиі осында пысықтаймыз.

	Салулы төсек, салқын үй. Құрулы үстел. Салқын үйге сүйсінеміз. Салулы төсекке қызығамыз. Бірақ құрулы үстелге ғана отырамыз да, анда-санда диванға шоқиямыз. Тым шалжиудан екеуміз де қорғалақтаймыз. Артында бір үрейі бар сияқты көрінеді.

	Қызықты, қызулы күндер тез өтеді екен. Күн – айға, ай – жылға ұласып, тағы бір жыл өте шықты. Қызығы мен ләззатын күнделікті сезінсем, үміті мен сыбағасын алдыдан күттім. Жыл ішінде өмірімізде пәлендей өзгеріс, жаңалық бола қойған жоқ. Күнделікті ағыспен сусып өтіп жатты.

	Біздің өз қызығымыз өзімізде. Сезім мен ләззатқа емінеркін кенелеміз. Ана кісінің жұмыстан қайтып келе жатқаны да ләззат. Шешемнің қал-жағдайын сұрап, мені бауырына қысып, маңдайымнан иіскегені де ләззат. Дайындалған тамақты алдына қоям. Ашқарақтанып тұрып ішіп алады. Онысы бір ләззат. Сонсоң оқуымызды пысықтаймыз. Ендігі іс-қылығымыздың бәрі – ләззат пен сезім қоса аралас рахаттар. Алдымен күні бойғы аңсауымыз бен сағынышымызды сарқамыз. Әрине, сағынышымыз сарқылмайды, таусылмайды. Қайта, құмартқан үстіне құмарта түсеміз. Сөйтсе де, әдептен аспаймыз. Мен әлі оң жақтағы қалыңдықпын, ол кісі – болашақ күйеубала ғана. Бірақ қос жүрек бір жүрекке айналған, қос көңіл бір арнадан сусындаған шақ еді. Тап сол кезеңдегіден басқа күйді тілемейтін, қалай да қоймайтынбыз.

	Иә, сөйтіп, бір жылдың жүзі өте шықты.

	Ана кісі бар жан-тәнін салып, кіретін жеріне кірді. Жазатын жеріне жазды. Беретін жерлеріне берді. Әйтеуір, ағатайымды біржолата шығарып алды.

	Енді жер бетінде бізден бақытты адам жоқ еді. Қаладағы мақтаулы үйлердің біріндей үй-жайымыз бар. Ішіндегі мүлік жиһаздарымыз да сән-салтанаттары келіскен дүниелер.

	Төртеуден төртеу отырып қуанышымызды тойладық. «Сыртқа білдіріп, дабыра қылудың қажеті жоқ» деді.

	Көп ұзамай-ақ, ағатайым әлдебір кеңсеге қызметке тұрды. Барлық дөкіменттерін жаңадан жасады.

	Сөйтіп, төртеуміздің де қызмет, жұмысымыз бар. Табыстарымыз әжептеуір.

	Ендігі қам-қаракет ағайым екеуміздің киім-кешегімізді түзеуге ауысты.

	Өзімнің киім-кешегімді онсыз да ешкімнен кем санамайтынмын. Ендігі жерде, ұзатылатын қыздың киім-кешегі басқаша қалыпта болуы керек екен. Ұзатылатын қыздың және жаңа түскен жас келіншектің.

	Ана кісі онша құптай қоймаған. Қала әйелдері дәстүрінде ықшам, ыңғайлы, оқшырайып көзге ұра бермейтін кескінді қалады.

	Шешем көнбеді.

	– «Қолынан жетектеп қолыңа ұстатқанымда, сол киіммен барады. Баяғы бағзы заманнан бергі дәстүр. Сонан кейінгі жерде қалай жүресіңдер, қалай киінесіңдер – өз еріктерің». – Шешемнің сөзіне үшеуміз еріксіз көндік.

	Сонысына күні бүгінге шейін қайранмын. Ел ортасы емес. Соны көріп түйсіне қоятын, тамашасына сүйсіне қоятын ағайын-туыстан адам жоқ. Көпшілікке әйгілеп, көз алдарынан ұзатылып жатқаным емес. Қызды ұзататын да осы төртеуміз. Ұзатылған қызды түсіретін де осы төртеуміз. Былайшаң айтқанда, қарама-қарсы құда-құдағи да өзіміз. Қыз да, қалыңдық та, күйеу де, жеңге де бәрі – өзіміз.

	Жоқ, шешем көнбейді. Ақыры, бізді көндірді. Ескіше үлгімен өзі тіккен қалыңдықтың киімін үстіме кигізді. Дауыс шығармаса да, көзінен мөлтеңдетіп жас парлатып шығарып салды. Сірә, ұзатылған қызына қимастық білдіргенінен көрі мынадай қалыпта кетіп бара жатқаныма ішінің удай ашыған зары болса керек. Ерекше сән, аса бір салтанат, айтулы той-думанмен өтеді деп аңсап жүрген ғой бұрын. Ел-жұртқа жарқыратып қалыңмалын бермек. Сол арманының бәрінің күл-талқаны шықты ғой. Соған көңілі жасып, жүрегі ауырғаны болуы керек.

	Ал маған өзді-өзімізбен ғана болған осындай шағын тобымыз әлдеқайда артық көрінеді. Шұбатылған ұзын көйлегімнің етегін екі жағынан екі қолыммен қымқыра көтеріп, екі аяқты солқылдақ пәуескеге лып етіп отырып алдым. Тағы бір пәуескіге шешем мен ағатайым отырды.

	Сөйтіп, мені өздері қолдан ұзатып, үйден шығарып салып, келін болып түскен жерімде алдымнан тосып алып, шашу шашты. Кәдуелгідей, жаңа түскен келінге жасалатын рәсімдердің бәрін істеп шешем жүр.

	– «Енді шешең де мен, енең де мен. Абысын-ажын, қайын апа, қайын сіңлің де мен», – дейді. Мені қайрағандай, осы құжырға көнсін дегендей леп бар үнінде.

	Мен үндемеймін, әрине. «Істе» дегенінің бәрін бұлжытпай істеп жатырмын.

	Шешем екеуміз тұрған екі бөлмені қайта жабдықтап қойғанбыз. Төргі бөлмесі – біздің жатын бөлмеміз де, екінші кең бөлмесін қонақ қабылдар бөлме есебінде жабдықтағанбыз. Жеке бөлме ана кісінің жеке отыратын, келген қонақтар демалатын бөлмесі ретінде жабдықталған. Шешемнің тіккен шапаны, бөркі осында ілінген. Ана кісінің өзінің ерекше жақсы көріп жинаған заттары да осы бөлмеде. Бір жақ қабырғасына арнайы сондай заттарын жинады. Ұзынша аласалау үстел қойып соның үстіне, екі жақ жанына жайғастырды. Күмістелген әдемі ертоқымды бір жақ жанына, кішкене ғана сандықшаны екінші жақ жанына орналастырды. Сандықтың қақпағының бет жағы, сандықтың алды мен екі бүйірі ылғи ғана сәнмен қашалған сүйектермен өрнектелген. Әр сүйектің бетінде – тек өзіне ғана тән ою-өрнектер. Кіпкішкентай ғана шақпақ сүйектерге соншалық әшекейлер қалай сыйып тұр? Көресің, көресің де қайран қаласың. Тамсанып, тамашалайсың. Сүйсініп, сүйінесің. Қанша рет көрсең – сонша рет жаңалық болады да тұрады. Әр көрген сайын алдыңғы жолғы байқамағандарыңды, көре алмағаныңды қайта аңғарасың.

	Осы сияқты зергерлік заттары көп-ақ.

	Сонымен, өскен ұямнан қанат қаққандай болып шығып, ендігі тағдырымның арнауына барып қондым. «Қалауымды таптым. Бақытыма жеттім» деп іштей лепірулімін. Көңілім тасиды. Жаным қуанады. Жүрегім лүпілдейді. Иә, жүрегімнің лүпілінде екіұдай сезім бар. Бірі – қуаныш сезімі. Бірі, дегенмен де, қорқыныш сезімі. Үрейленген қорқыныш емес, әрине. Қауіпті де емес. Алдағы бұрынсоңды кешпеген өмірдің, білмейтін сезімнің, тек нобайын ғана топшылаған күндердің жұмбағының бәрі, қалай да, алаңдатпай қоймайды екен.

	Айтқанындай, төсегімізді шешем салып берді.

	Түн ортасының мезгілі болған. Ана кісінің төрт-бес жолдастары бар, өзіміз бар – он шақты адам әжептеуір шүйіркелесіп-ақ отырдық.

	Бәрі ақ тілектерін айтып жатыр. Сөйтіп тарасты.

	Шешем де маңдайымнан сүйіп, ағамды ертіп ол да қайтты.

	Қолайсыздық пен ыңғайсыздық енді басталды. Бізге маңқия қарап, салулы ақ төсек тұр. Үстіндегі жамылғысының бір шетін шешем ашып кетіпті.

	Жаутаңдап соған қараймын. Ана кісіге көз салуға бетімнен отым шығады. Тіпті, қаттырақ демалудың өзінен ұялам.

	Ана кісі де қипыжықтап біраз тұрды. Сонсоң, ақырын келіп қолымды ұстады. Қолымда жан жоқ, былқ-сылқ. Еппен ғана өзіне тартты. Мен басымды көтермеген күйі маңдайымды төсіне бастым. Көңілімдегі барлық күйімді, жан толқынын осымен білдіруге тырыстым. Тырысқан емес-ау, ешқандай әдейілігі жоқ, жан күйімнің тап сол сәттегі толқындарын денеммен-ақ танытқан сыңайым болса керек.

	Ана кісі соны түсінді, түйсінді. Басымды төсіне басып, шашымнан сипап жұбатқандай болды. Әрі жұбатты, әрі уатты, әрі еркелетті.

	– «Төсегіңе жата ғой». – Аңқау ғана алдаусыратқан сияқтанды. «Төсегіңе», – дейді. Сонысының өзі қандай жылы сөз. Жылы сөз. Мейірімді сөз. Өзіне меншіктенген ыстық ықылас.

	Ана кісі сыртқа шығып кетті. Мен қысылмасын деген сыңайы беп-белгілі. Жатын көйлегімді тез-тез ауыстырып кидім де, жамылғының астына қойдым да кеттім. Бүркеніп алдым. Қалшылдап дір-дір етіп жатырмын. Қыбыр еткен қимылды, тырс еткен дыбысты құлағыммен аңдимын, жан күйіммен барлаймын.

	Ана кісі алдымен жарықты өшірді. Сонсоң киімдерін шешті.

	Іштен тына алған дем алысын сезем. Қыбыр етуге шамам жоқ.

	Әлден уақытта... Иә, әлден уақытта көрпемнің шеті сырылды...

	Сонымен... Иә, сонымен біз де бір үй атанып, тұрмыс кеше бастадық.

	Бәрі қызық. Бәрі жаңалық. Еркінмін. Еріктімін. Баяғы қара орын, қан тағым басыма қайта оралды. Не болса, соған қуанамыз. Не болса, соны мақтан қыламыз. Бір-бірімізді сағынумен күнді батырамыз. Бір-бірімізді аялап, аймалаумен таңды атырамыз. Күлкіміз көп.

	Ұйқымыз аз. Ұйқыға шаршамаймыз. Күлкіден жалықпаймыз.

	Тамақ ішерде ағатайымның үйіне барамыз.

	Ағатайым мен ана кісі (ендігі жерде «Нүке» дейтін болғам. Нұрқан Қайранбаев. Аты-жөні осылай еді.) Иә, ағатайым мен Нүкең ақылдаса келе шешемді жұмыстан босатып алған. Тігін орны бірденақ қарсы болды.

	– «Осы кісі келгелі біздің тауарларымызға жан бітті. Ұлттық киімдерге қызығушылар көп. Әсіресе, егде адамдардың қатарынан тапсырма берушілер көбейіп келеді. Кетпеңіз. Жалақыңызды молайтамыз» – деп жалынды.

	Осы мадаққа шешемнің буыны босай қалды. Жаутаңдап екі ұлына қарайды. «Не істейін?» дегендей, менен де пікір күтеді.

	Төрешілігін Нүкең шешті.

	– «Ендеше, тапсырманы ол кісі үйге алсын. Жеңілдеп қана, әрине. Ерекше маңызды, мәнді дегендеріңізді ұсынасыздар. Ол кісі орындап береді. Құрал-жабдықтарын үйге апарып құрасыздар», – деді. Тіпті, бұйрық қылғандай айтты.

	Тігін орталығы осы мәмлеге келісім білдірді. Іс мәшинесін, тағы басқа керекті жабдықтарын бір бөлмеге орналастырып берген. «Тәтемнің тігін фабрикасы» деп қылжақ қыламыз.

	Күннен-күнге мүддеміз азая берді. Қалауымыз толыса берді. Ендігі басты мүддеміз – ағатайымның үйленуі еді. Яғни, ағатайым өзінің таңдауы мен қалауын тауып, жар сүйсе дейміз. Мен болсам, ағатайымнан бұрын шықтым тұрмысқа. Қорғалақтап, ғұрыпты сақтауға-ақ тырыстым. Ағатайымның өзі рұқсатын айтып, ақ батасын берген. Тіпті, қолқалап, тілек қып тілеп, өтініш қылып өтініп, әбден мазаланып біткен. Ана кісі (енді Нүкең ғой, әрине) пәлендей пікір қоса қоймаған. Шешімді өзімізге салған. Ал өзіміздің шешіміміздің түйіні осы еді.

	Қуанышты Нүкең жеткізді. Маған ғана оңашалап сыр ашуы емес, төрт көзіміз түгел отырғанда салтанатты түрде жария етті.

	Шешем аңтарылып ағатайыма қарады. Сенер-сенбесін білмеген күмәнді кескін. Сонсоң барып күбір-күбір етті:

	– «Е, тәңірім, бір өзің жар бола гөр! Өстіп-өстіп түгенделе берсек, басымыз көбейе берсе... Жаным-ау, Нұрқаным-ау, бәрі сенің арқаң. «Құрып, суалып біткен-ақ шығармыз» деп өзегім өртенген. Пенде шіркін сонда да, өмірдің етегіне жабысып, ілініп-салынып жармаса береді екен. «Ендігі өмірдің маған түкке керегі жоқ» деп ойладым. «Менің де ендігі өмірге түк керегім жоқ» деп түйгем. «Әйтеуір, бойжетіп қалған қыз бала ғой. Осыным бір орнын тауып кетсе, басқадай жағдайдың бәріне де төзіп, ілініп-салынып жүре берермін» деп ойлағам. Енді, міне, Құдай тағала жан-жағымнан жарылқады да салды. Тфәй, тфәй! Қуанышы да, уанышы да ұзақ болғай!» – Шешем сөз аяғын бата қылып аяқтады. Бәріміз де бетімізді сипадық.

	Көңіліміз ұйыды. Жүрегіміз нұрланды.

	Кешікпей келін түсірдік. Маған жеңге ғой, әрине. Шашы белуарына түскен бадана көз, ақша жүзінен нұр төгіліп-ақ тұр. Танау ұшы сәл-сәл дөңгелене біткен, бірақ сүйкімді-ақ. Әрі сүйкімді, әрі тартымды. Қас-қабағы кербез керілген кермаралдың өзі. Көрген адам маңайына батпайтын кердең кербез емес, жан біткенді өзіне үйіретін нағыз мейірлі аналық кейіп. Сөзі де мөлдір, күлкісі де мөлдір. Қарап көзің тоймайды, тыңдап ынтығың таусылмайды.

	Ағатайым екеуі қатар түзеп жүрген-тұрғандарында айдын көлде таранған қос аққудың кейпінен аумайды-ау, шіркін! Аумайды-ақ! Сыртынан қарағандардың бәрі қызғаныш қылып сұқтанбайды, қызығады. Әрі қызығады, әрі сүйсінеді. Мен сөйттім. Бәлкім, сәл-пәл қызғаныш қылғандаймын ба. Өзім үшін емес, Нүкең үшін. «Нүкеңе де осындай жар неге кезікпеді екен?» деп арман қылсам керек. Өзімді жеңгеммен салыстыруға, тіпті, батылым да бармайды. Ол – көктегі ай, мен – жердегі көп пенденің бірі.

	Көктегі айды Нүкең де аңсайтын шығар. Аңсайды, қызығады, әрине. Сонсоң барады да, маған көңілі толмай қалады, әрине. Мен болмаған да...

	Үшеуміз ойын-сауық кештеріне жиі барып жүрдік. Жастардың көбі сонда жиналады. Ән тыңдайды, би көреді. Сонсоң, өнері барлары өздері де өнерлерін көрсетеді. Нүкең де, ағатайым да өнерлі жігіттер еді. Домбыра тартатын. Домбырамен ән салатын. Асқақтатып, тамылжытып, төгілтіп, үзілдіріп жіберетін. Өзің де әнге балқып, үзіліп кете жаздап отырасың. Әншіде еш жұмысың жоқ. Әнге ғана балқисың. Әнмен қоса соның барлық тактысына берілесің. (Баршын апай дәл осылай айтты. «Әннің тактысы» деді. Ұлы Абайдан кейін тіліне қолданған адам осы кісі ғана шығар. «Ләпке» деген сөзді де осы кісі жаңғыртып қолданды. Ұлы Абайдың ұлағатын көңіліне бәс

	еткен адам екенін әу бастан-ақ аңғарған едім.)

	Кез-келген ойын-сауықтың мәртебесін көтеріп, мәнін арттырыпақ жібереді. Қыз біткеннің көздерінің құрты екеуіне түсетін. Екеуі үшін мен мақтанып, іштей сүйсінумен отырам. Көңілімде ешқандай қызғаныш, күдік жоқ. Мақтаныш бар. Сүйініш бар.

	Арамдық ойламағандықтан ба, әлде жастығым ба, ештеңеден секем алып, қауіп қылу деген қаперіме де кірмейді. Және ағатайым да, Нүкең де қайта-қайта жаныма келіп, айналсоқтап жүреді. Кезеккезек биге шығамыз. Менің бишілік өнерім шамалы, әрине.

	Биік қабақ, ақша маңдай кербез қыз бізден кейін кірген. Қасында тағы екі қыз бар. Сірә, шашбауын көтеруші нөкерлері болса керек. Екеуі екі жағынан кезек-кезек шығып қыбын табуға тырысады. Ана қыз ешқайсысына бұрылып ишара жасай қоймайды, емеурін де білдірмейді. Ана екі қыз, сірә, табынушысының қасиеті мен қалауын ішкі пиғылынан түсінетін болса керек, қажетін қалт жібермей орындап, бәйек қағып жүр.

	Үшеуі өзді-өзімен ғана биге шығады. Әркім-әркімдер талап қылып көріп еді, тіпті, мезреті де қылмады.

	Байқаймын, ағатайымның да, Нүкеңнің де делебелері қозулы. Әрі намысқа күйетін сықылды.

	– «Баршынжан, саған жеңге табылды». – Нүкеңнің сөзі нық. Сенімі кәміл. Жымың қағады. Ана кербез қыз жақты жанарымен ишаралады.

	Ағайым естіп тұр. Сыңайы, көңілі ауып тұрғаны анық. Тек, ана қызды жағалап жүрген көп пысықпен бәсекеге түсуге қош емес.

	Өзіне лайық көрмейді немесе бекершілікке саяды.

	Нүкең ағатайымның құлағына әлдебірдеңелерді құлшына сыбырлады. Ағатайым сәл жымиып басын изеді.

	– «Ана қыздың тамырын басып көрейін». – Нүкең менен рұқсат сұрап ілтипат қылды.

	– «Кім үшін?» – деппін. Қызғанышым қоза қалса керек. Дүз де-генмен, затым әйел емес пе, әйел табиғаты жеңе қалса керек.

	Нүкең бұрқ етіп күліп жіберді.

	– «Жаным-ау, мен жүрек қалауымды да, бақытымды да тапқан адаммын. Әлемнің періштесі қолыма қонған ең бақытты жанмын мен. Тойшекеңнің қамы ғой бәрі де». – Дегенмен, әдеттегі Нүкең емес, қутың-қутың етеді.

	Үндемедім.

	Ана кербез қызға алдымен Нүкең барды. Құлжыңдап, жылмың қағады. Бірдеңелерді айтып жатыр. Ана кербез қыз керіліп тұрмады, сызылып ізет қылғансыды. Сөздеріне басын шұлғып, құптау білдірді. Қасы-көзі құбылып жайнаңдай түсті. Жүрегім өрекпи соғып мен тұрмын. Көз қиығыммен ағатайымды бақылап қоям. Іштей тықыршып тұрған сықылды. Кербез қыздың кер қабағы жазалаң тартып, жүзі жібіген сайын ағатайымның қыбы қанып, мерейі үстем тарта беретін сықылды. Нүкеңнің орнында өзі тұрғандай қоқи ланады. Ал мен болсам, жан дүнием үзіліп барады. Тағат, сабырым таусылып, өрекпіп тұрмын. Енді бір сәтте екеуі билей жөнелді. Жинал ған топтың көпшілігі-ақ ауыздарын аңқитып екеуіне қарап қалыпты. Қызыққандар да, қызғанғандар да анық байқалады. Мен онан сайын қалшылдай түстім. Ауылдағы тарпаң қылығыма басып, ана қызды айдап шықсам ба деп те толқимын. Қисыны келіп-ақ тұр. Тек, арада өткен жылдар, әрқилы көрген-түйгендер көңілге ұстамдылық ұялата береді. Әйел болып еркекті қызғанғаным алғаш рет шығар. Алғаш рет дейтіндей, уақыт та көп өте қойған жоқ қой, сірә, қызғанышымның басы сол шығар. Басы да, аяғы да сол болса керек.

	Әрі қызғанып тұрмын, әрі екеуінің жарасымына қызығып та тұрмын. Кербез қыз да сұңғақ бойлы екен. Төбесі Нүкеңнің құлақ түбіне жетер-жетпес. Билеген сәттерінде екеуінің бастары түйісіптүйісіп қалады. Би ырғағының әсерімен абайсыз сүйкесіп қалған бастар ма әлде қызулық пен құштарлық еріксіз жеңген сезімнің күші ме?

	Пәлендей бір талғау түйіндеп, ой тоқтата қоймадым. Көңілім ешқандай тиянақ таба алмады.

	Маған көмекке уақыттың өзі келді. Тықыршып тұрған қалпымда аналардың билері аяқталды. Ағатайым бізге қарай жылжыды. Нүкең кербез қызды қолынан жетектеп алыпты. Көңілі көк тіреп келеді.

	– «Бұл өмірдегі менің таңдауым да, қалауым да осы кісі. Менің зайыбым. Аты – Гүлбаршын.» – Алдыма иіліп, алақанын жайды.

	Мен қолымды бердім. Көңілім қайта көншіді, қайта шалқыды. Ана кербез қызға да ықыласым түсті. Тек, аздап қысылыңқырадым. Ағатайымнан ыңғайсыздандым. Нүкең тым ашылыңқырап кетті. Екеуі қанша дос болғандарымен, мен қарындастық жолымнан аттаған емеспін. Әрине, орнымен әзілге, ретімен қалжыңға жиі-жиі баратынбыз. Ал шешемнің көзінше де, әсіресе, ағатайымның алдында сыпайылықтан жазбайтынбыз.

	Мына жерде Нүкең еркінірек кетті. Мен де еркінен шыға қоймадым.

	– «Бұл мырзаның аты – Тойшан. Сегіз қырлы, бір сырлының нағыз өзі. Өнерінің бір қырын жаңа өзіңіз де тамашаладыңыз. Оның үстіне, Гүлбаршынның ағасы. Менің қайнағам». – Нүкең әдейі үлкейтіп айтты.

	– «Сонда?..» – Кербез қыз үшеумізге кезек қарайды.

	– «Сонда... Ең бастысы, екеуміз жан қиысар достармыз». – Нүкең мақтаныш қылды. Әрі мақтаныш қылды, әрі жан жүйесі мейірленді. Екеуінің достығынан жүрегі де, жаны да ерекше ләззат табатыны апайқын танылды.

	– «Достықтарыңыз туысқандықтан бұрын басталған ғой, сірә?» –Кербез қыз сөзін де, көзін де ағатайыма бұрды. Үні сөздің лебін желпігендей.

	– «Көп бұрын. Екеуміз де ауылдан келіп, осы қалада бірге оқығанбыз. Бірге оқыдық. Бірге жаттық. Үш жыл бойы жұбымыз жазылған жоқ... – Ағатайым да достықтарын мақтаныш қылды. –

	Енді, міне, қайта табыстық.»

	Кербез қыз шынымен-ақ сүйсінген кейіп танытты.

	Тап сол сәтті ағатайым пайдалана қойды. Кербез қызды биге шақырды. Нүкең де маған құшағын жайды.

	Екі жұп ортаға шықтық. Би тобындағы көпшіліктің назары бізге ауды.

	Ағатайым мен кербез қыз дөңгелене қалықтайды. Аяқтары жерге тимейтін сықылды. Қалықтай ма, қалқи ма, әйтеуір, жер мен көктің ортасында шалқып жүргендері анық.

	Мен де тырысып бақтым. Нүкеңді ұятқа қалдырмай, бәсекеден ұттырмайын деп тырыстым. Екі жұппыз. Бір-бірімізбен іштей бәсеке сияқтымыз. Айнала тамашалаған көп жанар. Олар да біздерді салыстырып, салғастырып тұр. Нүкең мені би үйрету тобына қатыстырған. Ылғи да ықылассыздық білдіруші едім. Соныма енді опық жедім. Сөйтсе де, тырысып бағулымын. Нүкең де сөзімен де, қимылымен де демеп, әрі жігер береді, әрі үйретіп қояды.

	– «Атпен жүргенде жақсы аттың аяңы, желісі, жорғасы мен ша-бысына бүкіл денеңмен икемділік білдіресің ғой. Би де сол сияқты. Саздың әуеніне қарай денеңді толқыт. Тақымыңды бірде қысасың, бірде босатасың. Енді бірде мүлде жайбарақатсың. Соның арасынша, жүрісің қайта тездейді. Бірте-бірте екпіндете бересің. Енді тақымыңды басқаша қысып, бүкіл денеңді ширақ ұстап, ширата түсесің. Аттың жүрісі бойыңды билейді. Сүйсініп, сүйіне түсесің. Аттың өзімен де, жүрісімен де бірігіп кеткендейсің. Ат шауып келе жатқан жоқ, өзің шауып келе жатырсың. Ат желмейді, сен желесің. Аяңдаған да, жорғалаған да өзіңсің. Мына жерде де сөйт. Бәрін ұмыт. Тек әуенді ғана барла. Соған елті. Әуеннің лебіне қарай қимыләрекет жаса. Әсер ал. Елті. Денеңді толқыт». – Сөйлеп жүр. Қимылқозғалысымен түсіндіріп, көрсетіп жүр.

	Жұрт қол соқты. Әрине, негізгі құрмет ағатайым мен кербез қызға арналулы. Мен де қуаныштымын. Ағайым үшін мақтанулымын. Кербез қыздың биіне сүйсіндім, әрине. Әрі сүйсіндім, әрі тамашаладым, әрі қызықтым.

	Ендігі кезекте жұп ауыстырдық. Мен ағатайыммен жұптастым.

	Кербез қыз Нүкеңмен жұп құрады. Екеуінің биіне тағы сүйсіндім.

	– «Ана қыз биші екен», – деймін ағайыма.

	– «Өзіңе жеңге етіп берсем қалай қарайсың?» – Ағатайымның қалжыңы емес, шын-ақ ниеті сияқты.

	– «Тым кербез екен», – дедім. «Біздің қолымыз емес» дегенді ұқтырғаным.

	Көне ме, көнбей ме? Оған пәлендей қам жей қоймасақ керек.

	Ағатайымды жер бетіндегі жігіттердің бәрінен артық санаймын. «Нүкеңнен де артық санайсыз ба?» дейтін құйтырқы сұрағыңды дайындап тұрғаныңды сезем. Нүкең де асылым, ағатайым да асылым. Екеуіне де жан теңгермеймін, әрине. Бірі – ағайым, бірі – жарым болғандықтарынан емес. Шындығында да, жігіттің төрелері еді. Баға жетпес жандар еді. Келбеттері қандай! Екеуі де аққұбаның әдемісі. Кең маңдайлы, қою қара қасты. Жазық кең маңдайға қою қара қастың астасып үйлесуі қандай! Ерекше сұс береді. Сонымен қатар, ақыл мен ойдың нұрын шашқандай ерекше бітім танытады. Нүкеңнің қабағы жауқабақтау. Бет әлпетін тым сұсты қылып көрсетеді. Алайда, жанары ерекше мейірім төгіп, іші-бауырыңды аймалап тұрады. Сырыңды айтып, мұңыңды шаққың келеді. Жан дүниеңді ақтарып, жүрек сырын жайып салсам дейсің. Ал ағайым нағыз жазық маңдай, жазық қабақтың өзі. Атжақты болғанымен, шықшыты шығыңқы емес. Көз аясынан екі жағына қарай тегістеле созылып, құлақ тұсына қарай жалғаса береді. Ал Нүкеңнің жауқабағы мен шығыңқы шықшыты бір-біріне өзінше үйлесімді танылады. Өзінше үйлесімді, өзінше жарасымды. Өзінше дегенім әлсіздеу болар, бет әлпетіне ерекшелік нұсқа беретін басты көрінісі ме екен, әлде?

	Ой, жалған-ай десеші! Өз бетінше туып, өз бетінше өскен адамды құрықтап ұстап, шеңберден шығармай, жүрген-тұрғанының бәрін есепке алып отырудың жөн-жосығы қаншалықты қисынды екен? Еркін туған адам еркін жүрмес пе? Әрине, өз бетімен сандалып кетпес. «Қоғамға қызмет етсін, ел-жұртына пайдасын тигізсін», – дейді. Жөн-ақ. Бірақ күндіз-түні құрсауда жүргендей тізгіндеп ұстаудың не жөні бар? Таң атады – барады. «Қызмет» деп атайды. «Жұмыс» деп атайды. Күні бойы соның арқанында тізгіндеулі. Күн батады, үйіне қайтады. Күні бойы жүйкелеген құрыс-тырысын жазуға да мұршасы жетпейді. Бала-шағасы тауқыметінің қам-қаракетіне лаж іздеумен санасын сарқады. Әйтеуір, жылына бір рет өміріне сәуле жүгіргендей болады. Жылына бір рет тиетін демалыстары бар. Қай жыртықтарына жамарларын білмей, дел-сал күйге түседі. Әлдеқайда барғылары келеді, жағдай жоқ. Туған-туысқан аралағылары келеді. Қол қысқа. Өзінің жыртық, жамауларына жапсыру да талайдан бері жан-жүйесін жеген сартап алаңы еді. Соның қисынын және іздейді.

	Бала-шағаның күзгі науқанының қамы және бар...

	Ойбу, жаратқан-ай! Сонау арғыны айтып отырып, бергідегі жөнжосықпен қабаттастырып жіберіппін ғой.

	Сөйтіп, сол жолы кербез қызбен таныстықты тереңдеттік. Тез шүйіркелестік. Үшеуміздің жай-жапсарымызды қызыға тыңдады. Нүкең екеуміздің ерлі-зайыпты екенімізге қызықты. Қызықты ма, қызықтады ма, әйтеуір, разылық кейіп танытты.

	Биден ертерек шығып, ресторанға бардық. Бәрін ұйымдастырып жүрген – Нүкең. Сәті түсіп тұрған сәтті істі онан сайын қисындастыра түскісі келсе керек.

	Кербез қызбен таныстығымыз жалғаса берді. Аты – Ақбілек екен. – «Туғаннан-ақ аппақ болып туғансың ба?» – деймін.

	Кербез қыз көңіліне алмайды. Қас-қабағын бірдей керіп, мерейлене жымияды.

	– «Сірә, солай шығар», – дейді сонсоң. Мені еркелете сөйлеуге бейіл. Үш жас үлкендігі бар екен. Соған бола: «Ақыл-есім де үлкен. Көрген-білгенім де көп», – дегенге сенімі кәміл сияқты.

	Әйелдік жолымды бұрын бастаған мен керісінше қорытам. Ақбі лекті ақ үрпек балапан санаймын да, өзімді жол көрген көшелі сезінем.

	Алайда, Ақбілектің мені еркелеткені жаныма жайлы тиеді. Ерке өстім. Бір өңірдің алыс-жақынының бәрі еркелетті. Тыюсыз ерке өстім. Содан гүрс етіп құлап, екі аяғым көктен келді. Бірден батпаққа баттым. Сөйтіп жүргенде құдай қайта жарылқады. Нүкем ардақ тұтты. Төбесіне көтеріп еркелететін ағатайым бостандыққа шықты. Шешемнің шыбын жаны менің үстімде.

	Иә, жаныма жақын адамдардың еркелетуіне кенде емес едім. Сөйткенмен де, Ақбілектің еркелетуі басқаша танылды. Басқа бір әйел затының екінші бір әйелді бағалап, соған орай еркелете білуі – өзгеше көрініс, сирек құбылыс болса керек. Әйел көңілі – тараң. Бірінің артықшылығын бірі көңіліне сыйғыза бере алмайды. Тіпті, артықшылығы түгілі, теңдестігінің өзін бағалай қоюы тым қиын, тым сирек.

	Ақбілек менің барша қадір-қасиетіме жетіге қойды дей алмаймын. Бірақ қылықтарымды ұната білді. Ұнатты, көңіліне қонды. Кей-кейде асыңқырап кетсем, жұмсақ қана жымияды да, басымды кеудесіне басады.

	– «Сен әлі баласың ғой. Тентек баласың. Әрі тентексің, әрі ерке-сің. – Сәл кідіріп барып сөзін қайта үстемелейді. – Әрі бақытты - сың». – Жеңіл ғана күрсініп салады. Менің бақытымды қызғанғаны немесе қызыққаны емес. Өз тағдырына білдірген алаңы болса керек.

	– «Өзің де бақытты боласың», – дедім.

	Ақбілек жалт етіп бетіме қарады. Өңінде әрі таңырқаған, әрі сүйсінген леп бар.

	– «Оны қалай білдің?» – Құмарта сұрады.

	– «Менің ағатайым да жігіттің төресі!» – Мақтанып, қопайыстанып қойдым.

	Ақбілек бұрқ етіп күліп жіберді.

	– «Ол кісінің жақсылығының менің бақытыма қандай қатысы бар?» –Тіпті көлденең біреудей сөйлейді.

	Орнымнан атып тұрдым. Жағынан тартып жіберуге шақ қалдым. Ақбілек те сасқалақтап қалды. Бірден-ақ ақталуға кірісті.

	– «Жаным-ау, ағатайыңның маған салған бір ауыз сөзі жоқ. Бәрің сыртымнан иемденесіңдер». – Өкпе ме, қалжың ба, наз ба, әйтеуір, көңіліндегі түйткілі екені анық. Әрі түйткілі, әрі көңіл наразылығы.

	Үндей алмай қалдым. «Ұзын арқан, кең тұсауға» салып, созыңқырап жүрген Ақбілектің өзі деп жоба қылатынбыз.

	Ақбілекке шешем пейілін де беріп, ықыласы мен көңілін әбденақ аударған тұғын. Рас, алғашқыда тосырқай қарады. «Тік бақай, кердең, тым кербез сияқты көрінеді. Кірігіп кете қоя алар ма екен», деген. Бірте-бірте әлгі жорасынан бері қайта бастады. «Сыртқы кейпі ғана тосын танылады екен. Әйтпесе, ішкі жаратылысы басқадай түрлі. Ізетті. Төгіліп тұрған мейірімі де мол». Өстіп мақтай жөнелетінді шығарған. Келе-келе өзіне меншіктей бастаған. Тіпті, меншіктей бастағаны соншалық, мені бөлек үйдің адамына санап, кейде бөліне қалатын. Онысын өзі аңлай қоймайды, әрине. Мен әдейі бұртия қоямын. «Алаладың. Бөлектедің», – деймін. Шешем шырпыры шығып шыжбақтайды да қалады. – «Жә, оны қайдан шығардың тағы. – Сәл толғанып қалады да, қайта жалғайды. – Тегінде, қыз бала жат жұртқа кетеді. Үйге келген келін сол шаңырақтың санатына қосылады. Келін мен ене тату-тәтті тұрса, сол үйдің мүлік қазынасы да, ас-суы да екеуіне ортақ. Бірінсіз бірі тамақ іше алмайды. Бірі жоқта бірінің тамағынан ас өтпейді. Бір сықпаны бөліп жейді.» – Мұнысы мені жұбатқаны емес. Ақталғаны да емес. Мән-жайды түсіндіргені сияқты. Әрі мән-жайды түсіндіргені, әрі болашаққа ескертпесі.

	Көрдіңіз бе, тәрбиенің жүйесі қандай! Мені болашақ ана, онан арыда – болашақ ене деп, соған тәрбиелік жол нұсқағаны.

	Ақбілектің өкпе-назын ағатайыма айтпаққа оқталғам. Жемежемде қайта толқыдым. Жөнін келтіре алмайтын сияқтандым. Сонсоң, Нүкеңе айттым.

	Нүкең әрі таңырқады, әрі кейістік білдірді. Досын ( «қайнағасы» демей, «досы» дегенді әлдеқайда жақын санайтынмын) мұншалықты босаң деп ойламаса керек.

	Нүкең сол бетінде-ақ ағатайыма жөнелген.

	Екеуі жақсылап тұрып талдаса керек. Талдауы ма, ақылдасуы ма, әйтеуір, ақыры, бір түйінге келсе керек.

	Ағатайым ақыл-кеңесті Ақбілектің өзіне салыпты. Әсіресе, көлденең тартқаны шешеміздің жағдайы болса керек. Шешеміздің де байдың қызы, байдың келіні, байпатшаның әйелі болғанын айтады. Кісі жұмсап, өзіне өзге біреудің қызмет көрсеткеніне әбден бой үйретіп кеткенін ескертеді.

	Ағатайымның ескертпелеріне Ақбілек таңырқапты. Әрі таңырқапты, әрі түсінбепті.

	– «Ал сонымен...» – Бағжиып ағатайымның бетіне қарапты.

	Ағатайым сасып қалса керек:

	– «Алдын ала ескертіп жатқаным. Шыдай аласың ба, шыдай алмайсың ба деп...» – Күбір-күбір сөйлеп, төмен қараса керек.

	– «Сонда мұның – ашылып маған сөз салғаның ба? Әлде өткен заманнан айтқан ертегің бе?» – дейді. Ағатайым онан сайын ыңғайсызданып ебі қаша түседі.

	Сол екі ортада Нүкең барып араға килікпей ме. Ақбілек ағатайымды тағы да қалжыңға іледі.

	– «Тойкеңнің жүрегін осы уақытқа дейін ұқпай жүрсің бе?» –дейді.

	– «Ал ұқтым. Сонда не қыл дейсіңдер енді? Тойкеңнің қолынан ұстап, үйіне ертіп апарып, өзім кіріп алайын ба?» – Қалжың араластырып айтады ғой, әрине. Қалжың араластырса да, Тойкең мен Нүкеңді қосып қойып өстіп іреп салмай ма. Енді Нүкеңнің амалы таусылады. Амалы таусылады. Сөз таппайды. Көмекті тағы да Ақбілектің өзі ұсыныпты. Үнсіз келіп ағатайымды құшақтап, маңдайын кеудесіне басыпты.

	– «Екі ақымағым-ау, мені, сонда, анадан тумады дейсіңдер ме?! Шешем жасымда қайтыс болып кеткен. Сонан бері ана көкірегін иіскемей өстім. Сіздің үйдегі шешемді көргенде мерейім өсіп, қандай төлежіп қаламын! Соны бір байқамадыңдар ма?» – Ақбілек екі жігітке кезек қарайды.

	– «Байқадым», – дейді ағатайым міңгірлеп.

	– «Ендеше?» – Ақбілек ары қарай қуарлай түседі.





– «Онша түсінбегем...» – Ағатайым айтып үлгермей-ақ Ақбілек маңдайымен ағатайымның төсін түйгіштей жөнеледі.

	– «А... а... «Түсінбедім» дейсің бе? Кеще екенсің ғой. «Сенбедім» десейші. Менен зымияндық күткен екенсің ғой». – Ақбілек енді бодабодасы шығып өксіп жылап, кішкентай жұдырығымен ағатайымның кеудесінен түйгіштей беріпті. Қашанғы түйгіштесін, әлі бітіп, дымы құрып, булығып сәл тұрыпты да, ары қарай жүгіре жөнеліпті.

	Екі мырзамыз салбырап үйге келді. Өң-түстері шамалы. Салдары суға кеткен кейіптері бар.

	Болған жайды баян қылды.

	Шешем бұлқан-талқан ашулансын келіп.

	– «Пәлі, екеуің де маубас екенсіңдер ғой. Сөлбірейіп сен жүр-дің. – Ала көзімен жақтырмай ағатайыма қарады. Ағатайыма зекіп сөз айтқаны осы ғана шығар. – Балам, сен де жеме-жемге келгенде түк таппай қалыпсың ғой.» – Кейістік өңін Нүкеңе аударды.

	Екеуі әлі солбырап тұр. Сөз жоқ, үн жоқ. Қайтерге білмеген лажсыз қалыптары.

	– «Енді не істейміз?» – Шешем ақылды менен сұрады.

	– «Мен барып қайтайын», – дедім. Лаждың жалғыз түрі сол ғана еді. Бірақ барғанда не бітіре қоям? Не деймін? Ол жағы мәлімсіз. Мына екі кісінің атынан кешірім сұраймын ба? Екеуінің әбес қылықтары үшін мен ақталамын ба?

	Не де болса, тәуекел. Затым әйел ғой, бір ебін келтірермін деп бекіндім.

	Шешем оқыс байламға келді.

	– «Ақбілекке менің атымнан сәлем айт. Үш күннен кейін құда түсе барамыз. Ар жағында үш күн өте үйге алып келеміз!» Шешем кесіп-пішіп тоқ етерін бір-ақ айтты.

	Мұны қалай жеткізем? Өтілу, тілек емес, бұйрықтың өзі.

	Бардым. Сыртта, бау-бақша жиегіндегі үлкен ағаштың көлеңкесінде отыр екен. Өңі сынық. Қабағы сәліңкі. Маған жай ғана бас изеді. Қобалжып барған көңілім онан сайын айран асыр болды.

	Отырған қалпында иығынан құшақтадым. Емеурін жасап қолымның сыртынан сипады.

	Екеуміз де үнсізбіз. Өзді-өзімізді қолайсыз сезінеміз. Сөзді қайсымыз бастауымыз керек? Қисынын келтіре алмай әлекпіз.

	– «Барды ма?» – Жақтырмай айтты. Жөн-жосықты білмейтін әлдебіреулерді мұқатқандай леп бар.

	– «Барды,» – дедім. Мен де соларды сырттарынан нығыртқандай пішін таныттым.

	– «Жұбатайын деп келдің бе?» – Көмейі бос. Жылап жіберуге шақ отыр. Білдірмегенсиді. Бәрімізге де немқұрайдылық танытқандай.

	– «Шешем рұқсат сұрайды», – дедім.

	Бетіме таңырқай қарады. Ақ жүзіндегі қарақат көзі соншалқты жәудір, соншалықты тұнық еді. Кіреукелеп жеңіл мұң торлаған.

	Бірақ бояуы тұнық.

	– «Менің қандай рұқсатым керек екен?» – Жақтырмаған сыңа-йынан әлі де айни қоймады.

	– «Әуелі өзіңнің алдыңнан өтілуге жіберді. «Құда түсуге келеміз», – дейді. – Кідіріп Ақбілектің бет-жүзін барладым. Селк ете түскендей болды. Оқыс хабардан шошынғаны емес. Күткені айқындалып, көңілі лепірген қуанышы да білінбейді. Сөйтсе де, бейжай күйден шыға қалғаны ап-анық.

	Мен төндіре түстім.

	– «Сендердің ешқайсының маған төркін-жұрағат та, қоныс та болмайсыңдар. Ендігі қонысым да, ұрпақ өрбітерім де Ақбілегім болады. Тезірек қолыма қондырып беріңдер дейді дедім». Қойшы, әйтеуір, төндіріп-ақ жатырмын.

	Алдына сүзіле қарап біраз отырды.

	– «Кешке әкеммен ақылдасайын», – деді. Өгей шешесі турасын-да ештеңе айта қоймады.

	Ертеңінде қайта бардым. Жымиып күледі.

	– «Сонда ана ағатайың қызды өзім әкеліп түсірдім деп иемдене қала ма? Әлде «шешемнің әкеліп бергені» деп малданып жүре бере ме?» – дейді. Кінәлағаны емес. Қайта, еркелетіп, көтермелеп қойғаны сияқты. Сияқты емес-ау, дәл солай еді. Мойнына асылып, бетінен сүйдім.

	– «Соларға сын өтпейді ғой деймін, Ағкем. Енді сені «Ағкем» дейін. Ағатайым мен Ағкем. Бұл өмірде енді ең асылым да, ардағым да үшеуіңсің. Шешемнің жөні бөлек қой, әрине!» – Тағы да бетінен сүйдім.

	– «Асылың мен ардағың көбейе берсін, жаным. Мен сені «Еркем» деймін. Бірге қартаяр күнге жеткізсін. Қартайған шағыңда да «Еркем» деп отырармын өзіңді.» –Үні қобалжып шықты. Қуаныштың, үміттің қобалжуы еді. Маңдайымнан сүйді. Ой, дүние-ай десеңші. Дәл сол сәттегі қуанышым мен бақытымда шек болсайшы! Өмірдегі бақытты күндерімнің, ерекше күндерімнің бірі еді! Ондай күндерім саусақпен санарлық қана.

	Қуанышым кеудемді жара кернеді. Иә, жүрегімді тасытып, кеудемді кернеп барады. Тезірек қайтуым керек. Үйдегілерді қуантуым керек.

	Шешемнің тапсырмасы бойынша, әке-шешесінің туған-туысқан, жора-жолдастарын сұрадым. Кәдуелгідей, сый-сияпатпен, құда түсудің жөн-жоралғысымен келетінімізді айттым.

	Безек қағып, ыршып түсті. Әкесі тыйым салыпты. Оның үстіне, соңғы төрт-бес жыл межесінде ғана басқа қаладан көшіп келген екен. Әкесі әрі кісікиіктеу адам болса керек, дос-жаран қылып ешкіммен жұғыса қоймапты. Бұл жақта туысқандарынан ешкім жоқ екен.

	Бәрін сол қалпында жеткіздім. Ақылдаса келе, әкесіне жақсы кос тюм алдық. Көйлек қостық. Шешесіне не лайықтауды білмей, тосылып қалғанбыз. Көйлек-көншектің жолы басқаша, әрине.

	Шешем күйбеңдеп барып сандығын ашты. Сандығының түбін қармалап, бір түйіншек алып шықты. Түйіншекті шешіп, тағы бір түйіншек шығарды. Мұнтаздай қылып, тәптештеп түйген шапшағын түйіншек.

	Алдымызға қойды. Өзі шешті. «Аһ» деп демімді бір-ақ алдым. Бассалып үстіне құлай кетуге шақ қалсам керек.

	– «Мынау кімге?» – Даусым әрі қаттырақ, әрі қызғанышты шықса керек.

	– «Сабыр, сабыр. – Шешем салқын үнмен кейін қайырды. – Тойшаным туғанда-ақ осы затты кіндік шешесі сыйға тартып еді. Алғашқыда біз де түсінбегенбіз. Жаңа туған ұл балаға қыздың сырғасын сыйлағаны несі дейміз ғой, баяғы. Өзі бала көтермеген кісі еді. Шешесінен қалған мұра екен.

	– «Тойшанның өз сыбағасы – өз алдына. Мынау – Тойшанымның болашақ келіншегінікі. Соған лайық. Сол тақсын. Басқа ешкімге таққызып қойма, деп тапсырды.»

	– «Ұйбай, Керімбала-ау (аты – «Керімбала» еді), Тойшанның соңынан қызды болсақ қайтеміз?! Мынаны соның құлағына ілмей мен шыдаймын ба? Мұны тағып жарқ-жұрқ етіп жүрмей ол шіркін шыдай ма деймін ғой.»

	– «Бүгіннен бастап ешкімге көрсетпей тығып таста. Қызды болсаң, қаншасы туса да, үлде мен бүлдеге, асыл мен алтынға қалай бөлеймін десең де құдыретің жетіп тұр ғой. Бір салпыншақты сақтаудың айла-шарқын табарсың», – дейді.

	Әкелерің арқа-жарқа болып қуанды.

	– «Сен сақтай алмасаң, өзім сақтаймын», – деді. Өзінің кішкентай ғана қобдишасы бар еді. Малының, жерінің, үй-мүлкінің заңдастырылған дөкіменттерін, тағы басқа заттарын сақтайтын. Сол қобдишасының түбінен осыған бола қосымша түп жасатты. Жасырын тетігі бар. Негізгі құлып салмасының бір жеріне жалғасқан. Соны басып қалса ғана ашылады. Соған тығып сақтады. Кіндік шешелігін сылтау қылып бір үйір жылқы айдатты. Олар да байдың қатарына жататын, бірақ бізден гөрі төменгі қатарда еді. Әбден разы болып ол кетті. Кейінде әкеңе тілек қылып жүріп мына сақина мен сырғаны алғыздым. Мұны саған арнағам. Жеңгеңнің құлағына сырғаны таққанда сен де нәубаз болмасын дегенім. Бұл екеуі де ешкімнің асылынан кем емес. – Шешем сақина мен сырғаны менің алдыма қойды. Екеуі де көздің жауын алады-ақ. Сырғасы екі бунақ. Бірінші бунағындағы шет-шеті әсем өрнектелген тұтас алтынның дәл ортасына мөп-мөлдір көгілдір тас орнатқан. Аспаннан да көгілдір ғой деймін. Иә, аспаннан да көгілдір, аспаннан да мөлдір. Бірінші бунақ пен екінші бунақ әдемі зерленген бунақтала бұралған алтын шынжырмен жалғасқан. Жалғастырған шынжыры жай ғана жасауша емес, өрме жіп. Иә, алтыннан өрілген алтын жіп. Сырғаның төменгі бунағының тасы – сарғыш. Сап-сары емес, сарғыш қана. Бірақ ерекше өңді. Үстіңгі көгілдір мен астыңғы сарғыш тас бір-бірімен ерекше үйлесім тауып, біріне-бірі жылу шашып тұрған сықылды. Жылу шашады. Сәуле құяды. Егер бірінің түсі басқаша болса, дәл мұндай үйлесім мен келісім таппас еді деп ойлаймын.

	Жүзігі екі сырғаның жалғасы сықылды. Алтыны да, тастары да онан көрі кесектеу. Бірақ алтынға салған өрнектерінің өзі жеке-жеке асыл тас сияқты жалтырайды. Қалай жалтырады? Қалай жалтыратты – оны түсінбедім. Ең кереметі – жүзікке салған бір тұтас асыл тас тең жарма екі түсті. Бір жартысы – көгілдір, бір жартысы – сарғыш. Құлақтағы сырғаның екі тасы жүзіктің ортасына сәнімен жымдасып орныға қалыпты. Екі бөлек тас, әрине. Лағыл ма, маржан ба, жақұт па? Әлде гауһар тас па екен? Әйтеуір, ең асыл тастың бірі. Бәлкім, екеуі екі түрлі асыл тас шығар. Соның анық-қанығына жеткен емеспін. – «Осыны жасаған зергерге әкелерің екі жорға, бір жүйрік берді. Ешкімнің қолына да, құлағына да әлі тағылған жоқ. Бірінші болып өзің тақ. Өзің тоздыр. Тозбайды ғой, әрине. Мұрадан-мұраға айналып ұрпағыңа қала берсін». – Шешем жүзікті қолыма кигізіп, сырғаны құлағыма тақты. Үшеуі де (шешем, ағатайым, НҮрекең) тамсанып, тамашалап, құттықтап жатыр. Жарасымы мен сәнділігіне тамсанды. Мерейім өсті, көңілім көншіді.

	– «Жақсыны көрмек үшін деген, ең болмаса, ұстап көрейік те деймін.» Бар аңсарым мен қызығушылығым ана сырғада. Қолыма алдым. Үш бунақ. Менің сырғамды осының үлгісімен жасаса керек. Бірақ мынаның шеберлігі тіпті айрықша. Үлбіреп тұр. Төгіліп тұр. Қатты затқа «үлбіреп тұр, төгіліп тұр» деген анықтаудың қаншалықты лайық екенін білмеймін. Ал шындығы солай еді. Үлбіреп тұр. Төгіліп тұр. Қанша бүктесең де бүктеле беретін сықылды. Қайта жазсаң, сол қалпы қайта жазылады. Бір селдір, бір секеу түспей сол табиғи күйін қайта табады. Бүктесең – бүктеледі. Созсаң – созылады. Соның бәрі ана үш бунақтың әсері. Көзді алдап, көңіліңді арбап, сиқырланып құбылады. Құлаққа ілер ілгішегінен ұстадым. Су етіп төгіліп қоя берді. Сусып қолымнан түсіп бара жатыр екен деп ойлағам. Жоқ, шегіне жетті де, серпіліп тұра қалды. Үш бунағы бірдей дір-дір етеді. Теңселмейді, қалтырамайды. Діріл қағады. Сәл-сәл тербеліп дірілдейді. Үш бунақтағы үш тас жарыққа шағылысып жарқ-жұрқ сәуле шашады. Бірінші бунақтағы гауһар тас екен. Неше миқам қыры бар. Әр қырының өзі өз алдына сәуле төгеді. Онысы неше түрлі құбылып, жан-жағына атылып, шашырап жатыр. Атылып барады да, құбылып тұрып алады. Сонсоң қайта жиналып, тастың өзіне оралады. Қайта шапшиды. Тасты қалай төңкерсең – нұр сәуле де солай құбылады. Жүгерінің дәніндей ғана қырлы тас. Былай қарасаң, оншалық әсерлі емес сияқты байқалады. Ал жарыққа сәл ғана құбылтсаң болды – жан кіріп сала береді. Иә, жан кіреді. Әлденеше түспен құбылады. Шашыратқан сәулелері біресе аспанға ұша жөнеледі. Ұшып бара жатып секіреді, билейді. Қым-қуат болып жан-жағына тарай жөнеледі. Сонсоң қайта топталып асыл тастағы ұясына кіреді. Бидайдың үлкендігіндей ғана ақ шаңқан тас. Соншама қырды қалай салған! Астыңғы жағы сәл сүйірленіп біткен. Беті жалпақтау. Сол жалпақ беттің шет-шетінен ғана іліндіріп жұпжұқа қарғашалармен құрсаулаған. Тастың өзі сары алтынның бетіне дәнекерлеген ақ алтынға орнатылыпты. Екі алтынның да өне бойлары өрнекпен көмкерілген. Астыңғы екі бунақтың тастары, екі түсті. Сірә, қасиеттері де бөлекше болса керек. Ортаңғысы – көгілдір түстес. Көп қырлы емес, әдемі жұмырланған. Үшінші бунақтың тас тары жеке-жеке шашыраңқы бірнешеу. Жарқ-жұрқ еткен қызыл тастар. Бәрі қосылып сәуле шашқанда тұтас бір тас сияқты әсер қалтырады. Ал астыңғы қызыл мен үстіңгі ақ тастың сәулелері бірбіріне шашырай тоғысқанда, шығып келе жатқан күн шапағынан шашырай тарқалған сәулелердің нышанын елестетеді. Соншалықты өнер! Соншалықты шеберлік! Қырынан қарасаң, тұп-тұтас құйма алтын сияқты. Алдынан қарасаң, самародной сары алтынмен апталған жарқ-жұрқ еткен асыл тастар.

	– «Қызықса, осыны Баршынжан алсын да», – деді ағатайым.

	– «Жо... жоқ, қызықпаймын». – Өзім де ұялып қалдым.

	– «Өйтпейді, өйтпейді», – деп Нүрекең де безектеп жатыр.

	– «Әуелде жеңгеңе арналды. Ол жеңгең Ақбілек болайын деп тұр. Өзі тақсын. Жайраңдап жүрсін. – Шешем сырттай сүйсініп, сырт тай-ақ емешегі үзіліп отыр. – Өзіңдікі де талайдың таңдайын қақтырар».

	Осы бұйымдарды қалай сақтап, қалай жеткізгенін жамыраса сұрадық.

	– «Әлейім-тәлейім басталған кезде-ақ шүберек белдікке түйіп, ішімнен байлап алып жүрдім. Түнде төсекке жатқанда ғана белімнен шешіп, жамбасыма басып алам. Бұл заттардың да тілеуін тіледімақ. «Құлындарымның игіліктеріне ұстауға жаза гөр» деп жалбарындым. Ақыры, бір Алла өзі жар болды. Сол тілегіме жеткізді. Енді «игіліктеріңе ұстаңдар.» – Шешем орындалған тілегіне қарсы қайыспады. Қайта, кемсеңдеп, босаңдық танытты. Әлі де жетпеген тілегі, орындалмаған арманы бар сияқтанды.

	Сол күннің ертеңінде күнұзын дүкен араладық.

	– «Бәрін өзім таңдаймын. Қолымды қақпаңдар», – деді шешем.

	Қолын қақпадық. Әкесіне алған костюмге еркектің көйлегін, алтын сағат қосты. Айтпақшы, өзімізде қалған алтындардың ішінен шешесіне бір сақина ыңғайлады. Алтыны мол, тасы үлкен, жалпақ сақина. Қызыл күрең тасы бар. Сол кез үшін модысы қалыңқыраған демесе, қолға келісімді-ақ жарасады. Ою-өрнегі де келісімді. Сонсоң, өзі тіккен қазақы қамзолдың біреуін ыңғайлады. Бөртпе шәлі қосты. Сонсоң, бір-бірімізге ақыл қосып, жағалы киім таңдадық. Әдемі бір күздік пәлтеге шешемнің таңдауы түсті. Құндыз жағалы. Жеңінің аузы, екі өңірдің жиек-жиегі құндызбен көмкерілген. Қасиеті де құнды материал. Шерісі майда-ақ.

	Шешем қолымен ұстап көрді. Арлы-берлі сипалады. Құндызын сылады. Ерекше ұнатып тұрғаны беп-белгілі. Сонсоң, кезек-кезек үшеумізге жалтақтады.

	Үшеуміз бір-бірімізге қарадық. Ағатайым сыпайыгершіліктен аса алмай тұр, әрине. Пікірін онша аша қоймады. Ал Нүрекең екеуміздің ішіміздің қимай тұрғаны анық. Тым артықтау көреміз. Ақбілектің өгей шешесінің киті үшін дайындаған өзге сый-сияпаттары да жетіп жатыр еді.

	– «Ақбілегім өгей шешенің қырын қабағынан қымсынып өссе керек. Өгей шеше, әсіресе, қыз балаға қытымыр келеді. Мерейі бір көтеріліп қалсын, алайық осыны». – Шешем бұйрық қылғандай айтты. Біз ыңғайына көндік.

	Ақбілектен кіші бір ұл, бір қыз бар екен. Кейінгі шешесінен туған. Шешесінің өктем болуының бір сыры сонда болса керек.

	Екі балаға да жарамды-жарамды киім-кешек алдық.

	Сөйтіп, уағдалы күні төртеуміз Нүрекеңнің екі аяқты трәшмөңкесімен барып түсе қалдық.

	Әкесі жалпалақтап жатыр. Шешесінің қабағы салыңқы екен. Оншалық шырай бере қоймады. Бас-аяғымызды шолды. Жүрістұрысымызды бақылады. Сөз саптау жүйемізді барлады. «Қандай ортамен құда болдым?» дегенінен көрі, «қандай икем көрсетсем лайық?» дейтін пиғылы танылады.

	Төртеуміздің де киіну ыңғайымыз ешкімнен кем емес еді. Әрине, өз жөнімізге қарай ғой. Екі жігіттің де костюмдары өре қойса – тік тұратынның өзі. Шешем қазақи бүрмелі көйлектің сыртынан ең жақсы қамзолын киген. Иығына бөртпе шәлі жамылған. Құлағында шұжық порымдас қылып жасалған сырға. Құйма алтыннан жұмырлап құйып, ою-өрнекпен айналдыра әшекейлеп тастаған. Оюлары сырғаны үздіксіз, үзіліссіз айналып бара жатқандай байқалады. Және бір ғажабы – тап қасына барып бажайлап әдейілеп қарамасаң, жалт-жұлт еткен асыл тастар екен деп ойлайсың.

	Сыртқы кейпіміз әсер етті. Сыртқы кейпімізге қарап әпігі басылғандай болды. Дегенмен, сөзі қасаң. Қабағы қытымыр. Іш бере қоймады.

	Ақбілектің әкесі қалбалақ қағып, ештеңенің қисынын келтіре алмай, тіпті елпектеп кетті. Өзі алдыға түсіп, бізді ішке шақырды.

	– «Адалбек, сен тіпті жеңілтектеніп кеттің. Бұл кісілер, мүмкін, басқа үйді іздеп жүрген шығар». – Әйелі сыздап, нығыртып сөйледі.

	Адалбегі қалтиып тұрып қалды. Кінәлі адамдай абдырап, біресе бізге қарайды, біресе әйеліне жаутаңдайды.

	– «Дұрыс келді. Бізге келген қонақтар. Мен танимын». – Бағанадан одырайып, оқшау тұрған ұл бала араға түскендей нышан танытты. Шешесін жақтырмай қалды. Әдейі тәлімсіп тұрғанын бетіне басқандай еді.

	Шешесі тайсақтады. Бұл үйде бәріне құқы жүретін жан осы бала болса керек.

	– «Е, Иә, солай. Дұрыс келді». – Әкесі қайта қалпалақтап, төрге шақырды.

	– «Адасқамыз жоқ. Дұрыс келдік. Мына балам жөн-жосықты біліп тұр». – Шешем де дауыс ырғағымен қиястық танытты. «Мен де ештеңеден ыға қоятын адам емеспін» дегенді әдейі аңғартты.

	Ішке кірдік. Үш бөлмелі үй екен. Өте ұқыпты ұсталып, сәнмен жинақталыпты. Ауылдың емес, қаланың үлгісін көбірек ұстайтынға ұқсайды.

	Ақбілек іште екен. Қатты қысылды. Ақ жүзіне қызыл нұр шашырады. Әншейіндегі тәкаппар кейпі тым төменшік тартып, жеңіл мұңға шыланыпты. Жүзін сәл қырын беріп, қас-қабағын аз-кем төмен салып, сәлемдесудің ишарасын жасады. Жүзіндегі кірбің мұңның табы емес, әлденеге көңілі толмаған реніштің таңбасы сияқты.

	– «Күйлі-қуаттысың ба, жаным». – Шешем әдейі ықыласты қылық көрсетті. Баса-көктеп барып, Ақбілектің маңдайынан сүйді.

	– «Пәлі, өздеріңіз бұрыннан таныс-біліс болып, іштесіп алған жан сияқтысыздар ғой». – Шешесі әдейі кекесін қылды. Сөзін Ақбілекке арнап, нығыртып тұрған сықылды.

	– «Сіз өсірген мынадай аққуыңыздың маңдайынан иіскемесек, өкпеңізге қаламыз ғой. Оның үстіне, аққуыңызды мәпелеп-ақ түлеткен екенсіз». – Шешемнің сөзі бәрімізге де жақты. Жаңа құдағиының аяқ-қолын бірдей матағандай болды. Ал Ақбілектің мерейі өсіп, көңілі көншіп-ақ қалғаны анық.

	Сөзді, тағы да, бізден бұрын Ақбілектің шешесі бастады. Аты – Ғайни екен.

	– «Тіптен ойымызда жоқ іс еді. Мұндайда бірер жыл бұрын уағдаласып, дайындық жасаушы еді. Мұншалықты қарбаластыққа душар қылып...» – Өгей шеше өп-өтірік өкінген сияқтанды.

	– «Ғайнеке, бітетін істің бәрі – жөн, біткен істің бәрі – дұрыс. Ата-ана іштен шыққан баласын бауырынан шығарғысы келмейді, әрине. Әсіресе, қыз баланың жөні тіпті бөлек. Алдын ала бірдеңе дайындық жасаудың өзіне де дәтің жетпейді. Дегенмен, күндердің күнінде ұясынан ұшып кете баратынын тағы сезесің. «Теңін тауып, жақсы бір орынға қонса екен» деп те ішің тілейді. Осы күнгі уақытта сақадай сайланып кім отырады дейсің. Және біреуге біреудің кінә артатын да заманы емес. Біз сіздерге тіпті де кінә артпаймыз. Оған еш қақымыз да, жөніміз де жоқ. Ал сіздердің тараптарыңыздан бізге қандай сын айтып, міндет қойсаңыздар да құппыз. Біздің тілегіміз: Ақбілегімізді меншіктеп қайтсақ болды. Қанша уақыт дейсіздер, қай мезгілді ұсынасыздар – біз бәріне де көнуге даярмыз». – Шешемнің сөзге ұста екенін білетінбіз. Ал мұншалық қиыстырып, амал-айланы ілік іздеген адамның алдына күні бұрын қарсы тосып, жөн-жосығын соншалық жатықтырады деп ойламағанбыз.

	Болашақ құдағиына сөзінің әсері тиді. Ол да өзінше жобалап, өзінше түйін білдіріп, ойын тарқатып жатыр. Жоқ, түйін болып жүрген ойы емес, оның да болашақ құдағиының алдында өзін ақтауға тырысқаны.

	– «Шәй жемін қамдап, дайындалып та үлгермедік». – Болашақ құдағи өп-өтірік көлгірсіді, әрине.

	– «Біз ештеңеге де сын қоймаймыз ғой. Келген қадамымызды түсінікпен қабылдап, жылы қабақтарыңызды білдірсеңіздер – соған разымыз». – Шешем кішірейіп-ақ бақты.

	Жоқ, дастархан мәзірі қалыпты екен. Және ұсанақты қолдың тиянақты дайындығы мен ұқыпты жасалғандығы бірден байқалады.

	Іле-шала дастарханға отырдық.

	Шешем өтініш қылды.

	– «Ақбілек те дастарханға келсе қайтер еді?» – Болашақ құдағиының алдына өтінішпен барғандай-ақ сызыла қалды.

	– «Е, иә, отырады ғой. Әрине, отырады.» – Әкесі қалбалақ қағып, орнынан атып түрегелді. Жүгіріп барып ертіп келуге дайын сияқты.

	– «Отыра бер. Шақырамыз ғой. Келеді.» – Әйелі тісінің арасынан ғана ызғар шығарды. Күйеуі жалпаң етіп орнына қайта шоқайды.

	– «Қайдасыңдар, ей? Келіңдер бері!» – Даусын оншалық бір қатты шығара қойған жоқ. Бізге жәй көзқылғаны шығар деп ойладым. Жанында отырған бізге әрең естілгенде, жабық есіктің ар жағындағы бөлмеге қалай жетсін? Жоқ, жетіпті. Іле-шала-ақ бір-бірін итермелеген үш бала есіктің көзіне анталады. Қайсысын шақырды? Не бұйрық береді? Соны күткен сыңайлары ап-айқын.

	– «Сендер де отырыңдар дастарханға.» – Шешелерінің даусы әлі жіби қоймаған.

	Ұлы тайтаңдап жоғарыға ұмтылды.

	– «Алдымен апайларыңды бері өткіз.» – Үй иесі алғаш рет өктем сөйледі. Ұлы жасқанбады, бірақ бір бүйіріне сәл ығысып, екі апайына өп-өтірік ізет көрсетті.

	– «Сіздер өтіңіздер. Өтіп кетіңіздер. Жоғарыға отырыңыздар.» – Үнінде сайқымазақтық леп бар.

	Екі қыз жымиды. Шешесінің де түсі жылыды. Тек әкесі ғана түс бере қоймады.

	– «Әкесі мен баласы бір-бірімен келісе алмайды», – деді болашақ құдағи.

	Ақбілек менің қасыма отырды. Одан арыға қыз бен ұл жайғасты.

	Өзара әңгімеміз өрістеп кете қоймады. Үй иесінің шүйіркелесу сөзге ыңғайы шамалы болса керек. Бірақ ықыласы мен ниетінде ешқандай селкем жоқ. Алдымызға тамақты тықпалайды. «Ішіп-жеп отырыңыздар» деп шын көңілін білдіреді.

	Шешем әр қиырға тартып, сөз қозғайды. Үй ішінің тарапынан сөзіне пәлендей қолдау таба қоймайды. Үй иесі сөздің ығын білмейді, әйелдің ықыласы шамалы.

	Ақбілек елеусіз ғана маған дәм ұсынады. Мен елеусіз ғана ілтипатымды білдірем.

	Көз қиығы қолымдағы сақинаға түсті. Ерекше ұнатқаны, тіпті ынтыға қызыққаны беп-белгілі. Мен сәл қырындап, көз алдына құлағымды тостым. Сырғамды көргенде аузы ашылып қалды. Әдейі істедім. Қазір өзінің сырғасын көргенде көңілі тасып, мерейі өссін дедім.

	Шай тез ішілді. Тез жиналды. Келген бұйымтайымыз да түбегейленіп қалған сияқтанды.

	– «Ұрықсат болса...» – Шешем бөгеліңкіреп қалған.

	– «О не дегендеріңіз? Арнайы жасап отырған үлкен дәміміз бар. Дәм ішпей қалай рұқсат...» – Үй иесі дегбірі қалмай дызақтады. Етегімізге жабыса кетуге дайын сияқтанды.

	– «Ұрықсат болса, қызымызға тағатын белгіміз бар.» – Шешем де керіле қалды. Тағатын белгісінің құндылығын алдын ала мәнақалайтын сияқты.

	– «Сонда оларыңыз Ақбілекті өздеріңізге меншіктегендеріңіз бе? – Болашақ құдағи ілік іздейтін жерді қамти іліп қалуға шебер-ақ сияқты.

	– «Қызымыз – біздікі. Ұл – сіздердікі.» – Шешем соншалық үйлесімді жол тапты. Әлгі үйге барғаннан-ақ байқап отырмын, қайырым жауапқа да ерекше көшелілік танытып отырды. Күнделікті тұрмыстық қана қарым-қатынаспен шектеліп, мынадай сындарлы сәтте сынға түскенін көрмеппін.

	– «Е, Иә, әрине, солай. Баламызға көңіліміз толып отыр.» – Үй иесі жалпақтай қопаңдады. Әйелі жақтырмай қабағын шытты. Шешем тағы да жөн-жосықтың қисынын қиыстырды.

	– «Біздің көңіліміз де, көзіміз де көрген бетте-ақ қызымызға ерекше разы болғанбыз. Енді өз рұқсаттарыңызбен қызымыздың құлағына белгі тағайық.» – Шешем қалтасындағы қорапты алып, менің қолыма ұстатты. «Сен дайындап тұр» деген икемін меңзеді.

	Шешем сырғаны алақанына салып Ақбілектің алдына апарды. Сырғаның гауһар тастары күн нұрына шағылысып, әлденеше құбылып, сансыз түрлі сәуле шашыратты. Шешем де күн нұрына әдейі ұстай қойды ғой деймін. Шашыраған сәулелер қыздың ақша бетіне төгілді. Ақша бет гүл-гүл жайнады. Күтпеген разылық, күткен қуанышының үстіне үстемелей қосылған жаңа қуаныш.

	Қолымен ұстағысы, саусағымен сипағысы келді. Қолын ыңғайлай беріп, ыңғайсызданып тартып алды.

	Шешем Ақбілектің сырғасын өз қолымен тақты да, бетінен сүйді. Бақыт тіледі. Сақинасын да өзі ұсынды. Сонсоң сырттағы қоржынды алғызды.

	– «Әдетте, қоржынды сіздің жақтың етжақын біреуіңіз ашуыңыз жөн еді. Ондай ешкім болмады. Енді өзіңіз ашып, ырымының бәрін өзіңіз алыңыз.» – Шешем осы жерде де құдағиын аяқтан шалды.

	Құдағиы ештеңені тектеген жоқ. Құлшына ұмтылды. Қоржынның аузын ашып, ырым-жырымның бәрін бөлекше алды.

	Одан арғысын шешем өзі жайғады. Әуелі құданың кастөмін алып алдына жайды. Үстіне көйлегін, оның үстіне алтын сағатты қойды.

	– «Бұл – құданың сыбағасы.» – Шешем алақанымен ақырын ғана үстінен басты. Салмақтап, бағасын арттырып отырған сықылды. Сонсоң құдағиға деген қамзолдың қалтасынан шүберекке түйген сақинаны алды.

	– «Қолыңызды бері созыңыз, құдағи. – Шешем құдағидың оң қолын өзіне тартты да, шылдыр шүмек саусағына сақинаны салды. – Киім-кешек – өз алдына, Мынау – мың жылдық құда-құдағилықтың жорасы. Саусағыңызда тозсын. Мына қамзолды өз қолыммен тіктім, өзіңізге арнап. Төңірегіндегі оқа, зерлерін өзім жапсырып, өзім әшекейледім. Осы қамзолды киіп, мына бөртпе шәліні иығыңызға жамылып отырыңызшы. Қамзолдың оқа, зерлерін шәлінің шашақтары мен оюларына әдейі үйлестірдім. Бірінің ажарын бірі ашып, бірінбірі әрлеп тұрады.» – Шешем құдағиға қамзолды кигізіп, иығына бөртпе шәліні жапты.

	– «Пәле, мүлдем басқа құдағи болып шықтың.» – Үй иесінің сөзін әйелі алғаш рет күлімдей қостады. Оң қолын алдыға созып, сақинаға қарағыштай береді.

	Сол қарқынмен шешем пәлтені алып, иығына тағы жапты.

	Құдағи дән разы еді. Ұлы мен қызына әкелген киім-кешектеріміз де ерекше жарасымды шығып, үйлесім тауып жатыр.

	Құдағидың көңілі әбден-ақ көншіді. Дастарханның ендігі қамына зыр жүгіріп өзі кірісті. Оны-мұныны сөз етіп, жалпақтап қояды.

	Өздерінің жағдайларын, арғы-бергі тіршілік-тұрмыстарын жеткізді. Ақбілекті де жер-көкке сыйғызбай дәріптеп жатыр. Отағасының да бет-беделі өсіп шыға келді.

	Шешемнің түбегейлі ойлап, жүйелі шешкеніне сонда ықыластана ден қойдым.

	Ақбілек екеуміз қисынын тауып бөлек бөлмеге шықтық. Кіреркірместен-ақ Ақбілек айнаға жабысты. Құлағындағы сырғаны екі қолымен кезек-кезек ұстап көреді. Екі жақ жанын алма кезек бұрады. Екі көзі – екі сырғада. Жанары бал-бұл жанады. Соншалық қызығып тұр, сүйсініп тұр. Өзінікі екеніне көңілі тұрақтай алмай қызығушылық білдіреді. Құлағында тұрғанына санасы иланып, өзінікі екеніне көңілі тасып, тұрпатына сүйсінеді. Алдымен өз тұрпатына, сонсоң тұрпатын айшықтаған ай сәулелі сырғасына қарайды.

	– «Екеуің де кереметсіңдер! Екеуің де сұлусыңдар. Бір-біріңе соншалық жарасымдысыңдар. Жоқ, сырғаң саған жарасады. Сенің құлағыңа сары жезді іліп қойса да, бәрібір, жарасар еді. Саған бәрі жарасады. Сендегінің бәрі сүйкімді. Ағатайым екеуің бақытты боласыңдар. Төртеуміз де бақытты боламыз. Сән түзеп, сап құрып төртеуміз келе жатқанымызда бізге қызықпайтын, сүйсінбейтін жан болмас. Тек, сұқтары өтпесе болды.» – Көңілім лоблып, жүрегім өрекпіді. Әлдеқандай сенімсіздік пе, қорқыныш па жан жүйемді жайлап бара жатқан сияқтанды. Ақбілектің қолтығына тығыла түстім.

	Пана тілегендей, қайырым күткендей едім.

	Ақбілек бауырына қысты. Шашымнан сипады.

	– «Әрине, бақытты боламыз, Еркем. Төртеуміз де бақытты бо-ламыз. Біздің бақытымызды көріп, үлкен кісілер де қуанышқа кенеледі.» – Ақбілектің үні тербеліп шықты. Жанарынан жылт етіп бір-екі тамшы тамды. – Қуаныш пен бақыттың тамшысы ғой. – Мені тағы да қысып-қысып қойды. Өзін де, мені де жұбататын сықылды.

	– «Менің сырғам мен сақинам қалай?» – дедім. Сөзді әдейі ауыстырдым. Екеуміздің де кеудемізде әлдеқандай бір қуыс бар сияқтанды. Сол қуыс көңілімізді көпсітетіндей көрінді. Соған алданыш іздедім.

	– «Менікінен төмен», – деді. Әдейі қушыкештенді.

	« Пәлі, андағыны жарқыратып мен тағып отырып, мендегіні өзіңе ұсынсақ, онсоң біздің кім болғанымыз?» – Шын көңілімді ақтардым. Сенімім де, сүйінішім де аралас еді.

	– «Разымын, жаным. Бәріңізге де разымын. Ендігі жерде осы екі асылы мен жақсысының бәрі сенің – алдыңда, жаным. Сенен қалғандары – маған қанағат. Еркем де өзіңсің. Асылым да өзіңсің. Ұлы бақытыма аттанардың алдында өзіңе ғана ант етемін.» – Құшағына алып қатты-қатты қысты. Мен де құшақтадым. Бұрынғы жарасты көңіліміз онан сайын жарасымын тапты.

	Сөйтіп, разы-қошпен тарастық.

	Көп ұзатқамыз жоқ, Ақбілекті қолымызға қондырдық.

	Мерейіміз өсті. Көңіліміз тасыды. Қуаныш, қызығымызда шек болған жоқ. Төртеуміз сап түзеп сейілге шығамыз. Ойын-сауыққа барамыз. Езуімізден күлкі кетпейді. Кейде, тіпті, қаттырақ сөйлеп, қарқылдай күлетін де кезіміз болады. Асып-тасқан көңілімізді баса алмай қаламыз. Айналамызда өзімізден басқа ешкім жоқ сияқты сезінеміз. Жасқану, қымсыну дегенді ұмыта береміз.

	Сырт жұрттың бәрі қызығады. Бәрі сүйсінеді. Қызғанатындары да бар шығар. Бірақ оны елең қылмаймыз. Біз елең қылмаймыз. Шешемнің мазасы кетіп әлек. «Тым жарқырап жүрмеңдер,» – дейді. «Біреулердің сұғы өтеді. Көзі тиеді. Орташа күй де жарайды ғой,» – дейді. «Үйбай-ау, енді бар киімімізді үстімізге кимейміз бе?» – деймін. «Бір киімің жарқыраған жаңа болса, енді бір киіміңді көнетоздау қылып ки. Сонда, бірінің буын бірі басып, елеусіздеу көрінеді,» – дейді. Жарықтықтар-ай десеңші, біздің басқан-тұрғанымыздың бәрін қуаныш көреді. Тәуба қылады. Мерейі өседі. Өз-өзінен көңілі тасиды. Сонсоң осы қызығының бәрінен қорқа қалады. Заманға сенбейді. Адамдардан күдіктенеді. Біреудің сұқтана қараған көзінен де секем алады. Соның бәрінен қорғаушы, сақтаушы болуға ұмтылады. Бірақ соған дәрмені жете бермейді. Біз ол кісінің айтқан ырқымен жүре қоймаймыз. Сөзі мен тілегін іштей құп санағанымызбен, орындауға келгенде, өмірдің әсіреқызыл күнделікті қызық-шұжығына бой алдыра береміз. Шешем іштей күрсінеді де қояды. Аз-маз уақыт шыдап бағады. Бәлкім, жеңіл-желпі өкпе қыла ма екен. Әйтеуір, енді қайта өз жөнімен ғана отырмаққа ұйғарып, соған бекінген сияқтанады. Бірақ қайдан өйтсін-ау. Төрт-бес күн әлетінде-ақ әуелі күңкілдеп сөйлеп, бірте-бірте өз тұғырына орныға бастайды. Қайтадан біздің жөн-жосығымызды сабақтап, бағдар сілтеуге көшеді. Шешемнің тілегі мен бағдарына құлақ қойып, ығына жығылатын Ақбілек қана. Бізді тежеп әлек, көндіріп әуре. Кейде бізге қосылмай, енесінің қасында қалып қояды. Екеуі шүйіркелесіп отырады. Іс тігеді. Бізге тамақ дайындап қояды. Ойын-сауыққа, әрине, шешемізді ертіп аламыз. Қазіргіше, «кәнсерт» дейсіңдер ғой. Иә, сонда барамыз. Кейде Ақбілектің де әке-шешесін қосып аламыз. Ойын-сауықтан соң ағатайымның үйіне барамыз. Шешем мен Ақбілек алдын ала тамақ дайындап кетеді. Қауқылдасып отырып соны ішеміз. Ақбілектің әкесі ерекше мәз. Қайта-қайта бір сөзді қайталай береді. Сондағы айтатыны: «Мынау бір мереке болды-ау, ә?! Жоқ, бұл – мерекеден де күшті болды». Шешесінің де қабағы жазалаң тартып, күйеуін сөзден қақпалауды азайтты. Езуіне күлкі үйіріліп, ара-арасында, кәдуілгідей, дауыс көтеріп күліп алатынды шығарды.

	Өстіп, жарасымымыз келісіп, көңіліміз шалқып-тасып жүріп жаттық. Бір күні байқасам, ішім томпайып қалыпты. Жүрегім айныңқырап, тамақ ішсем-ақ лоқсып қалып жүретінмін. Көбірек ұйықтай беретінді шығарғам. Күңкілдеп шешеме айттым. «Аузыңа құрт салып сорып жүр», – деп ақыл қосты шешем. Сонсоң, базардан тұщы құрт әкеліп соны езіп беріп жүрді. Бірақ өзіме ештеңе айтпайды. Дәрі ішкізбейді. Үш-төрт айдан кейін ішім томпайды. Сонда ғана санама түйсік жүгірді.

	Ұлды болдым. Аты – Жаңабек еді. Жаңа заманның жаңа азаматы деп Нұрқанның өзінің қойған аты. Жаңабекке алты ай толғанда Ақбілек босанды. Ол да ұл туды. Атын Тазабек қойды. «Өміріміз де, көңіліміз де енді тазарсыншы» деп шешемнің ырымдағаны.

	Екі еркектің қуаныштарында шек болсашы! «Ұрпағымыз жалғасты!» деп қуанды. «Мұрагер дүниеге келді» деп асып-тасты. Шешем марқұм соның бәрінде де тәубасын ғана айтып, іштей де, сырттай да қорғаштап әлек.

	– «Жә, қойыңдар, бір-бір баламен омалып отырайын деп пе едіңдер? Алла қанша берсе, соншасын көпсінбейміз. Өзім бағам бәрін де. Сендер дүниеге бала әкелуді біліңдер. Бағып-қағуына қам жемеңдер,» – дейді. Кәдуелгідей, міндет жүктегендей қылып нығарлап айтады.

	Ақбілек екеуміз көз қиығымызбен ғана бір-бірімізді барлаймыз. Іш пікіріміз – ішімізде. Өз ара келіскен бағдарымыз бар. Құдай өзі оң-солымызды оңдап, үш құрсақ көтерсек дейміз. Екі – ұл, бір – қыз. Керісінше ауысып түссе де өкпе жоқ. Әйтеуір, аралас шықса болды дейтінбіз. Ал шешем марқұмның қалауы мен тілегінде өлшем жоқ. Алла қаншасын береді – бәріне де шектеу жоқ.

	Кешке қарай оңаша орайда Жаңабекті ойнатып отырып Нұрқанмен ақылдасам. Нұрқан бар даусымен қарқылдап келіп күледі. Сонсоң мені жалаңаш кеудесіне басып, аймалай құшақтайды. Түсінбеймін, бір-бірімізге деген құмарлығымыз да, құштарлығымыз да бір басылмайды. Басылмайды, әлсіремейді, таусылмайды. Күнненкүнге күшейіп, әсерлене түседі. Ұсақ-түйек іс-қылықтарымыздың бәрін қызықтаймыз, бәріне сүйсінеміз. Өкпе-назымыз екі-үш сағаттан асып көрген емес. Екі-үш сағатқа әрең шыдаймыз, әзер жетеміз. Екі сағаттай уақыт өте бере-ақ жалт етіп бір-бірімізге қараймыз. Бір уақытта, бір сәтте жаутаң ете түсеміз. Көзіміз жасаурап, қабағымыз кіртиіп шыға келеді. Оның үстіне, Нүкеңнің ерні салбырап, екі иығы түсіп кетеді. Соның арасынша-ақ өзін-өзі жеп тастайды. Жүдеп-жадап, шыпасы біте қалады.

	Жаным езіліп, жүрегім елжіреп қоя береді. Құшағымды жая ұмтылам. Ол да басын кеудеме төсеп, маңдайын төсіме уқалайды. Әрі кешірім өтінгені, әрі еркелегені. Екі құлағынан кейін тартып басын көтерем. Жұлқыламаймын ғой, әрине. Сәл-сәл емеурін жасасам, өзі де икемделе береді. Мен жоғарыдан төмен үздігем, ол төменнен жоғарыға мөлтеңдейді. Иә, осы сөзімде ешқандай қоспа жоқ. Кәдуелгі, кінәлі баланың мөлтеңдеген жанары. Ол менен мейірім мен ықылас күтеді. Мен жүрегім мен сезімімді сусындатуды аңсаймын. Құшып сүйсе деймін. Сылап-сипап жан дүниемді жадыратса деймін. Бірбірімізден күткен тілек, қалауымызды екеуміз де түсіне қаламыз. Бір мезгілде, бір сәтте екеуміз бірдей түсінеміз. Бірдей түсінеміз. Бірдей құшақ жаямыз. Ынтықтығымыз неге бітпейді? Ләззатымыз қалай таусылмайды? Құмарлығымыз неге тарқамайды? Екеуміз де соған қайран қалатынбыз. Қуаныш пен ләззаттың лебіне разылықпен, сүйінішпен жеткізетінбіз. Бір-бірімізге деген махаббатымыздың жалыны сөнбей, күн сайын лаулай түскеніне жанымыз да, тәніміз де ерекше қош еді.

	Кейде Ақбілектен сыр тартам: ағатайым екеуінің махаббаттарының дәрежесін сұраймын. Ақбілек, кәдуелгідей, қысылады.

	– «Ерке тентегім-ау, сенің ағатайың болған себепті аузым байла-нып отыр ғой. Әйтпесе, аузыңды аштырып, көзіңді жұмдырар едім,» – дейді. Өзі басын шайқап, тамсанып қояды.

	Мен онан сайын қызыға түсем, ынтыға түсем. Нүкең екеуміздің сезім күйлерімізбен салыстырғым келеді. «Біздің сезім күйлеріміз тіпті ерекше. Басқа ешкімде ондай сүйіспеншілік жоқ. Болуы мүмкін емес,» деп қызғаныш қылам.

	– «Күндіз-түні тек бір-бірімізді ғана қарақтап, құшағымыз бір жа-зылмайды. Қайта, көбіне-көп мен тартыншақтаймын. Тәтемнің көзі шалып қалмасын деп қымсынам. Үй ішінің оны-мұны жұмыстары және бар. Ал Тазабек туғалы күндіз-түні соның ырғағындамын. Ағатайың болса, менің Тазабектің қасында жүргенімнен гөрі, тырп етпей өзінің қасында отырғанымды қалайды. Тіпті, Тазабектен қызғана ма деп қалдым. Әйтеуір, таусылмайтын, ортаймайтын сезім.»

	– «Тазабегіне де өліп-құшып жатады ғой...» – Мен түсініңкіремей қалам. Баласынан анасын қызғанғаны қалай? Сонсоң аңысын аңдып, Нүрекеңді бақыладым. Рас екен. Менің махаббатым тек өзіне ғана асып-төгіліп жатса дейді. Бөпесі өзі тамақтанып, өзін-өзі уатып, өзі мен өзі болып өсе берсе... Екеуміздің сүйіспеншілігімізге ешқандай бөгет жасамаса дейді. Жаңабек кейде жылап жатады. Нұрқан соған пәлендей қапер қыла қоймайды. Мен жаным шығып кетердей мазасызданам. Кейде, тіпті, кейістік қылам. Әкелік сезімі жоқ сияқты көрінеді. «Сезімі әлі ояна қоймаған шығар» деп жұбатам өзімді. Ал бөпесін алдына алып мейірлене иіскеп, өліп-құшып сүйгенінде өзім қызығам. Әрі қызығам, әрі қызғанам. Менде сәбиге деген махаббат пен сезім тап сондай күйде емес деп көңілім толқиды. Іштей өзімді жазғырам. «Сәбиге деген шуақты мейірімім әлі оянбай жатыр» деп сөгем өзімді. Нүрекең болса, сәбиінің шалықтап жымиғанын қызықтайды. Кішкентай саусақтарын жазып, екі қолын жоғары көтергеніне мәз болады. Айқайлап мені шақырады.

	– «Он саусағын күнге жайып, ара-арасынан сәуле өткізіп жа-тыр. Әне, әне, саусақтарына қарайды,» – деп мәз болады. Әлденеше бір айналу-толғану сөздерін айтып, кәдуелгідей, сөйлеседі-ай келіп. Сәбиі де оған сөз айтатын секілді. Бұл оған үн қатып, жауап береді. Сәбиінің сұрағын қайталайды. Өзі құптап, өзі мақұлдайды. Сонсоң, сәбиіне де мақұлдатады. Екеуі бірін-бірі ұғысқандай, бірінбірі қоштағандай болып, рахатты бір күй кешеді. Мен сырттарынан қызығам. Аллаға тәуба айтып, жалбарына жалынам. Осы екі асылымның мынау шуақты сәттерінің ешқашан бұзылмай, қуаныш, қызықтары ортаймай жүрулерін тілеймін. Екеуінің анасы да, панасы да өзім екенін түсініп, барлық кірбіңді тек өзіме ғана аударсам деп тілек тілеймін.

	Екеумізге, ұлы мен жарына деген сүйіспеншілігіне еш сызат түспей, кір шалмаған күйінде сақтады.

	Екі шаңырақ бір ғана үйдің тіршілігін кештік. Тамақты, көбіне, бір-ақ үйден ішеміз. Ағатайымның үйінде жиірек боламыз. Шешеміз сонда. Тамақты сол кісі дайындайды. Біз сонда жиналамыз. Күнде мейрам, күнде той сияқты. Асыр-тасыр жұрт жиналуы шарт емес. Өз қызығымыз, өзіміздің ойын-күлкіміз өзімізде. Жаңабек пен Тазабектің қылықтарының өзі-ақ таусылмайтын қуаныш. Әрі қуаныш, әрі алданыш.

	Екі-үш күнде бір біздің шаңыраққа да жиналып отырамыз.

	– «Ана үйді бұлар жатын орын деп қана есептейді. Үйлері бар екенін естеріне салып қояйық,» – деп қалжың қылады шешем.

	– «Иә, біз де сөйтіп анда-санда бір өрістейік те.» – Ақбілек ынтыға қалғандай сыңайда сөйлейді.

	– «Біздің Тазабек Жаңабекке мүсіркей қарайды. Осы үйден тамақ асырап жүрген біреуге санайды білем.» – Ағатайым әдейі осал тұстан шымшиды.

	Мен, кәдуелгідей, қызарақтап қалам. Нүкең жай жымияды да қояды. Сонсоң кезегіміз келген күні дастарханды мөймілдете толтырамыз-ау келіп. Нүкеңдердің жабық дүкендері бар. Жайшылық дүкендерде сатылмайтын дастархан мәзірлерін көбірек саламыз.

	Әуелгіде Ақбілек қызарақтап қалатын. Қызғаныш қылғаны емес, әрине. Өздерінің осындай дастархан жасамағанына қолайсызданғаны еді. Біз оларды сараңдық жасады деп ойладыға іштей бұрғаны. Мен де қысылыңқыраймын. Тазабекке айтқан болып, Нүрекең мақтанып жүрер ме екен деп қылпылдаймын. Жоқ, өйтпейді. Елеусіз де қалдырмайды.

	– «Тазабекке көрсетіп жатқанымыз ғой. Бұлардың да үйлері, дас-тархандары бар екен ғой деп жүрсін,» – дейді.

	– «Әрі бар екен, әрі бай екен дейді ғой.» – Ағатайым әдейі сөз суыртпақтайды. Нүрекеңді мақтаншақтыққа итермелегені. Нүрекең сақ. Қолында бармен көзге ұрғысы жоқ. Ағатайымның көңіліне қаяу түсірмеуді ойлайды. Сонсоң барып, ағынан жарылып, шындығын айтады.

	Алдымен, Ақбілектің көңілі көншиді.

	– «Бәсе, солай деші. Тазабек екеуміз әжептеуір жасыңқырап қалып едік» – дейді.

	– «Байлық та, кеңдік те сіздердің ауылда ғой.» – Нүрекең шын-ақ мақтайды.

	Ағатайымның үйінің кеңдігі мен жиһаз мүліктерінің ерекшелігіне өзінің де қоса сүйінетінін ұқтырмақ болады.

	– «Сонда, ондай жердің тағамдары біздің ішімізге жақпай ма екен?» – Шешем өкпе қылып ескерткен сияқтанады.

	Мен ақталарға қисын таппай тосылыңқырап қалам.

	– «Бүгін бірінші рет байқап көрмекпіз. Егер ішімізге жағатын болса алып тұрамыз ғой.» – Нұрағаң сөз қисынын өзі жанастырды. Бәріміздің де көңіл қошымыз сабасына түседі. Қайтадан жайдарымыз, одан арман ынтымақтымыз.

	Ой, шіркін-ай, дәурен еді ғой! Алла тағала пендесін нешебір миқам күйге салады. «Үмітім үзілді. Қызығым суалды. Өмір нәрімнің қайнары біржолата тартылды. Алдымдағы ендігі өмірде мән жоқ, мағына аз, тұрлаусыз, берекесіз бітеу күндер болар» деп күткем. Алла рызығын тауыспайын десе, қисын-қиюын өзі келтіріп береді екен. Бедерін қайта өрнектей қояды екен. Ел-жұрттан түн ішінде жаяу қаштық. Бір әйел, бір қыз. Елсіз, күнсіз дала. Барар жерімізді білмейміз. Анығында, барар – жеріміз, басар тауымыз жоқ. Жер үсті кең байтақ. Бірақ бізге пана боларлықтай ұлтарақтай жер қалмаған сияқты еді. Ақыры, бақытқа да, барлыққа да кенелдік те қалдық. Әсіресе, бақытымызды айтсаңшы. Өмірде бір адам бақытқа кенелсе, біздер шығармыз. Дәл сол уақытта, әрине.

	Ағатайым мен Ақбілек бақытты. Нұрқан екеуміз бақыттымыз. Былдыр-былдыр гуілдеген бөбектеріміз бақытты. Бізге қарап анамыз да бақытты. Басынан көшкен дәуренін көксей қоймайтын шығар. Шешемнен соны сұрағам.

	– «Әкелерің әлейім-талайымға түспей, одан бұрын қайтты. Қаншама бір шалқып-тасып тұрсаң да, жесірдің аты – жесір. Ел ішіндегі дәуренімді көксемеймін. Сендерді тілегем. Алладан сендерді сұрағам. Сендердің мынадай бақыттарыңды көріп отырып мен қалай бақытты болмайын. Осындай тағдырды үйіп-төгіп бере салған Аллаға күнде құлшылық айтам. Әсіресе, анадай неше миқам өткелектен өткеннен кейін асытып-тасытып жасай салғанын айтсаңшы. Баянды қылғай. Ұзағынан бергей.» – Шешем сөз аяғын кемсеңдеп бітірді. Әрине, қуаныш пен тәубаның лебіне жан дүниесінің толқығаны болар.

	Сонсоң, Нүрекеңнен пікір тартқам. Алдымен өзімді келемеж қылды. – «Қандай өлшеммен айтайын? Салмақ өлшемі ме? Биіктік пе? Әлде, ұзындық өлшемімен айтайын ба?» – дейді.

	Мен томсарып, торсия қалам. Нүрекең қарқылдай күліп маған құшақ жаяды. Алдына көлденең салып, тізесімен тербетеді. Білегін желкемнің астынан жіберіп, маңдайымды бетіне төсейді.

	– «Бір-біріміздің іс-қылығымызға ыразымыз ба?» – дейді.

	– «Жаным еріп, жүрегім езіле елжіреймін,» – деймін.

	Ол маңдайымнан сүйеді.

	– «Бір-біріміздің түр-тұлғамыз, кескін-келбетімізге көңіліміз тола ма?» – дейді.

	– «Сүйсінгенімде, тіпті, мәртебем өсіп, көңілім асып-тасып ке-теді», – деймін.

	Ол көзімнен сүйеді.

	– «Ойын-сауықтарға барып тұрамыз. Қонақ-қопсыда да болып жүрміз. Өзімізге де кісілер келеді. Көшеде жүргенде де ел-жұртты көреміз. Сондай-сондайда қызығып, сүйсініп, көңілің ауып көрді ме?» – дейді.

	Мен ойланыңқырап қаламын. Бағалаған, құрмет тұтқан адамдар болды, әрине. Бірақ ешкімнің іс, қылығына сүйсініп, тұлғасына қызығу деген ойыма кіріп-шыққан емес. Тіпті, қаперіме іліп көрген жоқпын.

	Нүрекеңе осы тұжырымымды айттым. Ол кісі танауымнан сүйді.

	– «Мені әлдебіреулермен салыстырып көрдің бе?» – дейді.

	– «Құдай сақтасын, Нүреке! Өмірдегі ең асылым, ең ардағым бір өзің емессің бе?! Өзіңді кімге теңеймін?! Кіммен салыстырам?! Қасымнан бір адым ұзасаң да аңсарым сен. Құшағыңда жатсам да аңсарым сен.» – Бар ынтызарлық күйімді, бар аңсар көңілімді алғаш рет ашық айтсам керек. Көзімнен жас моншақтап жылап жібердім.

	Нүрекеңе өкпелеп те қалдым.

	Нүрекең соны сезе қойды. Құшақтап жатыр. Көзімнен, бетаузымнан сүйіп жатыр. Кешірім сұрайды.

	– «Сенің бақыттылығыңды өзіңе мойындатайын деп тапқан дәлелдерімнің түрі екен. Еркінсіп кеттім. Дандайсып кеттім. Тым еркелетіп жібердің. Енді соның бәрін Жаңабекке берем,» – дейді.

	– «Не бересің оған?» – деймін. Аңқау басым сақтап жүрген сыбағасы бар екен деп ойласам керек.

	– «Бойымдағының да, ойымдағының да бәрін берем. Еркелікті қоям. Дандайсуды доғарам. Еркінсімей, өзіңнің қалауыңмен ғана жүрем. Біз де ақсақалдыққа қарай бет бұрамыз деген сөз.» – Нүрекең қутыңдай сөйлейді.

	– «Қойшы, Нүке. Ақсақалдық жараспайды өзіңе,» – деймін.

	– «Ақсақалдықты бойына жарастырып кім қалап алады дейсің. Уақыттың еріксіз артқан еншісі. Сонсоң, мына Жаңабектерге қалдыратын біздердің бір үлесіміз. Атадан – балаға, баладан – ұрпаққа... Сөйтіп, ғасырдан-ғасырға, шексіздікке созылды. Созыла береді...»

	– «Жаңабек жігіттікке жеткенше ақсақалдықты жолатпаймын өзіңе. Сонда мен кімге еркелейді екем? Шалға ма?» – Мен де назданып мойнына асылдым.

	– «Қойдым онда. Мәңгі жаспыз. Мәңгі біргеміз. Бір-бірімізге мәңгі еркеміз.» – Нүрекең мені қайта құшақтайды. Екеуміз жаңа ғана қайта табысқандай боламыз.

	Уһ, жалған-ай десеңші. Сол қызықтың бәрі аяқ астынан шорт үзілді. Бақытымыз шолтаң етіп суалып шыға келді.

	Бір түні, дәл түн ортасында ағатайымды ұстап алып кетіпті.

	Таңсәріден есік қағылды. Үрпиісіп қалдық.

	– «Әй, бір пәле келді-ау.» – Нүрекең барып сыртқы есікті ашты.

	Жылап сөйлеген, жылап-сықтаған үн естілді. Шешем мен Ақбілектің даусы. Жүрегім атқылап қоя берді. Аузыма тығылып, дем ала алмай барам. Орнымнан тұруға ұмтылам, бірақ тұра алмаймын. Буын-буынымда әл жоқ. Әл емес-ау, құрсаулап тастаған әлдеқандай бір тегеурін іспетті.

	Сөйлей алмайды. Еңіреп құр жылай береді.

	– «Не болды, ойбай, айтсаңдаршы?!» – Баж ете түстім бе, шар ете қалдым ба? Әйтеуір, өз дауысым өз құлағымды жаңғыртты. Үшеуміз бір-бірімізбен көрісіп, еңіредік те қалдық.

	Тіс жармай, жақ ашпай Нүрекең отыр. Сырты түнеріп, іші күйзеліп, жан жүйесі езіліп бара жатқаны ап-анық байқалады.

	Екі нәресте қабат шыңғырып, шар-шар етеді.

	Шешем бірінші болып бойын жинады.

	– «Жә, мына екі нәресте шошып кетпесін. Сабыр қылайық. Алдыңғы жолы да енді қайта көре алмаспын-ақ деп күдер үзіп едім. Алла қисынын да, қиюын да өзі келтірді ғой. Тағы да бір Аллаға сыйынайық. Қуанышы тезінен болсын деп тілейік.» – Шешемнің үні әрі қатқыл, әрі сенімді шықты. Біз әжептеуір жұбаныш таптық.

	Тағы да бірер сағаттай уақыт өтті. Үнсізбіз. Томаға тұйықпыз. Нүрекеңе жаутаңдаймыз. Ол кісі бізден де түнеріңкі. Жақ ашпайды.

	Әлден соң жақсылап киінді де, қызметіне кетті. Біз үнсіз күйімізде қала бердік.

	Үш-төрт сағат өте Нүрекең қайта оралды. Сол тұнжыраған қалпы. Үшеумізді бірдей барлай шолды. Сонсоң, басын шайқады. «Болмайды. Ештеңе шықпайды» дегенді анық ұқтырды. Біз қайтадан сыңси жөнелдік.

	– «Жылап-сықтағаннан ештеңе өнбейді, – деді Нүрекең. – Іс-әрекеттен де өнейін деп тұрған нәтиже шамалы. Енді сіздердің басамандықтарыңызды қамдау қажет. Қазірден бастап кіріспесек, кешігеміз. Ана үйді сатып, мына үйдің есебінен Гүлбаршынды шығару керек. Қаланың шеткерірек тұсынан үй жалдап келдім. Сонда барасыздар. Шешей екі баламен осында отыра тұрсын. Үшеуміз үйді көшіреміз. Киім-кешек, бір қабат төсек-орын, қымбатты деген әшекей бұйымдарды ғана аламыз.» – Нүрекең шешеме қарады. Сол кісіден рұқсат сұрағаны сықылды.

	– «Осы дұрыс-ау деген ұйғарымыңның бәрін жасай бер, балам. Біз ненің жөнін біле қоямыз.» – Шешем істің қисынына қарай сапсалқын сөйледі.

	Біз үшеуміз ағатайымның үйіне бардық. Нүрекеңнің нұсқауымен қажетті деген киім-кешек, үй мүліктерін реттедік.

	Нүрекең сол бетінде қызметіне кетті. Кешке қарай базардан арба ала келіпті. Реттеп қойған жүкті тиеп, қаланың шетіндегі болашақ пәтерімізге апарып тастадық.

	Кешке қарай біздің үйді де осындай ретке келтірдік.

	– «Қарағым-ау, өзің болсаң, өкіметке адал қызмет етіп жүрген азаматысың. Тойшанға қоса сындырады деп күдіктенбесең, саған пәле жабудың өзі қылмыс шығар,» – деді шешем.

	Білмеймін, әлде Нүрекеңе кекесін білдіргендей ме, әлде шынымен-ақ жан арашасына шырылдағаны ма, әйтеуір, шешемнің сөзін анайылау қабылдадым.

	Нүрекең реніш қылар ма екен деп көңілім қобалжыды.

	– «Қазір сыныққа сылтау іздеген заман туды. Менің адалдығым түгілі, осы өкімет үшін жан-тәнін берген адамдарды да қара тізімге іліп, қараңғы қапасқа қамап жатыр. Ал ілігім дайын тұрған менің үнімді де шығармайды.» – Әрине, Нүрекеңнің өзі қоса құрысқан өкіметіне өзінің осынша кектене сөйлеуі әрі түсініксіз, әрі сенімсіздеу еді. Ел-жұрттың ішкі жағдайында нендей бір аласапыран болып жатқанын былайғы жұрт нақтылы біле де бермейміз. Хабар-ошарға қарқ қылып тұратын қазіргідей газет-журналдың көп кезі емес. Радио біреуде бар, біреуде жоқ. Барының өзі жалпайған қара табақ. Қатырған қара қағаз-ау деймін. Телевизор дегеннің заты түгілі атын да естімеген кез. Әлдеқандай өсек-аяңды анда-санда бара қалсақ базардан естиміз. Көбісі жалған, алыпқашпа сөздер. Ондайға құлақ қойсақ Нүрекең де жақтырмайды. Ағатайым, тіпті ұрсып тастайды.

	Айналасы бір-екі күннің ішінде Нүрекең ағатайымның үйін сатты да, шешем мен Ақбілекті қаланың шетіндегі жалдама пәтерге апарып орналастырды. Шап-шағын ғана екі бөлме. Ауласында тағы бір бөлме бар екен. Оны Жаңабек екеумізге дайындады. Біз де бір қабат төсек-орын мен киім-кешекті сонда әкеліп қойдық. Үй ішіміздің сатуға келетінінің бәрін саттық. Арзанға кетіп жатыр, әрине. Қолға түскен тиын-тебеннің бәрін жинастырып, біраз бөлігін алтынға айналдырды.

	– «Түбі, бұл ел сіздерге қоныс болмай қалуы мүмкін. Ондай қудалауға ұшырай қалсаңыздар, амалын тауып, қырғыз еліне қарай өтіп кетіңіздер. Мына алтын, күмістерді біртіндеп өткізіп, тамақ қыласыздар. Шешей екеуің тігін тігіп амалдарсыздар. Екі балаға Ақбілек өзі ие болып отырсын. Екеуінен бір сәтте көз жазбаңыз - дар.» – Үшеумізді қатар отырғызып қойып айтқан өсиеті осы.

	Түнге қарай киімшең күйімізде ұйықтаймыз. Шешем мен Ақбілек жалдамалы пәтерде қалды да, біз өз пәтерімізге барғанбыз. Үйдің маңайынан тықыр естілсе-ақ, Нүрекең елең етіп басын жастықтан жұлып алады. Тың тыңдайды. Тыныштық екеніне көзі жеткен соң ғана жастыққа қайта жантаяды. Менде де алаң-жұлаң, маза жоқ. Жаңабекті бауырыма қыса түсем. Ол да еміреніп кеудеме жабысады. Жер бетіндегі жалғыз қорегі – менің кеудем. Жалғыз панасы мен ғана сияқтымын.

	Нүрекең де, мен де он шақты күннің ішінде-ақ арса-арсамыз шықты. Шешем болса, бүкшиіп, бүгілді де қалды. Бізге қайрат береді. Ішіндегі күйігін сыртқа шығармауға тырысады. Іштей тынады. Күрсінгенде аузынан жалын атады. Екі немересін алдына алып тізесінде тербеткенде әлдеқандай бір мұңлы әуенді ыңылдап отыратынды шығарды. Сондайда моншақтаған жас көзінен бір тыйылмайды. Қолының сыртымен көз алдын сүртеді. Баладай кемсеңдеп, қорс-қорс танауын тартады.

	Шешемнің ыңылдаған мұңлы әуеніне, танауын қорс-қорс тартқанына екі нәресте шалықтап күлген сияқтанады. Сірә, өзімізді уатып отыр деп түйсінген сыңайлары болса керек. Ал Ақбілек болса, соншалық боркемік болып шықты. Не істеп, не қоюдың, қалай жүріптұрудың жөн-жосығынан біржолата айрылды да қалды. Шала жансар ғана есі бар адамдай есеңгірейді де отырады. Кейде, тіпті, Тазабектің жылағанын да, емшек еметінін де ұмытып кетеді. Шешем екеуміз екіжақтап қузалап отырғанның өзінде әрең-пәрең илігеді. Не істеп, не қойып отырғанын ұға да бермейтін сықылды. Үш-төрт оттың ортасында шыжық болып мен шыжғырылам: Ағатайымның жай-күйін ойлап жаным үзіліп кете жаздайды. Көз алдымда іштей мүжіліп семіп бара жатқан анама қабырғам қайысады. Шала жансар ғана күй кешіп жүрген Ақбілекке қараймын да, көңіл демдейтін еш ем таба алмай, ойым сенделеді. Ал Нүрекең... Күндіз-түнгі алаңым да сол. Барлық қам-қаракетімнің арнауы да сол. Алладан тілейтін тілегім де сол. Бүгінгі қуанышым мен жұбанышым, ертеңгі үмітім мен тая нышым да сол. Жанымның нәрі, жүрегімнің әрі де сол. Күні бойы көкірегімде Нүрекеңнің кескін-келбеті жүреді. Көз алдымда барлық тұлғасы тұрады. Үні құлағымда жаңғырығады. Таңертең қызметіне кеткенінде жүрегімді қоса алып бара жатады. Содан қайта оралып, кешке қайтқанынша еш мазам болмайды. Жаным ба, жүрегім бе, барлық сезім күйлерім бе, бір сәт толас тауып, тыншымайды-ау, тыншымайды. Неше түрлі ойлар тұмшалап, санамды басып бара жатады. Келер мезгілінен сәл кешіксе-ақ жаным шырылдап жанталасам. Неше түрлі ой кеудемді қаумалайды. Нүрекең үйге кірген бетте «уһ» деп отыра кетем. Бірақ байыз тауып отыру қайда? Енді ағатайымның жағдайы көкірегімді шаға жөнеледі. Жәудіреп Нүрекеңе қараймын. Ашып сұрауға батылым бармайды. Ести қояр жауаптан именем. Нүрекеңнің қиналған кейпі мен құлазыған көңілінен именем. Түнеріп келіп, түңіліп отырады. Жаңабек екеуміздің сөзіміз де, ісқылығымыз да пәлендей селт еткізе қоймайды. Түңіліп ол отырады. Жаным күйіп өртеніп мен отырам.

	Алғашқы күндері жиі-жиі барып шешем мен Ақбілектің көңілдерін аулайтынбыз. Оның да мәні кете бастады. Шешем байғұс телміріп, бетімізге жаутаңдайды. Ақбілек болса, ыржалаңдағандай ма, арсалаңдағандай ма, мән-мағынасы өзіне ғана мәлім әлдеқандай бір қылық көрсетеді. Біздің келгенімізді қуаныш қылғандай ма, арқа тұтқандай ма, әлде жақсылық хабардың нышанын күткендей ме, түсініксіздеу қылық. Ақыл-есі кемістеу адамның жөн-жосықсыз шалықтағаны сияқты. «Шалық шалған ба?» дейтін кекесін сөз осындайдың жоралғысынан айтылса керек. Қандай паң еді. Кербез еді. Кермаралдай керіліп жүзіңе қарағанда, дәт қылып көз тіктеп ешкім тұра алмаушы еді. Әйел бол, еркек бол, өзіңді өзің ұмытып, соның тұтқынына айналасың. «Соңымнан ер» десе, үнсіз-түнсіз еріп жүре беруге бейілсің. Және соныңды қуаныш қылар едің. «Сырлы аяқтың сыры кетсе де, сыны кетпейді» деген нышан бой күтіп отырған берекелі өмірдің ғана жұбанышы екен. Басыңа күн туып, күндіз-түні қамығуда жүрсең, жаныңа балаған асылыңның қайғысын тартсаң, алдыдағы өмірден күтерің тек белгісіздік қана. Бітеу белгісіздік. Көңілің ештеңеге дауаламайды. «Не болды екен? Не болар екен? Қандай күйде екен? Қандай күйге түсер екен? Тағдырдың арнауы қайсы?» Осыларды ойлап, жаның ширығады. Жүрегің безілдеп бір сәтке де тыным таппайды. Ішкенің – ірің, жегенің – желім. Мұндай өмірде қайдан сының қалады. Сының кетеді. Сымбатың көшеді. Ақбілек осындай күйге түсті. Сыны да, сымбаты да тіпті тез сөнді. Жүзіне қараймын да жан дүнием езіледі, жүрегім қан жылайды. «Бақытты күні қайтадан басына орнай қалса, кескін-келбеті де бұрынғы қалпына түсе алар ма еді, шіркін,» – деп толғанам. Мына күйінде қалса, тағдырдың жасаған қиянаты болар еді. Тағдырдың қиянаты, қоғамның зорлығы.

	Иә, дүниеде белгісіздіктен ауыр қасірет жоқ екен. Өлі ме, тірі ме? Қайғырудың жөні бар ма, жоқ па? Күні бұрын жоқ сұмдықты бастап, жөн-жосықсыз қауіп-қатерді төндіре қоюдың пайдасы жоқ, әрине.

	Нүрекең екеуміз Ақбілекті қайрап бағамыз. Үмітін жалғап, дәмесін ұзартамыз. Мәз болады. Айтқанымыздың бәріне сенеді. Айтқанымызды айтқан қалпында қабылдайды. Бір сәтке түлеп, нұрлана қалады. Қолмақол төлежи қояды. Бойы көтеріліп, шаруасына беріледі. Сонсоң бір уақытта кілт бұрылып, үшеуміздің бетімізге кезек-кезек жаутаңдайды.

	– «Тойшан үйге келе ме?» – деп қиыла сұрайды. Кәдуелгідей, жалынып, жік-жаппар болады. Барлық жағдайды да, шындықты да біз біліп отыр деп сенеді.

	– «Келеді, әрине. Біреулер жала жауып, қатеден ұсталды. Әйтпесе, ешкімге, ештеңеге қиянат қылушы ма еді. Солай емес пе?» – деп өзіне мақұлдатамыз.

	– «Е, әрине, солай. Ешкімді жамандамайды. Өкіметке де еш-қан дай сөз айтпайды. Қазір байлығы да жоқ қой. Солай емес пе?» – деп өзіміз мақұлдатқан сөзді өзімізге қайта қайтарады.

	– «Әне, оның бәрін өзің де біліп тұрсың. Заң жүзімен аздап тексеріп, анықтап жатыр. Сонсоң қайтарады үйге,» – дейміз.

	– «Сөйтеді, ә. Сөйтеді, ә.» – Екі қолын шапақтап мәз болады.

	– «Осы байғұс ауырып қалмаса қайтсін. Кеше әке-шешесі келіп кеткен. Солардан оңашалап апарып маған сыбырлайды. «Аналарға айтпайық. Олар қайта барып заң орнына жамандап қояды» деп жалынады. Біресе Тойшанның келетінін айтып, балаша қуанады. Біресе, неге келмей жатыр деп, шәт-шәлекейі шығып жылайды. Өзім жетісіп жүргендей, бір жағынан, қабырғама бұл да батып барады.» – Шешем байғұстың көзінен жас парлайды.

	Сонсоң, Нүрекең екеуміз Ақбілекке әрі қайрат беріп, әрі намысжігерін қоздырып, қатқылдау сөйлейміз. Ақбілек тіксініп қалды. Біздің сөзімізді көңіліне кіді алғаны емес, өзінің жай-күйін енді ғана барлағандай, санасындағы өзгерісті түйсіне қалғандай әсерленеді.

	Шамырқанып, шамданып, басын сілкіп-сілкіп жібереді. Әлдеқалай есеңгіреп қалып, есін енді жиған адамның сыңайын танытады.

	– «А? – дейді, аңтарыла бетімізге қарайды. – Е, иә, шәй қамдайын,» –деп ас үй жаққа жүгіреді.

	Әлі қаралы болмаса да, жаралы көңіліміз осыған да шүкірленіп қалады.

	Шешем ішкі жан күйін көп шығара бермейді. Ағатайымның тағдыр-тауқыметіне біздің жанымыздың өзінен кем майрылмайтынын, жүрегіміздің күні-түні қынжылып тұратынын, Нүрекеңнің әрі тыным көрмей, әрі қауіп-қатерді елең қылмай, жан-тәнін ағатайымның жолына салып жүргенін өзі де біледі. Білгендіктен де, орынсыз мазалай беруді ретсіз санайды. Ол да аналық мейірімінің бір саласы. Әрі аналық мейірімі, әрі парасат тұрғысының көрінісі еді. Ұстамдылық, ізет, бәйбішелік көшелілік – кісіліктің бір парасы болса керек.

	Сөйтіп, оңына келіп, сәтімен оңғарылған шат-шадыман тіршілігімізге қатпарланып қара бұлт төнді. Құдай-ау десеңші, жүрістұрысыңда өрескелдік жасап, дарбаза күн кешіп, дарақы қылық көрсетсең, соның кесапатына жолықтық дер едік. Бетегеден биік, жусаннан аласа қалыптан бір асқан емеспіз. Алланың көзі түзу-ақ болса керек еді. «Бір Алла өзі жар болды» деп, тәубамызды ауыздан тастамайақ жүргенбіз. «Құдайға қарсымыз!» деп жаппай өре түрегелсе, Алла тағала да лаж таппай, пенделерінен теріс бұрыла ды білем. Әйтпесе, тақ сол кездерде Аллаға шәк келтіргендердің (шәк келтірген ғана емесау, Алланы күстаналағандардың) мейманалары тасып, қағанақтары қарқ болып жүрді емес пе. Ол уақытта да жүрді, әлі де жүр. Білмеймін, сондайлардың алдын о дүниеге барғанда Алла тағаланың өзі тоспаса, бұл дүниеден тыюсыз-ақ өтіп жатыр. Алланың қаһарынан қорықпайды. Құранның уағызын елең де қылмайды. Пайғамбардың хадистерін ілтипат етпейді. Қоғамның заңы ондайларға жүрмейді. Жүрсе де заңнан құтылудың жолын табады. Заңды жасағанда сондайларға арнап есік пен тесік қалдырады білем. Жай халық көрмейді, ал өздері тауып ала қоятын болулары керек.

	Ақыры, бір күні біздің де есік қағылды. Киімшең дайын жатқанбыз. Есікті мен аштым. Нүрекең ашса, сол бетінде ары қарай жетектеп алып кетер деп қорықтым. Үшеу екен. Мұздай болып киінген. Үлкенді-кішілі қару-жарақтарын асынып алған.

	– «Нұрқан Қайранбаевтың үйі ме?» – деп сұрайды.

	Сөзбен жауап бердім бе, әлде басымды изедім бе – ол жағын санама салып барламаппын. Дірілдеп, қалшылдап бара жатқанымды білем. Буын-буынымнан әл кетіп, жүрегім тоқтай бастаған сияқтанды.

	– «Сабыр ет, сабыр ет...» – Нүрекеңнің үні құлағыма еміс-еміс жетті.

	Көзімді ашсам, төсекте жатыр екенмін. Қанша уақыт өтті? Оны білмедім. Маңдайыма дымқыл орамал басып, Нүрекең айнала жүгіріп жүр. Есік жақта состиып-состиып үшеу тұр.

	– «Есіңді жи. Беліңді бекем бу. Көңіліңді бекіт. Мен енді ұзақ уақытқа кетем. Қашан оралам – оны Алланың жазуы біледі. Мүмкін, мәңгілік келмеске кетіп бара жатқан шығармын. Оған да дайын бол. Жаңабегімді жетімсіретпей өсір. Айтқандарымның бәрін қаперіңде ұста. «Тірі» деп естісең – күт. «Өлді» деп естісең – өз бақытыңды ойла. Бақытты болуға қақылысың. Қандай жағдайда болсаң да, Жаңабегім атымды атандырып өссін. «Ел-жұртына адАл халқына қалтқысыз еді» деп үйрет. Маған сенсін. Өзі де адал болсын. Әкеңнің тапсырма өсиеті – осы деп табыстағайсың, – деді. Бетімнен, маңдайымнан, көзімнен сүйді. Жаңабекті кеудесіне басып, өліп-құшып сүймеген жері жоқ. Қолында жақсы сағаты бар еді, соны шешіп Жаңабектің білегіне байлады. – Бақытты-ақ болуымыз керек еді, құлыным. Әкеңнің де кешпек бақыты саған қонсын». – Тағы да маңдайынан иіскеді. Бүлк-бүлк етіп тұрған еңбегінен шөпілдетті. Шөпілдеткен жоқ-ау, құнығып тұрып сораптап сүйді. Тақ, бір, сораптап миын сорып жатқан сияқты. Сонда ғана жанарынан жас тамшылады.

	Мен қолымды созам. Орнымнан тұруға талпынам. Тұра беріп шалқалай құлаймын. Сүйене беріп, екі жағыма кезек қисаям. Ақылесім түзік сияқты, бірақ шыр көбелек айналған басымды ұстай алмаймын. Құр тырмысам. Көкірегім қан жылап жатыр, бірақ көзімнен жас шықпайды. Сөйлеп жатырмын. Сірә, ішімнен сөйлесем керек. Ешкімі естімейтін сияқты. Ал өз көңілімде сөйлеп-ақ жатырмын. Жай сөйлемеймін, жалынып сөйлеймін, жалбарынып сөйлеймін. Маған қарап ешкімі бұрылмайды. Әлдебір кезде Нүрекең бетіме жалт қарады. Өңіндегі салмақты қалпы абыржулы. Әлденеден тіксініп тұр.

	– «Жаным, – деді. Тура осылай айтты. Бұрын мұндай елжірек сөздерді көп айта қоймайтын. Жаны тебіренетін, жүрегі елжірейтін. Өне бойы еміреніп, тебіреніп тұратын Бірақ әлгіндей жылымық сөздерге бара қоймайтын. – Жаным, шыбын жаныңды шыжғыра берме. Не айтып жатқаныңды естіп, ұғып тұрмын. Бірге өткен осы күндерді жұбаныш қыл. Жаңабегіңді қуаныш қыл. Жан жүйеңді жасытпа.» – Тағы да бет-аузымды аймалады. Шала жансар денемді өзіне тартып, кеудемді тіктеді. Басымды құшағына қысып төбемнен иіскеді. Желкемнен сүйді. Сонсоң тез бұрылды да, үш айдаушының алдарына түсті...

	Содан қанша жаттым – білмеймін. Шығасылы-кіресілі ғана ақылесім мен қыбырлайтын ғана әл-дәрменім болса керек. Құлағым ести ме, көзім көре ме, соны айырып біле қоймадым. Әйтеуір, дәрменсіз, құлықсыз бей-жай күйімді еміс-еміс сезініп қалам. Әлдебір уақытта жылаған баланың даусын естідім. «Қайда жылап жатыр екен? Неге жылайды екен? – деп қайран болам. «Шешесі неге естімейді? Неге уатпайды?» – деп сөгем. «Шешесі бар ма екен пақырдың?» – деймін. «Шешесі... Шешесі...» – деп күбірлей беріп, шошып оянғандай жұлқына көтерілдім. Алақ-жұлақ етіп, жан-жағымды қарманып жатырмын. Дауыс төр жақ бұрыштағы баланың жайпақ төсекшесінен шығады. Тұра ұмтылдым. Өзімнің Жаңабегім. Нүрекеңнің Жаңабегі. Құшақтай алдым. Айналып жатырмын, толғанып жатырмын. Сілесі қатып қалыпты. Солқ-солқ етеді. Аузына мамасын салдым. Мамасын еміп жатып та солығын баса алмайды. Бетіне қарап әлдебір алданыш сөздерді айттым. Сол-ақ екен, нәресте шіркіннің өксіп-өксіп жылап-ақ жібергені. Бетіме қарайды да жылайды. Солқ-солқ етеді. Ішегін тартып, бүкіл денесімен солқылдайды. Бет-аузын бір уыс қылып жиырып алған. Көзі жұмулы. Аузы көмейіне шейін ашулы. Аузына мамасын тағы да салдым. Ембейді. Бетін бетіме тигіздім. Уанбайды. Кеудеме қысып, әлдилеп жатырмын. Сәл саябыр тапты. Бажырайып бетіме қарайды. Жанары сондай мағыналы, әсерлі. Құпия бүккен сыры бар сияқты. Әттең, тілі жоқ. Әйтпесе, бірдеңе айтуға оқталатыны анық.

	Жанарына тесіле қараймын. Сырын ұққым келеді. Не айтпағын білгім келеді.

	Кеудемде сол бетінде сурет болып басылып қалған, көз алдымда тірі қалпында көлеңдеп тұратын, өшпей өзіммен бірге келе жатқан жаныма ыстық құбылыстар бар. Соның бірі – Жаңабегімнің жаңағы бет пішіні. Быжырайғаны, тыжырайғаны, әсіресе, жанары бажбаң ете қалып, өксіп-өксіп шырқырай жылағандағы бет құбылысы – көз алдымда. Дауысы – құлағымда. Үзік-үзік өмірінің кезең-кезеңіндегі сондай бір сәттері көңілімде де, көзімде де бөлекше жаңғырығып, жаңғырығып емес-ау, қайтадан жаңарып, жанданады да тұрады.

	Жаңабегімнің өміріндегі ерекше сәттері өз алдына бөлек, Нүрекеңнің өмір сәттері өз алдына жеке дара, және ағатайым да жүрек аңсауымнан бір сәтке де шыққан емес. Оның үстіне, шешем мен Ақбілекке қоса алаңдаймын. «Қайтіп қалар екен?» «Не күйге түсер екен?» «Енді қандай тіршілік кешеді? Кеше ала ма?» Жан-күйім шырылдап еш тыным көрмейді. Байыздап отыру, тыншу күйге түсіп, жаныңның саябыр табуы қияметті күй сияқты.

	Жаңабегімді құндақтай орадым да, кеудеме қысып алып, шешем мен Ақбілекке тарттым.

	Таң әлі ағара қоймапты. Күзгі суық қойны-қоншымды темірдей қарыды. Тітіркендім, бірақ тыңдағам жоқ. Бар көңіл оғатым – Жаңабегімді – Нүрекеңнің Жаңабегін тоңдырып алмау, суық тигізіп алудан сақтау еді. Сыртқа шығып, бетімді ызғар шалғанда-ақ соны ойлағам. Содан жол бойғы қам-қаракетім соған ғана бағышталды. Шешемдерге қалай жеттім? Немен жеттім? Соны күні бүгінге шейін ойыма түсіре алмай-ақ қойдым. Ойыма да түспейді, көз алдымда да елес жоқ.

	Шешем мені көрген бетте-ақ боздап қоя берді.

	– «Жаратқан Аллам-ау, екі үйдегі екі жалғыздан бірдей айырғаның не қылғаның?! Жас өмірлері қыршынынан қиылып кете барғандары ма қарғаларымның? Арттарында аңырап қалған мен қайтем? Қосылмай жатып «жесір» атанатын мына екі арудың күндері не болады? Тумай жатып «жетім» атанатын мына қос бейбақтың не жазығы бар? Құдыреті күшті, Аллам-ау, бәрі қолыңда, бәрі өз құжырыңда емес пе еді? Осы пақырларың, мынау пенделерің аяушылығыңа тұратын-ақ жандар еді ғой. Неге аямадың? Неге мүсіркемедің?» – Шешем өстіп Аллаға шағынып ұзақ жылады. Қыстыға өксіп Ақбілек екеуміз отырмыз. Көкірегіміз қарс айрылады. Іші-бауырымыз езіліп, кеудеміз күйіп бара жатқан сықылды. Сықылды емес-ау, іші-бауырымыз езіліп, кеудеміз күйіп бара жатты. Еш лажымыз жоқ. Дәрменсізбіз, шарасызбыз, мүсәпірміз. Иен қалған сорлылармыз. Еліміздің ортасында, жеріміздің төрінде отырып панасызбыз, жетімбіз.

	Қанша отырдық? Қанша жыладық – білмеймін. Бірінші болып шешем ес жиды.

	– «Сол жерде істейтін жолдастары бар емес пе еді? Мүмкін, бастығына кіргізер. Ақ екенін, адал екенін, бұл өкіметке жан-тәнімен берілгендігін, ел-жұртына жан-тәнімен қызмет еткенін айтып көрсеңші. Біреуінен бір кеңшілік болар ма екен?» – Шешем, шынымен-ақ, үміт күте сөйледі. Өзімнің де үмітім дәмеленді.

	Бұрын маңайын басып көрмеген жерім. Әйтеуір, сырттай ғана білетінмін. Нүрекең сырттай ғана нобайлап көрсеткен.

	Ауласының өзіне жолатпайды екен. Ылғи қару асынған күзетшілер. Үйдің төрт жағына да тұрып алған. Сөйлеспейді. Иілмейді. Бедірейіп алдыға қарайды да тұрады. Тіпті көз қиығын да салмайды. Тыңдап тұр ма, естіп тұр ма – еш белгі жоқ.

	Есік торып түске шейін жүрдім. Ешкім шықпайды. Ешкім кірмейді. Анда-санда ғана бір бас-аяғын тұмшалап тастаған жабық машиналар үлкен қақпадан кіреді. Әлдебір уақытта қайта шығады. Машинаның алдынан жүгірем. Тапап өте шығуға, тіпті, шімірікпейтін сияқты. Алғашқы жолы алдын кес-кестеп көлденеңдей тұрғам. Үстіме төніп келеді. Әне-міне, басып өтуге шақ қалды. Жандалбас, бір шетке қарай секіріп үлгердім. Жан тәтті, үрейім ұшқандікі ме әлде аяғым тайды ма, шалқалай құладым. Жалма-жан атып тұрдым. Жаңағы ашылған қақпаны әлі жауып үлгермепті, жалтаңдап сол жаққа қарадым. Күзетші жігіт басын шайқап, саусағын кезеді. Сақтандырғаны емес, қорқытып, үркітіп тұр. «Саған сол керек!» дегені сияқты. «Жаныңды көзіңе көрсетеміз!» деп айбат шегеді.

	Тауым шағылып, ұнжырғам түсіп, кешке қарай үйге қайттым. Шешем мен Ақбілек телміріп бетіме тесіледі. Үміт етіп, хабар күткен сыңайлары. Мөлиіп төмен тұқидым. Кінәланып, жазықты болып тұрмын. Екеуінің күні бойғы сарғайған үміттерін ақтамағаныма, анығы – үміттерін жалғай алмағаныма жан-күйім шырылдап-ақ тұр.

	Шешем соны ұқты.

	– «Е, е, үмітіміз өстіп-ақ тозатын шығар.» – Сөзі көмейінен емес, арғы терең көкірегінен күңіренді. Үшеуміз қосылып тағы жыладық. Қыстығып, зарығып, іштей өксідік.

	Жегеніміз – желім. Ішкеніміз – ірің. Осы сөздің мән-жайын, арғы мағынасын сонда ұқтым.

	Ертеңінде кешегі әрекетімді тағы қайталадым. Бетіме ешкім қарамайды. Сөзімді ешкім тыңдамайды. Кіріп-шығып жатқан да ешкімі байқалмайды. Сұп-суық сұр үйдің сыртын ғана жоталаймын. Анда-санда үлкен қақпа ашылады. Солай жүгірем. Бітеу мәшине кіреді. Біраз уақыт іште кідіреді. Қайта шығады. Үлкен қақпаға өзегімді созып, жанарымды жүгіртем. Жым-жылас бір тұйықтық.

	Тұп-тұйық өмір, жып-жылмағай тіршілік. Кейін ойлаймын ғой: «сол тұп-тұйық өмірдің ар жағында қаншама топалаң қырғын екен деп. Жып-жылмағай тіршіліктің ішінде қаншама лаңкестік әрекет жатыпты ғой. Бәлкім, «лаңкестік» емес шығар. Ал асулы дар, оқтаулы мылтық, жалақтаған қылыш тұрғаны анық. Және олар тегінге тұрмайды, әрине. Атады, асады, шабады. Оның бәрін кейін білдік қой. «Елдің тыныштығын қорғайды. Бүліншіліктен сақтайды. Сатқындарды залалсыздандырады» деді. Соның бәріне сендік. Расы да бар шығар, әрине. Бірақ соншалық қырып-жойғанының себебі өздеріне ғана мәлім болса керек. Әй, соның себебін білмейтіндер өз іштерінде де көпшілік болса керек. Мылтық қылып, дар қылып, қылыш қылып соларды жұмсаса керек.

	Сонымен не керек, не бітеу екенін, не аузы-мұрнының баржоғын білмей, сырты мелшиген сұр үйді бір айға жуық күзеттік қой. Күзеттік деймін-ау, бізге күзеткізу қайда? Сонадай жерден басбағып қарап тұрамыз да, қос жармалы үлкен көк қақпа ашыла бастағанда-ақ жалпылдай жүгіреміз. Аузына анталап, ішіне қарай көз телміртеміз. Ешқандай қыбыр жоқ, сыбыр жоқ, құр мелшиген қабырға. Терезелері бар, бірақ барлығы білінбейді. Соншалық сұп-сұр. Соншалық сұсты.

	Жылаумен күн өтті. Көксеумен түн өтті. Сонсоң бір күні қолыма біржапырақ қағаз тиді. Өтіп бара жатқан әлдебір әйел елеусіз ғана алақаныма қыстырып кетті. Қайдан шықты? Қалай келді? Өзім де түсінбей қалдым. Алақаныма жапсыра салды. Алақаныма қарап, басымды қайта көтергенімде, маңайымда ешкім де жоқ. Жым-жылас. Қалай кетті? Қайда кетті? Еш белгі жоқ.

	Бір тасаны тасалап, қағазды оқыдым. «Екеуі де енді бұл дүниеде жоқ. Бекерге келмеңдер, іздемеңдер.» Өз көзіме өзім сенбедім. Мәнмәнеқасын да ұға қоймадым. Іші-бауырым езіліп, буын-буыным талмаусырап бара жатты. Аттандап, бажылдап, ойбай салып жылағым келді. Жылай алмадым. Айналамнан ұялғанымнан, алдымда тұрған сұп-суық сұп-сұр үйден қорыққанымнан емес, даусым шықпады. Көзімнен жас тамбады. Көкірегім қан жылап жатыр. Жан-жүйем әлсізденіп, үзіліп барам. Арғы жағымнан лықсып келген әлдебір толқын ба, лоқсық па көкірегімді кернеді. Тынысымды тарылтады. Екеуінің, ағатайым мен Нүрекемнің қыршын қиылған өмірлері, арттарында зарлап қалған біздің ендігі тағдырымыз санамды шарпып-шарпып өтеді. Миыма бір кіріп, бір шығады-ау деймін. Жоқ әлде саңырау қайғы ойымды тұмшалап, жанымды езіп бара жатты ма екен?

	Қанша отырдым? Не күйде отырдым? Соны сезініп, білген емеспін. Жалғыз отырмын. Қасыма ешкім келмейді. Ана сұп-суық сұп-сұр үйдің маңайын басуға қорқады. Айдаламен айналып жүреді. Оны әбден қадағалап алғанмын. Ешкімнің көңіл жұбатуын да, жанжүйемді уатуын да тілегем жоқ. Тілемедім де, қаламадым да. Қайта, жалғыз өзім отырып, шерменде көңілімді ортайтып, тоңға айнала бастаған шерімді аз-маз тарқатуды жөн көрдім.

	Күн кешкіріп барады екен.

	– «Ойбай-ай, Еркем-ай, бармысың, жаным? Ауырып қалған екен-сің ғой. Күні бойы осылай отырдың ба? Әбден шаршап, шөліркегендікі ғой. Жүр, үйге қайтайық, жаным. Иығыма сүйенші менің.» – Шырпыры шығып, бәйек болып, жаны үзіліп барады. Ақбілек екен. Көре сала-ақ еңіреп қоя бердім. Күні бойы қыстыққан, қысылған көкірегім жарылып кете жаздапты. Арыққа лық толып тұрған кермек судың бөгетін жұлқа тартып жұлып алғандай лоқсыттым-ау келіп.

	– «Қойшы, жаным. Тоқташы. Тұра тұршы. Мына сумен аузыңды шайып, жұтып-жұтып жібер де, бетіңді жушы.» – Бөтелкемен су ала келіпті. Аузыма төсеп, жұтқызып жатыр. Бетімді де өзі шайды. Анау «анау» емес, менің алақанымдағы «мынау» ғой. Алақанымды қыса түстім. Сұмдық хабардан түк қабары жоқ. Ол сұмдық хабарды (біздер үшін сұмдық хабар, әрине. Ал басқалар үшін өткінші сөз ғана) Ақбілекке айта қоймадым. Айта алмадым. Екеуміз бірдей есеңгіреп, үйге жете алмай қалармыз деп ойладым. Жан-жүйем езіліп, әлдәрменім құрып тұрғанымен, ой-санамда саңылау бар. Келер-кетер, жақсы-жаманды пайымдайтын сықылдымын. Өзімнің іс-әрекетіме де толғанып қалам. Соншалық қайғы-қасірет жұтып отырғанда есім ауып, не істеп не қойғанымды білмесем-ақ керек еді. Ал менің ойсанам, жүйе-жүйкемде әжептеуір сергектік бар сияқты.

	Ақбілекке тіс жармаған күйі үйге жеттік. Шешем, қанша дегенмен, әрі көшелі, әрі зерделі адам еді. Бетіме қараған бетте-ақ жайсыз хабардың жайын ұға қойды. Ештеңе сұрамады.

	– «Әуелі шай-пұйыңды ішіп ал. Сонсоң ана баланы еміз,» – деді. Айтқанын айтқан күйінде істедім. Шешем сонсоң ғана мәнжайды сұрады. Ақбілек анадай жерде құр телміріп, мәңгіріңкі күйде отырған. Алақанымдағы умаждалған қағазды ұсындым. Оқып болар-болмастан-ақ сылқ етіп құлай кетті.

	– «Тойшан ғана ма?» – Шешем бағжиып бетіме қарады.

	– «Екеуі де.» – Еңіреп барып шешемді бас салдым.

	Шешем мені итермелей көтеріліп барып, Ақбілектің басын сүйеді.

	– «Салқын су әкел», – деді маған. Үні сап-салқын. Басқа бір та-садан шығатын секілді. Салқын сумен орамалдың шетін сулады да, Ақбілектің бетіне басты, бетін сүртті. Басын кеудесіне сүйеді.

	Ақбілек жас балаша өксиді. Солқ етіп өксиді де, солқ етіп күрсіне басын шешемнің кеудесіне тыға түсіреді.

	Мен аңтарылып екеуіне қарадым. Анамның көз жасы алты тарам болып ағып, егіліп, күйреп отыр. Ақбілек былқ-сылқ жансыз сияқты. Екеуінің де менімен жұмыстары жоқ. Қайғы-қасірет екеуіне ғана келген сияқты. Мені сырт біреу санайтындай сыңайлары бар. «Сыңайлары» деймін-ау, Ақбілек ес-ақылынан танып қалғанға ұқсайды. Шешем соның зары мен мұңын жеңілдетуге тырысулы. Өзінің зарын өзі көтере алатындай іспетті. Ал мен... Сырт қалған біреу сияқтымын.

	Тартып отырған қайғы-қасіретім бар, әлден-ақ жер бетінде панасыз, жалғыз қалғанымды сезінген сорлылық күйім бар, көкіректегі шер ағыл-тегіл төгілді-ай келіп. Еңіреп жыладым, өксіп-өксіп жыладым. Жанымды уатар ешкім жоқ. Көңілімдегі үмітімді ұзартар пенде және жоқ. Жүрегімді сипап, жан дүниеме сәуле түсірер жан адам жер бетінде енді болмайды. Бәрі бітті. Қуанышым бітті. Үмітім кесілді. Жақсы күндер таусылды. Сайранды күндердің дәурені өтті. Енді алда түк те жоқ. Сарғайған күндер бар. Ұйқысыз түндер бар. Сонсоң, жанталас... Тіршілік үшін жанталас. Күнкөріс үшін жанталас. Тағы немене бар? Тағдырдың алға тосқан қандай кебі болады? Оны кім болжапты? Соның бәрінен өту керек. Өтуге тырысу керек...

	Тап сол мезетте Жаңабегім (Нүрекеңнің Жаңабегі ғой) қыңқылдап дыбыс шығарды. Өзінің бар екендігін ескертіп, менің құрып-суала қалғаныма өкпе білдірген-сынды. Жалма-жан жанына бардым. Мені қара тұтты ма, танығаны ма, қоя қойды. Екі қолын шошайтып жоғары көтереді. Он саусағын жазып, ара-арасынан сәуле өткізеді. Арлы-берлі төңкеріп соны қызықтаған сияқтанады. Уілдеп-гуілдеп әлдебір әуенге салады. Жанарын менің бет-жүзіме нақтылап, жұп-жұмсақ қана жымияды. Мен Нүрекеңнің сөздерін қайталап айтып отырмын. Жаңабегін шалқасынан жатқызып қойып, кәдуелгідей, ойнайтын. Ойнатпайды, ойнайды. Жалаңаш қарнынан сүйеді. Шүметейін иіскейді. Өзінің саусағымен сәбидің алақанын қытықтайды. Сәбиі әкесінің саусағын қысып ұстап айрылмай қояды.

	Әкесі сол бетінде қолын жоғарыға тартады, ұлы әкесінің саусағынан айрылмаған күйі кеудесімен әжептеуір көтеріледі. Бірақ балпанақтай бала өз салмағына шыдай алмайды, әкесінің алақанынан айрылып қалады. Әлгіндегі жатқан орнына сылқ ете түседі.

	Менің жұрмым қоса үзілгендей шиқ ете қалам. Оқыс дыбыс шығарып, ұмсынып ұмтыла түсетін болсам керек. Екеуі мені мазақ қылып күледі. «Екеуі» деймін-ау, біреуі – түк сезбейтін нәресте, біреуі – жер бетіндегі жалғызым.

	– «Тәтеміз қорқақ, ә? – деп ұлына құптатқандай тіл қатады. – Әне, Жәкебас сені мазақтап жатыр.» – Менің жүрек тұсыма алақанын қойып, жүрегімнің лүпілін тыңдаған кейіп танытады.

	– «Жәкебас, тәтеміздің жүрегі атқақтап тұр. Екеуміз ойыны-мызды қоямыз ғой деймін, а?» – Қайтадан ұлының қасына барады. Төбесінен бастап бақайшағына шейін еміреніп-тебіреніп сүйіп шығады.

	– «Өзі соның бәрін түсініп, сүйсініп жатыр. Тек тілі ғана жетпей тұр. Әйтпесе, бәрін ұғады,» – деп қоқилана қопайыстанады.

	Екеуінің бірін-бірі қуаныш қылған, біріне-бірі мерейленген кейіптеріне сырттай отырып мен сүйсінем. Жан-жүйем елтіп, жүрегім езіліп бара жатады. Тәуба айтам, Аллаға жалыныш қылам. Осы бақытымды бұзбауын, қуанышымды ортайтпауын тілеймін. Мына екеуінің күлкілерінің шырқын кетірмеуіне жалбарынам. Әлденеден секем алғандай жүрегім лүпілдеп қоя береді. Иә, жүрегім лүпілдейді, өне бойым қалтырап кетеді. Өзіме өзім ұрсып, өзімді өзім іштей нығыртам. Ақыры...

	Уілдеп-гуілдеп үн шығарып жатқан, он саусағын күнге жайып, арасынан сәуле өткізіп жатқан сәбиімді кеудеме қысып, ағыл-тегіл көз жасымды ағыздым. Шешем мен жеңгемнің менде түк істері жоқ сияқты. Бірін-бірі құшақтаған қалыптары. Соны көріп жан-жүйем онан сайын құлазыды. Елжірегем жоқ, езілдім. Жылау емес, еңіреуге ауыстым. Қос жанарым – сәбиімде. Ештеңе түсінбейді. Жаудырап бетіме қарайды. Қамсыз, қаракетсіз. Қам жеуге, қаракет жасауға оған қайда әлі...

	Кенет, сәбиім бетіме қарап жатты да, шар ете түсті. Селк етіп, шошып кеттім. Көтеріп бауырыма бастым, уанбайды.

	– «Не болды анаған? Шырылдатпасаңшы!» – Шешем зекігендей ме, ұнатпағандай ма, әйтеуір, жақтырмаған үн. Жақтырмаған ғана емес, қыжыртқан, безер дауыс.

	Өңменімнен өтті. Жұрмымды үзіп жібергендей болды. Қайғылы, қасіретті күйімнен гөрі шешемнің мына зекуі жаныма қаттырақ батты. «Қаттырақ» деймін-ау, езіліп тұрған жанымды мүлдем ойсыратып түсірді.

	«Кетуім керек.» «Иә, кетуім керек екен бұл жерден.» Ойыма да, басыма да кірген жалғыз ой осы болды. Жаңабегімді бір қолыммен көтере жүріп, киім-кешегімді жинақтадым. Біраз мөлшерде жинақтаған ақша бар-тұғын. Сақина, сырғаларым бар. Басқа да әшекейлерім әжептеуір жинала бастаған, соларды қостым. Бір-екі қабат төсеніш пен бір қабат көрпе-жастықты алмақшы болдым. Бүгін сонда барам деп бекіндім. «Енді маған не істейді? Мені қайтеді?»

	Көрпе-жастық турасында бір мезет қобалжып тұрдым. Нүрекең екеуміз жамылып жүрген көрпеге, басымызға жастанған жастыққа аңсарым ауа берді. Шешем өз қолымен тіккен. Екі кісіге мол жететін. Жаңабек екеумізге оранып жатсақ та мол. Нүрекеңнің (енді Нүрекемнің ғой) иісі сіңген көрпе мен жастық. Апыл-ғұпыл орап алдым.

	Оны-мұнымды арқалап, Жаңабегімді бауырыма қысып, сыртқа шықтым. Шығар алдында ана екеуіне тағы да көз тастадым. Сол қалыптары. Түк сезбегендей, түк білмегендей. Тіпті, өздерінен басқа жан баласы маңайларында жоқ сияқты. Ешкімді сезінбейді. Ештеңеге көңіл аудармайды. Қыңқылы мен өксігі қабаттаса жалғасып Жаңабек жатыр. Шыр-пырым шығып, ештеңенің байыбын таппай мен жүрмін. Соның бірін сезінген не шешем жоқ, не жеңгем жоқ. Жаңабегімді көкірегіме қысып, буыншақ-түйіншегімді арқама арқалап үйден шықтым.

	Есік алдында біраз кідіріп тұрдым. Естерін жиып, әлдебіреуі қуа жүгіретін шығар деп дәметтім. Қайда... Тырс еткен түк дыбыс болмады.

	Тәуекел! Ары қарай ұзай бердім.

	Арбакеш тез табылды.

	Үйімізге келдім. «Үйіміз» деп қоям. Енді оны қайта маған қоймайтынын білем. Білсем де, бауыр басқан меншікті мекен-жайымыз сияқты сезінем. Жылы ұям, өскен ордам сияқты көрінеді. Қаңғып, қамығып жүргенде бірден қарқ ете қалған ақ ордамыз ғой. Жар сүйдім. Бақытымды таптым. Құрсағымды жарып, нәресте көрдім. Аналық сезімге бөлендім. Қызықты, қуанышты күндер кештім. Ұзақ уақыт емес, әрине. Бастала беріп, шорт үзілді. Бәрі көзден ғайып болды.

	Ендігі қалған ғұмыр – құр сарғаю ғана. Аңсайсың, бірақ тілемейсің. Тілегің – кесілген. Біржолата. Көксейсің, бірақ үміт етпейсің. Үмітің үзілген. Ол да біржолата. Бәрі бітті. Суалды.

	Үйіміз тұр екен, әйтеуір. Әлдебіреулер баса көктеп кіріп алды ма деп қауіпсініп келгем. Кірмепті. Бірақ иен қаңсыған, панасыз тұрған үй, жетімсіреген мүліктер. Жаутаңдап бетіме қарайды. Өгейсіп қалған сияқты. Әлде жетімсіреп қалған ба? Мен жетім бе? Мүлкім жетім бе?

	Белім бүгіліп отыра кеттім. Жан-жүйем езіліп, жүрегім үзіліп бара жатты. Көзімнен жас парлады. Көңілім қаңсып, қаңырап тұр.

	Жаңабегімді бауырыма бастым да, бүк түсіп төсекке құлай кеттім. Әлсіреп, талықсыған денем сал-сал болып ұйи жөнелді. Төсекке таңып, баурап бара жатыр. Қарсыласуға, қасарысуға әлдәрменім жоқ...

	Түннің әлдебір мезгілінде ояндым ғой деймін. Онда да, Жаңабектің қыңқылы оятты. Жамылғысы ашылып қалыпты. Бойы мұздаса керек. Үстін қымтадым да, қалтақтап төсектен тұрдым. Ай сүттей екен. Терезеден құйылып тұр. Нұр сәулесін айтам, әрине. Түкпен ісі жоқ. Ештеңеге қалпы құраған түк белгісі жоқ. Сәнді, сабырлы қалпы. Дөңгелене ме, қалықтай ма әлде көк жүзінде жүзіп бара жата ма, әйтеуір ерекше бір маңғаздық. Жайшылықта жаныңды рахатқа бөлер еді. Ал қапалы көңіліңе онан сайын мұң үйіреді. Мынадай мөлдір ғаламда, шетсіз-шексіз дүниеде қамыққан, тарыққан, ғаріп болған жандардың бар екенін, бар ғана емес, тіпті көп екенін Алла тағала біле ме екен? «Құдайсыз қурай сынбайды», – дейді. «Бәрі – бір Алланың қолында», – дейді. Ендеше, бір Алла неге алалайды пенделерін? Жүрегі таза, сенімі ақ, тілегі адАл күнәдан пәк пенделерін есіркеп, мүсіркеп, жарылқап-ақ қоймай ма екен. Оның орнына, қаражүрек, қанқұйлы, ниеті бұзық қулардың қағанағы – қарқ, сағанағы – сарқ болады да жүреді. Алланың нағыз құлдарына солар зәбір-жапа көрсетеді.

	Асқақтап кеудесін кереді. Өмірдің иесі де, қожасы да солар сияқты.

	Өмірімде тұңғыш рет айға қарап табындым. Айға қарап жалбарындым. Дәрменсіздігімнен, панасыздығымнан сөйттім. Табынар да, жалынып-жалбарынар да ешкімім жоқ. Жер бетінде жанашыр адам қалмады. Қолымнан келері – тек ағыл-тегіл жылау ғана.

	Күлімсіреп ай тұр. Мүсіркейтін сияқты. Дәмелендіретін сияқты. Содан өзімше жұбаныш тапқандай болып, қайтадан төсегіме қисайдым. Халық айтатын үш-төрт арсыз құбылыстың бірі – ұйқы. Мен ойлаймын, сол арсыздардың біреуі ғана арлы болған күнде де, адам өміріне қаншама кесел келер еді. Халықтың даналығында өлшеу болсайшы. Қаралы не қайғылы жанға «тамақ іш», «ұйықтап ал» десе, оншалық бір мейірімді естілмес еді. Жай ғана атөтті ұсыныстың бірі деп қабылданар еді. Ал енді қазақтың көпке ортақ дәлелімен дәлелдей айтсаң, көңіліңе қонады. Арғы тірлігіңе арқау қыласың.

	Тағы да ұйықтап кетіппін. Күн шыға бір-ақ ояндым. «Ойым да, бойым да сал-салы шығып әбден сарсыды. Тілегім де, үмітім де біржолата кесілді. Сонсоңғы құр сүлдерімнің бір уақ дамылдаға ны», – деп жұбаттым өзімді.

	Жаңабектің ұйқысын қимай, қыбыр-жыбырсыз біраз жаттым. Пыс-пыс етіп, тәтті ұйқыға бөгіп жатыр. Екі ұрты анда-санда бүлк-бүлк етеді. Сірә, түсінде ақ мамасын еметін болса керек. Оймақтай алақаны жазулы. Быртиған саусақтарын мамасының үстіне қойып алыпты. Саусақтары жылжып кетсе, бүкіл денесімен қозғалып, қайтадан мамасын аймалайды. Сонсоң барып тыншу тауып, қайтадан пысылға басады. Қандай пәк, қандай бейкүнә. Түндегі ай сәулесіндей тұнық. Сол ай сәулесіндей пәк.

	Ұлым әлден уақытта көзін бағжита ашып, бетіме тесіле қарады. Сонсоң күрсінді де, теріс бұрылып кетті. Басымызға түскен қайғықасіретті сезінгені ме, әлде маған бағытталған ескертпесі бар ма? Кәдуелгі ақыл-есі толысқан адамның ішкі толғанысына жауап күткен кескіні. Сұрақты кескін. Көңілім қобалжып, жүрегім шамырқанды. Өз нәрестемнен өзім кіді алдым. «Өзгеше, ерекше бала болып шығар ма екен» деп қауіп қылдым. Өзгеше, ерекше болып өсуін қаламадым. «Ерекше, өзгеше болмай-ақ, ел-жұртының елеулі азаматтарының бірінің санатында өссінші,» – деп Алладан тілек қылып, жалбарыну білдірдім. Ендігі жерде Жаңабегім екеуміздің күнделікті қам-қаракетіміздің қамын ойладым. Үйде дәм атаулыдан түк жоқ, қаңысып тұр. Мұнда жоламағалы қашан.

	Маңайдағы дүкенге жүгірдім. Нан, қант, май, шәй әкелдім. От жағып, түтін түтеттім.

	Абыр-сабыр болып жүрген мені көріп көрші үйдегі татар әйелі кірді.

	Амандасып, хал-жайымды сұрады.

	– «Олар үйіңе келді. Есігіңді тартты. Терезеңнен қарады. Бүгін де келеді. Күнде келіп жүр, – деді. Тақ бір сонымен ақылдасқандай айтады. – Сірә, сақтанып жүргенің жөн.» – Көп аялдамады, қайта шығып кетті.

	«Сақтанып жүргенде, не істей қоям? Мылтығымды оқтап қоям ба? Ор қазып алам ба? Омырауымдағы нәрестемнен айырып, мені қайда жібереді? Алла тағала басыма не салса да көріп алдым.» Осылай өзімді өзім бекемдеп, тәуекелге бел будым.

	Шәй-пұйымды ішіп, Жаңабегімді емізіп болған бетім еді, үш адам сау етіп кіріп келді. Амандық-саулық сұрасқан жоқ. «Солсың ба?» деп аты-жөнімді атады.

	– «Иә, солмын. Жұмыстарыңыз әлі біткен жоқ па еді?!» – деп айбат шектім. Өзімше пісіп-қатайын деппін. Үшеуінің бет-жүзіне жағалай қарадым. Әуелгіде байқамаппын, біреуі Нүрекеңнің жолдасы екен. Нүрекеңмен бірге осы үйге жиі келіп тұратын. Ойнапкүліп, әзіл-қалжыңдар айтатын. Моп-монтаны мүләйімсіп тұр. Екі көзімен жер шұқып сипалаң-сипалаң етеді. Кінәлі, күнәһар жанның кейпі. «Кінәм ашылып қалды-ау» деген адамдай қипақтайды. Кім кінәлі екенін білгенде маған не жұбаныш? Қайта, соны білмей-ақ, топшыламай-ақ жүргенімнің өзі тыныш шығар. Алармадым да, сазармадым да. Жанарымды жәй ғана бір төңкердім де қойдым.

	– «Так, жолдас... Жоқ, жолдас емес. Сіз... Иә, сен... Біріншіден, үйді босату керек... Екіншіден, бізбен бірге жауапқа жүресіз. Балаңызды қалдырып кететін жер бар ма еді?» – Сығыр көзі тесірейіп өңменімнен өтіп барады.

	– «Менен не жауап сұрайсыздар? Мен не білем? Түкке қатысым жоқ. Ешкіммен байланысым жоқ...» – Сөзімді аяқтатпады. Нүрекеңнің жолдасы кимелей сөзге араласты:





– ««Түкке қатысым жоқ, ешкіммен байланысым жоқ» демеңіз. «Өзіммен өзім жүрген үй шаруашылығындағы әйелмін. Хат та танымаймын. Қараңғы адаммын» деңіз.» – Аузыма сөз салғаны ма? Әлде мұқатқаны ма?

	– «Не ғып оқымай қалғансыз?» – Үшеуінің бастықтауы осы бол-са керек, бетіме таңырқай қарады. Сеніңкіремейтін секілді.

	– «Ауылдан келдім,» – дедім.

	– «Қашан келдіңіз? Неге келдіңіз?» – Бастықтау жігіт бас-аяғыма шүйліге көз жүгіртті. Нанбай тұр.

	– «Келгеніме үш-төрт жыл болды. Ел іші – аштық. Жан сауғалап, елден кетіп қалдық.» –Жұмсақ сөйлеуге тырыстым.

	– «Байдың қызы емессің бе?» – Әдейі бопсалап тұрғаны ап-анық. Жағдайымның бәрін білетіні беп-белгілі.

	– «Бәрін де алып қойды ғой. Малды да алды, дүние мүлікті де алды.»

	– «Оның бәрі кедейлердің үлесі. Кедейлерге берді...»

	– «Аштыққа бәрі де ұшырады...» – Сөзім әлдекімдерді кінәлағандай әрі табалағандай шықты білем, таныс жігіт көзін қысып, басын шайқады. Әрине, білдірмей елеусіз ғана жасады.

	«Е, өзінше маған жаны ашып тұр екен ғой» деп жорыдым. – «Киініңіз. Сізден сұрайтын сұрақтар бар?»

	Жаңабегімді кеудеме қысып, соңдарынан ердім.

	Алдымен бастығына кіргізді. Нәрестеге бірден көзін қадады. Соны сезгендей ме, әлде, сезінгендей Жаңабек мазасыздана қалды. Баж етіп, шыңғырып жіберді. Өзім ұялдым. Әдейі шымшып алғандай ыңғайсыздандым.

	– «Шешеңе неге қалдырып кетпедің?» – Дікіңдей жөнелді. Тіпті, қазір-ақ жазаға тартуға дайын сияқты.

	– «Ол кісі бөлек тұрады. Өзінің немересі бар. Келіні дімкәс. Біздің басқа ешкіміміз жоқ», – дедім. Мөлиіп, мүләйімсігем жоқ. «Жөнжосығымыз осы» дегенді анық ұқтырдым. «Өлсем де нәрестемді бауы рымнан айырмаймын» дегенді де анық аңғарттым.

	– «Қиын мәселе болды.» – Өзімен-өзі ақылдасқан сыңайлы.

	– «Осыдан басқа үмітім де, тірегім де қалған жоқ,» – дедім.

	Өңі жібіген сияқтанды.

	– «Қиын мәселе болды, – деді тағы қайталап. Өзі, шынында да, тұйыққа тірелгендей абыржулы еді. – Обал болады-ау. Тұқымжұрағатынан мүлдем бейхабар өседі-ау. – Саусақтарымен столын тықылдатты. Арлы-берлі ой жүгірткен кейпі сыңайлы. – Жарайды, сіз үйіңізге қайта беріңіз. Бірақ былай-былай кетіп қалмаңыз. Үйде болыңыз. Бір жұма уақыт берем. Үй мүлкіңізді сатып ақшалап алыңыз. Қымбат-арзан демеңіз, сатылатынының бәрін сата беріңіз. Ақшалап алыңыз. Ақшаңызды тереңге тығыңыз. Ұстамаңыз. Кейін күн-көрісіңізге керек болады. Бақытқа қарқ болу үшін-ақ жаралған жан екенсіз. Не лаж? Амал жоқ іске амал жоқ. Жалғыз сіз ғана емес...» – Ана кісі тағы да столды тықылдатты. Саусақтары дірілдеген сыңайлы көрінді маған. Ерні де жыбыр-жыбыр еткен сияқтанды.

	Демек, маған жаны ауырғаны ғой. Жаны ауырды. Жаны ашыды. Көмек беруге бейіл.

	– «Нұрқан да жалғыз жігіт еді. Енді мына жалғыз баласы ғана қалды. Осыны өсірейін. Ер жеткізейін.» – Көзімнен жас моншақтап, тізерлеп отыра кеттім. Жалбарынып, жалынған түрім.

	– «Оныңыз не?! Өйтпеңіз. Түрегеліңіз. – Абыр-сабыр жүгіріп келіп мені қолтығымнан демеді. – Қазір үйіңізге қайтыңыз. Бір жұмадан кейін алғызам.» – Дәлізге шығатын есікті өзі ашты да, ауыздағы күзетшіге тапсырма берді.

	– «Мына кісіні үйіне жеткіздіртіп салыңыз!» – деді.

	Бір кездегі Нүрекең мініп жүретін қосаяқ арбаға отырдым. Үйге жеткізіп салды.

	Ақыл-есім кіресілі-шығасылы қалыпта есеңгіреп біраз отырдым. Зіл батпан қайғы-қасірет бой-бойымды езгенімен, соның араарасындағы жылт еткен сәулені уаныш қылып, жаныңа медеу тұта қаласың. Жайшылықта мүсәпір міскіннің ғана үлесі. Ал басыңа іс түсіп, қайғы-қасіретке тап келсең, кез келген мүсәпір міскіннің тағдыры сенен көш ілгері артылып шыға береді. Ешкімге тәуелсіз, бас-еркі өзінде. Ешкімнің тағдырына күйіп-жанбайды. Тағдыры басқа ешкімнің тағдырымен байланыста емес.

	Әлгіндей аз-маз уанышты мен де арқа тұта қалдым. Ана бастық кісінің жылы сөйлегені, менің тағдырыма араша тұрмаса да, жөнжосығын ыңғайластыруға бейіл танытқандай болғаны көңіліме әжептеуір медеу болды. Бар тілегім де, қалауым да «Жаңабегім екеумізді екі айырмаса екен» деген тілек қана. Тілек емес-ау, зармұңым да, үрейлі қорқынышым да енді сол ғана. «Тіпті, Нүрекеңді айтпағанның өзінде, Жаңабек екеумізде иненің жасуындай да жазығымыз жоқ қой.» Өзіме өзім дәлелдеймін. Өзімді өзім ақтаймын...

	Ойыма шешем мен Ақбілек оралды. «Не күйде екен? Нендей күй кешіп жатыр екен? Оларды мазаламай-ақ қойсашы,» – деп тілеймін. «Мен жоқта келіп кетті ме екен?» деп үміт қылдым. Көрші әйелден сұрадым. Иә, келіпті. Көрші әйелден бәрін естіпті. Сол беттерінде кері қайтыпты. «Енді өзім барармын,– деп ұйғардым. – Кешке қарай.» – Өзім мен өзім келісім жасадым. Сонсоң базарға жөнелдім. Әркім-әркімнен пікір тарттым. Үй мүлкімді сататынымды айттым. Бұл жұртты қойсаңшы, тантық па, не болса соған әуес пе? Әлде кез келген нәрсеге күдікпен қарайтын бейбақтар ма? Сұрамайтындары жоқ: неге сатасың? Қандай заттар? Ескі ме, жаңа ма? Бүтін бе, ақауы бар ма?

	Біраздан кейін соның бәрін жіпке тізіп, өзім тақылдата бастадым. Жұртқа оным да жаға қоймады. Күдікпен, сенімсіздікпен қарайды. «Ескі-құсқысын майлап, борлап сатып үйренген саудагерге» жорыды. Ақыры, жөн-жосықтың жорамалын білетін біреулер табылды.

	– «Әлдеқалай қысыл-таяңға немесе бір мұқтаждыққа ұшырама-ған адам жас баласын көтеріп саудаға шыға ма? Айтқанының бәрі рас.» – Әлгінің сөзін жан-жақтан қостаушылар шықты. Ақыры, үйге үш-төрт адамды ерте келдім...

	Сөйтіп, біраз заттарым өтті. Ертеңінде кешегі әрекетімді тағы қайталадым. Тағы да кейбір заттарым өтті. Көбінің қызығатындары Нүрекеңнің мұражайлық дүниелері: шапаны, тақиясы, тымағы, домбырасы, тағы сондайлары. Біреуінен біреуі естіп арнайы келгендері де болды. Қимадым. Кейбір заттарын Жаңабегіме сақтағым келді. Қалай сақтаймын? Шешем ие бола алар ма екен?

	Екінші күнгі іс-шаруамды ертерек бітіріп, солардың жағдайларын білуге шықтым.

	Қайғы үстіне қайғы жамалды. Жоқ. Із-түзсіз жоғалыпты. Көшіп кетіпті. Қайда? Ешкім білмейді. Ешкімге айтпаған. Бір жапырақ тілхат та жоқ. Жанталастым. Бөлмеде шашылып жатқан қалғанқұтқанның бәрін ақтардым. Жоқ. Ешқандай белгі тастамаған. Үй иесінен қайта-қайта сұраймын. Бірер ауыз бағыт-бағдар білдірген жоқ па? Білдірмепті. Осы қаланың іші ме? Әлде, сырт төңірек пе? Белгісіз. Қандай көлікпен көшті? Атарба. Сыңайларынан не топшылауға болады? Тіпті, дым сезілмейді. Қызыма айт деп бір ауыз ештеңе айтпады ма? Жоқ, айтпапты.

	– «Сізге ол кісі қандай әсер қалдырды? Ақыл-есі қалпында ма?» Қайтейін, енді, осылай сұрауыма тура келді.

	Көрші әйел бетіме аңтарылды. Бірдеңелерді ойына түсіргендей толғаныңқырап тұрды.

	– «Әйтеуір, өзімен өзі тұйықталып қалды ғой. Не деуге бола ды?» – Көрші әйел енді ғана күдіктенген сияқтанды.

	Енді қайттым? Не амал? Не лаж?

	Салып ұрып Ақбілектің әке-шешесіне бардым. Олар да хабарошарсыз екен. Біраз жай-күйге менен қанықты. Әкесі байғұстың өзегін бірден-ақ өрт шалды. Екі көзінен жас парлап, жағы опырайылып, белі бүгіліп отыра кетті. Өз қалауымен отырған жоқ, әлдебір күш зорлықпен шөкелетіп, төмен тұқыртқандай көрінді маған. Кемсеңдеп жылап, былдыр-былдыр сөйлейді. Сөз емес, зар-мұңын сыртқа шығарған түрі болса керек.

	– «Беу, жан сәулем-ай, жанымды өмірге жалғаушы жалғыз сен едің. Енді не күйге түстім? Нендей күй кешем енді? Құдайдан басқаға басыңды имейтін жаным едің. Асқақ едің! Асқар едің! Сені арқаланып мен де іштей асқақтап жүруші едім. Тазабегімді сырттай иемденіп-ақ соған төбем көкке жетіп жүруші едім. Шіркін-ай десеңші! Әй, мына жалғанның жалған болып шыққаны-ай, ә!» – Өкініші өзегін жарып, басын шайқады.

	Қай дүниеге өкпе білдірді? Тіршілік дүниесіне ме? Өкіметке ме? Өкіметке өкпе білдіруге қайсынымыз болсақ та шіміркенетінбіз. «Ең әділетті, адам баласын бақытқа бөлеген, қолын еркіндікке жеткізген, қараны ханға теңеген...» Қойшы, әйтеуір, не жақсылықтың бәрін басымызға үйіп-төккен өкіметке іштей болса да күмән келтірудің өзіне батылың бармайды. Өзіңнен өзің қорқасың. Қасиеті атып, киесіне ұрынатындай сезінетінбіз. Мына кісінің сөзіне бақсам, шындығында да, жалғаншылығы бар сияқты. Бар сияқты ғана емес, көп сияқты. Бекерден-бекер ел-жұртым, ауыл-аймағымнан айрылдым. Бар кінәміз – мал біткендігі. Ол заманда мал жинау – қазақ біткеннің негізгі кәсібі еді ғой. «Түстік өмірің болса, кештік мал жина» дегенді бастан өткен, өмірден түйген тәжірибеден алған шығар. Шектеу жоқ, тыйым жоқ. Сондықтан да, әркім мүмкіндігінше, шамасы жеткенінше мал өсірді. Сол малмен өзінің бала-шағасын асырады, туған-туысқандарына көмек қылды. Сол малдың шапағаты бүкіл бір ауылға жетіп тұрды. Ешкімнен ұрламаса, ешкімнен зорлық қылып алмаса, мал ұстадың, мал өсірдің деп адамды кінәлауға болар ма? Жай кінә, ағайын арасының базынасы болса да бір жөн. «Жаңа өкіметтің заң-зәкөні бойынша, жеке адамның жеке баюына болмайды екен. Малдың бәрін ортаға саламыз», – десе бір жөн. Оған көнбегенге жаза қолданудың да шарасы дұрыс шығар. Ал мал жиғанның бәрін, бас жоқ, аяқ жоқ, жазаға тартудың мән-мәнақасы кісінің ойына да, ақылына да сыймайды екен. Онан келіп, кінәсіздің бәрін кінәліға жатқызды. Өкімет өзгергеннен бастап нешебір қилы қорлықты көрдік. Иә, көрмегенді көрдік. Төзбейтінге төздік. Алда әлі қаншама көресі бар...

	Ақбілектің әкесінің әлдекімге шағынғандай лоқсыған өксігі менің де көңіліме кілк етіп тиді. Басымнан кешкен сұмдықтардың бәрі анталап, көкірегімді қаумалады. Бірақ олардың бәрін саралап, даралап жатуға қайғының зілі тым ауыр еді. Қайғының зілі ауыр. Тағдыр қарбалас күйде тұғын. Амалсыз лаж және есеңгіретті. Жан күйім есеңгіреді. Ақылым албытты.

	Жанұшырып қайтадан үйге келдім. Шешемдер үйде тосып отырғандай тағатсыздандым.

	Ешкім жоқ. Ешкім келмепті. Салым суға кетіп, қалжырап қалдым. Тәнім емес, жаным қалжырады. Жан-жүйемде түк әл қалмаған сияқты. Сүйек-сүйегім де, буын-буыным да құр сүлдер. Ойым – қуыс. Бойым – құр сүлдер. Сол бетімде төсекке қисайдым...

	Мұрсатқа берген бір жұмасының алғашқы үш күнінде-ақ сатуға келетін заттардың бәрін сатып үлгердім. Өзіме тиесілі асыл заттарымның көбін саттым. Тек, Нүрекең өзі әперген некелік сақина мен шешем ерекше сақтап, мұра қылып қолыма салған сақинаны қалдырдым. Нүрекеңнің некелік сақинасы мен сағатын бөлекше тігіп, қолтығымның астына байлап алдым. Ілгектеп байладым. Олай-бұлай қатерлі жағдай бола қалса, шеше қойғанға оңайлап ыңғайлағаным.

	Дәл шығарында беріп кетіп еді. «Сақтап, анаған бер», – деді. Атын атамады. «Анаған» деді. Атын «Жаңабек» деп қойғанына соңғы кездері өкініңкіреп жүретін. «Кейін өкпелейді-ау, бір жөнін тауып өзгертсем болар еді,» – дейтін. Мен тоқтау салатынмын. «Жоқ жерден ілік артып алып жүрерсің. Алласы осылай атауды әу бастан бұйыртқан шығар. Біз де осы атына бауыр бастық. Өзінің де құлағы үйреніп қалды. Өзгертпейік,» – деп, қолқалай тілек еттім. Нүрекең осыған ойысқан еді...

	Қалған үш-төрт күн бойы тапжылмадық. Үйде жаттық. Бойыма күш-қуат жинауға бекіндім. Жаңабегімнің жөргек, жаялықтарын ретке келтірдім. «Бір жасына, екі жасына» деп бөлекше бөліп қойған киімдері бар еді. Құттықтай келгендердің әкелгендері. Кейде қызығып өзімнің алғандарым да бар. Оларды бөлекше буып-түйдім. Өз киім-кешегімді де тәптештедім. Қымбатты, сәнді киімдерімді сатып жібергем. Ыңғайлы, ісі берік, қарапайымдарын ғана қалдырғам.

	Жаңабек екеуміздің киім-кешегіміз үлкен бір сөмке шықты. Бәрін тап-тұйнақтай жинақтап қойдым. Бір жақ астары жұмсақ сырты түкті әдиал бар еді. Жамылғыға соны алып қалғам. Астарын тағы бір қабат қоңыр бұлмен қаптап тастадым. Әрі жылылыққа, әрі кір көтергенге жақсы. Сөйтіп, нендей кепке болса да тәуекел қылдым. Ендігі бар алаңым – шешемдер. Сырттан тықыр естілсе-ақ есікке жүгірем. Өтіп бара жатқан жәй ғана біреулер. Ойнап жүрген балалар. Әлдеқандай жұмысын атқарып жатқан көрші-көлем.

	Жетінші күні көлік келді. Алып кетуге жіберіпті. Шешемдермен хабар-ошарсыз кете бардым. Бастық кісі өзіне алғызып, қолыма қағаз жазып берді. Мөрі басылған. Қолы қойылған қағаз.

	– «Жоғалтып алма. Барған жеріңде осы қағазды көрсетесің. Көмегі болады. Балаңды сақта. Өзіңді күт. Тиын-тебеніңді үнемдеп ұста.» – Орнынан көтеріліп келіп, қолын ұсынды. Алақаны жапжалпақ, саусақтары мығым екен. Бірақ қолы әппақ, әрі жұмсақ. Саусақтарымды қысып біраз тұрды да, қолымның сыртынан сүйді. «Ал жолдарың болсын. Аман жүріңдер. Өлмеңдер. Өлмеуге тырысыңдар. Сені айдалғандарға емес, жер аударылғандарға қостым. Бақылауда жүресің, бірақ аз-кем еркіндігің бар. Үй жалдап тұруыңа болады. Өз тамақтарыңды өздерің істеп ішесіңдер.» – Көзі жасаурап тез бұрылып кетті.

	Нүрекеңді жақсы көретін, ерекше бағалайтын адам деп түйдім.

	Сонымен, кете бардық. Барған жерімізді Торғай даласы деп түсіндірді.

	 Даласы көп, ауылы аз, қазақи жер екен. Ауданның милициясына тапсырды. Қолымдағы қағазымды көрсеттім. Милицияның бастығы оншалық жақтыра қоймады. Мені емес, менің келгенімді жақтырмады.

	– «Бұл даланың ол даладан не айырмашылығы бар екен? Туған ауылынан басқа ауылда өлсе, жазасы өтеле қалады ма екен? Емшектегі сәбиімен қоса тентіретіп... Қалай күн көресің? Қайда тұрасың? Отын-суың, тамағың мен киімің, жатын орның, бір үйге қажетті тіршіліктің бәрі өз мойныңда. Аштан өлесің бе, суықтан қатасың ба, әлде өз ажалың жете ме – сұрауың жоқ. Әктіңді жазып, справкаңды жасап, тігіп қоямыз. Өмірдегі кебің сонымен бітеді.» – Қыртиып сөйледі. Керқайзаңданып, кері тартуға бейім тұр. Мені ғана мұқатып отырған жоқ, басқадай әлдебіреулерді де жаратпай, жақтырмай, нығыртып отырғаны анық.

	Қызметкерлерінің біреуін шақыртып алды.

	– «Мына адамды осы жаққа жер аударыпты. Өз жерінде жүре берсе, бүлік шығарады деп қауіптенген болулары керек. Бауырында үш-төрт айлық қана нәрестесі бар. Он жылға қалай жүреді? Осы жердің бір жігітімен тезірек бас қоспаса, жүре алмайтын-ақ шығар, түрменің бос тұрған бір бөлмесін жөндетіп бер. Есігін арғы ауланың ішінен шығарт. Терезесін үлкейткіз. Оған шейін интернаттың бір бөлмесіне орналастыра тұр. Түрменің есебінен тамақ босатқыз.» – Тапсырмаларын немқұрайдылау берді. «Бәрібір, адам болып тұра алмайсыңдар» деген байламы ап-анық.

	– «Азын-аулақ қаражатым бар еді. Тамақты өзім сатып ішер мін», –дедім. Екеуі де езу тартып күлді.

	– «Сатып ішетін тамақ табыла қойса...» – Бастық кісі мысқыл білдірді.

	– «Шикідей ет, сүт, ұн... Ана жөндейтін бөлмеге пеш салғызып берсеңіздер...»

	– «Әрине, пеш салынады. Өзің пысықай болып шықпасаң игі едің. Тәуекелге бел буған баласың-ау, сірә. – Милицияның бастығы енді ғана ықылас білдірген сияқтанды. Сонсоң, қайтадан қызметкеріне бұрылды. – Шағындау плита қойғыздырт. Екі ұялы болсын. Интернат пен аурухананың ыдыс-аяғынан ыдыс-аяқ қағыстырып бергіз...» – Милиция бастығы қайтадан маған бұрылды. «Тағы не керек еді?» – деген нышанын таныдым.

	– «Ыдыс-аяғым мен төсек-орнымды таңдап өзім алайыншы,» – деп өтініш қылдым.

	«Дегенмен, біздің есебімізге жазғызып, әдиАл ақ жайма, жастық бергіз. Қаражаты көтерсе, қалғанын өзі қосар», – деді бастық.

	– «Бұл шүйкедей қыз соншалық не бүлдіріп қойды екен?» – Кейінгі келген кісі өз толғанысынан әлі аса алмай отыр. Ақылына да, ойына да сыймайтын сияқты. «Шүйкедей қыз... Емшектегі нәресте... Не бүлдіре алады?» – деп таңқалады.

	– «Мен не бүлдіре аламын? От басында отырған әйел едім... Саясат дегеннің атынан да, затынан да түсінігім жоқ еді. Күйеуім де өкіметке адал берілген адам болатын. Жігіттің төресі еді. Мен байдың қызы едім. Ерке өстім, шолжың өстім. «Не ішем, не кием» дегенді білген емес едім. Үй ішіміз қаттауға ілініп, жалғыз ағам айдалып кетті. Сол ағатайымның босанып шығуына күйеуім біраз әрекет етіп еді. Сірә, соның зардабы тиді деп ойлаймын. Ағатайым қайта ұсталды. Көп ұзамай, күйеуімді әкетті. Ақыры, екеуі де бұл дүниеден көшті. Ал мені не үшін айдады? Неге жер аударды? Жалғыз ағатайым мен күйеуімді неге жоқтатпады? Шешем мен жеңгемнен із-түзсіз қалай айрылып қалдым? Екеуі менен неге қашты? Қайда қашты? Анасы баласынан қашатын, баласы анасын іздеуге мұршасы келмейтін бұл неткен заман болды? – Кәдуелгідей, зілденіп, кектеніп айттым. Кіммен болса да тайталасуға дайын сияқтымын. Екі милиция бір-біріне аңтарылды. «Мынау қайтеді, ей?» деген таңырқаулары ма, мұқатқандары ма, әйтеуір тосынға тап келген бет пішіндерінде өзгеріс бар.

	– «Жарайды, – деді бастығы. – Мұндай көр-жеріңді көрінген жер-де қоқсыта берме.» – Милиция бастығы пәлендей жақтырмағандық танытпаса да, құптамайтындығын анық білдірді. Әлде, «сақ жүрсін, бірдеңеге ұрынып қалмасын» деген ескертпесі ме?

	Менің саясатта нем бар? Кек қуғанда не істей аламын? Жанымды бағып, Жаңабегімді өсіруден басқа арман да, нысана да жоқ.

	Ауыл ішінің дүкендеріне барып, қажетті бірдеңелерді алып тұруыма ұрықсат сұрадым. «Қолайлы жұмыс тауып алсам...» – деп өтініш қылдым.

	– «Қызмет табылмайды. Қызметке алмайды. Тәртіп солай. Ал өзіңді асырайтындай жұмыс тауып береміз. Бұл жер – ауыл іші емес, аудан орталығы. «Шалғай» деп аталады. «Шалғай» десе, шалғаймыз. Бұл араға жетуің де қиын, жетсең – кетуің де қиын. Дүкен дегенде, барлы-жоқтысы – екі-үш дүкен бар. Мына кісі ертіп барып көрсетер.

	Жалпы, жағдайыңызды осы кісіге айтып тұрасыз.»

	Менің ендігі «қамқоршым» да, күзетшім де осы кісі болмақ екен.

	Интернаттың бір бөлмесіне уақытша орналастырды. Қап-қатты темір төсегі бар. Үстіне жұқалтаң матрас салыпты. Кірі, салтағы көптеу екен. Әдиәлі де сондай. Ақ жамылғының ретінде қылып қоңырқайлау екі жамылғы берді.

	Көңілім құлазып кетті.

	– «Кешкі тамағыңызды қазір әкеліп береді. – Қасымдағы «қамқоршым» да аз-кем ыңғайсызданған сияқтанды. «Шолжың өскен байдың қызы. Одан беріде, күйеуі әжептеуір бастық болыпты. Мына тіршіліктен жүрегі айнып тұрған шығар» деп ойласа керек. – Әзірше осыған көне тұрасыз.» – Кешірім өтінген сияқтанды.

	– «Ештеңе етпес. Тағдыр соған жазған соң, көреміз де, көнеміз де, – дедім. «Шалғай» аталған осы жерге келгелі, тіпті еп-егде сөздер айта бастағандаймын. – Айтпақшы, есіміңіз кім болады?»

	– «Есімім – Құрым. Ал енді бүгін тамағыңызды ішіп, деміңізді алыңыз. Таңертең келемін.» – Құрым саулық тіледі де, кетіп қалды.

	Жаңабегімді кеудеме басып мұңайып отырып қалдым. Иен дала, жапан дүзде жалғыз өзім ғана сияқтымын. «Осы жалғыз өмірге, жетім өмірге бейімделуім, көндігуім керек» деп, белімді бекем бууға тырыстым. Бірақ көкірегім қаңырсып, кеудем қысып барады.

	Бөлменің ішін қара көлеңке қаумалады. Жаңабектің бірсарынмен пысылдағаны ғана естіледі. Іште де, сыртта да өзге дыбыс жоқ. «Жарық жақса жөн болар еді» деп ойлаймын. Қайдан жағады? Қалай жағады? Шамы қайда? Соның бәрін, тіпті, қиынсынам. Қозғалғым келмейді. Орнымнан тұрғым келмейді. Жаңабегім екеумізді әлдеқандай бір күш келіп, әлдебір жаққа алып кетсе деп тілеймін. Көктің жүзіне ме, жердің астына ма, әйтеуір, жер бетінің мазағы мен азабынан құтқарса болды. Жер астының тозағы дәл осыдан ауыр емес шығар...

	Сырт етіп есік ашылды. Барлық дүниелері айқайлап, бажылдап, сықырлап тұрғанда, есігінің дыбысының білінбеуін қарасаңшы.

	Соның арасынша қоюлана қалған қараңғылықтан мені көрмеді білем, қазақ әйелдері айтатын көсеу сөз «көтекті» ернімен ғана бір сылп еткізді де, есікті қайта жабуға айналды.

	Мен дыбыс білдірдім. Жаңағы «көтек» тағы айтылды. Нендей мағына білдіретін сөз екенін қайдам, әйтеуір, әйелдердің аузына дайын тұрады.

	Әйел адам ішке кірді.

	– «Қараңғыда отырғаныңыз не?» – деді. Мені көрген жоқ, жо-балап айтып тұр. Сонсоң, жайлап басып, қолындағы бірдеңелерін терезенің алдына апарып қойды. Сіріңке жақты. Жаңабек екеумізге қарап тағы да «көтегін» қайталады. Жалма-жан шамға жүгірді. Кіреберіс босағада бұрышта тұр екен. Жетілік шам. Сықырлауық үстелге қойып, шам жақты. Енді тесіле, бажайлай қарады.

	– «Қарағым-ау, тіпті жассың ғой. Мынау өзіңнің нәрестең бе? Ой, сұмдық-ай, «айдалған, жер ауған» дегені қайда?» – Отыздың ішіндегі келіншек екен. Көзіне де сенбей, өзіне де сенбей, дел-сал күйде тұр.

	– «Иә, тәтей, жер ауып, айдалып келдім,» – дедім.

	– «Ал мына нәресте?..» – Сөзі аузынан әрең шықты.

	– «Менің нәрестем. Тұңғышым.» – Басқадай мән-жайды айтпа-дым. Милиция бастығының ескертпесі көмейіме көлденең кептелді. Және, мен туралы бұл елдегі кімнің не ойлағандығында тұрған не бар? Мен үшін одан келіп-кетер не?

	– «Білмегенім-ай, ә. Дұрыстап тамақ қалдыратын едім. – Әлгі әйел өкініп басын шайқады. – Сөйтсе де, шәй шығарып алып келейінші.» – Әлгі әйел жүгіре басып қайта шықты. Шәй ішкенім, шынында да, еңсемді көтерді. Тәрелкедегі кәшісінен ауыз тидім. Саусағыңмен сығымдай қыссаң сағызша жабысатын қара наны бар екен. Бір үзіп аузыма салдым. Қып-қышқыл.

	Әлгі әйелден жөн-жосық сұрадым. «Ет, сүт, құрт, ірімшік сияқты қазақи тағамдар табыла ма екен?» «Арнайы орында сатылмайды. Ет сатылады. Өте сирек. Кейбіреулер малдарын сойып сататындары бар. Бірақ оны уақытында біліп отырмаса, қолма-қол өтіп кетеді. Ал басқа тағамдар меншік малдары бар бірлі-жарым үйлерден шығып қалады. Бірақ қазір кімді-кім есіркеп жатыр? Ала алмайсың. Бермейді.» Әлгі әйел басын шайқады. «Жоқ» дегенді ишаралағаны. Сонсоң мен тілек қылып өзіне жалындым. Сондай бір-екі үймен сөйлесіп берсең ең болмаса, сүт алып тұрсам дегенді қолқа қылдым. «Қаладан келген бетім ғой, азын-аулақ тиын-тебенім бар. Тиесілі құнын беріп тұрам,» – дедім. Әлгі келіншек илікті. Жесір апайы бар екен. Жалғыз сиырымен жанын сақтап отырса керек. Соның алушыларының есебіне қосылдым. Күніне жарты летір сүт. Өзіме де жетеді, Жаңабегіме де жетеді. Оқта-текте ет сатыла қалса, бірер килі ет әкеліп береді. Ақшасын төлеймін. Дүкенінен шәугім, шәйнек, кішкене қазан сатып алдым. Кесе, қасық, тәрелке, т.б. қажетті ыдыстар алдым. Бәрін де үштен алам. Біреуін Нүрекеңе арнап жасаймыз. Тамақ үстінде Жаңабекпен қаңғыр-күңгір сөйлесіп отырам. Ол да құптап, мақұлдап, әлдебір ақыл-кеңестер беретін сияқтанады. Мен оларын құп алам, іске жаратам.

	Төсек-орнымызды жаңаладық. Әдиал алдық, ақ жайма алдық. Өзімізше бір үй сияқтымыз.

	Алғашқыда сол интернатқа тазалықшы қылып алды. Уборщица ғой. Оншалық қиын емес. Дөңгелек айналдырам. Бірақ мазасыздау. Әркімі бір жұмсайды. Ескертпелері көп. Балалар да мазасыз. Тентектері бар. Мүлікті бүлдіреді. Соның бәріне жөнді-жосықсыз сен де кінәлі сияқтысың. Кейбіреуі, тіпті, әдейі қастық жасағанға тіркеп қояды. Түсіндіре алмайсың. Ұрыс-керіске бара алмайсың. Басыңда еркің жоқ. «Жас жеткіншектерге зиянды ықпал етуі мүмкін,» – деген ілгішек ілді. Қандай «ықпал»?» Қандай «зиян?» Миыма да кірмейді. Содан барып, ауруханаға тазалықшы қылып ауыстырды. Онда да бәрі қожа. Бәрі жұмсайды. Әлсіз науқастардың астын тазалаймын. Төсеніштерін ауыстырам. Киімдерін жаңалап кигізем. Бала ма, үлкен бе, еркек пе, әйел ме, бәрібір. Міндетің. Істеуің керек. Істеуге тиіссің. Жаныма батады. Өте қиын. Өте ауыр. Қатты жиіркендім. Құстым. Ауырдым. Бет-аузымды жара қаптап кетті. Жаңабегімді ауыртып аламын ба деп сескендім. Бет-аузымды, қолы-басымды ащы сабынмен мұқияттап-ақ жуамын. Үстімдегі киімімді ауыстырам. Бәрібір, секем алып тұрам.

	Қысқа қарай түрменің ауласының ішіндегі бір бөлменің жөндеуі бітті. Сонда көштім. Жаңабегім екеуміз өз алдымызға жаңадан отау тіккендей болып қалдық. Өзімізге тиесілі төсек-орнымыз, ыдыс-аяғымыз бар. Түрменің тазалықшысы етіп міндет жүктеді.

	Жалғыз емеспін, тағы бір серігім бар. Анығы, мен оның серігімін. Ол жергілікті, бостандықтағы еркін адам. Маған ол да сондықтан билік жүргізеді, жөн-жосық айтады. Өзі басшылардың канторларын жуып-шаяды да, маған кір, лас, қараңғы бөлмелерді ылайықтайды. Түрмеде отырғандардың бөлмелері. Тергеу алып, әртүрлі жазалар қолданылатын бөлмелер. Иістері мүңкіп қолқаны қабады. Қан сасиды, зәрдің иісі танауыңды жарады. Жүрегің лоблып, басың айналады. Әйтеуір, ешкімнің астын тазалап, дәретін жумайсың. Соған да разы болам. Азын-аулақ еңбекақы пұлы бар. Оған да тәуба деймін. Жаңабек екеуміздің тамағымызға жетеді. Басқадай керекжарағымызға ұстауға өзіміздің қаржымыз әлі таусыла қоймаған. Иіс-қоңысы өз алдына, жатын орным мен жұмысымның ыңғайы қолайлы-ақ. Жиі-жиі Жаңабегімді қарап, емшек емізіп, қосымша тамағын тамақтандырамын. Алғаш танысқан интернаттағы әйел бидай қуырып әкеліп береді. Соның талқанынан сүтке пісіріп, қоймалжың қылып соны жегізем.

	Өстіп күн көре бердік. Қыс түсті. Жаз шықты. Күз жетті. Алғашқы бір жыл өтті. Жығылып-сүрініп, томпаң қағып Жаңабегім жүреді. Бірер қайырым сөздер айтады. Тілі қызық-ақ. Тәтті. Мазалы. Ұзындау жіппен аяғынан төсекке байлап кетем. Байлаған емес, арқандаған. Төсектің бас-аяғын шыр айналып, ойыншықтарымен ойнайды да отыра береді. Ара-арасында жүгіріп барып байқастап қоям. Сөйлесем. Басын изейді. Құптағаны сияқты. Шығам, кірем – оған пәлендей назар аударып, мән бере қоймайды. Бәрін түсінетін сияқты. Құптайтын сияқты. Балабақшасына алмайды. «Өзіміздің елдің, өзіміздің жердің сәбилеріне де орын жетпей жатыр,» – деп түнере қалады. Мен жер ауып келген адаммын, баяғы. Не дейін, мысым құриды да, қоямын. Іштен тынам. Қайғы-қасіретімді ойламауға тырыссам-дағы, жұрт еріксіз ойлатады. Шабыңнан түртеді. Кекетеді. Мұқатады. Оған да бой үйрете бастадым. Ешкіммен аралас-құраласым жоқ. Ешкімге бармаймын. Ешкім келмейді. Күнім батады, былдыр-былдыр Жаңабегіммен сөйлесем. Жаңабегімді бауырыма басып, бүк түсіп ұйқыға жатам. Күні бойы шаршағандікі ме, үмітім үзіліп, тілегім біржолата кесілгендіктен бе, ештеңеге алаңдамаймын, ештеңе тілемеймін. «Жаңабегімді аман-есен өсірсем» деп қана тіршілік етем. Соның қызығын көрейін, мерейімді өсірейін деген ой санамды торлаған емес. Өзі өссін, жетілсін, ары қарай кім болады, өмірдегі үлесін қалай алады, – өзі біледі. Өз ісі, өз мүддесі деп ойладым. «Үзілген үмітімді осы жалғайды» деп те жұбанған емеспін. «Қасымдағы серігім. Алданышым мен алаңым» деп қана бағаладым. Әрине, өзегімді жарып шыққан өндірім ғой. Жүрегім езіліп, жан-жүйем елжіреп бара жатады. Құштарлық па, сүйіспеншілік пе, әйтеуір, бой-бойым елжіреп, үзіліп әкетіп бара жатады. Иіскеймін, құшып сүйемін, құшақтаймын. Еміреніп бауырыма басам. Бір ғажабы – Жаңабегім соның бәрін жақтыра қоймайды. Кейістік білдіріп, бой тарта береді. Жақтырмай, кәдуелгідей, тыжырынады. Өзім бір түрлі болып, тосылып қалам. Әрі тосылам, әрі тіксінем. Бір жарым жасар баланың мінезіне де, қылығына да ұқсамайды. Жасы мен мінез-қылығы тіпті де үйлеспейді. Тілі жетпей тұр, әйтпесе, ой-санасы үлкен кісідей сияқты байқалады. Жақсы емес, әрине. Жүрегім шамырқанады. Көңілім лоблиды. «Жай ғана байсалдылылығы ғой» деп өзіме өзім тоқтау салам. Сөйтсе де, баламды үнемі бақылап жүрем. Менің өзіне тесіле қарағанымды аңғара қояды. Жай ғана аңғармайды, түйсінеді. Түйсінгендіктен де, жақтырмай қалады. Сірә, менің күмәнімнің астарын ұқса керек.

	Осындай-осындай сүлесоқ тіршілікпен бес жыл өтті. Қайран қалам: бес жыл; немесе – 60 ай; немесе – 22000-ға тақау күн екен. Қалай өтті? Қалай тауыстым? Санама кірмейді. Сірә, санасыз күндер өте беретін болса керек. Оның үстіне, «соғыс» деген қырғын қоса кимеледі. Соғыс басталғаннан кейінгі екі-үш ай өте береақ, азаматтардың хат-хабарының орнына қара қағаз келе бастады. Бүкіл елдің жалпыға ортақ қайғы-қасіретіне жеке адамдардың жеке басының қайғы-қасіреті қосылды. Жан біткеннің бәрінің көңілдері күпті, жүректері лүпілді. Күйеулері, әкелері, балалары, ағасы, бауыры...Шіркін-ай, менің ағатайым мен Нүкемнен де өстіп қара қағаз келіп, ел-жұртына әйгілеп дауыс қылып жоқтап отырсам – арман не?! Бәрі бітеу... Тұңғиық...

	Содан бір күні милицияға шақырды. Жүрегім өрекпіп қоя берді. Алдыма тағы да не тоспақ? Нендей жәйітті хабарламақ? Сый тарта қоймайтындары белгілі, әрине. Шешем байғұстан бір хабар келмесе... Тазабек қайда екен?.. Барлық үрім-бұтағымнан қалған жалғыз тұяқ жат біреу болып кетті ме екен? Әкесін білмейді. Ата-бабасын білмейді... Жо... жоқ, не көрініпті? Анам байғұс тірі болса, құлағына құйып, көкірегіне жазғызған-ақ шығар. Қолдарында аты-жөні жазылған дөкіменті бар. Өкіметтің мөрі басылып, қолы қойылған. Әйтеуір, арғы тегін білмесе де, әкесінің атын атандырып жүрсе... Тойшанұлы Тазабек!

	Ой, шіркін-ай десеңші! Қайранбаев Жаңабек Нұрқанұлы. Мұның да одан арғы ата тегінен бейхабар. Арғы текті іздейтін, түгендейтін күн туар-ау. Жаңабегінің одан арғы ата тегін түгендеу үшін Нұрқанның туған аулына барулары қажет. Аягөзден Тарбағатайға қарай «АйТаңсық» деген ауылды айтатын. Ақшәулі тауының баурайында дейтін. «Ай» деген жерді көп қайталайтын. «Тауы биік, суы мөлдір, шөбі шалғын, жер жұмағы дейтін. Сай табанындағы көгалмен қой жүріп өтсе, шөптің беті қызыл бояумен көмкеріле қалады екен. Қой тұяғымен езілген бүлдіргеннің сөлі. Шөптің арасын ашып қалсаң, барбиып-барбиып қызара бөртіп, көзіңді қызықтырады дейтін. «Ай» деген, сірә, ауылдың аты да, Ал жалпақ өлкесі «Мыңбұлақ» атанса керек. «Мыңбұлақ» десе, мың бұлақ. Тарбағатай тауының бері созылған сілемі екен. Әр сайынан әлденеше бұлақ ағатын көрінеді. Сай-сайының бәрі бұлақ. Бұлақтың аяғын шоқ-шоқ тАл теректер мен қалың шілік торлайды екен. Шіліктің іші – көзі мөлдіреп, басы салбыраған қалың қарақат. Балалық дәурені өткен бал бұлақтарын әрі сүйсіне, әрі тамсана айтушы еді...

	Жаңабегімді апарып, жұртымен таныстырсам, ата тегінің жөнжосығына қанықтырсам деген ой көкейіме түйіле қалды. Адам әлдебірдеңені алдынан күтсе, өмірінің нысанасы қылмаса да, атқарар шаруасының бірі есебінде кезекке қойса, соны әжептеуір тірек етеді екен. Әрі тірегі, әрі үміті...

	Сонымен, милицияның (бастығы ғой, әрине) қабылдауына бардым. Түрме бастығы екеуі қабат отыр екен. Түр, түстерінде қатулық білінбейді. Қайта, іштартқандық, жаны ашыған жылылық бар сияқты. Тіземнің қалтырағанын екеуі де ұға қалса керек. Орын нұсқап, «отырыңыз, жайғасыңыз» деп жатыр. Қал-жағдайымды, денсаулығымды сұрады. Жаңабегімнің де жай-жапсарын сұрағыштап, мейірім жалғады.

	– «Туған жеріңізді сағындыңыз ба? Онда кімдеріңіз бар еді?» – деді милиция бастығы.

	– «Күндіз күні бойы іс-шаруамен әбігермін. Кешке қарай кішкентайымның қамы. Сағынуға мұрша келе бермейді. Оның үстіне, сайран салып жүрген өскен жұртымнан тұрақ таба алмай қашып шыққам. Жер-судың жазығы жоқ қой, әрине. Сөйтсе де, жан жүйем түршігіп тұрады. Кейінгі кезде түйген ойым: баламды атабасының туған, өскен жеріне бір апарсам деген мақсат. Арғысын көре жатармын. Мені тани қоятын да жан баласы жоқ шығар деймін ел-жұртта». – Әлдебіреулерге өкпелегендей кейістік білдірдім. Екі бастық та сөзімді пейіл қоя тыңдады.

	– «Ендеше, сізге мерзімінен бұрын бостандық бермекшіміз. Алты-жеті жыл ішіндегі іс-әрекетіңізді, мінез-құлқыңызды ескеріп біз осындай шешімге келдік.» – Милицияның бастығы түрменің бастығына қарады. «Қосымша айтарың бар ма?» дегені сияқты.

	– «Жүріс-тұрысыңыз, иба-инабатыңызға да разымыз. Көргенді, өнегелі жан екеніңізді таныттыңыз. Ар-инабатыңызға қылау түсірмедіңіз. Бәріне төздіңіз. Бәрін көтердіңіз. Нағыз қазақ әйеліне ғана тән тағдыр өткеріп, қылық көрсеттіңіз. Қазақ еркектерінің атынан сізге рахметімізді білдіреміз. Басымызды иеміз.» – Түрме бастығы, шынында да, орнынан атып тұрып басын иді.

	Әркім-әркімнен ұрсу, зеку естігенде, қақ-соқ көргенде зарығыптарыққанда, қайғырып-қамыққанда жасымаған көңілім мынадай мақтауға майрылып қоя берді. Ол мақтау маған неме керек. Ондай кісілікті қайтем? Неме жаратам? Кімнің алдында бедел көтерем?

	Көрмін. Көрлеқат біреумін. Үмітім үзілген. Бақытым кесілген.

	Екі көзімнен мөлдіреп жас ақты.

	– «Жасымаңыз, босамаңыз», – деді милиция бастығы.

	– «Енді бәрі де артта қалды», – деді түрме бастығы.

	Басыма бостандық алдым ба әлде өз бетімше далада қалдым ба? Соны өзім де түйсіне қоймадым.

	Шағын ауданның шағын орталығының көшелерін алғаш рет аралауға шықтым. Жаңабегім қасымда.

	– «Ана үйімізден кетеміз бе?» – деп сұрайды.

	– «Біз ол жерден босадық. Енді үйін де, жұмысын да өздеріне қал-тырамыз. Өзіміз жұмыс тауып, үй тауып алуымыз керек», – деймін.

	– «Жұмыстан неге шығарады?» – Жаңабегім тоқтай қалып, аңтарылып бетіме қарайды.

	– «Олар шығарған жоқ, біздің уақытымыз бітті. Енді не істесек те өз еркімізде.»

	Санасына онша бара қоймады.

	– «Олар зорлап істетті ме жұмысты?» – Балам әлі аңтарылып тұр. Не деудің жөнін таппай мен далмын.

	– «Соңыра үйге барған соң түсіндірейін, балам», – дедім.

	Жаңабек екеуміз жалдап тұратын үй іздедік. Мектепке жақындау болса дейміз. Жаңабектің биыл мектепке баратын жылы. Алдымен баспана тауып алсақ. Сонсоң жұмыс қарастырмақпыз.

	Екеуінен де оншалық қиналмадық. Біреудің ескі тошаласын жөндеп, пеш қалатып, баспана еттік. Бір кеңсенің тазалықшысы болып орналастым. «Орналастым» деймін-ау, тақ бір шірентіп орындыққа отырғызып қойғандай-ақ. Әйтеуір, күнкөрістің амалын лаждау – мен үшін шірентіп отырғызып қойғаннан кем емес еді. Киім-кешегіміз бүтін. Бұрынғы киімдерім өзіме запасымен жетеді. Жаңабегімді киіндірем. Киіндіргенде, дүкенде дайын тұрған баланың киімі жоқ. Бәрін өзім қолдан тігем. Тұрған үйіміздің иелері жақсы кісілер болып шықты. Жаңабекке тіккен киімдерге қызығады. Өздері – балалы-шағалы адамдар. Маған айтуға ыңғайсыз көреді, емеурінінен байқаймын, балаларына киім тіккіздірткісі келеді.

	– Қолыңнан мөр тамып тұрғандай шебер екенсің, – деп мақ-тайды. – Өзің тігіп берген Жаңабегіңнің киімдеріне жұрттың бәрі қызығады. Мәгезіннің киімдерінен артық болмаса, кемдігі жоқ, – деп тамсанады. Сөйтіп жүріп, он бір-он екі жасар қыз баласына көйлек тіккіздіртті. Орнымен, мөлшерімен ғана әр жер-әр жерін бүрмелермен өрнектеп тігіп бердім. Бір айлық пәтерақыма жатқызды. Құрбылас қыздарының бәрі қызығыпты. Бірді-екілі ұсыныстар түсе бастады. Мөлшерлеп ақы пұлын айтады. Саудаласып жатқан мен жоқ, не берсе де құппын. Өсте-өсте атақ-дабырам аудан орталығына жайылды. «Үлкендерге де тіге аласың ба?» – деп аңысын аңдып сұрақ қояды. «Иә», – деймін ғой баяғы. «Қандай киімдер?» – дейді.

	«Бәрін де», – деймін. «Бас киім тіге аласың ба». «Әрине».

	Бас киім тіктіруге тапсырма бергендер шықты. Алдымен балашағаларының бас киімдерін (көбіне-көп ұлдардың малақайлары) тіккізіп, мөлшерлеп көрмек. Тіктім. Көпшіліктің қолайына ыңғайлы тауарлары – қозы, лақтың елтірілері. Майда, бұйра елтірілер емес. Ондай жақсылар қарапайым халықтың қолына түспейді. Тек, қарабайыр терілер ғана. Біреуінің меншік қозысы өледі, кейбірінің лағы жетім қалады. Қойшылардың ішінде туыстары, таныстары барлары кездеседі. Сондайлардан қолдарына түскендері бар. Тіккен баскиімдерім де жұрттың көңілінен шықты. Бара-бара түлкі тымаққа ауыстым. Менен өзге де тігушілер бар, әрине. Олардың да тапсырыс берушілері жетерлік. Бірақ менің дақпыртым басқаларын басыңқырап кетсе керек, аудан орталығының бетке шығарларының көбі маған ден қойды. Және сол кезде пәлте порымдас ұзын етек тондар әуезге айналды. Белі – қынамалау бел, етек жағы – кең етек әрі артынан жырық. Өңірінің, етегіндегі жырықтың, жең аузының жиектерін терімен көмкеріп қояды. Жүні сыртына қарайды. Сән беріп-ақ тұрады. Кейін кинодан көрдім, әскери шені жоғары бастықтары киетін киім екен. Әрі сәнді, әрі жылы. Сондай тон тігуді машық қылдым.

	Қалған-құтқан терілерден түсін келтіріп құрап, Жаңабегіме де сондай тон тігіп бердім. Әдемі шықты. Қойшы, әйтеуір, күнкөрістің көзі табылған сияқтанды. Арнайы жұмыс істемесем де болатындай еді. Сөйтсем, жұмыс істемеуге болмайды екен. «Тоғышар» деген атпен заңға тартады екен.

	Тамағым – тоқ, уайымым – көп. Сөйтіп жүріп жаттым. Андасанда Жаңабегімді ертіп, шағын ауданның шағын орталығына шығам. Екеуміз де мұнтаздай болып киініп аламыз. Аудан көшесінде серуендеп жүрген екеуміз ғана сияқтымыз. Басқа жұрттың бәрі әлдебір шаруасымен ғана жүретіндіктері беп-белгілі. Асығып бара жатады. Асып-сасып қайтып бара жатады. Бірлі-жарым қариялар ғана есіктерінің алдын сағалап, күннің шуағына төсенеді. Алдынан олай-былай өткендерге самарқау ғана көз жүгіртеді. Танитындары сәлем жолдайды, қария соны құп алып, басын изейді.

	Көшеде жүргендердің бірсыпырасы бізге де танымал бола бастапты. Бас изеп, амандықтың ишарасын бізге де жасайды. Біз де ықылас білдіреміз. Кейбірін шырамытам, кейбірін бұрын-соңды көрмегендеймін. Ондайда Жаңабек қазымырлана кейістік білдіреді.

	– «Түнегүні үйге келіп малақай тіктіріп алып еді ғой, – дейді. Немесе: – Көйлек тіккізгені қайда. «Матасы жақсы екен» дегенсің», – дейді. Бір көрген адамын, оның айтқан бір ауыз сөзін еш ұмытпайды. Қасымда сабағын оқып, өз бетінше отырған сияқтанатын. Сөйтсем, бәрін байқап, бақылап отырады екен. Бізге сәлемдескендерді түгел таниды.

	Иә, сәлемдесетіндер көбейе бастады. Әйелдер жағы құлағымдағы сырғама, қолымдағы сақинама сұқтанады. Екі өрім болып иығыма түскен бұрымыма таңырқайды. Ол уақыттарда тұштитып шаш қия қоймайтын кез. Бірақ бұлғақтата төгілдіріп жүретін шаштары да шамалы болса керек. Әйтеуір, барлы-жоқтары бастарына тартқан шыттарының ішінде. Жалаңбас жүру ерсі саналады. Кейінгі төртбес жыл қалада жүрген маған, әрине, үйреншікті жай.

	Менің осылайша еркін жүріп, еркін тұра бастауым еркектердің көз құрттарын жыбырлатса керек. Бас-аяғым жинақы. Қос бұрымым иығыма төгілген. Кескін-келбетім келісімді. Жалғызбасты келін шекпін. Осы аудан орталығына келгеніме жеті жылдан асыпты. Жалғыз тұрам. Жалғыз жүрем. Ешқандай өсек-аяң, қыбырсыбыр сөздер артымнан ерген емес. Тұйық, жұмбақ өмір. Мұңдасым да, сырласым да қасымдағы Жаңабегім. Серігім де сол, қорғаным да сол. Соны үміт қылам. Алладан күндіз-түні сұрайтын тілегім де сол. Менің жалғыздығымды түйсініп, панасыздығымды барлайды білем, маған, кәдімгідей, ақыл-кеңестер айтады. Жиі-жиі ескертпе жасап, тежеу салады. Киім тіккізуге келген адамдарға сынай қарап, бақылап, бағалап отырады. Сонсоң, олар кеткен соң өзінің пікірін білдіреді. Тіпті, мен байқамаған, көңіліме түймеген пікірлер. Түйеден түскендей қылып тоқ еткізеді. Өзім тіксініп қалам. Әрі тіксінем, әрі ыңғайсызданам. Алабұртқан сәби көңіл келгенкеткеннің көзінше бірдеңені бықсытып қоя ма деп қауіп қылам. Жоқ, өйтпейді. Аңысын аңдып, аналар шыққанда ғана бүлк-бүлк сөйлейді. Сынауы көп. Жақтырмағаны емес, көрген кемшіліктері. Көңіліне сыймайды білем. Байқастап қарасам, Жаңабегімнің сөзінің бәрі рас. Үлкен кісінің көзі байқамайтынды байқайды екен. Келгендердің бойы мен сөзінен Жаңабегім айтқан ескертпелерді айнымай танимын. Танимын да, ақырын жымиып қоям. Егер шынымен алқаусыз мойындасаң, жас баланың да үлкенге үйретері көп. Анығы, жас баладан да үйренерің көп. Өмірдің шындығына сыймайтын, адам жаратылысына жат оғаштықтар көңілі аппақ, жүрегі қылаусыз періштеге бірден-ақ жат көрінеді екен. Соны қаперіңе ілсең, бірте-бірте өзіңе де аңғарымпаздық дариды.

	– Анау бір кісі келсе-ақ саған қарайды да отырады. – Жаңабек жақтырмаған қалыпта торсаңдай сөйледі. Ана кісіні емес, мені жазғырған сыңайлы.

	– Қай кісіні айтасың? – Шындығында да, тақетті ешкімді тап баса қоймадым. Баламнан ұялсам керек, көңілім алабұрта жөнелді. Біреу қарады, қарайды деген пиғыл менен аулақ кеткелі қашан.

	– Ана бір кісі. Тон тіккізіп жүр ғой. Қыста малақай тіккізген. – Білдім, әрине. Жас жігіт. «Әлі үйленгем жоқ» деген. Бірақ бойдақ жүрудің мөлшерімен есептегенде кешігіңкіреп қалғандығы аян. Жасы – жиырма жеті-жиырма сегіздердің мөлшерінде. Менен бірекі жас кіші. Жұқа өңді, ақ құба жігіт. Кескін-келбеті жарасымдыақ. Бойында кербездік бар. Сыпайы сөйлейді. Өмірдің кез келген құбылысы мен көрінісінің бәріне ерекше мән беретін болуы керек. Қалжың сөз, әзіл-оспақ дегендерге риясыз илана салатын-ақ шығар деп ойлағам. Ал оның маған қадалған жанарын кім бақылапты?

	Жасы – жас, басы – бос. Тіпті, қаперіме де алған емеспін.

	– Жай қарайтын шығар, – деймін. Даусымда діріл бар. Жоқ жер-ден ілікті болғаныма ұялсам керек.

	– Жай емес қарайды. Сөйлескісі келеді, сенен қорқады. – Ал ке-рек болса. Қаршадай баланың сөзін қара. Тіпті, менен түсінік талап ететін сықылды.

	Үндемедім. Ақталу айтып, сылтауға жүгінсем, тереңдетіп жіберер деп секем алдым.

	Түнімен отырып әлгі жігіттің тонын бітірдім. Әрнені сылтау қылып келе бермесін деген кесімім.

	– Сонша асыққаныңыз не? Мен асықтырдым ба? – Өзі ыңғайсызданып, қипыжықтанып тұр.

	– Сіз жиі келгіштей берген соң, асығып жүр екен деп ойладым. – Мен де әдейі айттым. Пиғылын ашсын дедім.

	– Неге асығам? Қалай асығам? Күн жаз ғой әлі. – Мен ойлағандай, шынында да, ақкөңіл екен. Өзін-өзі ұстап беріп тұр.

	– Сіздің жиі келгеніңізді мен солай түсіндім, – дедім.

	– Қап, әттеген-ай, ә. Мен, жәй, әншейін... Келгім келіп... Жоқ, олай емес екен ғой. Жоқ, солай екен. Келгім келіп... Сізбен әңгімелескім келіп... Жаңабекпен достасып кетсем... – Аузынан сөзі түсіп, абдырады да қалды.

	– Бала мен үлкен кісі дос болмайды. – Жаңабек тоқ ете қалды.

	– Бала мен үлкен кісінің достығы деген сөз басқа мағынада ай-тылады. Бірі – аға, бірі – іні есебінде, немесе, бірі – әке, бірі – бала есебінде жүре береді. Бірақ екеуі сырласады, ақылдасады. Бірінен бірі ақыл сұрайды. Біріне-бірі көмектеседі. Бірінің айтқанын бірі тыңдайды. Бірінен бірі сыр жасырмайды, шындықтарын айтады. – Үні көмейінен шықты. Қоңыр әуен төгіліп тұр.

	Мен де аңыра тыңдап қалыппын. Қайта, Жаңабегім пәлендей елти қоймаған сияқты. Ана жігіттің өзіне сенбей ме, сөзіне сенбей ме, әйтеуір, оншалық илана алмай отырғаны байқалады.

	– Бірінен бірі сыр жасырмай ма? – Балам өршелене сұрады.

	– Екеуі адал дос болса, жасырмайды, әрине. – Ана жігіт өзіндегі де, сөзіндегі де сенімді Жаңабектің бойына ұялатуға тырысты.

	Мен өзім әрі сеніп, әрі ұйып қалыппын.

	– Сіз де маған шыныңызды айтасыз ба? – Балам бастырмалата жөнелді.

	– Айтамын, әрине. – Ана жігіт сөзін растап, басын шұлғыды.

	– Сіз менің тәтемді жақсы көресіз ғой, ә? – Балам өршелене сұрайды. Сұрағы емес, мойындатуы іспетті.

	– Тек, оны қайдан шығардың? – Селк ете түстім. Абдырап– даб-дырап саусағыма ине сұғып алғаным.

	– Иә, жақсы көрем. Сенің тәтеңді елдің бәрі жақсы көреді. Өйткені, сенің тәтең ерекше жақсы кісі. Түрі әдемі. Қолы өте шебер. Өмірге төзімді. Көңілі ақжарқын. Үлкен-кішіні сыйлай біледі. Содан да, сенің тәтеңді бәрі жақсы көреді. Мен де жақсы көремін. – Ана жігіт жауаптың шебінен қиялай шықтым деп марқайды.

	Мен де жеңілейіп қалдым. Бірақ балам қанағат қыла қоймады.

	– Онша шын емес. – Бұртиып көңілі толмай қалды.

	– Біреулер көп жақсы көреді, біреулер аз жақсы көреді. Мен көп жақсы көрем. Мен бәрінен де көп жақсы көрем. – Ана жігіт Жаңабекке емес, маған сыр ашқандай еді. Мөлдіреп пе, мөлиіп пе, жаутаң-жаутаң етеді.

	Жаңабек ана жігіт екеумізді кезек барлады, бірақ қайта сөз қайырмады. Қағаз-қаламын жинады да, сөмкесіне салып, мектепке кетті.

	Ана жігіт әлі отыр. Екеуміз де үнсізбіз. Мен не айтам? Менің не айта қоятын жөнім бар? «Тоныңды алдың, енді қайта бер» деудің жөні де, қисыны да аз. «Әңгіме айта отыр» деп және емексіте алмайсың. «Шай қайнатып берсем бе?» деп екіойлы толқыдым да, қайта бекемделдім. Біз шәй ішіп ырғалып-жырғалып отырғанда, біреулер келіп қалса, ұяттан қысыласың. Әрине, былайшаң ойласаң, «маған олардың сөздерінен келіп-кетер не бар» деп жосықтасаң, қолды бір-ақ сілтейсің. Бірақ Алланың пендесіне дарытқан көп ерекшеліктерінің бірі, бәлкім, басты ерекшеліктерінің бірі шығар, ұяттан аттап өтпеу болса керек. Сол ұятым жеңді білем, тіс жармай отыра бердім.

	– Гүлеке, мен айтарымды айттым. – Тақ бір, екеуміз әлдеқандай дау-шардың шетіне жете алмай отырған адамдай сөйлейді.

	Түсінбей қалдым. «Не айтып еді? Мына айтып отырғаны ненің жосығы? Түсініксіз бірдеңелерді бықсытқаны несі?»

	– Бауырым-ау, не айтып едің? – Даусым тым қатқыл шықты.

	– Жаңабекке айтқаным – сізге айтқаным. – Мәселенің түйінін шешкендей нығарлайды.

	– Е, жаңағылар ма? Мадақтағандарыңызға рахмет. Бірақ сол мадақтың маған түкке қажеті жоқ. Көрмеге тұрам ба? Мені қызметке таңдай ма? Алла жаратқан, ата-анамнан туғаннан бергі жаратылысым – осы. Жанар көтеріп бетіне қарағам жоқ. Қырыстанған қалпымнан жазбадым. «Не керек боп жүр өзіне? Тәлкек еткісі келе ме?» Ойым ойлағанымен, жүрегім қаталдыққа барғысы келмейді. Қимайтындай ма, құптайтындай ма, әйтеуір, бой үйіруге бейім сияқты.

	– Сөздеріңіз тым қарабайыр емес пе? – Мұным жөн бола қоймады енді. Өкпелеген, қомсынған сияқтымын. Өзіме-өзім іштей кейістік білдіріп, қатулануға тырыстым. – Әлде мазақтағыңыз келе ме? – Бәрібір, әлсіз шықты.

	– Кешіріңіз, Гүлеке. Көңіліңіз нанса, шын сырым осы. Шын сырым. Шынайы сырым. Жан түкпірімде неше мақамды маржан сөздерім төгіліп-ақ тұрады. Іштей қайталаймын. Іштей айтамын. Соның бәрі жылымшы, жалғаншы естілетіндей сезінем. Ақыры, ойламаған тұстан шықты. Жаңабек еріксіз шығарды. Періште көңіл бәрін ұғып, бәрін барлап жүріпті. Оған да шындығымды жеткізуім керек болды. Екінші жағынан, сылтауға сүйендім. Жаңабекті алдаусыратқым келмеді. Басқаша қалай ұқтырам оған? – Сөз әуені соншалық бір бейкүнә адамды таныта қоймады. Жылпың, қушыкеш адамның сыңайын байқатқандай еді.

	– Сіздің пиғылыңызды мен, бәрібір, ұқпадым, – дедім. Шынында да, ұға қоймағам. Нақтылы ойын білдірсін дегенім де емес. Өзімше, бетін ары қаратқан түрім.

	– Жаңабекке папа болайын, өзіңізге пана болайын. – Күмілжіп, төмен қарап отыр. Екі жарты – бір бүтін болайық демекпін.

	Дірілдеп-қалшылдап кеттім. Ана жігітке лоқсыған жүрек қыжылым емес, әрине. Тағдыр мен заманға деген жүректегі зарым кекке ұласа қалды білем. Мына жігіт те осы заман мен тағдырдың өкіліндей көрінді.

	– Мен бүтін-тұғынмын. Бүп-бүтін едім. Шалқып-тасып жүрген байдың қызы едім. Мына заманның құйыны соқты да, бәрінен жұрдай қылды. Қудалап, қуғындап туған жұртымнан, жерімнен айырды. Өзімді тентіретіп жіберді. Жоқ, әуелінде қашқын болып, көлеңке тасалап кеттік. Көрмеген қорлықты көрдік. Бәріне төздік. Сөйтіп , қайтадан бас құрап, бүтінделе бастағанбыз. Тағы да көре қойды. Тағы да шәт-шәлекейімізді шығарды. Қосағымды да қыршынынан қиды. Жалғыз ағамды қайта ұстады. Абақтыға тықты. Қайта шығарған жоқ. Шығарды, бірақ шалқалап шықты. Бәлкім, шалқалаған да жоқ, екі бүктеп лақтыра салды. Қай ұрада, қай жырада қалды – оны құдай да білмейтін шығар. Шешем қайда? Ағатайым аялаған ақмаралдай жеңгем қайда? Бүткіл әулетімізден қалған жалғыз тұяқ Тазабегім қайда? «Бәрінен тазарып жаңаша өмір кешеміз» деп, атын Тазабек атандырып еді. Осының бәрі жүрегімдегі өксік емес, дерт. Ешқашан жібімейтін, қозғалмайтын зіл қара тас. Сонда мен қалай бүтінделеді екем? Мен жарты емеспін, мен жоқпын. Құр сүлдерімді ғана сүйретіп жүрген тірі әруақпын. Жаңабекке селбесін болу үшін ғана Алла тағала өзі ербитіп қойды. Ербиіп отырған обамын... – Түйдек-түйдек төгіп жатырмын. Сөз емес, аузымнан шыққан жалын сияқты. Осы жаққа келген оншақты жыл бойы бір адамға тіс жармағам. Бір адамға мұң шақпағам. Ішімдегі сартап мұң, көкірегімді жегі құрттай жеп жатқан дерт, кімге қарсы кектенгенін өзім де білмейтін өшпенділік – бәр-бәрі жабылып болымсыз ғана сызатын тапты да, тасқындай жөнелді.

	Ана жігіт мөлиіп, мүләйіп отыр. Кінәсін мойындаған айыпкер сияқты. Қандай жаза кесілсе де құп қабылдайтын сияқты.

	– Иә, ол кезде асыра сілтеушілік етек алды. Жазықсызды жаза лаған жағдайлар кездесті. Үкімет оны мойындады. Партия ол жағдайларды қарады, сынады. Түзетудің, сыннан қорытынды шығарудың жолын ұсынды. Қазір, енді, ондай кереғарлықтармен күресіп жатыр. – Ана жігіт үкіметтің кінәсіне өзі қоса жауапты адамдай мойынсыды.

	– Енді маған оның ыстығы не, суығы не?! Өлгенім қайтпайды, өшкенім жанбайды. Өксігім басылмайды. Алдыма бәрі келіп кешірім сұраса да көңілім жұбаныш таба алмайды. – Мен өршелене түстім.

	– Мен сіздің ешкіміңізді де айырбастай алмаймын. Оған үмітім де жоқ. Мен, тек, сіздің зарлы өміріңізге аз-кем сүйеу болсам деймін.

	Міне, алғаш рет мұңыңызды шақтыңыз. – Өзінше емексітіп қояды.

	– Бұл – мұңым емес, зарым. – Мен де өршіп түсем.

	– Иә, зарыңыз. Адамның зары тек көзден ғана шықпауы керек. Анда-санда өстіп ауыздан төгілуі жөн. Қапысыз ақтарылуы қажет. Сіздің сондай нысанаңызға айналайын. – Ана жігіт барған сайын ашыла түсті.

	– Бауырым, – дедім. Жасы кіші екенін әдейі ескерткендеймін. – Бауырым, аты-жөніңді де білмейді екем. («Атым – Нұрбек», – деді басын шұлғып). Мейлі, Нұрбек-ақ болсын. Иә, Нұрбек бауырым, әуелі, өзіңнің менен жасың кіші. Сонсоң, мен қыз емес, баласы бар әйел адаммын. Онан кейін, бұл ел-жұрттікі емеспін. Түптің-түбінде, мына баламды өзінің ел-жұртына жеткізуім керек шығар. Қайтадан ата жұртын тауып берейін. Жасың – жас, басың – бос. Әлі шаңырақ құр ған жоқсың. Өзіңе тең қыз балалардың біреуіне таңдау сал. Туған-туыстарың ата салтымен барып құда түссін. Сөйтіп, олар да қызық-думан дәурен кешсін. Бекерге өміріңді өксітпе, – дедім. Алдымда мүләйіп отырған соң басындым ба, әйтеуір, «сен» деп сөйлеп кетіппін.

	– Менің өмірімде жалғыз тірегім болар болса, ол – сіз ғана деп санаймын. Санағаным емес, осыған толық сенемін. Сенгенім емес, осыған көзім әбден жетті. Жүрегім толық ұйыды. – Ана жігіт енді мүләйімсуді доғарды. Нұрбектің құда түсуге келіп отырған жақынжұрағаты сияқты.

	– Сонда, оның бәріне көзің қалай жетті? – Онысында нем бар екен десеші. Сөзінің шындығын тексергенім бе? Әлде ананың жанын жайып, жүрегін ақтарғаны менің де жаныма жайлы тие қалды ма екен? Әлде, бұрын-соңды ешкім алдыма келіп бүйтіп қиылып наз айтып, қымсынып сезім тербеп көрмеген соң, өзімше қызық көрдім бе екем. Нұрқан екеуміздің жөніміз мүлде басқаша еді, әрине. Тамылжыған ән бе, құйқылжыған күй ме, әйтеуір, екеуміз.

	– Сізді алғаш рет түрменің ауласынан көргем. Үш жыл бұрын. Бір жұмыспен барғам. Үстіңізде – жұмыс киімі. Қасыңызда – Жаңабек. Сонда-ақ байқағам сіздің ізгілікті жан екеніңізді. Сонан бері көз алдымнан да, көңіл түкпірімнен де кеткен емессіз. Не үшін, неге келгеніңізден хабарым да бар. – Бара-бара көз жанары қиыла қарап, үні үздіге түсті. – Жаңабек үшін қай жаққа да баруға мен дайын мын. – Сөзінің тоқетерін осылай тәмамдады.

	Енді қалай шалыстанудың мән-манақасын таба алмадым. Сөздерінің бәрі жан-жүйемді ұйытпаса да, санамды түрткілегендей болды. Көңілімді әртүрлі ойлар қаумалады. Әрине, қапелімде туған ойлар. Алдымда қанша жол бар? Қанша жыл бар? Қандай тағдыр тосып тұр? Мейлі ғой, өз тағдырымды есептен шығардым-ақ дейін. Ал Жаңабегімнің өміріне қандай кепілдік бере алам?

	Менің көңілімдегі толқын мен босаңдықты ана жігіт те аңғара қалды білем, ұмсына түсіп, тақап отырды.

	– Менің аяғыма оралғы болатын да, артыма алаңдайтын да ада-мым жоқ. Қайда жүремін десеңіздер де сіздермен біргемін, – деді.

	Кесімді, шешімді түрмен нығарлап тұрып айтты.

	Сасқалақтап қалдым. Әлгінде ғана көбесі сөгіле бастаған көңілімді жинап үлгермегем. Өзінің бекем байлауын айтты, әрине. Бірақ жауап күткені анық еді. Қадала қарап, ішіп-жеп барады.

	– Нұрбек бауырым, мені тіпті тықсырып жібердің ғой. Мен де асыр-тасыр секіре жөнелем демейін. Бірақ алды-артымды шолайыншы. Ойлан әлі де. Жасың жас, басың бос. Кескін-келбетің де келісіп тұр. Осы елдің қандай қызы болса да «ары жүр» демейтін шығар. – Дәлелдікке жүре алмайтын дәлелдерді көлденең тарттым. Ана жігіт емексіді, әрине. Емексіте сөйлегенімді өзім де ұғып отырмын. Ертең қайта оралып, осы ант-суын қайта сарқатынына да күмәнім жоқ.

	Жаңабегім кешке қарай мектептен келді. Түксиіп бетіме қарайды. Кінәлайтын сияқты ма, жақтырмайтын сияқты ма? Әйтеуір, бір жазғыру бар. Жазықты адамдай мен де қылпылдап барам.

	– Бүгінгі сабақтың бәрінен бес алдым. Төрт сабақтан. – Қопайыстанып сөйлеп, мақтаныш қылғаны беп-белгілі.

	– Жаным-ау, күнде алып жүрген бестерің емес пе? Ләйім, көбейе берсін, – дедім.

	– Бүгін өзіме ырза болдым. Мұғалім де ерекше мақтады.. – Балам желпініп-желпініп қалды. Көңілі шын-ақ разы екен. Ендеше, маған неге түксие қарады?

	– Менің тілегім де, өмірім де тек сенің жақсылығың ғой, жа ным. –Әдейі сыр тартқандаймын.

	– Тәте, «жақсылық» деген қандай болады? – Жаңабегімнің шы-нымен түсінік сұрағаны ма, әлде, мені сынағаны ма? Барлап қана қарап қоям. Ол да мені бағып отыр.

	– Әркім әртүрлі жағдайды жақсылық деп есептейді, балам. Біреулер дүн-дүниесі көп болып, тамақтары тоқ болып жүрсе, соны жақсылық деп санайды. Біреулер...

	– Бай болса, тамағы көп болса... жаман ба? – Жаңабек менің сөзіме қарсы тұрмағанымен, «жалпыға тән шындық осылай ғой» деген ескерту білдірген сыңайлы еді.

	– Балам, барлық пен байлық жақсы ғой, әрине. Бірақ бақыттың кілті сонда ғана тұрған жоқ. Бай болып отырып, бар болып отырып та бақытқа кенде адамдар көп кездеседі. Ал орташа ғана тіршілік құрған адамдардың да өздерін бақытты санайтындары көп. Бақыттың өлшемін ешкім тап басып анықтап бере алмайды, жаным. – Осы сөздеріме Жаңабек иланған сияқтанды.

	– Біз қашан бақытты боламыз? – деді сонсоң. Үнінен үздіккен өксік білінбесе де, жасып жүрген аңсары анық танылды.

	Көңілім майрылып, жүрегім езіліп қоя берді. «Бақыттымыз ба?» деп те сұрамайды. «Қашан бақытты боламыз?», – дейді.

	– Қарашығым-ау, өмірдің ұйғарымы осылай болды ғой. Өмірдің ұйғарымы ма, мына қоғамның кереғарлығы ма? Сені жөргекте жатқаныңда-ақ әкеңнен айырды. Мен сүйікті жарымнан айрылдым. Жалғыз ағамнан айрылдым. Шешем мен жеңгемнен, жалғыз ағамнан қалған жалғыз көзден көз жазып қалдым. Енді бұл өмірде маған не бақыт қалды дейсің? Жер-көктің бәрі күнде дәріптеп жүрген отанына, қоғамына кедергі келтіргендей болғанымды жақтырмайтыныңды да түсіндім. Алайда, шындыққа да толғана берсін деп ойладым. Рас, жер бетінде бұл өкіметтен асқан ел бар деп өзім де күмән қылған жоқпын, әрине. Бірақ көп-көп кереғарлықтарына түсінбеймін ғой. Тырнақ астынан кір іздейді. Кінәсізге кінәні үйіп-төге салады. Ана заманда әкең бай болды деп, бұл замандағы баласына жаза тартқызар ма? Бұл заманның орнайтынын білсе, байларға қырғидай тиетінін білсе, байлықтан қашып құтылар еді ғой бәрі де.

	– Тәте, сенің жасың нешеде? – деп нақтылай сұрады.

	– Отыз екідемін, жаным.

	– Адам қанша жыл жасайды?

	– Алланың берген өлшемі біледі ғой, жаным. Біреу – аз, біреу көп жасайды. Ажал жетпесе, сексен, тоқсанға шейін жүре беретіндері бар.

	– Саған жетпіс жарай ма? – Кәдуелгі, өз қолынан үлестіретіндей тақымдайды.

	– Жарайды ғой, жаным. Жетпіс түгілі, сен ер жетіп, оқу бітіріп, шаңырақ көтергеніңді көрсем... Сонсоң, тұңғыш немеремнің маңдайынан бір иіскеп, қата қалсам – еш өкінішім жоқ деп санаймын. – Шынында да, арманымның шегі сол еді. Өмірден енді дәметер қызығым жоқ. Тілегім де, үмітім де, қызығым да Жаңабегім ғана.

	– Сен әлі, аз дегенде, қырық-елу жыл жүресің. Қырық-елу жыл жалғыз отыра бересің бе? – Бетіме қарап тесірейеді.

	– Неге жалғызбын? Кейін немеремді бауырыма басам. Ақар-шақар жеке бір жұртқа айналамыз. – Көмейіме сенімнен гөрі күдік кептелді. Көкірегімді қуаныштан гөрі мұң торлады. Еш уақытта жеткізбейтін, ұстатпайтын алдамшы дәме сияқты сезіндім. Өзіме өзім іштей ұрысып, тітіркеніп, сілкініп-сілкініп жібердім. Жаңабегім соны байқай қойды.

	– Өкпелеп қалдың ба соған? – Бет-жүзімді барлап, кешірім өтін-гендей бақылайды.

	– Жаным-ау, сенің сөзіңе неге өкпелеймін? Жүрегімдегі аңса-рымды айтып жатқаным ғой, – деймін. Бекемденуге, өз сөзіме өзім сенуге тырысам.

	– Оған да көп бар ғой. Әлі алыс. Мен ылғи сенің қасыңда отыр-маймын ғой. –Өзімді жазғырады. Менің ендігі тіршілік жолымды өзі жасағысы келетін сияқты. Басты мүдде – менің қасымда бір серігім болуы шарт сияқты.

	– Сонда, не істе дейсің, жаным? – Әдейі пиғылын нақтылауды ойладым.

	– Бағанағы аға жақсы кісі. – Нығарлай айтқанымен, бұқиып төмен қарап алыпты.

	Пиғылын ұқтым, әрине. Онан әрі қазбаламадым.

	Сонымен... Тіршілігімізді ары қарай жалғастыра бердік. Ана жігіт, Нұрбекті айтам, жиі-жиі келіп жүрді. Оны-мұныны әңгіме қылады. Жаңабектің оқуын пысықтайды. Біраз асық әкеліп берді, екеуі соны ермек қылады. «Хан талапай» ойнайды. Екінші бір асыққа саусағы тиіп кетсе-ақ қызыл кеңірдек дауласып шыға келеді. «Ана асық қимылдап кетті», – дейді бірі. «Жоқ, қимылдаған жоқ, саусағымның көлеңкесі», – дейді екіншісі. Содан... ойынды қайта бастайды. Енді бір уақытта «үйірмекілге» көшеді. «Төртқұмар», – дейді. Тағы басқа түрлерін шығарады. Сонсоң, саусақ жасырып ойнайды. Екеуі де мәз-мейрам көңілденетіні анық. Екеуіне қарап отырып жүрегім елжірейді. «Әлде, көңілдері жымдасып, екеуі достастық тауып кетер ме еді?» – деп емексимін. «Ертең Жаңабек ержетіп, менмендігі артқан кезде бір-біріне көз алайтып, өкінішке қалып жүрмеймін бе?» – деп қайта қобалжимын.

	Жаңабек мектепке баруға жиналады. Нұрбек алақтап маған қарағыштайды. «Менің енді не істегенім жөн?» деген сықылды сасқалақ қылық. Келген сайын сөйтеді.

	– «Сендер әңгімелесіп отыра беріңдер». – Күнде-күнде Жаңабек осы ыңғайсыздықтың тігісін жатқызады. Осыған екеуміздің де бойымыз жеңілейеді.

	Боймыз әлгі бір сәттік амалдан құтылу үшін ғана жеңілейеді екен. Екеуден-екеу қалғанымызда, аузымызға құм құйылғандай, сөз таппай әлекке түсеміз. Нұрбек төмен қарап мөлиеді, мен тігіп отырған затымды шұқылаған болам.

	– «Жаңабек екеуміз әбден-ақ тілтабысқан сияқтымыз, – деді бір күні. – Жоқ, тілтабысу – аз, екеуміз де бір-бірімізді жақсы көреміз».

	Мен үндей қоймадым. Сөзі – рас. Жаңабек те жиі-жиі Нұрбекті айтады. Келмей қалса, тықыршып әлек. Менен сұрайды. «Неге?», – дейді. «Келмеймін» деп айтты ма?», – дейді. «Сол ағамен оншалық сөйлескің келмейді» деп бұртаңдайды. Өзімше ақталған болам. Өз көңілім де алаң-құлаң. Әрқилы жорамалға жүгіртіп, санамды ақтарам. «Шынында да, тым салқын сөйлесіп, түс жылытпай қойдым-ау» деп жанашырлық білдірем.

	Ой мен толғаныстың әсерінен түн ұйқым төрт бөлінеді. Бәрін салмақтаймын, бәрін ежіктеймін. Жақсылығы не? Кемістігі не? Бәрін санамалаймын. Бәріне толғанамын. Бәлендей бөгет, қарсы амалдар жоқ сияқты. Ең үлкен ауырлық та, қисыны келмес құрсау да Нүрекеңе деген ақ сезімім еді. Нүрекеңнің ақ төсегіне, қастерлі орнына екінші біреуді қалай жатқыза алам? Нүрекең құшқан ақ денемді тағы біреуге қалай құшқызам? Осыны ойлағанда, денем түршігіп, өне бойым тітіркеніп кетем. Өзімнен өзім жиреніп, нағыз күнәкәр санаймын. Сондай кездерде шамырқанып, ыршып-ыршып түсем. Нүрекемнің ақ төсегіне дақ салмаймын деп уағда қылам. Өзімді өзім қайраймын, жігерлендірем. Біржолата бекінгендей болам. Ертеңінде... Ана екеуінің шеке түйістіріп ойнағандарын көргенімде, көңілім майрылып, сан толқып, сан толғанып шыға келем.

	– Аудан орталығынан тігін шеберханасы ашылмақ. Сірә, соған орналасқаныңыз дұрыс шығар. – Сөз арасында айтқан сияқтанды. Бірақ көңілдегі түйіні екенін анық ұқтырды.

	Мен де марқайып қалдым. Еден жуып, бөлме тазалап әбден-ақ қорланып бітіп едім. Өзіңе өзіңнің құның қалмайды екен. Кейде Жаңабегімді ертіп көшеге шыққанда, жұртқа тура қарай алмай бетімнен басам. Бәрі мазақ қылып, келемеждеп тұрған сияқтанады. «Мынаған не жоқ?» «Бой түзеген мұның не теңі?» деп табалағандай сезінем. Содан да, бір уақ сейіл құрып, бой жазып жүруге зауқымыз соққанымен, кежегеміз кейін тартып тұрады. Көбіне-көп түнге қарай, жатар алдында ғана Жаңабек екеуміз қол ұстасып сейілге шығамыз. Екеуміз де тыныстап қаламыз. Оны-мұныны әңгіме жасайтынымыз бар. Көбіне, үнсіз жүреміз.

	Күндізгі балалармен Жаңабек те көп үйріле бермейді. Өзі ұнататын жанына жағымды екі-үш бала бар. Солар іздеп келеді, солармен ғана шығады. Улап-шулап жүрген топ балаға неге қосылмайтынын сұраймын.

	– Кейде келіспей қаламыз. Мені айтқандарына көндіргілері келеді. Бірақ дұрыс емес айтады. Мен соған көнбей қоям. Олар маған жетім, қаңғырып жүргендей көреді. Сонсоң менің олармен ойнағым келмейді, – дейді. Кектене сөйлейді.

	Ал бір-бірінен ынтымақ тапқан үш-төрт бала өздері жеке ойнайды. Бірінің үйіне бірі барады. Ана үш баланың әке-шешелері, ата-апалары бар, төрт түліктері сай балалар. Оның есесіне, біздің Жаңабектің бәрінен оқуы озық. Оқуы да озық, ақылы да озық. Ана үшеуінің жолбасшылары іспеттес. Бәрі соның ығына жығылады. Солардың біреуінің атасы жетпістен асқан ақсақал адам екен. Өкіметтің белсенді қайраткері атанып, біраз жерлерде қызмет істесе керек. Сол кісі түрткілеп сұрай берсе керек. «Қай ел боласыңдар? Қай жерден келдіңдер? Елдеріңде қалған туған-туысқандарың жоқ па еді? Ешкім іздеп келмей ме? Өздерің іздеп бармайсыңдар ма?» Әйтеуір, үлкен кісілер әңгімелесетін кептің бәрін сұрай беретін болса керек. Балам содан мезі болғанға ұқсайды. Айналдыра келіп менен сұрайды. Мен қайбір жарытып мипаздай қоям. «Өзім – уақпын, нағашы жұртым – керей деп айт деймін». «Өзім» деген – әкем екеуміздің еліміз бе?», – дейді. «Ие» деймін. Нағашыларым – сенің елің ғой дейді. «Өз жұртың да, нағашы жұртың да батыр ел екен. Бірақ сендерді тентіретіп қоя бергендері жарамапты», – дейді екен ана кісі.

	Алғашқыда осының бәрін балалық тұрғыда ғана қабылдап, мән бере қоймаған Жаңабегім бірте-бірте тәптештей сұрап, тереңірек үңілетінді шығарды. Ата-бабаны тарату туралы шежіре кітап іздеді. Ол уақытта ондай кітаптар қайдан болсын.

	Тұрмыс жағдайымыз тіпті жақсы. Тігін цехында тігіншімін. Айлық алам. Қосымша табысым және бар. Кешке қарай өз беттерімен әкелгендердің тапсырмаларын орындаймын. Жеке өз қалтама түсетін табыс. Тым қомағайлана қоймаймын, әрине. Келгендерді, көбіне, цехқа жіберем. Сөз шықпасын деймін. Оның үстіне, айына бір-екі рет милиция тексеріп кетеді. Немен айналысып жүрмін? Елжұртыммен хат-қабар, келген-кеткендер арқылы байланыс бола ма екен? Ара-арасында жағдайымды сұрап, қандай мұқтаждығым бар екендігін білгенсиді. Бірер рет милицияның бастығы шақыртты.

	Қорқып кеттім. Әрі қорықтым, әрі үміт күттім. Жылы қабылдады, жағдайымды сұрады.

	– «Ел-жұртыңызға қайтуды ойлаған жоқсыз ба? – дейді. Жайлап қана сұрады.

	Он шақты жыл көз алдарындағы тұтқыны әрі еден жуып, үй сыпырушылары есебінде үйреніп қалдық қой.

	Аз-кем шамданып қалдым.

	– «Сөйтуім керек пе еді?» – Даусым қатқылдау шықты.

	– «Жо... жоқ, жүре беріңіз. Егер солай ұйғарсаңыз, көмек жасай-мыз», – деді.

	– «Сонда, ел жаққа қайтатындай бола қалсам, хабарлауым керек қой, сірә?»

	– «Иә, сөйткеніңіз дұрыс. Жолдама сияқты қағаз береміз. Жүрген-тұрғаныңызға, жұмысқа орналасуыңызға септігі тиеді. – Шыныменақ жанашырлық танытқан сияқтанды.

	– «Паспортым бар, сонымен еркін жүріп-тұра алмаймын ба?» –деймін.

	– «Жүресіз ғой, бірақ сондай қағаздың көмегі тиеді.» – Менің оншалық жақтырмай отырғанымды ұққандықтан ба? – Қазіргі ақуал қайтадан қатайып кетті. Ілік іздеу, жазалы қыла салу оңай. Соған орай сақтандырып жатқаным, – деді. Жұмсақтап, ықылас білдіре айтты. – Егер ел-жұртыңызда жүрегіңіз ерекше іздейтін жақындарыңыз болмаса, осында жүре бергеніңіз де теріс емес. – Мұнысы, шынында да, жанашырлық сөзі еді.

	– «Соны өзім де жөн көріп едім, Бірақ бәрібір, айдауда жүрген адам сияқтымын. Он күн сайын бір тексеріліп, тергеліп отыра мын», – дедім.

	Бастықтың өңі сұрланып кетті.

	– «Қалайша тексеріліп, тергелесіз? Оны жасап жүрген кімдер?» –Өзіме әкіреңдейді.

	– «Мен ол жөнінде не біле қоям? Бәрі – өздеріңіздің істеріңіз. –Тым еркінсіп кеттім-ау деймін, аяғымды тарта қойдым да: – Сіз білмедіңіз бе?» – деп жаймашуақтадым.

	Бастық кісі әлдебіреулерін шақыртып алды.

	– «Мына кісіні неге тексеріп, тергеп жүрсіңдер?» – Үні әмірлі. Жазғырып, жазалап сөйледі.

	– «Өзіңіздің тапсырмаңыз бойынша»... – Ана байғұс қаршығадан қорыққан торғайдай бұғып, қалтырады да қалды.

	– Мен сендерге: «Басына іс түскен жалғызбасты әйел. Сыртынан қорғап, бақылап жүріңдер», – демедім бе. «Әлдебіреулер мазасын алмасын, тыныштығын бұзбасын», – дедім. «Сырттай бақылап, бағдарлап жүріңдер» дедім. «Алда-жалда, әлдеқандай мұқтаждық туып жатса, көмек жасайсыңдар», – дедім. Ал сендердің әрекеттерің анау. – Қатты кейіді. Разы болып қалдым.

	Үйге келіп, тағы толғандым. Жылы орнымды, жұмыс жағдайымды қимадым. Айтпақшы, милиция бастығы бір-екі бөлмелі пәтер алуыма көмек жасамаққа уағда қылды. Оны да малдандым. Ана жігітпен (Нұрбекті айтам) ақылдасып көрсем, бар билікті өзіме салады. «Тек, емеурін жасасаң болды – мен көшіңе ерген тайлақпын», – деп, мойнын көлденең ұсынады. Онысына мен намыстанам, өзі намыс қылмайтын сияқты. «Не көрінді сонша? Елің, жеріңді қалай қиясың? Қаңғырған бір әйелдің соңынан еріп кете бермексің бе?» деймін. «Сен әйел емессің, сен періштесің. Сен ертектегі хор қызысың. Елім, жерімді тастамаймын. Елім мен жерімнің бір пұшпағынан екінші пұшпағына ауысам. Жаңабек туған ауылға ауысамыз», – дейді.

	Өршеленіп, кесімді айтады.

	Көңілім толқып, кесімді жауапқа тоқтай алмай мен әлекпін.

	Бір күні Жаңабегім мектептен қапалы қайтты. Қабағы түксиіп, иіні салбырап кетіпті. Асты-үстіне түсіп, айналып-толғанып жатырмын. Әсер етпейді.

	– Біз – итпіз! – дейді. Кіжініп, кектеніп сөйлейді.

	– Жаным-ау, оны қайдан шығардың? Біз неге ит боламыз?! Біз ит емеспіз. Біз адамбыз! Нағыз адамбыз! – деймін. Өзім соныма шын сеніп, шынымен мақтан қылғандаймын.

	– Жоқ, біз – итпіз! Тойған жерімізде жүрміз, – дейді, одан сайын өршелене түседі.

	Ішім қымың ете қалды. Түсіне қойдым. Балалардың арасында өзара дау-дамай, тартыс-талас жүретіні белгілі... Сірә, солардың біре уінің табасы болса керек.

	Сонсоң шешем екеуміздің елден қаңғырған сонау басынан бастап сөз қозғадым. Дәп осылайша тәптештемесем де, елеулі, өмірімізге әсер еткен жағдайлардың бәрін бажайлап айттым. Ғұмырымды сөз етуге құмарлық содан басталса керек. Әкесі туралы көбірек сөйледім, сүйсіне сөйледім. Әкесін мақтан қылып жүрсін деген ойым. Шешем мен ағатайым турасында да тәптештеп айттым.

	– Әкең марқұм туған елін, жерін жиі айтатын. Арман қылып, аңсап айтатын. Барып тау-тасына шығып, топырағына аунап, суын кешіп жүрсем дейтін. Сен туғаннан кейін тіпті елігіп, желігіп кетті. «Енді үшеуміз жиі-жиі барып тұрамыз» деп масайрайтын. Кейде, екі үйдің басы қосылып отырғанда: «Тазабекті туған топырағына, Жаңабекті нағашы жұртына апарып ауасын жұтқызып, топырағына аунатып, суына шомылдырып қайтудың жоспарын жасау керек», – деп, кәдуілгідей, міндет қылып қабылдағандай болатын. Тазабек екеуіңнің оқуларыңды да, тәрбиелеріңді де өзі бақылап, өзі айналыспақ болатын. Ағатайым оған қарсылық білдірмейтін.

	– «Сен жаңа өкіметтің жаңа саясатымен өскен жаңа беделсің ғой. Осы екеуінің тәрбиесін бердік саған. «Қазан аузы жоғары», қалғандарының тәрбиесі – менің мойнымда. Оған дейін бұл қоғамның негізгі тәрбие жолдарын біз де меңгеріп қалармыз», – деп қарқ-қарқ күлетін. Қуанышты, рахат күлкісі еді. Құдай оған жеткізбеді ғой, – дедім. Жаңабектің алдында алғаш рет босаңсығаным болса керек, жанарым жасқа толып, кеудемді өксік кернеді. Осыған шейінгі көкірекке жиналған мұң мен шер көмейін ашқан тау суындай лық етіп бір-ақ ақтарылды. Шарылдағам жоқ, бажылдағам жоқ, қыстыққан жүрегім ықылық атып, өне бойымды селкілдетті. Булығып, қыстығып, тынысым тарылып жатты. Жаңабегім соны түйсіне қалыпты. Бетімді сумен шайып, су ұрттатты. Сонсоң барып есімді жидым. Жаңабегім кеудеме басын сүйеді. Мен маңдайынан сүйдім.

	– Онда, сол Семей деген қалаға қайтайық. Тазабекті іздейік, өзің-нің шешеңді іздейік. Менің ешқандай туысқаным жоқ. Туысқаның жоқ болған жаман, – деді. Жыламсыраған жоқ, бірақ қамығып, жабырқап айтты.

	Осынан кейін, туған жерімізге қайту пиғылы жанымызды біржолата жайлап алды.

	Нұрбекке ақыл салдым.

	– Жаңабектің зерделілігі де, ой ұйғарымы да ерекше бала. Құр намысқа қозғаны емес, түбін ойлағандығы, – деді. Сүйсінгенін, разы болғанын сөз лебінен танытты. Ал мен, керісінше, көңіліме қаяу түскендей, жадау тарта қалдым. Нұрбектің құлшына құптағаны жүрегімді шым еткізді. Менің кеткеніме қуанатын сықылды сезіндім.

	Менің қабағымдағы кірбіңді сезе қойды білем:

	– Мен сіздерден қалмаймын, – деп, бұртия мұңайды.

	Енді өзім сасқалақтадым.

	– О неге? О неге? – дей беріппін. Бәлкім, көңілімді разылық күй кернеп, соның лебіне толқып кеттім бе екем? Әйтеуір, даусым дірілдеп, бойымды билей алмай кеттім.

	– Мен Жаңабек екеуіңізді ғана тірек қылып жүрмін, – деді. Жыларман болып, пұшайман күй кешіп тұр.

	– О не дегенің? Біздің сақадай-сай тұрған мекен-жайымыз жоқ. Қайда жүріп, қайда тұрарымызды өзіміз де білмейміз. Көшке ерген тайлақ құсатып сені қалай салпаңдатып жүреміз? – деймін. Өзімнің тілім сондай ащы. Негізгі қалауымның қайсы екенін өзім де білмейтін сияқтымын. Сөзіммен безерлік көрсетіп, жыландай жирылып әлекпін. Тілімді безеп, шағып-шағып аламын. Сөйте тұрып, көңілім қопсып, жүрегім майрылып шыға келеді. Егер біз өзіміз ғана қайтып, бұл осы жақта қалса, сонсоң, әлдебір сиқыр күшпен бе, ғайыптан тап болып, сол жақта ұшыраса қалсақ, құшақ жая ұмтылар едік деп аңсар қылам. Ал «бізбен бірге жүре ғой» деп емексітіп ертіп әкетудің тағы жөні жоқ. Жөні жоқ емес-ау, бабын келтіріп, бапасын таппайтын сияқтымын. Өзімді күнәһар санап, Нұрқан марқұмның әруағын қорлағандай сезінем.

	– Сіздер тұрақтай қалатын жер-су, мекен-жайларыңыз жоқ болғандықтан да, қастарыңызда жүрер бір қарауылшы тіпті қажет. Тым құрыса, соған жарармын, – дейді.

	– Ал сонсоң? – Мен дағдарғандай ма, ары қарайғы қисынның амалын іздегендей ме, жігіттің бетіне аңтарыла қарадым.

	– Сонсоң?.. – Жігіт те сөз таппай абдырап, қипаңдап қалды. – Жаңабекке әке болайын? – Жалынып, жалбарыну емес, бірақ шын тілегі екенін ойнақылау жеткізді.

	Тақетті жауап айта қоймадым, жүзімді суыққа да салмадым. Жөн-жосықсыз көрінген сылтауды көлденең тоса берудің де мәні қалмас еді. Оның үстіне, көңілімнен тұрақ таппай, құбылма күймен өзім де әлекпін. Жан-жүйемді бекемдеп, жүрегімді біржолата жаба да алмаймын; кеудемді ашып, ешкімді қалтқысыз және кіргізе алмаймын.

	Осы екіжақты күйім ана жігітті емексітті.

	Жаңабегімнің оқуы аяқтала бере-ақ ел-жұртқа қарай көшуге бекіндім. Жаңабек те ырық, сабырымды қоймады.

	Милиция бастығына барып, шешімімді жеткіздім. Ол кісі біраз ойланып отырды.

	– Қиналып қаласыздар-ау, – деді сонсоң басын шайқап. – Үй-жай бергізетін едім. Жұмыс жағдайына көмектесуші едік... – Менің әлі де ойлануыма түрткі салғандай еді.

	Мен Жаңабектің іс-қылықтарын айттым.

	– Е, онда жөн екен, – деді. Тағы да басын шайқады. – Жәкең батыр нағыз азаматтың сөзін айтыпты. Соны орындағаннан басқа лаж жоқ. – Рұқсаттық жоралғысы ма, әлде көмекке жүрсін деді ме, әйтеуір, қағазын жазып, мөрін басып берді.

	Кешкісін Нұрбек пен Жаңабекке айттым.

	– Мен де бұл жақтың есебінен шығып, документтерімді реттей берейін. – Нұрбек жөн-жосықтың ретімен ғана айтты.

	– Оһ, бізбен бірге баратын болдың ба? Кетесің ғой, ә! – Жаңабегім ойран-асыр қуанғаны. Нұрбектің мойнына асылды. Содан кейін екеуі маған жаутаңдайды. Негізгі шешімді де, кесімді де менен сұрайтындай сықылды. Үндемедім. Көз жасым мөлт ете түсті. Теріс қарап кеттім.

	Қостанай деген қаласына баратын бір машинамен келісіп, уақыт белгіледік. Төсек-орын, киім-кешегіміз, басқа да керек-жарағымызды буып-түйдік. Кәдуілгідей, бір үйге қажетті оны-мұны жинаппыз. «Кедей болсаң – көшіп көр» деген. Дүние-мүлік, жиһаз емес, әрине. Күнделікті күнкөрісіңе керекті тұрмыстық заттар. Ешкімнің ескісі емес, өзімнің сатып алғандарым. Кейбіреулерін тастап-ақ кеткім келген. Тастағандарым да бар. Нұрбек пен Жаңабектің ырықтары биледі, әйтпегенде, заттың көбі қалатын еді.

	– Ол жаққа барып сап-салғыдай бола қалғанша – не заман. Баспанадан басқаның бәрі өзіңізден шықса, ол да жарты байлық. Қиындығы болар, бірақ бірдеңе қылып жеткізерміз, – деп, Нұрбек жон арқасын тосқандай болды.

	– Иә, тәте, түкті де тастамайық, – деп Жаңабегім қутыңдады.

	Сонымен, жүкті машинаға тиеп, Нұрбекті күттік. Былайғы тағдырымыздың не боларын саралауға тәуекелім жетпейді. «Жоқ, сен қал» деуге және батылымыз бармайды. Жол бойы панасызбыз. Ол жаққа барғанда да тірек, таяныш қылар жан баласын білмейміз.

	Қасыңда еркек жүрсе, сүйеніш қой, әрине.

	Әлдебір уақытта алқын-жұлқын Нұрбек жетті. Өң жоқ, түс жоқ.

	– Партиялық есептен шығармай жатыр. Бірінші хатшыға кіргем. Келіскен сияқты еді. Әлі шешіле қоймапты. – Жыларман болып тұр.

	– Енді? Онсыз жүре беруге болмай ма? – деймін. Менің де ама-лым құрығандай, өне бойым қалжырап қоя берді.

	– Партияның есебінен шықпай бұл өкіметте қадам баса алмайсың. Еш жер жұмысқа да алмайды, учетқа да отырғызбайды. – Не істеудің амалын сұрағандай өзіме жаутаңдайды.

	– «Біз кете береміз», – дедім. Көңілімді бекітіп, кесімді үнмен қатқыл айттым.

	– «Қостанайдың вокзалында жолаушыларға арналған жатын бөлмелері бар. Барысымен содан орын алыңдар. Мына шопырға тапсырам, көмектеседі. Ертеңнен қалмаспын, мен де жетермін», – деді.

	Иә, басқа лаж қалмаған.

	Сөйтіп, жолға шықтық. Жолымыз – қиқалақ, шоқалақ, шаңы аспанға шыққан екі айырық. Әйтеуір, Жаңабек екеуміз де мәшиненің кабинасындамыз. Ырғалып, теңселіп, бір-бірімізге соқтығысып, қалғып-шұлғып жол шегіп келеміз. Қалғып-шұлғып келе жатқан мен, әрине. Жаңабекке бәрі таң, бәрі жаңалық. Ес білгелі мәшинеге отырып көргені де осы болса керек. Айналасына таңырқайды. Әртүрлі кейіптегі төбелер мен жоталарға таңырқайды, өзен-суларға қызығады. Тауды көргенде, тіпті, орнында отыра алмай кетеді. Етегінен бастап сонау шоқысына шейінгі ерекшеліктерінің бәрін тізбелеп шығады. Өзінің елігіп-желіккенімен қоймай, мені де қоса желіктіргісі келеді.

	– Әкемнің туған жерінде тауы бар ма екен? – дейді.

	– Таудың баурайы, сай-саласының бәрі бұлақ, қайың, терек өскен сыңсыған тоғай дейтін. Кейін барамыз ғой, сонда көресің, – деп жұбаттым.

	Түннің бір уағында, ел ұйқыға жатар мезгілде, жол бойындағы бір ауылға тоқтадық. Шопыр тамақ ішті. Біз де жолға алған жолазы ғымыздан қажақ-құжақ жасадық. Сол жерде шопырлардың ұйықтайтын орындары бар екен. Шопыр сонда ұйықтады, біз мәшиненің кәбинесінде ұйықтап шықтық.

	Қостанайға ертеңінде кешке қарай әрең жеттік. Балалы әйелдер жататын бөлмеден орын тимеді. «Баласы үлкен, әйелдермен бірге жатқызуға болмайды», – деп орыстың әйелдері шулап қоя берді. Еріксіз көндік. Еркектер жататын бөлмеден бір орын тиді. «Арақ пен темекінің иісі мүңкіп тұр», – деп, балам мұрнын тыжырды.

	– «Шырағым, ержетіп келесің, әлі талай иіске үйренуің керек.

	Көндіге бер. Ол да азамат болудың белгісі», – дедім.

	Жаңабек соған әжептеуір марқайды. Екеуміз екі жақта түнеп шықтық. Су тауып бетімізді шәйіп, аздап қоректеніп алдық. Онан кейінгі үмітіміз де, ермегіміз де күту. Нұрбекті күттік. Вокзалдың сыртына шығып, айналасын қарағыштаймыз. Былай-былай өткен мәшинелерге өңеш созамыз. Анадай жерде бері келе жатқан әлдебіреулерге көз сүземіз. Жоқ. Бәрі басқа. Бәрі бөтен біреулер. Қайтадан вокзалдың ішіне кіреміз, отырған көпшілікке алақтаймыз. Жоқ. Түс болды. Түс ауып, кеш болды. Қараңғылық үйіріліп, түнге ұласты. Вокзалдың асханасынан барып кешкі тамақ іштік. Көңілім қобалжи бастады. Бекер-ақ емексіткеніме өкіндім. «Енді күтпей-ақ кетіп-ақ қалайық» деп бекінуге тырысам. «Бәлкім, әне-міне келіп қалар» деп қайта қобалжимын. Жаңабек те менің көңілімді аулаған болады. «Дөкіментін бір күн кешіктіріп берген шығар», – дейді. «Жер қашық, жолы жаман екен, жете алмай жатқан шығар», – дейді. «Мұндай жолда мәшине бұзылса, жөндеуі бір күш қой», – дейді. Сөйтіп, мені жұбатады, өзін алдаусыратады. Екі күн өтті, үшінші күнге айналды. Енді күтудің де, үміттенудің де мәні қалмаған сияқты. Жаңабегіме ақыл салдым. «Екеуміздің ендігі тағдырымыздағы елеулі кезеңге тіреліп тұрмыз», – деп ойладым. Нұрбек келе қалса, тағдырымыз басқаша қалыпқа түсетінін ұқтық, әрине. Ал келмесе... Қызыл от қысырамайды, Алланың маңдайымызға жазғанын көрерміз деп жұбандым. Бұдан ары күтудің жөні жоқ еді. Бекерге уақыт кетеді. Азды-көпті қаражатымызды да жұмсап жатырмыз. Көңіліміз алаң, жүрегіміз күпті. Ойымыз – онға, санамыз – санға бөлінулі.

	– Тағы бір күн күтейікші. – Жаңабек жалынғандай жыламсырап айтты. – Алдамайтын кісі ол. – Мені сендіргісі келеді.

	Көндім. Ертеңінде қайтадан жолға жиналдық. Жаңабегім әлі де қипақтап, қимайды.

	– Енді келмейді, балам. Бізді осы уақытқа шейін тосып жатыр деп ойламайды. Күдерін үзді. Көңілінде басқадай алаңы болмаса, біраз уақыт аңсап, өкініп жүрер. Сонсоң ұмытады ғой, – дедім. Көңілімді бекітіп, даусыма салмақты ырғақ беруге тырыстым.

	– Мен де оны көпке шейін ұмытпаймын. – Жаным-ау десеші, ішкі ақылы да, сырт байламы да сол кезде-ақ бір-біріне сай еді. Түбінде, бәрібір ұмытатынын пайымдап айтқаны ғой.

	Сөйтіп, шаршап-шалдығып Семейге жеттік. Жүгіміз ауыр, буыншақ-түйіншегіміз көп болды. Төсек-орын, ыдыс-аяқтың біразын Қостанайдың вокзалына тастап кетсем бе деп те толқыдым. Жаңабегім көнбеді. Тырысып-тырмысып шетінен тарта сүйреп, жанынан өтіп бара жатқан үлкендерге жалынып, пойызға тиедік-ау. Жол бойы пойыздан пойызға ауыстық. Тағы бейнет көрдік. Тағы да Жаңабек шыр-пыры шығып қара терге түсті. «Айтқанға көнбедің» деп ара-арасында мен де кейіп шыға келем. Осындай ит әуремен Семейге де жеттік-ау, әйтеуір.

	Жүгімізді жүк қоймасына өткіздік. Әуелгі кезек – баспана тауып алу. Вокзалдың маңайында келген-кеткендерді аңдып, әйелдер жүреді екен. Біреулер соларға нұсқады. Алайда, бізді ешкімі көзге іле қоймады. Қайдан келгенімізді, қайда баратынымызды, қаншалықты тұратынымызды тергейді-ай келіп. Олай ойқастатып, былай ойқастатып жөн-жосығымызды білдірген боламыз. Қанағаттанбайды. Қомсына қоймайды. Басқа біреуге иек нұсқайды. Сөйтіп жүріп бір үйшікті таптық-ау, әйтеуір.

	Ертеңінде жоқ іздеуге кірістік. «Шешемнен бір хабар білер ме екем?» деп үміттенем. Шешем мен Ақбілектің ағатайым ұсталғаннан кейінгі тұрған пәтеріне бардық. Сол қалпы. Иесі де аман, үй іші де аман. Үйін жалдап, қоңырқай тіршіліктеріне талшық еткен қалыптарынан жазбапты. Шешемнен ешқандай хабарлары жоқ. Ат ізін салмаған күйі. Ақбілектің әке-шешесінің үйіне тарттық. Көшіп кетіпті. «Онан бері бұл үйдің өзі сан қолдан өтті, кімді кім біліпті», – дейді. Тоңтеріс қырындап, қыртия сөйлейді. Әйтеуір, есек дәме, бас бағып басып, өзіміз отырған үйді қарауылдадық. Бөтен біреулер кіреді, бөтен біреулер шығады. Арғы бөлігіндегі бұрынғы көршімді іздедім. Үйді басқа біреулер иемденіпті. Солардан сұрап көріп ем, жақтырмай кіржие қалды. Онымен қоймай, өзімді тексермелей жөнелді. Кім екенімді, бұл үйдің иесіне қандай қатысым бар екенін сұрайды. «Жерлесі едім, жерлесі едім», – деймін, сасқалақтап, аузыма сөз түспей қалды.

	– «Жерлесі болсаң, қалай білмейсің? Оны баяғыда жер аударып жіберген. Халық жауымен сыбайлас болып шығыпты», – екіленіп, елеуреп, көзі ақшия қалыпты. Қуғын-сүргіннен көз ашпаған басым, тағы бір пәлеге жолығып қалармын деп сескендім. Үн-түнсіз бұрылдық та, жөнімізге кете бардық. Жөнімізге емес-ау, «жөнімізге» дейтіндей қайбір жөніміз бар.

	– «Сонда, менің әкем халық жауы ма? Отанына опасыздық істеді ме?» – Жаңабек бағанадан бері алқымына тығылып, алабұртып келе жатқан. Қарсы алдыма көлденең тұрып, ары қарай жүргізетін емес. Өзіме айбат шегіп тұр. Балама тура тіктеп көп қарай бермейтінмін. Сұғым өтпесін деп, кәдуелгідей, қорғаншақтайтынмын. Екі көзі бал-бұл жанып, қабағы шүйріле қалыпты. Қою біткен екі қасы бірбіріне түйісіп, жыбыр-жыбыр етеді. Кішкене бұғағы төмен салбырап дірілдей бүлкілдейді. Ал кең маңдайы жазығынан керіліп, айбар да береді, айдын да береді. Тілім байланғандай, қаттым да қалдым. Қарсы алдымда Нүрекемнің өзі тұр. Өзі болмағанымен, анық көзі. Әсіресе, ана жазық керілген ақ маңдай. Түйіле қараған аялы қара көз. Енді-енді бөлекше біліне бастаған бұғақ та сол. Іші-бауырым елжіреп, жанарым сусындап барады. Осы уақытқа шейін неғып көз тоқтатпағанмын. Тіпті, алғаш рет көріп тұрғандаймын.

	– «Шеше, айтсаңшы, менің әкем опасыз ба?» – Тепсініп қояды. Әкесінен безініп кетуге даяр. Өңі сұрланып алыпты.

	– «Жоқ, жаным, сенің әкең опасыз емес. Сенің әкең – жаланың құрбаны. Адамға сенгіш еді. Ешкімнен де арамдық күтпейтін. Өзі де ешкімге арамдық ойламайтын. Жанның бәрі ақ, адал деп сенетін. Отанына да солай сенген. Ақыры, сол сенгіштігінің тақсыретін тартты. Жала жабылып, істі болды. Ешкім араша түскен жоқ. Менің ағатайым екеуі қатар ұсталды. Қатар атылды». – Шамам келгенше түсіндіріп бақтым. Баяғыда айтқандарымды тағы да қайталап жатырмын.

	– «Біздің Отан – ең әділетті ел. Ешкімді жазықсыз жазаламай-ды». – Балам тақылдап тұр.

	– «Солайын солай ғой, әрине. Бірақ сенің әкеңнің түк кінәсі жоқ тұғын. Еліне, өкіметіне ондай адал адам болса, өмір шіркін басқаша құлпырар еді.» – Әкесін баласының алдында ақтап алуға мәжбүр күйге түстім. Әкесі адАл ақ. Бірақ баласы оған сенбейді. Отанына кір жуытқысы жоқ. Бүге-шігесіне шейін жүйелеп, буын-бунағына шейін тамырлап түсіндіруге менің өрем жетпейді. Өрем де жетпейді, түсінігім де тапшы.

	Баламның көңілі күдігінен айықпады. Менің көңілім күпті күйінде қалды. Жер-көктің бәрі күндіз-түні ұрандап, үлкен-кіші біткен аспанға сыйғызбай мадақтаған ұлы Отанының даңқына да, қасиет-қастеріне де иненің жасуындай шәк келтірмейді. Мен болсам, ағатайымның көп дүрмекке қоса қосақталып, бекерге жазаға таңылғанын білем. Аңсарым болған Нүрекемнің жанын да, тәнін де осы өкіметтің жолына қиюға даяр екеніне жақсы қанықпын. Бірақ өкіметтің өзі құр бекерге құрбандыққа ұшыратты. Жоқ, құрбандық емес қой. Ел-жұртының қажеті үшін құрбандыққа кетсе, мәртебе ғой. Керісінше, ел-жұртының жауы есебінде жазаға тартылды ғой. Бұл өкіметке күмән келтірмесем де, өкпем тарқамайтын-ақ шығар. Сонымен, балам екеуміз екі түрлі сенімде қалдық. Бірақ ол маған білдірмеді, мен оған ашылмадым. Бар айтқаным:

	– «Әкеңнің ел-жұртына, бұл өкіметке адал болғанына, таза екеніне еш уақытта ешқандай күмән келтірме», – дедім. Нықтап, нығарлап айттым.

	Балам үндемеді.

	Ендігі жерде, күнкөрістің қамын іздедік. Ойлап-ойлап, баяғыда істеген фабриканың жағдайын білмекке ұйғардым. Ондай кішігірімнің бәрі жойылып, «Болшевишка» деген үлкен тігін фабрикасына айналыпты. Соғыс кезінде Ленинградының ба, Москвасының ба фабрикасы бүкіл құрал-сайман, мәшинесімен көшіп келіп орнықса керек. Соның негізінде құрылыпты.

	Бастығына кірдім. Жағдайымның бәрін айттым. Оншалық құп ала қоймады. Мені де халық жауының қалдығына балап тұр. Дегенмен, аржағында аяушылығы да оянған сияқты. «Уақытша тексеріп көрейік» деді. Жеңіл-желпі киімдер тігетін бөлімшесі бар екен, соған қабылдады. Маған бәрібір ғой. Күнкөріс үшін ақша берсе болды.

	Қалдықтары мен қиықтарынан әртүрлі киім-кешектер тігеміз. Жұмыс киімдері. Күніге, аптасына, айына есептелетін нормалары бар екен. Тігін мәшинелері сайрап тұр. Бірер жұма мәшинесіне, киім үлгілеріне жаттықтым. Жаттыға келе, қолым сумаңдап қоя берді. Тіккен заттарыма сәнділігіне қарай өзгерістер қостым. Нормамды асыра орындаймын.

	– Өздігіңнен пішіп, киім тігуші ме едің? – Цех бастығы дей ме, біреуі пікір тартты. Немқұрайдылау ғана сұрай салды.

	– «Қазақы киімдердің бәрін тігем», – дедім.

	– «Қазақы киімдерді қазір ешкім кимейді ғой», – дейді.





– Жоқ болған соң кимейді де. Әйтпесе, кемпір-шалдар, бәйбішелер киіп-ақ алар еді, – дедім.

	– Байқап көрейік, – деді.

	Сөйтіп, байқап көрдік. Алушылар, қызығушылар бірте-бірте шыға бастады. Қасыма көмекшілер алып, өз алдымызға жекеше цех құрдық. Үйге келушілер де табылды. Түлкі, елтірі тымақ, елтіріден малақай, бүрмелі тон тігем. Тапсырыс берушілер тіпті көп. Тұрмысымыз түзеле бастады. Ендігі арманым – қор жинап, бір баспана сатып алсақ деген үмітке тірелді. Жалдаған пәтерімізді өзгерттік. Енді пәтершілер бізді емес, біз пәтерді таңдадық. Жатын бөлмесі бөлек, кіреберіс ас үйі бар пәтерге көштік. Өзіміз үшін кең жайлаудай еді. Киіміміз бүтін, тамағымыз тоқ. Уайым-қайғыны ішке бүктік.

	Жоқ, уайым-қайғыны мен бүккенмен, Жаңабек бүге алмады. Ер жетіп, есейген сайын арман ба, намыс па, кеудесін қыстықтыра берді. Әлде ширыққан шарасыздық па екен? Екі түрлі шындықтың қайсысына бой саларын білмей, жан-күйі арпалыста жүргенін анық таныдым. Жұбатам, уатам, басқадай жасай қояр не қайраным бар? Өзі шексіз сүйетін Отанына ғайбат айтатындай түсінігім де жоқ, өрем де жетпейді. Ал шынында да, түк жазығы жоқ әкесін арашаламай қалай отырам. Ең болмаса, баласының көңілінде әкесінің ақтығына күмәні қалмасын, жүрегіне қылау түспесін деймін. Әкесінің ісқылықтарын, жүріс-тұрысын, ойы мен сөзін түгел жүйелеп шығуға тырысам. Кімге сенерін білмей дал. Құр ғана дел-сал емес, дертке ұшырағандай. Көп ешкіммен аралас-құраласы аз, тұйықталып, тұңғиық ойға малтығады да отырады. Ештеңеге сергімейді, селт етпейді.

	Келесі жазда әкесінің туған жеріне бардық. Көзеп барған үйіміз жоқ. Ешкімді танымаймыз. Аты жөнін де білмейміз. Әйтеуір, «ович» деген жалғамасы бары да оң болды. Пәмиласы мен «овичі» тіркелген әкесінің атын қосақтап, жөн сұраймыз. Совхоздың кеңсесінің алдында тұрғанбыз. Жөн-жосықты ешкім айта қоймады. Әлде, ата-текті білгендері де шамалы ма? Біреуінен біреуі сұрастырып жүріп, егделеу адамды ертіп әкелді.

	– Жаным-ау, мынау Нұрқанның өзі ме, көзі ме? – Оқшырайып бетімізге қарайды. – Жөніңді айтшы, қалқам? – Жаңабектің қолынан ұстады. – Қай жақтан жүрген жолаушысыңдар?

	– Әкемнің аты – Нұрқан. Нұрқанның әкесі – Жанғұлы, Жан-ғұлының әкесі – Қайранбай. Одан арғысын білмеймін. – Балам әлденеге қасарысқандай ма, өкпелегендей ме, тоқ еткізді де қалтарып тұрды. – Әкемнің туған жерін іздеп жүрмін. – Енді сәл жұмсақтау үнге түсті.

	– Жөн-жөн, балам, жөн екен. Ал былай жүріңдер. Үйге бара йық. –Өзі алдыға түсті де дедектей жөнелді. Біз соңынан ердік. Ауласына кіре бере-ақ еңкілдей өксіп, Жаңабекті бассалып құшақ тай алды. Кеңк-кеңк жылайды, кемсеңдеп сөйледі.

	– Қара орным-ау, хан тағым-ау! Өшкенім жанып, өлгенім тірілген күн ғой бүгін! Бар екенсің-ау! Өмірде жүр екенсің-ау, ұрпағым! «Құдай бәрімізді бірдей не ғып қарғады?» деп толғанушы едім. Біздің кінәміз жоқ күнәні оқиғаға тап келтірген өкіметтің өзі еді. Бірақ Алла тағала бізді жазалады ғой. Жазасын әлі тартып келеміз. Жоқ, енді құтылған-ақ шығармыз. Міне, Алланың қайта жарылқағаны деген – осы. Сен бар екенсің! Бар екенбіз! Тірі екенбіз! – Қария еңсесін тіктеді. Жаңабекті мойнынан құшып, екі бетінен кезек сүйді. Сонсоң, менің маңдайымнан иіскеді.

	Осы мезетте ғана ұзынша дәліздің қараңғылау түкпірінен жарқ етіп есік ашылды. Жарқ еткен жарық күңгірт дәлізді лап еткен жарыққа бөледі. Сәнді киінген сәнді әйел бері жүрді.

	– Күмістай-ау, бүгін менің өшкенім жанып, өлгенім тірілген күн десеңші! Нұрқаным келіп тұр ғой. Міне, Нұрқанымның дәл өзі! – Күмістай атанған сәнді әйелге сырылып жол берді.

	Сәнді әйел ештеңенің байыбына жете қоймаған сияқты. Бізге бір қарайды, қайтадан ақсақалға мойын бұрады.

	– Нұрқанымның баласы екен. Нұрқанымның ел-жұртын іздеп келіпті. Ата-бабасы туған топыраққа аунайын деп келіпті. Қарашы өзің, Нұрқанымның дәл өзі емес пе?! Қарашы, қарашы!

	Сәнді әйел бізге енді ғана барлай қарады.

	– Жаным-ау, айтса – айтқандай ғой өзі. Маңдайы, көзі... қарақ-тарым-ау, қайдан тап болдыңдар? Қалай тап болдыңдар? Осы уақытқа шейін зарықтырып қайда жүргенсіңдер? – Еңіреп қоя берді. Еркегі қыстығып жыласа, әйел, кәдуелгідей-ақ, дауыс көтерді. Жаңабекті құшып-сүйіп үздігіп барады. Еркегі де, әйелі де менің баламды өбектеп, өзімнен бөліп әкетуге айналды. Мен жол көрсетуші ғана сияқтымын.

	Менің ішкі ойым әйелге дөп сыбырлады білем, бері бұрылды:

	– Ғафу етші, жаным, ұрпағымызды көріп есеңгіреп қалдық білем. Мына ақсақалдың айтқаны рас, өлгені тіріліп келіп тұр ғой, міне. «Бір атаның нәсілі таусылды, жалғаспай қалды» деп күңіренетін. Енді, міне, оған сенің де үлесің бар екен. – Сәнді әйел сұңғақ бойын сәл иіп, маңдайымнан сүйді. Үстінен арзанқолдау әтірдің иісі шықты.

	Қарияның ойына да енді түссем керек, ол да бері бұрылып, бетімнен сүйді.

	Үйдің ішіне кірдік. Мәре-сәреміз. Ана кісілер ұрпақтарының жалғасы табылғанына мәз. Біз (мен өзімді айтам) даладан қайтпай, әрі жайлы, әрі ықыласты үй табылғанына қуанулымыз.

	Нұрқанның жөн-жосығын сұрады. Тәптештеп бәрін айттым. Көзін жасқа шылап отырып тыңдады.

	– Жаңабек бір жасқа тола ел ішіне келіп қайтам деп жүрген. Оған жете алмай қалды, – дедім.

	– Қап, әттеген-ай десеші, бір көре алмай қалдым ғой. Елден он бес жасында кетіп еді. Оқыды, іле-шала қызметке ілікті. «Үйленіпті» деп естідік. Содан әріде – жым-жылас. Ешқандай хабар-ошар білмедік. Бес-алты жылдан кейін Семейге іздеп өзім бардым. Білген хаба рым төбемнен жай соққандай тиді. Бала-шағасын, (сендерді ғой, әрине) іздедім. Жер аударып айдап жіберген дейді. Мәңгіріп, есеңгіреп үйге қайттым. Шүйкедей әйел мен жөргектегі қызыл шақа сәби жер ауған жақтан аман қайтушы ма еді? Қайта алушы ма еді? Үмітіміз кесіліп, күдеріміз үзіліп, жүріп жатқанбыз... Аяқ астынан құдай жарылқап, Алла тағала көз жасымызды көре қалды... – Қария сөзін тұп-тұнық айтып еді, соңына қарай қайта кемсеңдеді.

	Нұрқанның әкесінің інісі екен. Сәнді әйел бала көтермепті. Нұрқан да жалғыз болса керек. Екі үйде тел өсіп, екі үйдің баласы болып қатар аталыпты. Әлдебір жұқпалы аурудан ба, әке-шешесі бірінен кейін бірі дүниеден қайтыпты. Нүрекең қайғыға тым беріліп кетсе керек, әке-шешесін тым уайымдай беріпті. Мына кісілердің ақылы мен жұбатындысы да, мейірімі мен шапағаттары да пәлендей әсер ете қоймапты. Сонсоң, әкесі (ол кісі де әкесі ғой, енді) ренжісе керек. «Өкпемізді алып қақсақ та ішіңе кіргізбейсің», – дейді ғой, баяғы. Нүрекең де қарсы дәлел бірдеңелер айтса керек. Содан, араларында аз-кем кикілжің туады ғой. «Еш алалағамыз жоқ. Өзімізбен бірдей ішіп-жеп жүрсің», – дейді әкесі. Міне, осы сөзді Нүрекең көтере алмай қалады. Ертеңінде шабаданын ұстайды да, қалаға тартып отырады. Онан кейінгі жағдай белгілі.

	Әкесі туған ауылдан Жаңабек көп әсер алып қайтты. Бірақ әсері өзіне екіжақты әсер етті. Жердің жаратылысына сүйсінді. Тауға шықты. Орман, тоғайларын аралады. Суға түсті. Көгалына аунады. Бірақ соның бәрін сәтінде ғана қызықтайды да, көп ұзамай-ақ көкірегі қайтадан шерлене қалады.

	Бірер жұма аунап-қунап, ет жеп, қымыз ішіп, төлежіп-ақ қалдық. Сонсоң баламның ырқымен ғана қайтадан тұрағымызға қайттық.

	Баламның мінез-құлқында пәлендей өзгеріс байқалмады. Дене бітімі, кескін-келбеті әкесінен аумайды-ау, аумайды.

	Зіңгіттей жігіт болып өсті. Көргенде көзім сүйсінеді-ақ. Сонымен бірге, іші-бауырым езіліп, жүрегім үзіліп бара жатады. «Шіркін-ай, екеуі біріне-бірі жарасып, бірінің кемшінін бірі толтырып, иықтасып қатар жүрсеші! Жер бетінде де, ел ішінде де менен бақытты жан болар ма еді?! Бар ғұмырымды екеуіне арнап (мүмкін, төртеу-бесеу болып жүрер), есі-дертім соларға ауып, аңсарым мен тілегім соларға ғана ұштасып, өмірде бар екендігім тек солармен ғана өлшенсеші», – деп, кәдуілгідей, алғы күнді аңсаймын. Сонсоң бір уақытта барып, дәл сондай қалыпта көрінетін алғы күннің жоқ екенін, біржолата құрып суалғанын пайым қылам. Өзегім өртеніп қоя береді. Көпті тілеп, сол тілегінің көбіне жетіп, қайта айрылған адам қолында қалған барына да шүкіршілік еткім келеді білем. Алладан да, өмірден де әбден зәтте болып, тауы шағыла берген адамның сенімін де, жүрегін де үрей жайлап алады екен. Қалған-құтқанымнан тағы айрылып қалармын деп зәрең қалмайды. Сондықтан да, құдайға жалбарынып, Аллаға құлшылық етіп бітесің. «Қорықпасаңыз Аллаға табынбас па едіңіз?» дейін деп отырсың ғой, Менің пайымымша, көпшілік адам Алланы қорыққанынан мойындайды. Адам дегенің – бір панасыз пенде. Өседі. Өркендейді. Бұтақ жаяды. Сонсоң, біртіндеп соларынан айрыла бастайды. Аллаға жасар қарсылығы жоқ, (анығы, пендесі Алласының алдында әрі дәрменсіз, әрі шарасыз). Сондықтан да, Алласына, бәрібір, шүкіршілігін айтып, ендігі барларының аман-есен жүрулерін тілейді. Аллаға жалбарынып, құлшылық етеді. Алладан қорқады. Кәріне ұшырап қалмауға тырысады. Мен де Алладан қорықтым. Мен де Аллаға жалбарындым. Өзім үшін қорыққам жоқ, жалғызым үшін қорықтым. Өзім үшін жалбарынғам жоқ, жалғызым үшін жалбарындым. Аллатағалаға әлдеқандай шәк келтіріп алсам, жалғызымның алдынан шығады екен деп зәреқұтым қалмайтын. Күндіз-түні, жатсам-тұрсам аузымнан Аллам түскен емес. Әлдеқалай өз көзім сұқтана қалса да садақа беріп, Алладан кеңшілік пен кешірім сұрап әлекке түсем.

	Тұрмысымыз әжептеуір түзелді. Шағын ғана екі бөлмелі үй сатып алдық. Тұрған жері көк майса, көтеріңкі. Ертіс өзенінің жағасына жақын, өз алдына бір төбешіктеу жер екен. Жаңабегім өз таңдауымен тапты. Айналасын гүлге орап, желегі желбіреген ағаштар әкеліп отырғызды. Ас үйі бөлек. Ас үйінің бір қалтарысында және бір шағын бөлмесі бар. Пешті сонда орналастырған. Тамақты пісіруге де қолайлы. Пісірген тамақты ас үйге жеткізуге де қолайлы. Жылуы да барлық бөлмеге бірдей тарайды. Күл-қоқыстың бәрі сол шағын бөлменің терезесінен сыртқа ұшады. Бұрынғы иелері немістер екен, солардың жасап жүргендері. Айнала гүлмен, желекті ағаштармен көмкерілген. Төбешіктің сонау етегінен үйге жеткенше малта тастар төселген соқпақ. Тазалықтың барлық жөні сақталған.

	Жаңабегім – студент. Тарихтың оқуын оқиды. Өзінің жақсы көріп қалағаны – сол. «Елдің шындығы – әлі басқа. Соны зерттейім» дейтін.

	Сөйтіп жүргенде, үкімет өз ішінен жікке бөлінді ме, бұрынғы қатемізді түзетеміз деді ме, әйтеуір, өздерін өздері шәт-шәлекей қылды. Бәрі табынып жүрген құдайдың өзі көлеңкесінде қалған күн көсемдері халқын қырғынға ұшыратқан жауыз болып шықты. Боздақтардың көбі бекерге құрбан болғандар екен. Қайтадан ақталды. Әрине, аттары ғана ақталды. Өздері құрбан болып кете барды. Сол ақталғандардың тізімінде ағатайым да, Нүрекең де бар екен. Қуандық па, қайғыландық па, білмеймін. Соның екеуін де кештік білем. Мен өзім сөйттім. Нақаққа кеткен тағдырларына жаным күйді. Өсіп, өркендеп, мәре-сәре тағдыр кешер еді-ау. Аты ақталды. «Кінәсіз» деді. «Таза» деді. Оны кімге барып жар саламыз? Кімге айғақ қыламыз? Әйтеуір, енді Жаңабегімнің бетіне шіркеу болмайтындығына да шүкір.

	Мен өзім осылай жұбандым. Бірақ Жаңабегім осының бірде-бірін жұбаныш қылмады. Жұбаныш қылғаны сол, жан-жүйесі құлазып, жүрегі алабұрта берген сияқтанды. Ақыл-санасы да әбден ширығып, ойы сан-саққа жүгірсе керек.

	«Барлық сенімім күйреді. Қасиетті сезімім түп-түгел жалғанға айналды. Ақыл-ойым дағдарысқа ұшырады. Артымда қалған жылдардың бәрі жалған болып шыққанда, алдымдағы жылдарға қалай сенем? Сан мыңдаған адам қырғынға ұшыраған. Жазықсыз, кінәсіз адамдар. Басшысы өз еліне мұншалық қырғын ұйымдастыру тарихта бұрын-соңды болған емес. Бірер рет немесе бірер маусымдық жазалаулар болған. Бірақ мұншалық дәрежеде, мұншалық мөлшерде қырып-жою және ондайды жылдар бойы жаппай халыққа қолдануды ешқандай тарихтан кездестірмедім. Нағашы ағамның, әкемнің жоқтарын қалай жоқтаймын? Жоқтағанда не бітірем? Бір адамнан бір уыс топырақ бұйырмаған деген де сұмдық болады екен? Нағашы ағамнан қалған жалғыз ұрпақ қайда? Қайда жүр? Кімнің баласымын деп жүр? Нағашы әжем қай жаққа қаңғырып кетті? Әлемде теңдесі жоқ жаңа қоғам орнағалы көргені – қаңғыру. Тумай жатып мені неге қаңғыртты? Жарыңнан айырып, жаңа туған сәбиіңмен қоса тентіретіп сені неге қаңғыртты? Осындай «негелер» толып жатыр. Неге? Неге?» – Баламның өңі қабарып, екі шекесін қысады. Екі көзі қанталап, алақтап маған қарайды. Зәре құтым қалмайды. Бірдеңеге ұшырар ма екен деп үрейленем. Жалынам, жалбарынам.

	– «Өтер іс – өтті. Қайта қайтпайды. Қайта түзей алмайсың. Бекерге жаныңды жейсің. Келешек өміріңді ойла. Қызмет істе. Семья құр. Бала сүй. Бәрін ұмыт», – деймін.

	Бағжиып бетіме қарайды. Әлгі сөздерді естімеген, ұқпаған сияқты. Онан сайын зәр иманым ұшады. Бағанағы айтқандарын қайталай береді. Дәміл-дәміл қайталайды. Жоқ, естіпті, ұғыпты.

	– «Келешек өмір» дейсіз. Жалған өмір ғой ол. «Қызмет» дейсіз. Алдамшы өмірдің алдамшы қызметі. Жылымшы нан. «Семья құр» дейсіз. Отбасымда ойнап-күліп отыра алам ба? Жалғандыққа тәрбиелейтін балаларымның бетіне қалай қараймын? Айтыңызшы өзіңіз? Айтыңызшы? – Тақымдай төніп, өзеурей өңештейді.

	– «Жаным-ау, жалғыз сен емес, осы өкіметтегі адамның бәрі осындай кепті киді емес пе. Біреуі сезінді, біреуі сезінбеді. Бірақ бәрі де өз тіршіліктерінен айныған жоқ. Жаныңды мұншалық шаршатпасаңшы. Ауырып қаласың ғой. – Еңкейтіп маңдайынан сүйдім. – Мені де аясаңшы», – дедім. Жалынып, жалбарынып тілек қылдым.

	– «Ауру? Иә, айтпақшы, ауру бар екен ғой. Ауру деген де жан-жүйенің бір емі. Бәлкім, негізгі емі шығар. Абай да дертін аурумен емдеді. Сөйтіп, дерттен құтылды. Мәңгілік құтылды. Менің өкінішім – дертке тым ерте ұшырадым. Айтарын айтып кеткен Абайда не арман бар.» – Тесірейіп бетіме қарайды. Жаңағы ой жүйелеріне менен жауап күтіп тұрғандай сезіндім.

	– «Жаным-ау, ауырғаның не? Адам Алладан ауру тілеуші ме еді? Аллаға құрбандық қажет болса, мен дайынмын ғой, міне,» – деймін.

	– Жоқ, тәте, оған Алла да жұбанбайды, мен де уанбаймын. Сірә, бір-бірімізбен табыссақ қана тынышталатын шығармыз. Тек, Алла тағалам мені місе тұтса... – Іштей түйіліп, толғана қалды.

	– «Жаным-ау, бұл не айтқаның? Қайдағы қорқынышты сөзді сөз қылмашы. Алла тағала өзі біледі. Кімді алады, кімді қояды – бір өзінің қолында», – деймін. Өне бойым дірілдеп-қалшылдап үрейленіп барам. Баламның сөзі Алламен тілдесіп келгендей сенімді еді. Әрі сенімді, әрі қорқынышты.

	Көңілімді біржолата күдік кеуледі. Ішкенім – ірің, жегенім – желімге айналды. Ұйқыдан да қалдым, күлкіден де қалдым. «Күлкі» дегенім – сөздің қисынына қарай айтқаным шығар. Әйтпесе, Нүрекең кеткен күннен бастап – анығы Нүрекеңді әкеткен күннен бастап, күні бүгінге дейін күлкіден қалдым десем, өтірік емес шығар. Ептеп жымиятын болуым керек, бірақ күлмейтінім анық. Тағдыр ма, қоғам ба, адам ба, адамды күлкіден айыруға шейін душар ету – адамға қиянат жасау шеберлігінің шегі-ақ шығар. «Қаталдық, қатыгездік», – дейді. Тіпті, «жендет» деп жерге тығып жатады. Бірақ соның бәрі жетпейдіау, жетпейді. «Адамның жанын тонаудың шебері» десе, өзіме көбірек ұнайды. Бойдағы, ойдағы адамға тән жақсыңның бәрін тонады ғой. Күш-қайратыңды алды. Ақыл-ойыңды кемітті. Сөзіңнен жаңыл- дың. Әніңді ұмыттың. Сәнің баяғыда-ақ адыра қалған. Жүрегің мен сезі мің – құр сүлдер. Көзіңнің жасы да таусылды. Әлде, «жылаудың өзін де ұмытқызды» деу дұрыс па екен. Күні бойы итшілейсің. Әлдәрменің құриды. Өліп қалмауың керек. Бойыңа күш беретін қуат – сол қорқыныш қана. Үміт, арман, тілек – адамды солар сақтайды, солар дем береді дейді ғой. Олар да бар шығар-ау, бірақ менің қорытындым: ең басты күш – өліп қалмаудан қорқу. «Өліп қалмайын» деген жанталастан басыңа түскен қиындықты да, ауырлық пен оқыстықты да көтеріп, көтеріп емес-ау, шыдап, төзіп тырбына бересің. Сөз естиісің – шыдайсың. Қорлық көресің – төзесің. Қалжыраған денең кешке қарай төсекке жата қалғанда, тыным тапқанды ғана тілейді. Көрген қорлығыңды, шеккен азабыңды, тартқан зарыңды ойлауға, уайымдауға, көз жасыңды төгуге мұршаң жетпей қалады. Бара-бара жүректегі зарыңа көндігесің. Жас төкпейсің. Жасың құрғап қалған сияқтанады. Әлде, таусылды ма екен? Әйтеуір, жүрегің зар еңіреп тұрады, көзіңнен бір тамшы жас тамбайды.

	Иә, жүрегім қайтадан зар мен мұңға батты. Жалғызымның тағдыры жан дүниемді езіп барады. Көңілім күндіз-түні құлазудан жазбайды. Әрі құлазиды, әрі өрекпиді. Оқуынан қайтып келе жатқан Жаңабегімнің төбесі көрінгенше екі көзім төрт болып, соның жолынан көз алмаймын. Келген бетінде телміріп бетіне қараймын. Балам көз алдымда солып бара жатқан сияқтанады. Базарда бар жақсы тамақтардың бәрін әкеліп аузына тосам. Тұшынып ештеңені ішпейді. «Тәбетім шаппайды» деп тұрып кетеді. Күндіз-түні кітаптан бас алмайды. Оқиды. Оқиды да жазады. Жазғанын жыртады. Жыртады да, қайта жазады. Және сол жазу жазып отырғандағы түр әлпетін көрсеңіз – кісі қорқады. Жазық қабағы түксиіп, бет-аузы жыбырлап кетеді. Әншейіндегі аялы қоңыр көзі қанталап, сонау арыдан шүңірейеді. Бетіңе тура қарайды, бірақ өзіңді көрмейді, көзіне ілмейді. Әлде бүкіл іші-бауырыңды ақтарып, жан көзімен тінтіп тұрған сияқты ма? Әйтеуір, қарсы қарап, тіктеп тұруға кісінің дәті жетпейді. Жанары өңменіңнен өтіп, жерге тығып жібере жаздайды. Өзің тайқастамасаң, ол таймайды.

	Біресе – жалынып-жалбарынып, біресе – ренжіп, ұрсып жүріп, дәрігерге баруға көндірдім. Дәрігерлер көп әуреге түсті, бізді де әуреге салды. Ішкі-сыртқы ағзасының бәрін тексерді. Миын, жүйкежүйесін бәрін бақылады. Ешқандай ілгішек таппады, күдік келтіре алмады.

	– Жан дүниесінің ішіне кіре алмаймыз. Ой ағысымен қоса аға ал-маймыз. Басқаның бәрін істедік. – Ең үлкен дәрігерінің өзі қабылдап, түйін сөзді өзі айтты. – Аздап ойсоқты болған сыңайы байқалады. Кітап оқуды азайтып, біраз мезгіл тынықсын. Сейілдеп, сергігені жөн, – деді.

	Сонсоң, жазғы демалысында өзімнің ауылыма апардым.

	Ел өзгерген. Жер баяғы қалпы. Ауылдың жиынтық орталығы бар екен. Итшілеп әрең жеттік. Мәшине өте сирек. Алдымен аудан орталығына барғанбыз. Сонда әлдебіреулердің үйінде екі күн түнедік. Сонсоң, мәгезіннің жүгін апара жатқан бір мәшинеге жармасып, менің ауылыма жеттік. Сол мәгезіннің алдына түскенбіз. Сексиіп бір-екі сағат бойы соның алдында жүрдік. Баламды алдап-сулап жұбатқан болам. Алыстан көлбеген тауларды көрсетіп, солардың аттарын атап, өзім білетін тарихын баян қылам. Балам онша еліге қоймайды. Жай ғана басын изейді. Менің көңіліме қарағаны. Сыртынан сыпаттаған қысыр әңгіменің несіне қызықсын? Қарнымыз аш, шөлдедік, шаршадық. Андыздаған шағын ауылдың шаңдақ көшесінде ерніміз кеберсіп, кезеріп отырмыз.

	– «Әлгі мәшинемен қайта қайтайық», – деймін балама. Балам үндемейді. Ештеңенің қисынын таппай отырғаны анық. Не қисын табады? Өзім де дел-сал күйдемін. Осы жерде тудым. Осы жерде өстім. Сонсоң, тағдырдың, жоқ, өкіметтің тәлкегіне түстім. Мен келе жатқанда барлық есік ашылып, барлық дастархан жаюлы тұратын. Үлкен-кішінің бәрі қоғадай жапырылып құрмет қылатын.

	Қорыққандарынан немесе еңбегім өтіп кеткендіктен емес. Кісілікті кісінің баласымын. Еркін өскен ерке қызбын. Болған-біткені осы-ақ. Енді қазір мәгезіннің алдында сарғайып, күнсіп отырған біреумін...

	Мәгезіннің алдында алғаш отырған бетімізде қасымыздан көлденеңдеп бір егде адам өткен. Сиректеу өскен шоқша сақалы бар, ұзын бойлы, тік денелі адам. Бізге тесірейе қараған. Шағын қол жүгімізді барлаған. Басымды изеп, амандықтың ишарасын жасағам. Ол ернін жыбырлатқан. Сол кісі қайтадан кері қайтты. Өтіп бара жатып кідіре қалды. Шұқшиып тағы қарады. Сонсоң бізге қарай ойысты.

	– Шырақтарым, қайдан келесіңдер, қайда барасыңдар? Бағана отыр едіңдер, әлі отырсыңдар... – Қамқорсыған үнмен жылышырай таныта сөйледі.

	Титығымызға жетіп, бырысып-тырысып отырған қалпымыз, сөз көтере қояр сиқымыз шамалы болса керек, шап ете қалдым.

	– Осы елден қашқын болып кетіп ек, енді қонақ болып келген түріміз. Бәрібір, жат екенбіз, сырт біреулер екенбіз, – дедім.

	– Сөзіңнің мән-мағынасын ұстай алмай қалдым, шырағым. Мүмкін болса, ашығырақ айтшы, шырағым, – деді. Кең танау, қалақ бас біреу екен. Қаймыжықтай ерніне дүрдитіп насыбай салып алған сияқты. Шырт еткізіп түкіріп қояды.

	Жайбарақат қалыпта түсіндіріп шықтым. Әкемнің атын сұрады. Айттым. – Ол кісі өзі науқастан қайтқан. Бірақ ұлын айдатып, әйелі мен қызы түн жамылып елсіз-күнсізге қашып кеткен. – Тап бір кек қайтаруға келгендей, зәрімді төгіп, кектене сөйледім.

	– Е, жарайды, шырағым. Барбосынның тұқымы екенсің. Қыз да болсаң, жұрағатсың ғой. Ал не отырыс? Үйге жүрейік, – деді. – Шөлдеп қалыпсыңдар. Бағана білсемші. Аталас туыстарың осын да бар. – Соларды жазғырған сияқтанды. Келіп, бізді ертіп кетпегендеріне кінәлайтын сияқтанды.

	Есік алдында ойнап жүрген қолды-аяқты бір баланы әлдекімге жұмсады.

	Салқын сумен беті-қолымызды шайдық. Аузымды толтырып суық судан жұтып-жұтып жібердім. Шөлдегенім емес, аңсарым ауып қоя берді.

	– Айналайын-ау, қазір шәй ішесің ғой, – деді әйел.

	– Туған жердің суы ғой, аңсарым ауып кетті, – дедім. Там-санып-тамсанып қоям. Сәл кермектеу дәмі сарайымды тіпті аша түскен-сынды.

	– И... и... қайтсін-ай! – Үй иесі әйелдің жанашырлығы да, қос-тағаны да осымен тынды.

	Шәйді енді ала бергенімізде үйдің отағасы құралпы үш адам кіріп келді. Екпіндетіп, ентелей басып төрге өтті.

	– Ал? – деді алдыңғы біреуі. Түсінік күткендей, жай-жапсарды білуге құмартқандай өңдері бар. «Өшкенім жанды, өлгенім тірілдіден» гөрі шала-пұла естіген жаңалықтарына қайран сияқты.

	– Барбосынның қызы екен. – Үй иесі мені иегімен нұсқады. – Туған жерін аңсаған ғой. – Келу себебіме ұтымды дәлел тауып берді. Өзім де соған иланып, көңіліме медеу еттім.

	– Алда, жаным-ай! Бір атаның ұрпағы екенсің ғой. Келші маңдайыңнан сүйейін.– Іші-бауыры елжіремесе де, аз-кем қуаныш қылғаны анық-ақ.

	Орнымнан тұрып, иіліп сәлем қылдым. Келген үшеуі кезек-кезек маңдайымнан сүйді. Сонсоң, жалтақтап Жаңабекке қарады.

	– Жиендеріңіз, – дедім. Жаңабек те кішіпейілдене көтеріліп, сәлем берді. Келгендер оның да маңдайынан сүйді.

	– Ал айналайын, жөн-жосықты жеткізші, – деді бірі.

	Жеткіздім. Қысқаша жай-күйдің бәрін баян қылдым.

	– «Е, е, шырағым-ай, қараңғышылық пен есерлік не істетпеді. Қазір пайымдасақ, өз халқымызға өзіміз обал жасаппыз ғой. Талай боздақтар қиянатқа ұшырады. Біздер де сол дүрмектің ішінде жүрдік. Енді кешірімді кімнен сұраймыз? Кімнің алдында, қалай ақталамыз? Кеше мақтан қылып едік, бүгін ел бетіне тура қарауға қаймығамыз. Тойшандардың ұсталуына біздің кеселіміз тимеді дейсің бе? Тиді ғой. «Байларды қойдай иіріп, бишіктің астына алыңдар!» деді. Әйда! Бітті! Есіріктендік-ай келіп! Малы бардың бәрі халықты қанаушы, сүліктей сорушы дедік. Ендеше, халыққа жаусың дедік. Ескіше оқығандарды «қожа», «молда» деген таңба басып, оларды да аластаттық. Атқа мініп, бой түзегендерді «салдық, серілік» құрып жүрсің деп жазаға тарттық. Ақыры не болды? Елдің игі жақсылары аталатындардың бәрін өмірден де, қоғамнан да аластаттық та, жанымызды да, тәнімізді де жалаңаштадық та тастадық. Не бітті? Не өнді? Халықтың бойындағы игілік атаулының бәрінен айрылдық Өміріндегі жетістіктерінің бәрі таусыла бастады. Өстіп жүріп құрып, суалып бітпесе не қылсын. Оқу, кітап – олар да тәрбие береді ғой, сөз жоқ. Алайда, күнделікті көріп, естіп, түйсікпен саралап өскенге не жетсін! «Мың сіз-бізден – бір шыж-быж артық» деген сол». – Шәй басына келгелі үндемей отырған тапалтақ сары күңірене сөйледі.

	«Жаңабектің көңілін бұзады-ау» дегендей, балама басбаға қарадым. Шынында да, қабағы түйіле қалды. Әңгіме ауанын басқа бір өзекке салғым келді.

	– Құсмұрын бұл арадан қанша жер екен? – дедім. Бір бұйымтайым сонда дегенді де ескерткенім еді.

	– Ә, оның дұрыс, шырағым. Әкеңнің басына бара кетейін деге-нің ғой. Алыс емес. Он-он бес шақырым болар. Қора жәйлеріңнің басында қазір шөпші ауыл отыр. Бұл өңірдегі шабындығы ең маңызды жер – сол. Қазір біздің үйге барайық. Кешке бәрің жиналыңдар. Мал соя мын. Ертең үш атпен барып қайтамыз, – деді жаңағы тәпелтек сары.

	– Е, міне, жөні – осы. Ең жаны ашыр ағайыны – сен. Бұл балалар қайтқанша өзіңнің қамқорыңда болады. – Арық, ұзынтұра қара кісі арнайы міндет жүктегендей шегелей айтты.

	– Аттың жөні қалай келер екен? Бұл балаларға жеңілдеу арба тиімді болар еді... – Үй иесі қалған үшеуін барлады. Үшеуі бірдей тосылып, бізге жалтаңдады. Қай көліктің тиімділігін өзіміздің таңдауымызға салғандары сияқты.

	– Атпен де жүре береміз, – дедім.

	– Е, иә, ұмытпасам, Баршын аттың құлағында ойнайтын, – деді тәпелтек сары. Өзі бізбен аталас болып шықты ғой. Жалтарып Жаңабекке қарады.

	– Былтыр ата жұртына барған. Сонда атқа мінуді үйренген, – дедім, ана кісінің күдігін сейілттім.

	Кешкісін әлгі туысқанымыздың үйінде болдық. «Осындай адамдар келіпті» деген дақпыртқа елігіп, кіріп-шығушылар көбейді. Анығы көріп-шығушылар еді.

	Ертеңінде Құсмұрынға бардық. Туып-өскен қыстауымды көрдім. Көз алдыма жас іркілді. Жүрегім әрі езілді, әрі елжіреді. Көңілім де астаң-кестең.

	– Сен туған жеріңді қимай тұрсың ба? – дейді Жаңабек. Үні қунақы.

	– Әрине, – деймін.

	– Осы жақта жүре бергеніңді қалайтын ба едің? – дейді.

	– Әрине, – деймін тағы да.

	– Сонда, көкем екеумізді қайдан табар едің? – дейді.

	Мен бұрқ етіп күліп жіберем.

	– Екеуің үшін жер-көкті кезсем де өкінішім жоқ қой, – деймін, баламды бауырыма тартып, маңдайынан сүйем.

	Ескі қыстақтың орнын араладық. Үш бөлмелі тәпел тамды әлі де қыстайды екен. Әр жер-әр жерін жаңғыртыпты. Қорасы да сол бойы. Арғы түбінен ұзартыпты. Бәрі де көзіме оттай басылды. Үйдің ішінде қалай тұрдық, қалай жүрдік, менің төсегім қай жерде еді – түп-түгел баяндап жатырмын. Шешем қалай еркелетуші еді? Әкемнің мойнына қалай асылушы едім? Түгендеп көз алдымнан өткізіп, жаңғырығын сыртқа қайта шығарып жатырмын. Айналадағы тау-төбелердің қайсысына қалай шығып едім? Қай бұтаның түбінде қай мал төлдеп еді? Бәрі жамырап көз алдымнан өріп жатыр.

	– Саған жақсы, – деді бір уақытта балам. – Туған, өскен жерің бар. Есіңе түсіріп жатырсың. Біресе – қуанасың, біресе – қамығасың. Әкеңе құран оқыттың. Белгісі бар... – Сәл кібіртіктеп үнсіз томсарды. Жүрегім шымыр ете қалды. Абайласамшы, шіркін-ай. – Ал менде туған жерім бар. Туған үйім жоқ. Өскен жерім – түрменің қараңғы бөлмелері. – Балам жабырқай сөйледі. – Тәуіп етіп баратын әкемнің белгісі де жоқ. Тіпті, топырағының қайда қалғаны да белгісіз. Бәрі белгісіз. Неге жазалады? Неге жазаланды? Қай сайға лақтырып тастады?

	Қап! Бекер-ақ келген екем. Асып-тасып, шалқып отырған адамдай-ақ жұртта қалған күлімді іздеп нем бар еді. Осы жал- ғызымның көңілі аз-кем сергісін, ойы бөлінсін деп дәмеленіп едім.

	Оның орнына...

	Сап тыйылдым.

	Қайта қайттық.

	Семейге жеткенше баламның қабағы ашылмады. Түйілген үстіне түйіле түсті.

	Келген соң мүлде жатып қалды. Қай жері ауыратынын өзі де айта алмайды, дәрігерлер де таба алмады. Ешқандай ем-дом дарымайды. Бетін бері бұруға өзі де тым құлықсыз. Әл-дәрмені бітіп, құр сүлдері қалды. Ара-арасында қалтиып басын көтереді. Қолы дір-дір етіп жазу жазады. Соған-ақ әлі құрып, шыпасы таусылып бітеді. Жазуды жазғанына бір қиналса, ойлаған ойына онан сайын қиналады. Жалынам, жалбарынам, үгіттеймін – түк әсер етпейді.

	– Әлі жассың. Қырықтан енді ғана астың. Кемінде әлі қырық жыл ғұмыр кешесің. Жалғыз қалай өткересің оны? «Қызығымды көрсетем. Аналық бақытты сезіндірем» деп ойлаушы едім. Керісінше шықты. – Шаршағандай ма, талықсығандай ма, аз-кем тамсанып жатты да, сәл күлімсіреді. – Бір ағаны жақсы көрсеңші. Күзетшің, көмекшің болады. – Тағы жымиды. Менің көңіліме қарап, қалжың екенін ұқтырғандағысы.

	– Мұндай сөздерді айтпашы, жаным. Жалғызым. Тынысым. Сен несіне асығасың бұл өмірден. Сенің құрбаның да, садақаң да мен болайын, жаным. Маған одан асқан бұл тіршілікте бақыт бар ма? Сенің жолыңа айтылсам – басқа еш тілегім жоқ. Тілегім де сол. Қалауым да сол. Бақытым да сол. Маған жаның шын ашыса, мына өмірге бейімделсеңші. Тіршілікке пейіліңді беріп, бетіңді бері қарай бұрмайсың ба?! – Әрі өкпелеп, әрі жалынып, әрі тілек қылып айттым.

	– Әй, тәте-ай, мен тырысып-ақ жүрмін-ау. Бірақ жібермесім жі-бер мей тұр ғой, – дейді. Бәріне көндіккен, мойынұсынған адамның үні.

	– Дәрігерлер ешқандай кінәрат таба қоймады. «Жүйкесі жұ-қарған», – дейді. Жаным-ау, жалғызым-ау, жүйкең неге жұқарады сонша? Заманның құбылысына жаныңды соншалық күйзелткенің не қылғаның. Сергіші, жаным. Сергіші. Серпілші. Өзіңді өзің ширатсаңшы. Шыбын жаныңды талақ етпеші, жаным. Жар сүйесің. Бала-шағалы боласың. Өмірдің тәттісін таңдайыңа басасың. Бәрі ұмытылады. Бәрі жаңарады. – Мен де емекси толқып, арнам кеңіп жіби қалдым. Сол-ақ екен, екі көзімнен жас парлап омырауымды жуды. Жаңабек әлсіз алақанымен саусақтарымды қысты. Тағы да сәл жымиып басын изеді. Көнгені, мені құптағаны деп ұқтым.

	Кешкісін құстың етінен сорпа жасап бердім. Менің пісірген шелпегімді жақсы көруші еді. Бір үзіп аузына салды. Аздап сергіген сияқтанды. Қалтақтап түрегеліп, қалтиып есік алдына шықты. Кеудесін кере дем алып, ауа жұтты. Сонсоң күнге қарап телміріп ұзақ тұрды. Өңі албырап, балбырап бал-бұл жанып тұр екен. Ерігендей ме, елтігендей ме, әйтеуір, басқаша кескін. Төңіректің бәріне жұтынып, ашқарақтана қарайды. Төрт құбылаға бірдей тұрпатын бұрып, алма кезек назарын тіктейді. Бір тұсты бір тұспен салыстырғандай жаңағы қараған жағына қайта алақтайды. Сонсоң, басын шайқады. Қайран қалғандай ма, өкініш білдіргендей ме, түр көрсетті. Сонсоң, үйге кірді де, төсегіне жатты. Содан... саябырсып байыз тапқандай сияқтанды. Түннің бір уақытында оянсам жарығы жанып тұр екен. Ақырын есігінен сығаладым. Жазу жазып отыр екен. Бет әлпеті салмақты көрінді. Көңілім саябыр тапты. Төсегіме қайта жаттым. Ертеңгісін тұрған бетте есігінен сығаладым. Күндегі әдетім. Ұзынынан көсіліп тып-тыныш жатыр. Шалқасынан. Бет жағы көрінбейді. Бала күнінен дағдысы – жастық жастанбайды.

	«Тыныш тауып жатыр» деп, өз көңілімді өзім демдедім. Төсекорнымды жинап, шәй қамдадым. Күн жұма еді, шелпек пісіріп қойдым. Сүтке макарон кәші бастым. Ол да ұнататын тамағының бірі еді.

	Қайта барып, есіктен сығалаймын, бағанағы қалпы. Денем дірілдеп, жүрегім шымырлап қоя берді. Жалма-жан ұмтылып қасына бардым. Демі білінбейді. Маңдайына алақанымды қойдым, сұп-суық. Қапелімде, есім шығып, өне бойым дірілдеп-қалшылдап кетті. Не болғанымды, не күйге түскенімді өзім де сезбеймін. Жан ұшырып, аяғын ұстадым. Сұп-суық. Аяғына құлай кеттім. Жалынып жатырмын. Жалбарынып жатырмын. Еңіреп жатырмын. Аяғын сүйем, сипаймын. Қайтадан бас жағына бардым. Шашын тарамдадым. Бет-аузының бәрін сүйіп жатырмын. Маңдайына маңдайымды бастым. Көкірегін аймаладым. Жалынып, жалбарынуымды қоймаймын. Өтірік сияқты. Мені қылжаққа шығарып, әдейі істеп жатқаны сияқты көрем. «Өлмеуі керек» деп ойлаймын. Өлмеуге тиіс. Басын құшағыма алып, мөлтеңдеп бетіне қараймын. Көзі жұмулы. Сонда да, өңі соншалық нұрлы, мәнді, мағыналы еді. Ешқандай қиналыстың, қапа көңілдің ізі білінбейді. Бәрінен ада, бәрінен тазарған кескін. Тек, екі қабақтың арасын ғана сәл шытынған-сынды. Түйіле түйіскен ұсақ-ұсақ сызық бар. Жанымау десеңші, ішінде арпалысқан жан азабының бәрінен құтылып, тап-таза періште қалыпта жатқанын қарасаңшы. Иә, моп-момақан, тап-таза, бейкүнә періштенің өзі. Табиғаттың туғыза салған қалпы. Тіпті, көңілің разы болып, көзің сүйсінеді. Бәрін ұғып, бәрін түйсініп жатқаны анық. Шіркін-ай десеңші. Осы ұйқысынан оянса ғой. Сәл күлімсіреп жұмсақ жымиып басын көтерсе...

	Шынымен-ақ басын көтеретіндей телміре қараймын. Жоқ, көтермеді. Енді қайта көтермейді. Жансыз дене. Жанын Алла тағала алды. Тәнін маған қалдырды. Жоқ, маған тәні де қалмайды. Тәнін жер алады. «Аллам-ау, сонда мен немен жұбанам? Мені неге қоса алмадың, Аллам? Мейірімің қайсы? Пендеңе жасаған аяушылығың қане? Таңдап, талғай білетін даналығың қайда? Мені енді зарлататындай не жөнің бар еді? Қалай жүрем? Қалай тұрам? Ұйқы ұйықтай алам ба? Тамақ іше алам ба? Ұйқы мен тамақтың маған не керегі бар? Ұйқы мен тамақтың не керегі бар, өмірдің не қажеті бар?»

	Басын кеудеме қысып қанша отырдым? Қанша жыладым? Білмеймін. Әлдебір уақытта әлдекімдер қолтығымнан демеді. Көршілер екен. Түстен кейінгі уақытта институтынан көп адамдар келді. Мұғалімдер мен студент жолдастары. Мектепте бірге оқыған оқушылары мен мұғалімдері келді. Өзі туып-өспесе де, бір-ақ рет көріп, көкірегінде ізі қалған ата-бабасының туған топырағына денесін жеткізуді қаладым. Жері қашық, жолы да сайрап жатқан ештеңесі жоқ. Және әрқайсысы әр қисында қауіп-қатерді де көбейтті. Ата-бабасының ата мекенін көп аңсап еді, жарығым. Енді мүрдесі сол топырақта жатса екен деп көкседім. Жол қаржысын көтеруге өзімнің-ақ шамам қаптал жетіп тұр. Оның үстіне, Жаңабегімнің мектепте оқыған жолдастары, институттағы жолдастары мен басшылары қолұштарын берді. Менің жұмыс істеп жүрген фабрикам, көршіқолаң – бәрі де көмектерін ұсынып, қолғабыстарын тигізіп жатыр. Ертеңінде Нүрекеңнің елінен үш-төрт ағайындары жетті. Совхоздан бір мәшине алып, сонымен келіпті. Олардың да ұйғарымы – Жаңабектің мүрдесін еліне апарып жерлеу екен.

	Сонымен, не керек, қара жердің қойнына кірмейтін пенде жоқ. Көсем де сонда, шешен де сонда. Патша мен хан да сонда. Төре мен қара да сонда. Жаңабегім де солардың қатарына қосылды. Ауыл сыртындағы көп қорымнан жекешелеу тұрған күмбез бар. Ішінде Жаңабегім жатыр. Қасында маған арналған бір орын тұр. Мынау тіршілікте түк қызығым да жоқ, үмітім де жоқ. Ешкімнің маған керегі жоқ, ешкімге менің де керегім жоқ. Өмір мені неменеге ұстап отырғанына өзім де түсінбеймін. Өмірдің маған пайдасы жоқ, менің өмірге пайдам жоқ. 1918 жылы туғам, жасым 78-ге келді. 15 жасымда туған ауылымнан қаштым. 15 жыл бұлаңдап өстім. Бетіме қарсы келген бір жан болған емес. 1935 жылы Нұрқанға жолықтық. Бір жыл қолында тұрдық. 1936 жылы екеуміз шаңырақ құрдық. 1937 жылы айдалып кетті. Осы аралықтағы – төрт жыл. Сонда, 78 жыл өмірімнің он сегіз жылы бақытқа кенелдім. Қалған 60 жыл ғұмырым – қайғықасірет, аңсау мен тілеу, жоқтау мен зарлау. Пенде шіркін недеген мықты, недеген берік, недеген итжанды. Өлмейді. Сүйретіліп жүре береді. Өлмей қойдым. Қақшаңдап әлі жүрмін. Тұп-тұлдырмын. Ендігі арманым мен аңсарым – ағатайымнан қалған жалғыздың бір хабарын білу ғана. Газет-жорналдарға жазғыздым. Заң орындарынан сұраттым. Өзбек, қырғыздарға барып паналаған қазақтардың біраз бөлігін араладым. Ешқандай хабар-ошарын, із-тұзын таба алмадым. Олар неге талпынбайды? Ел-жұртын, туған-туысын неге іздемейді? Бізді неге сұрастырмайды? Нендей жағдаймен жоқ болды? Миым жетпейді. Аты-жөндерін өзгертіп алды ма? Тазабектің жасы қазір 56-ға келді. Анығы, 56-ға келер еді. Білмеймін, қанша жыл жыладым, қанша жыл зарладым. Қазір қурап қатып қалған қайыңмын. Көзімнен жас тамбайды. Көңілім майрылмайды. Қақиып тұрам. Қалшиам да отырам. Сырт көзге қазір «қубас», «қақбас» атандым. Ешкімге жылуым жоқ. Ешкімнен жылу сезінбеймін. Кешегі советтің құлағанына қуандым ба, ренжідім бе, өзім де білмеймін. Қуануымақ керек шығар. Жаңабегімнің әруағы үшін сөйтуім жөн шығар. Өзі сенген, өзі ұрандап мақтап жүрген өкіметінің екіжүзділігін білгенде, жан-жүйесі арпалысқа түсті. Соны көтере алмады. Қирап, күйреп қалды. Тәні қирады. Жаны күйреді. Өмірге қайта бұрылып, бетін бұрмай-ақ қойды. «Жалған өмірде жалған тіршілікпен қалай күн кешем» деп безек қағады. Иә, күн кешпеді. Күн кешкісі келмеді.

	Міне, менің жырым да, сырым да осы. Анау оқшау тұрған күмбезге күніне бір барып қайтам. Топырағын сипаймын. Қабырының басында телміріп отырам. Сонсоң қайтып келіп, сенің апайыңды жағалай мын. Ықыласты тыңдаушы кездессе, өткен өмірімнің үзікүзік оқиғала рын айтам. Міне, өзіңе ғана бастан-аяқ баян қылдым. Мүмкін, кейбір тұстарын керегіңе жаратарсың. Үш күн бойы тапжылмай тыңдадың. Рахмет. Апайың да күнде қыжыртып жүрген шығар...

	** *

	Иә, Баршын апайдың «ғажайып хикаясын» тапжылмай үш күн отырып тыңдадым. Соншалық бір ерекше дараланып, таңқалдырып тұрған «ғажайыптығын» сараладым. Жиырмасыншы ғасырдың ішіндегі қазақ әйелдерінің көбі бастарынан өткерген хикаят. Оқиғасы әртекті болуы мүмкін. Ал мәні мен мағынасы сарындас. Осындай хыкметті көбі дерлік бастарынан кешті. Әрқайсысының оқиғасы өзі үшін – «ғажайып хикая»». Апайымның тағдырында да осындай сергелдең шақтар көп-ақ. Бірақ солардың бәрі көмескіленіп қалды. Бұл күнде көз алдында да, көңілінде де көмескі тартқан бұрынғы өткендері. Бүгінгі тағдырына қалай, қаншалықты әсер етті – оны есеп қыла қоймайды. Ақсақалы бар, балалы-шағалы. Туған-туысқандары да жоқ емес. Соның бәріне шүкіршілік етеді, тәуба қылады. «Осы барларымды Алла тағала бермей қойса қайтетін едім?» деп қорқыныш қылады. Сондықтан да, өткен күндерінің қиындықтары мен кесепаттарын зарығып, тарығып еске ала қоймайды.

	Ал Баршын апайдың бары да, нәрі де тек өткенінде ғана. Қазіргі күндерінде түгі жоқ. Тұлдыр өмір, тұлдыр тағдыр. Өткен күндерінің әр оқиғасын анда-санда әркімге баян қылады. Соған кеудесіндегі шері ортайған сияқтанады. Өксігі азайған сияқтанады. Өткенімен де күн кешпейді. Бүгінімен де күн өткізбейді. Яғни, өткені – қайғықасірет пен аза. Бүгінгі күні – жұрдай тіршілік.

	** *

	«Ғажайып хикаяны» тыңдап шықтым. Соншалық бір елтіп, елжіремедім. Кезең-кезең оқиғалардың тарихынан біршама хабардар болғанымнан шығар. Баршын апайдың тағдырына, (әсіресе, қазіргі тағдырына) жаным ауырды, әрине. Бірақ жанымды ерекше толғантқан тағдыр – Жаңабектің тағдыры еді. Жасы жиырмадан дендеп қана асқан жас өспірімнің соншалық күйзеліске ұшырауы жүрегімді ауыртты. Албырт көңілі мен кіршіксіз жүрегі оқыс жараланды. Жан дүниесі бірден күйреді. Сенімі, үміті бірден үзілді. Ер көңілі шорт сынды. Соның бәрін қайта жинап ала алмады. Алғысы келмеді. Алуға ұмтылмады. Алғы өмірінен күдерін әбден үзді. Өмірде жолы болмағандықтан немесе қиындығын көтере алмағандықтан емес. Әлдебіреулер аяғынан шалып, әйтпесе, басқадай кедергілер келтірген де дәнемесі жоқ. Кешпей жатып-ақ өмірден күдер үзді. Алдағы өмірдің қызығына да, шұжығына да сенген жоқ. Бәрін де жалғаншы, жылымшы сезінді. Отбасылық қуаныш, ұрпақ өрбіту бақытын, сірә, місе тұтпады. Азсынды. Басқасының бәрін жалған деп білді. Жалған парыз. Жалған қызмет. Жалған тіршілік. Жалған ұран...

	** *

	 Жаңабектің жазғандарын сұрадым. Баршын апай үндемеді. Лып етіп тұрып, тауып та бермеді. Сілейіп алдына қарап, мелшиіп отыра берді. Естімеді ме, бергісі келмеді ме? Тіпті, тұңғиықтана қалды. Әбден ойсоқты болып, санасы тұмандана бастаған адамның кейпі байқалады. Дегенмен, қайраты да, қажыры да қайтпаған, ақыл-есі тұнық қалпында сақталған. Алпыс жыл көрген қайғы мен қасіреттің, зар мен мұңның тақсіреті мойыта алмаған сияқты. Жоқ, мойытты ғой, әрине. Мойытты да, жасытты да. Қажығаны да анық. Сонда да, шыдап келеді. Кемтар болып қалған жоқ. Белі бүгілмепті. Аяқ-қолы қалтырамайды. Қызық, өмірдің бұған керегі жоқ. Өмірге мұның да қажеті шамалы. Сонда да, бірін-бірі қажап, бірінен бірі жалығып әлі келеді. Енді қанша жүреді?.. Өткенін қайталап айта беруден жанына медеу таба ма? Бойына сүйеніш қыла ма?

	Әлден уақытта Баршын апай терең дабыстап, аһ ұра күрсінді. Аузынан лап етіп жалын шыққандай болды. Сонсоң екі-үш ұмтылып барып орнынан көтерілді. Төсегінің бас жағында тұрған сандықты ашты. Ішінен қатты мұқабалы дәптер шығарды. Сыртын алақанымен аялап бір сипап өтті. Сонсоң қасиетті бойтұмардай емірене иіскеді. Маңдайына тигізді. Сонсоң ғана менің қолыма берді.

	– Осыны өзің Ал – деді. – Осы жазғандары өзіңде болсын, – деп сөзін нақтылады. – Ертең мен өлгенде әлдекімнің қолында кетеді ғой. Сөзін қажетіңе жаратпасаң да, кейбір істеген істерін мысалға алуға болатын шығар. Жазуыңның ішіндегі кісілердің біреуінің атын Жаңабек деп қойсаң, әруағым разы болып жатар ем. – Қолқалаған жоқ, әлсіз ғана өтініш қылды. Өмірде қалған аз-кем тілектерінің сарқындысы секілді.

	– Міндетті түрде атаймын. Бәлкім, осы хикаяңыздың өзін аумай-төкпей баян қылып шығармын, – дедім.

	– Шынымен-ақ сөйтесің бе, жаным? – Емпеңдеп, еміне қарады.

	– Сөйтермін-ақ деп ойлаймын. Бірақ нақты уәдеге бара алмай-мын, – дедім. Бәлсінгенім, бұлданғаным емес, «қолайыма қалай келер екен?» деген тартыншақтық. Тақырып мені қолдап, мен оған жан-тәнімді беріп, екеуміз жымдаса аламыз ба?

	– Ол да бір үміт қой, қарағым. Соған шейін аман-есен жүрсем жа-радым. Жаңабегім өмірден қайтқаннан кейінгі өмірге ұмтылғаным осы ғана шығар. – Баршын апай әжептеуір қунақыланып, үмітін жалғағандай болды. Иә, ол кісінің үміті жалғанған сияқтанды. Ал менің мойныма міндет жүктелгендей еді.

	* * *

	Қалаға үйге қайттым. Мойныма жүктелген міндет ойымды түрткілей берген. Жаңабектің дәптерін ашып оқымадым. Алдажалда, «Ең ғажайып хикаяны» жаза қалсам, анығы – қағазға түсірердей бола қалсам, әр оқиға өзінің ағысымен ақсын деп түйдім.

	Оңтайын тауып, хикаяны бастауға отырғам. Апайымнан хат келіпті. Алдымен өзінің, бала-шағасының аман-саулығын хабарлапты. «Сонсоңғы жаңалық – Баршын о дүниелік болды. Үш-ақ күн ауырды. Жаны қиналған жоқ. Үш күнде де қасында отырдым. Көзін өзім жұмдым. Арулауына да қатыстым. «Өзіңе хабар бер» деп тілек қылды. «Топырақ салуға келсін» дегені ме, әлде, жалпы, естіп жүрсін» дегені ме, сол жағын айыра зерделемеппін. Әйтеуір, марқұмға құран оқыта саларсың.» Осының бәрі апайымның өз сөзі. Хат жазушы кісі апайымның сөзін бұлжытпай түсіргенін ұқтым. Қоңыр үнмен жай ғана қоздатып, жайбарақат суыртпақтап отырған сияқты.

	Жүрегім сыздап қоя берді. Аяушылықтан емес, әрине. Өкінішім де жоқ. Менің «бейшара-ай» мен «байғұсымнан» ол кісінің о дүниеде иманды болуына не септік бар дейсің. Ал құран оқытудың жөні бір басқа.

	Мешітке арнайы барып, өзіне ғана арнап құран бағыштаттым. Үйге келіп қолыма қағаз, қалам алдым. «Ең ғажайып хикая» деп ат қойдым. Бірақ содан арыға қаламым да жүрмеді, ойым да өрбімеді. «Ең керемет» деген сөз – Баршын апайдың өзінің толғамы. Анығы, өзі басынан кешкен хикаяттың басқалардың бәрінің хикметтерінен ауыр, ерекше, қиындығы көп, шытырманды, қайғылы, қазалы деп бағалағандығының көрінісі. Әйтпесе... Сол дәуірдегі қазақ әйелдері түгелі дерлік бастан кешкен кеп еді. Бірінікі – ауыр, бірінікі сәл-пәл жеңілдеу. Әйтеуір, әрқайсысыныкі өзі үшін ғажайып хикая екені анық.

	Сөйтіп, «Ең ғажайып хикая» деп айдарлап ат қойдым. Ары қарай қалам тартпақпын. Жүрмеді. Айдарлап қойған атымның қисынсыздау екенін де пайымдаймын. Міндеті ауыр, күтері ерекше атау. Кімнің болса да көңілін елең еткізері анық. Қызығады. Күдіктенеді. Сеніңкіремейді. Мысқылмен мырс ететіндер де табылады, әрине. Жай ғана керемет емес, ең керемет хикая. «Байқап көрейікші», – дейді. «Ғажайыптың» құпиясын іздейді. Таба ма, таппай ма? Көре ме, көрмей ме? Місе тұта ма, жоқ па? Осындай толқулар көңілімді қаумалады. Тауым шағылып, жігерім жасып қалды. Ықыласым бармады. Қаламым жүрмеді. Шегеріп қоюыма тура келді.

	Содан бері біраз жылдар өтті. Баршын апайдың аманаты көңілімді қайта мазалады. Бір-екі рет түсіме де кірді. Ылғи теріс қарап жүреді. Ақыры, тәуекелге барып, қайтадан қалам тарттым.

	Ештеңе қоспадым. Ештеңесін қақас қалдырмауға тырыстым. Өз аузынан шыққан қалпында түсіруге ден қойдым. Әрлемедім. Мәнерлемедім...

	* * *

	Жаңабектің жабық дәптерін қолыма алдым.

	1952 жыл. Енді бірер жылдан кейін мектеппен қоштаспақпыз. Үлкен оқудың, ғылым жүйесінің көк жиегіне қарай сапарға шығу қажет. Азамат болу нысаны тұр. Қара басыңның қамы үшін емес, еліңнің, Ұлы Отаныңның ұранына сай нағыз азаматы болуың шарт.

	Күндіз-түні жаным ширығады. Ақылым шала, білімім шола сияқ ты сезінем. Жетілу үшін, жетігу үшін оқу қажет. Жүйелі, терең білім. Сонсоң, ақылды ойларды санаңа түю. Бәрі туралы ой кешу: Өмірдің мәні, тіршіліктің сәні, міндет, парыз, тағы да басқа адамдық құн дылық тар туралы өзіндік пікір қорыту. Сол пікірлеріңді әлемдік ойшылдар дың айтқандарымен салыстыру. Түзету. Толықтыру. Даралау.

	Өзің басыңнан кешкен, өткерген оқиғалар, көріністер туралы сен жасаған қорытындылар да дәйекті болуы әбден мүмкін. Ойыңның дұрыстығына кәміл сенсең – қорытындыңды неге өзгертуің керек. Кім айтса, ол айтсын. Сенің пікірің де өмір сүруге қақылы.

	** *

	Ұқсас мағына беретін ұқсас сөздер бар. Мысалы, «қақылы», «құқылы». Кейде сол сөздер бірінің орнына бірі қолданыла береді. Дұрыс емес. Жігін тауып, қолданылуға тиісті мәнін барлап барып қолдану абзал. Қазақтың мақал-мәтелдері сондай сөздердің жігі мен мәніне ерекше назар аудара білген.

	** *

	Елі мен Отаны үшін өрлік пен ерлікке толы өмір кешкен алдыңғы ұрпақтың әрі өнегелі, әрі мағыналы істерін жалғастыру – бізге міндет. Павел Корчагин – Н. Островскийдің өзі. Қандай жанқиярлық еңбек! Неткен жалынды өмір! Жасгвардияшылардың отан сүйгіштігі мен қайсарлығы қандай! Қайырғали Сарталиев өмірінің өнегелері мен ерліктері жаныңды сүйіндіреді!

	** *

	Бейбіт күн. Бейбіт өмір. Не істеймін десең де, бәрі қолыңда. Даңғыл жол. Өмірдің жолы. Ғылым ба? Жол ашық. Оқы. Ізден. Ойлан. Толған. Шыңына шығуың анық. Өнер ме? Қай саласына икемің бар – соны жетілдір. Бірақ өнердің шарты – талант. Соны жетілдірсең ғана мұратыңа жетесің. Еңбек пе? Ерік өзіңде. Қоғамдық қызымет пе? Оған да жол бос. Адалдық. Іскерлік. Ел мүддесі. Осы үшеуін ту қылып ұстауың шарт.

	Иә, бәрі өзіңе байланысты. Бәрі өз қолыңда.

	** *

	Жаным, бәрібір, сая таппайды. Сілкіне алмай, беркіне алмай жүрген сияқтымын. Ойым әлі өрелі емес. Қалауым мен тілегім көп. Құрғақ қиял. Іштей жалындап жанам. Байыз тауып, ештеңені саралай қоймаймын. Тыншу көрмей өрекпимін де жүрем. Сенімім аз, күдігім көп. Сірә, тым асығатын болуым керек. Сабыр тауып, саябырсу керек шығар.

	1953ж.

	Оқуым көп. Оқығанымды көңіліме тоқуға тырысам. Биыл, қалай да, оқуға түсуім қажет. Бұл – тақаудағы мақсат. Одан арғыда: Мен балаң жарық күнде сәуле қуған, Алуға күнді барып белді буған.

	Жұлдыз болып көрмеймін елдің бетін

	Болмасам толған айдай балқып туған.

	Менің де сертім – осы. Сұлтанмахмұт – аса ардақ тұтатын ақыным. Әрине, Абайдан кейінгі. Абай – данышпан. Жай ғана ұлы ақын емес, кемеңгер тұлға. Бұл – дәлелді шындық. «Дәлелдеуді қажет етпейтін шындық» дейтін ұғым бар. Соны «дәлелді шындық» деп айтуды ұсынар едім. Ол үшін елдің ұғымына сіңісті қылу лазым.

	** *

	Абайдың ақылымен, Абайдың уағызымен жүруді мақсат тұтам. Бірақ бірін-бірі кимелеп, ықты-жарды тыңдамай, киіп-жарып топты бұзып жүретіндер көзге түсіп, ауызға іліге береді. Мен сияқты іштен тынғандар мен сабыр сақтағандар сыбағасынан қағылып, үлесінен құр қала беретін сықылды көрем. Сондай көзге түскіштердің көбімен оңаша орайда бірме-бір сөйлескем. Ойлары заңғар. Мақсаттары биік.

	Көкіректері кісілік пен адамгершілікке толы. Мейірімді. Ізетті. Осындай жақсы қасиеттері толып жатыр. Бірақ бәрі өз кеуделерінен ашылып, жаппай жұртқа тарай бермейді. Жұрт көзінде көптің бірі ғана. Жұлқынбайды. Бұлқынбайды. «Көпшілік өздері көреді, өздері таниды» деп сенеді. Жоқ, көрмейтін сияқты. Танымайтын сияқты. Көрсетуің керек сияқты. Танытуың керек сияқты. Тіпті, студенттер арасының өзінде әділетсіздіктер бар. Теңгермеушілік жиі. Өзеуреген, өкірештеген кеудемсоқтар көзге түсіп, басқаларға үлгі ретінде ұсынылады. Ал үлгілікке сай нағыз жақсылар қағаберіс қала береді. Әділетті қалай жеңдіруге болады? Жақсылардың парқын көпшілікке ұқтырудың жолы қайсы? Адамзат жаратылғалы осы әділетсіздік үстемдік алып келеді екен. Тіпті, теңдікті, әділеттілікті, адамды сөзіне емес, ісіне қарай ғана бағалаушылықты уағыз қылатын біздің қоғамның өзі де осы әділетсіздікке бой алдыра беретін сықылды. Сірә, не күресе алмай жатыр, не әділетсіздік бой бермей жатыр.

	** *

	1953 ж. Наурыз. Ұлы көсем дүниеден қайтты. Еліміздегі барлық жетістік, дүбірлі табыстар, жақсылықтың бәрі – сол кісінің атымен байланыстыра аталады. Көрегендік саясат, сара қолбасшылық, әкелік қамқорлық, өткеннің бағасы, келешектің келбеті – бәр-бәрі күн көсемнің данышпандығының арқасы. Ұлы Отан соғысындағы жеңіс, соғыстан күлталқан болған, отқа оранып, құр күлі ғана қалған қалалар мен ауылдардың қайта тұруы, қираған шаруашылықтың қалпына келуі, бейбіт күнгі жеңістердің бәрі, еліміздің әлемдегі ең қуатты державаға айналуы – бәр-бәрі күн көсемнің басшылығы. Әлемде дара туған социалистік мемлекет. Ғасырлар бойы қалыптасып, іргесі мызғымаған әлемдік қоғамның дәл ортасынан ойып тұрып жаңа қоғам құрды. Ғылымда да, саясатта да тек елес қана болып жүрген қоғам. Ленин құрды. Сталин серігі болды. Ленин өсиет етті, Сталин соның бәрін бұлжытпай жүзеге асырды. Өрбітті. Дамытты. Кемеліне келтірді. Толысуы, кемелденуі әлі алда. Бұл қоғам дами береді. Жетіле береді. Әлемдегі басқа қоғамдардың бәрі осы жолға түсетіні айдан анық...

	** *

	Көңілде – қайғы. Көзде – жас. Әлемдегі азат ойлы, азамат жанды адамның бәрі қайғылы. Адам да, қоғам да, тарих та, өнер мен ғылым да бәрі қайғыға батқан. Социализмнің ұлы ұстаны дүниеден өтті. Күн көсемнің көзі жұмылды. Социализмнің сағы сынды. Әлемдегі барлық жаулары өздерінше масайрап қалды. Бәрібір, көңілдері солқылдақ және көңіл алаңдарында маза жоқ. Дүниеден Сталиннің өзі өтсе де, идеясы, өсиеті еш уақытта өшпейді. Сызып кеткен жолы бар. Ғасырға пара-пар жоспары бар. Демек, күн көсем мәңгі тірі. Жылап, қайғырып жүрсек те осы ойға бәріміз уандық. Ұлы көсемге іштей ант бергендейміз.

	** *

	1956 ж. Тағы да қайғы, тағы да уайым. Күн көсемге кінә тағылды. Тарихта еш уақытта ақталмайтын, ендігі аты мен атағы жаманшылықтың тізгінінде тіркеулі тұратын жаман атақ. Тарихта теңдесі жоқ қанішердің өзі. Халқын жүздеп, мыңдап қырғызған. Айдауға жіберген. Қапаста қаматқан. «Халықтың жауы», «Отанын сатқан опасыз», адамға тағылар жамандықтың бәрі бір адамның басына үйіп-төгілді. Бір адам емес, сан мыңдаған адам. Шаңырақтары шайқалды. Шайқалып қана қойған жоқ, тып-типыл болып құрып кетті. Артындағы ұрпақтары қуғын-сүргінге түсті. Азыптозушылыққа ұшырады. Ел бетіне тура қарай алмады. Қаратпады. Соның бәрі күн көсемнің қаскөйлігі екен. Мен де шырылдап шерменде болып өстім. «Әкем бар» дей алмадым. Әкемнің атын жар салып айта алмадым. Көзге түрткі болып, көрінгеннің нұқуына ұшырадым. Алапес ауруы бар адамдай едім. Менен бәрі аулақтанатын. Бәрі қашқақтап жүретін. Әлдебіреуімен әлдеқалай түсшайыса қалсам, табалап, қаралап шыға келетін. Адамдардың арасындағы ең бір күнәһары мен сияқтымын. Өзімді кінәлі, күнәлі сезінетінмін. Әкеме деген екіжақты сезім жүрегімде арпалысып жататын. «Қоғамға қауіпті, отанына опасыз элемент деп бағаланды. Бұл – қоғамның берген бағасы. Тағы-тағы айыптаулар толып жатыр. «Шет елге сатылып, астыртын әрекет жасаған» делінді. Ондайлардың тобына кегіміз қозып, зығырданымыз қайнайтын. Ал шешемнің айтуынша, әкем – ақ, адАл отанына жан-тәнімен берілген адам. Азаматтықты да, адамгершілікті де тең ұстаған нағыз ер жігіт екен. Анам мен әкемнің бір-біріне деген сүйіспеншілігі енді ғана көктеп, гүл шаша бергенде сабағынан қиылды. Сабағынан емес, түп тамырынан жұлынды. Анамның өмір бақи солмайтын, суалмайтын аңсауы болып жүрегінде қалды. Тек сол аңсауымен ғана ғұмыр кешті. Аңсары – арманда кеткен жары, жұбанышы мен қуанышы – жарынан қалған жалғыз перзент еді. Түк қызық көрген жоқ, өмірдің қуанышын сезінген жоқ. Неткен берік жан!

	* * *

	1957 ж. Сендім. Сендірді. Әкемнің еліне барғандағы, нағашы жұртыма барғандағы елдің әңгімесі көкейімді осы шындыққа ұйытты. Көндіге алмадым. Жаным жараланды. Санама у жайылды. Жан-жүйем арпалысқа түсті. Үміт, арман, мақсат, парыз – бәрі күйреді. Бәрінің күлі көкке ұшты. Көкіректе не қалды? Қуыс. Жоқ, қуыс емес, өкініш, нала, үзілген үміт, қираған сенім.

	Не істеу керек? Ендігі өмірдің лажы не? Көкірегіңдегі қалыптасқан күйдің (күйді ме, адамдық бейнеңді ме) бәрін сыпырып тастап, басқаша күйге (адамдық бейнеге) түсе аласың ба? Сонда, енді қандай сенімге сенесің? Идеалың не? Қандай идеалға қызмет етпексің? Еліңнің, халқыңның тұрғысы не? Осы жалған ұран, жалған айқаймен далақтай беру халықты қандай мұратқа жеткізбек? Әйтеуір, күнкөрістің әрекетімен күн өткізу ме? Қоғамға тиесілі ұлы мақсаттар, ұлы істер қалай атқарылады? Әлде, көпшілікке бәрібір ме? Тамағын ішсе, киімін кисе болды ма? Қандай тамақ? Қандай киім? Әйтеуір, аш болмаса, жалаңаш жүрмесе – жарады ма? Сана? Қабілет, ізгілікті ой-сезім қайда қалады? Қуыс кеуде, бос көкірек қуыршақ бейнелер құр күнелтіп жүре бермек пе? Құр күнелтпейді, көкірек керіп, кеуде соғады. Жер бетінде ең жасампаз ғұмыр кешіп жатырмыз деп кергиді. Салтанатты ғұмырды өзіміз ғана кешіп жатқамыз жоқ, болашақ ұрпақтың бақыты мен жетістігінің негізін қалап жатырмыз деп мардамсиды. Осыған мен де сенуші едім. Мардамсып, марқайып, мақтаныш қылушы едім. Осы жасампаз Отандағы менің орным қандай болмақ? Қосар үлесім қандай? Кіммін? Кім болам? Елімнің елдігін арттыруға нендей жақсылығым қосылмақ? Халқымның қаһары мен айбынын асқақтата беруге үлесім қандай болады? Жай үлес емес, сүбелі үлес. Ел игілігін көбейтіп, халықтың қасиетін молайтатын үлгілік үлес. Иә, осындай ой-армандар жүйесі бойымды кернеп еді... Енді... Дел-сал күйдемін. Ынта-жігерім мүжіліп барады. Түн ұйқым төрт бөлінеді. Жоқ, төрт бөлінетін де ұйқы қалмады. Дөңбекшу, аунақшу. Күрсінем, іштей күңіренем. Толғанам. Қоғамның ұраны мен ісі қайда? Мен қайдамын? Ұранға алданған, уәдені малданған көпшіліктің жанқиярлық еңбегі мен алаңсыз адалдығы қандай! Бәріне сенеді. Ұранға жігерленеді. Көсемдерді пір тұтады. Бүкіл газет-жорнАл радио хабарлары, елдің заңғар астанасынан бастап, қараңғы түкпірде жатқан шағын аулына шейін күн сайын өтетін жиын-кеңестерінде солардың аттары дәріптеледі. Әлемде теңдесі жоқ данышпан, білгір, алдыны болжағыш көріпкел, сара жолға бастаушы кемеңгер, бәр-бәрі күн көсемдердің бастарына үйіп-төгіледі. Барша халық соған сенді. Сендік. Сендім. Сөйтсек... Нағыз аярлық, жауыздық, қаскөйлік солардан тарапты. Ал сөздері қандай керемет! Жүзеге асып жатқан іс-жоспарлары да ұшан-теңіз. Болашаққа құрған бағдарлары қандай! Оқығанда айызың қанады. Естігенде құлағыңның құрышы қанады. Соларының жүзеге асып жатқандары да көп-ақ. Әлі де жүзеге аса беретініне күмән қыла алмайсың. Соның бәрі күн көсемнің басшылығы, жасампаз халықтың жанқиярлық еңбегі. Осыны теріске қалай шығара аласың. Көзбен көріп жүрген, құлақпен естіп жүрген шындық. Ендеше... Түн бойы толқимын. Түнімен арпалысамын. Өзімді қайрап бағам. Қайта құралмаққа, қайта түлемекке талпынам. Талпынып қана қоймаймын, өзіме өзім уағда қылам. Қайраттанып бағам. Беркініп, бекініп, жігерімді үстеймін. Аз-кем тыншу тапқан сияқтанам. Ертеңінде...

	Билікші топтың ұранын дәл күндегісіндей гуілдеп, дүрілдеп тұрған қалпында қайта естимін. Шыншыл ұран ба? Халықты желіктіріп қойған жалғаншы жел беру ме? Соншалық жалғаншылыққа осыншалық сенетіндей мына дүйім жұрттың бәрі аңқау ма, сенгіш пе? Әлде қалың жұрт бір бөлек, басшылық топ бір бөлек пе? Олай болса, басшылық топтың мақсат-мүддесі неде? Не үшін күресті? Неге күресті? Азап шекті, қуғын-сүргін көрді. «Қара халықтың жоғын жоқтап, мұңын мұңдаймыз» деді. «Езілген көпті теңдікке жеткіземіз. Өмірдің рахатын кешеді. Көркейеді, жетіледі» деді. Әлі солай ұрандап келеді. «Игіліктің бәрі алда», – дейді. «Өз болашағыңды жасап жатыр- сың», – дейді. «Болашақ ұрпақтың бақытты өмірі үшін жан аямай тер төгіп жатырмыз», – дейді. Көпшілік осының бәріне құп, бәріне жігерленеді, бәріне сенеді. «Ондай болашақ қашан туады?» – деп сұрамайды. «Ал біздер осындай азапты еңбектің жемісінен анда-санда болса да неге қарын тойғызбаймыз?» деп сұрамайды. Аш құрсақтыққа да, ауыр еңбекке де әбден көндігіп алған. Ауыр еңбек, жұпыны тұрмыс...

	Ал менің өзімнің күйім нешік? Қазіргі болмысым қандай? Болашақ өмірімнің аңғары қандай жүлгемен ағады? Кімге сенем?

	Неге сенем? Не үшін еңбек етіп, кім үшін өмір кешем? Мен аңсаған жарқын күндер, жалынды жастық, жасампаз істер... көкірегімде тебіндеп, кеудемде орныға ала ма? Мен де бір кеудемді емін-еркін керіп жүруім керек-ақ еді. Тағы да жүрегімді зіл басты Жанымды тұман торлады. Енді санам сарқылды. Ойым шарқ ұрды...

	* * *

	1957 ж. Әбден қалжырап біттім. Өмірге түк құлқым жоқ, күресуге әл-дәрменім аз. Мақсатсыз, нысанасыз қалай күн кеше алам? Құр сүлдемді сүйреткен жалғаншы өмір, ең болмаса, тіршілік кешуге де септігі тимейтін сияқты. Қандай қамалды болса да бұзатын, қандай биікке болса да шығатын күш-қайратым бар деп сезінетінмін. Ал қазір соның бәрі үрейлі, қорқынышты, алынбайтын бітеу қамАл өткелі жоқ мұхит сияқты елестейді. Өне бойым тітіркеніп, төбе құйқам шымырлайды. Түкке әлі жетпейтін бір мүскін сияқтымын. «Сияқты» емес, бір мүскіннің өзімін. Көктемей жатып солдым, сындым. Енді қайта көктемесем керек. Шешем... Байғұс шешем... Шешем үшін қайсысы дұрыс? Ілініп-салынып, сүйретіліп, әйтеуір, тірі жүр деген аты ма? Тірінің тірі қайғысын тарту – ана үшін қайғының ең ауыры. Күндіз-түні алаң. Жай алаң емес, дерті мол, қасіреті ауыр, қайғысы терең алаңдау. Үміт пен күдік кезек алмасады, кезек арбасады. Екеуінің де үлесі тең. Қанша уақытқа созылады? Қашан бітеді? Бір Алла ғана білетін хикмет. Ал... Ондай жағдайда, күн жылайдытүн жылайды, ай жылайды-жыл жылайды. Күдері үзіледі, үміті кесіледі. «Жоқ», – дейді. «Енді қайтадан еш уақытта келмейді», – дейді. Жаны жұбанбайды. Жүрегі уанбайды. Мәңгіге қайғылы. Мәңгіге қасіретті. Бірақ күндерінде күнделікті алаңдайтын мазасыз алаңы жоқ. «Жоқ. Бітті. Таусылды. Құрып-суалды» деген бір ғана кесім. Жаны жұбанбайды, бірақ тынышсыз алас ұрмайды. Қасіретті өмірінің аяқталар шегін күтеді де, бәріне зарығып, бәрінен торығып күнін өткізеді. Иә, сірә, осынысының өзі жеңіл шығар.

	* * *

	Тағы 1957 ж. Түк өкінішім жоқ. Жоқ, бар ғой өкінішім, бар. Өкінішім көп екен. Қас қағым ғана өмір жолымда қателік жібердім деген өкініш емес. Әлде арман қылу ма екен? Болашақтың жоспары есебіндегі арман өз алдына, жастық кешу тілегі бір бөлек. Иә, сүймедім, сүйе алмадым. Ғашық болып көрдім. Бәлкім, ғашықтық емес, жақсы көру, қызығушылық шығар. «Ғашықтық» ұғымы мен үшін (басқалар үшін де солай шығар) аса қасиетті, ерекше ләззатты, соншалық қастерлі ұғым. «Ұғым» емес, адамның бойындағы өзгеше күй. Жүрегіндегі алапат сезім. Әрі алапат күшті, әрі гүлдей нәзік. Өмірде қандай қасиетті теңеулер бар – соның бәрі «ғашықтық» ұғымына телінуі керек. «Ғашықтық» ұғымының анықтамасына соның бәрі де, бәрібір, солғын тартып тұрады. Ғашықтықтың жырын да, сырын да басқаша жырлаймын, басқаша сырлаймын деп ойлағам. Ойлаған емес, арман қылғам. Арман ғана емес аңсарым, есілдертімнің күндіз-түнгі іштей де, сырттай да көксеуі мен өксігі сол болатын. Көксеуі жұбанбады, өксігі басылмады. Құр көксеп, құр өксігені болмаса, сырттай ғана көз сүзгеннен әріге барған емес. Бір періште жанға көзі түскен. Жоқ, көзі түскені емес, ынтықтығы мен ынтызары ауған. Жүрегін дерт жайламаса да, жалын шалғаны анық еді. Жалынның шарпуы емес, қызуы жан шыдатпайтын жалынды шоқтың өзі еді. Өне бойы, жан жүйесі, жүрегі мен сезімі – бәрі күйіпжанған. Бірақ өз отымды өзім сөндірдім. Махаббаттың самал лебі маңдайымды бір рет те сипамады.

	Ол да сезетін, сезінетін. Мені әне-міне сезімін ақтарады деп күтті, әрине. Әйел жолы жіңішке. Өзі еш уақытта да тіс жармас еді. Тіс жара алмас еді. Бірақ сезіндік. Екеуміз де анық сезіндік. Іштей сезініп, іштей түйсіндік. Осы ішкі түйсіктің, сыры әлі ашылмаған сезімнің ләззаты мен күш-қуатын ештеңемен салыстыруға келмес еді. Ашылмаған сыр ма, жырланбаған жыр ма? Көкірегіңді тербеткен асылы. Ендігі өткерілер бүкіл ғұмырының сәні мен салтанаты. Тірегі мен дем берер күші. Өзі ғана сезінетін құпия сыры. Жанын да, тәнін де көк әлеміне алып ұшатын сиқырлы күш. Иә, оны айтып жеткізе алмас еді. Сезім күйінде ұқтыру да қиын. Түйсігіңе бойлап, санаңды қуалап және жетпейді. Неткен тылсым күш?! Әл-дәрменіңді алып, қол-аяғыңды буады. Ешқандай әрекетке батылың бармай, ештеңенің бапасын таба алмай, түктің қисынын келтіріп білмей, шерменде қылады да қояды екен.

	Сан рет оқталдым. Сан рет тәуекел жасамақ болдым. Бірақ батылым жетпеді. Қисынын қиюластыра алмадым. Иә, біріншіден, қорықтым. Екіншіден, сақтандым. Осынау періште жанның өмірін сындырып алам ба деп қорықтым. Қол ұстасып мәңгілік жүре алмайтындай көрдім. Мен өмірден көшіп кетсем, оның да тамыры шөліркеп қалар еді. Көктемей жатып тамыры солмасын дедім. Өйткені, қосақты өмірге әзір бармайтынымыз анық. Ашылмаған сезім соншалық бір ауыр міндет жүктей қоймас еді. Басы байлаулы емес. Біраз уақыт сезім өртіне тұншығады. Көңілі булығып біраз жүреді. Сонсоң жасампаз көңілі қайта жаңғырады. Жүрегі қайта мейір табады. Жаны жұбанып, өткен күн елеске айналады. Естелік өмірге көшеді. Сондықтан да сезімімді ашпадым. Өмірге деген сенімім, анығы, өмір сүру мерзімім тым шектеулі екендігі әу бастан-ақ маңдайыма жазулы болса керек. Сол жазуды мен анық оқыдым. Анық оқыдым және соған біржолата сендім. Санам да сенді, түйсігім де соған мойынсұнды. Бойымнан да, ойымнан да әлдеқандай бір үрей кеткен емес. Жоқ, соншалық үрейленіп қорқа да қоймадым. Тағдырдың маңдайыма басқан таңбасы деп қабылдадым. Тіршілігімді сол мөлшерге қарай икемдей жүрдім. Соның ең бастысы да, ең ауыры да сезімімді тұсауым еді. Сезімімді тұсадым. Көңілімді будым.

	Ал ана бір пәк жанның, ай сымбатты арудың сезімі мен көңіл қошы қандай екен? Менің тарапымнан көрсетілген пәлендей бір икемдеу нышаны байқалмаған соң, шерменде болып құр толғанады да қояды ғой, әрине. Ішкі толғаныс. Іштей ширығу. Не істеудің амалын таппай, бітеу күйікке түсулі ме екен? Амалсыздық. Белгісіздік. Бітеу күйік. Іштей ширығу. Сонда... мен оны тірідей күйікке салдым ғой. Шешемді және оны. Тіршілік дүниесіндегі жаныма ардақты, жүрегіме ыстық, санамның аңсары осы екеуі ғана. Сол екеуін тірідей күйікке салдым. Сезімсіз, жансыз адаммын, сірә. Соншалық өзімшіл болуым керек. Ал мен осының бәрін басқалардың (анам мен ай сәулелі арудың, әрине) қамына бола жасадым деп өзімді-өзім алдаусыраттым. Енді бағамдасам, өзімшілдігім мен менмендігімнің кесепаты екен.

	* * *

	1958 ж. Жоқ, осы жасаған әрекетімнің жөні жосықты сияқты. Анам байғұс төсегімнің бас жағына отырып алып күнде жоқтау айтады. Жоқтау емес қой, әрине. Бірақ жоқтаудан кем емес. Алдымен құдайға жалбарынады: рахымыңды түсір дейді. «Шуақты мейіріміңді төгіп, жалғызымды сауықтыра гөр. Жалғызымды сауығуға бойсындырып, теріс пиғылынан айныта гөр, жаппар ием», – дейді. Сонсоң менің өзіме ауысады. Баяғы гөй-гөйі. Жаңа көктеп келе жатқан жас екендігім; бақытты өмірімнің бәрі алдыда екендігін; жар құшып, бала сүйуім керектігін айтып озандайды-ай келіп. Сонсоң, өзінің маған деген үміт-арманына көшеді. Тіршілігінің тірегі де, үміті де мен екенімді, осы уақытқа дейінгі тек мені ғана алданыш тұтып өткенін, енді әрі қуанышы, әрі үміті, әрі мақтанышы екендігімді қайта-қайта нақтылайды. Бір атаның ұрпағы тек менімен ғана жалғасқалы тұрғанын, мен жалғастырмасам біржолата өшіп бітетінін жариялайды.

	Менің де жаным езіліп, жүрегім үзіліп бара жатады. Анамның айтқандарына қосыламын-ақ. Бірақ мақсатым мен мүддемнің нысанасы ол емес қой. Оның бұл айтқандары пенде атаулының бәрі кешетін, бәріне ортақ мүдделер. Ал менің мүддем... Ұят-ай! Осы сөзді айтудың өзіне ұялам. Өйткені, мен оны саттым. Мүддемді, мүддеме жататын негізгі парызым мен мақсатымды саттым. Саттым ба, сатқызды ма?

	Жоқ, күйреткен шығар? Кім күйретті? Қоғам. Қоғамдағы қайшылық. Жалғандық. Лепірме ұрандар. Желікпе әпербақандық. Осыған шейін негізгі қалау жолы мүлде басқаны аңсап, басқаша түйісік тебетін. Қалауы да басқа, үміті де бөлек еді. Бірақ қоғамның нұсқауы да, бағыты да басқа нысананы ұсынады. Ұсыну ғана емес, зорлық етіп өз бағдарын жүктеу. Мен өзім емес.

	Демек, өмірімде мән жоқ. Күндерімде сән жоқ. Ондай тірлікті қайтем? Жан-дүниемді күйікке салып, күйіп-жанып өтем бе? Күйіпжанам ба, әлде, біржолата өшіп бітем бе?

	Ару қыз үйге келуге тырысты. Жоқ, бірден-ақ кірді. Шешем есіктің алдында бөгелді. Ару қыз қолын ұсынды. Сасқалақтап, абдырап қалдым. Шалбарымды киіп, көйлегімді бойыма ілгенмін. Шамам соған әрең ғана жетеді. Бәрібір, төсек тартып жатпаймын. Төсегімді таңертең тұрған бетте жинап қоюға тырысам. Төсегіме киімшең күйде ғана жантайам. Төсегімнен атып тұрдым. Теңселіп, тербеліп құлап түсуге шақ қалдым. Жоқ, шақ қалғаным жоқ, төсегімнің үстіне жамбастай етпеттедім. Кеудемді қайта көтеруге тырыстым. Денемді билей алмай, екі бүйіріме ауытқи бердім.

	Ару қыз жалма-жан маған ұмтылды. Қолтығымнан сүйемелеп, бойымды тіктеді. Ентігіп, абыржып қалдым. Ару қыз басын шайқады. «Бойыңды икемге келтір» дегенді ұқтырды.

	Шешем кіре берісте әлі тұр. Таңырқайды. Ару қызға ерекше сүйсінгені беп-белгілі. Ару қыз енді ғана ұялғанын ұқтырды. Менен сәл ғана сырғып, кейін ысырылды.

	Мен ишара білдірдім. Төсегімнің ернеуіне ғана бір қырындай жайғасты. Жайғасты ма әлде қомданған балапанның ұша жөнелуге білдірген сәтін ыңғайлағаны ма? Өңі соншалық сынық. Жабырқау. Көңілінде күйректік бар. Кемсеңдеген сұрқы анық байқалады. Шамалап қана сөз сабақтасаң-ақ боздатып қоя беруге дайын.

	Қолымды создым. Алақанын алақаныма салдым. Саусақтарын қыстым. Өнебойым әлсіреді. Шарасыздық, құлазыған көңіл, әбден тұйықталып қаусаған тіршіліктің ұшып түсуге айналған сәті, түк көрмеген, түк кешпеген өмірдің шерлі мұңы... бәр-бәрі алқымыма тығылды. Мына бір нәзік жанды тірек еткім, пана қылғым келетін сықылды. Өмірімнен неге айрылдым? Көктемей жатып неге солдым? Неге арпалыспадым? Неге күреспедім? Бақытыма неге ұмтылмадым? Шат-шадыман күйге түсіп, секірмедім бе? Айқай салып жүгірмедім бе? Кеудеме неге қыспадым? Неге құшып сүймедім? Өмірімді, қызығымды неге тәрк еттім? Кімді мұқаттым? Кімнен кек алдым? Бәрі кеш. Бәрі арманда. Бүгін-ертең бітем. Мен бұл тіршіліктен кетем. Өмірден өтем. Мына нәзік жан мұңайып қала бере ме? Бақытын қайта таба ма? Мен мұнарлы елеске айналып, көз алдынан біржолата ұшып жоғалуға тиіспін...

	Ару қыз төсектің алдына тізерлей отыра қалды. Алақанымды құшып-сүйіп, маңдайын төседі. Құшырлана уқалайды.

	Төменнен телміріп жоғарыға мөлиді. Жаутаңдаған жанары жасқа толы. Қандай мөлдір! Неткен тұнық! Жасқа шыланып мөлтілдеп тұрса да, мөлдірлігі мен тұнықтығынан жазбапты. Иә, мөлдір, тұнық, жалынышты. Жоқ, жалынышты емес, шарасыз торығушылық. Иә, нағыз торығушылықтың өзі.

	Мөлдір, тұнық жанарын тінткілей қарадым. Жанардың ішін де тінткілеуге болады екен. Біреудің жанарын өзіңнің жанарыңмен сұғына тінткілейсің. Жасырып қойған құпиясын іздедім. Жанарының аясынан сыр күттім. Ақтарып көрдім. Сырға емес, мұңға толы екен. Мұңлы, мұңаюлы. Шаршаған, күдер үзген кейіп. Онысы несі екен?

	– Неге сөйттің? – Сәл кідіріп бетіме аңтарылды. – А? – деді сонсоң. Жауап күткені, әрине.

	Нақты түсіне қоймадым.

	– Нені айтасың, Таңсәуле? – Үнім өз құлағыма да дірілдеп жетті.

	– Сонсоң мені «Таңсәуле» деп кім еркелетеді? – Оның да үні дірілдеді. Менің үнім әлсіздіктен қалтыраса, ол өксіп қоя беруге шаққа отыр.

	«Таңсәуле» атандырып еркелете қойғаным да шамалы. Сезіміміз де, сырымыз да бір-бірімізге әлі ашыла қоймаған. Тек, көз жанарымыз ғана сыр оқытады. Жүрек лүпілдері сезім аңғартатын. Сөз салуға менің батылым жетпейді. Сезімді сырлаудан ол да қорқады. Екеуміздің де жан күйімізді өзді-өзіміз ғана іштей түйсінеміз. Сабақта бірге отырамыз. Сабақ үстіндегі күбір-сыбырымыздың бәрі бір-біріміздің құлағымыздан аспайды. Жеке өзді-өзімізге ғана арналады. Соған-ақ, елтіп-елжіреп, масайраймыз да қаламыз. Сөзіміздің ішкі мәнінде пәлендей сыр да жоқ, құпия да жоқ. Әйтеуір, сыбыркүбірімізге-ақ мәзбіз.

	Ақ жарылып сыр ақтаруға дайын емес сияқтымыз. Жанкүйіміз дайын шығар, әрине. Бірақ батылымыз бен шешіміміз соған сай болмаса керек. Бірімізді-біріміз бақылауымыз көп. Барлап, аңысын аңдуымыз көп. Қорқақпыз. Үркекпіз. Оның үстіне, менде алдағы күндеріме деген сенім аз. Аз емес-ау сенім жоқ болуға тиіс. Күдерімді үздім ғой. Сенімім таусылып, күдерім үзіледі де тұрады. Ынтам аз, құлқым жоқ. Енжарлық пен бойкүйездік еңсемді билеп алған. Жан жүйемді селт еткізіп, сезім күйлерімді тербейтін жалғыз нұрлы дүнием – Аруқыз ғана. Бойым әжептеуір жеңілейіп, ой-санам төлежіп-ақ қалады. Аруқызбен арманымды сырлаған аққу үмітім аспанға шарықтамаса да, әжептеуір қалықтап-ақ бағады. Қатар түзеген жұбымды жазбасам, нәп-нәзік сүйрік саусақтары алақанымда аялап, тынымдап қана саялап жатса, өмірдің өктем үні үстемдігін ойқастатпай, көңілімді толқытпаса деп тілек қылам. Тілегім жүзеге асатын сияқты сезінем.

	Ендігі қайтар жолда езіліп, еркімнен айрылып, арман, қиялдың бәрінен айрылып шыға келем. Қайтадан қамығып, жабығып, зар күйге ауысам. Өмірдің жалғандығы кеудемді кеулеп, лепірік ұрандар қолқаңа шабады. «Жалған ұранды жан-тәніңмен қабылда», – дейді. «Ұлы қоғам ұлы істер атқарып жатыр. Әлемдегі бірінші қоғам. Ұлы жол, ұлы жоспарлар жүзеге асып жатыр. Адамзаттың болашағын қалаудың жолындамыз. Бақытты өмірдің гүл жайнаған құрылысын қалап жатырмыз. Адамзаттың жарқын болашағының сәулетті сарайын саламыз. Ондай сәулетті сарайды – «коммунизм» деп атайды. Барлық адамзат соны көксеген. Соны аңсаған. Сендер – сол коммунизм сарайының құрылысшысысыңдар. Коммунизмді жасайтын біздің қоғам. Қоғамның құрылысы – саты-саты ұрпақтың әрі міндеті, әрі мойнындағы жүгі. Сол ұрпақтың бір сатысы – кезектегі қазіргі жастар. Жолдарың – ұзақ. Міндеттерің – ауыр. Бірақ қасиетті, қастерлі міндет. Ұлы қоғамның, ұлы халқымыздың, ұлы партия мен ұлы көсемдеріміздің барлық үміттері де, сенімдері де сендерде!»

	Бәріміз де жігерлендік. Іштей де, сырттай да ант бердік. Әрі ант, әрі уәде. Соған бәріміз де елігіп, желігіп даң-дұңды көбейттік. Қоғамның белсенділері атануға тырыстық.

	Жүздеген ұлттың ұлы бірлестігіміз. Ұлы орыс халқы – негізгі тірегіміз. Жолбасшы бағдар шамымыз. Басқа қосымша ұлттың бәрі күндердің-күнінде (бәлкім, жылдардың-жылында шығар) үлкен бір ғана ұлтпен тоғыспақ екен. Сонда ұлт пен ұлттың арасында ешқандай алаауыздық та, көзтүрткілік те жоқ. Бәрі тең. Бәрі бақытты болмақ екен.

	Сонсоң, тарихшы ғалыммен кездестім. Маған өзгеше бір жол нұсқамақ ниет қылған сияқтанды. Және мені өз қалауымен таңдады. Ол кісінің семинарында көне замандар турасында баяндама жасағам. Көне заманның қасиеті мен ерекшелігін көбірек сөз еттім. Әсіресе, адамзат дәуренінің шарықтаған кезеңдерін көбірек дәріптедім. Бүйрегім де, көңілім де сонау ескі дәуірдің алыптарына бұрыла береді. Дәріптейтінім де солар, сүйсінетінім де солар. Асқақтатып сөйлеймін. Мақтауын қанша асырсам да жетпейтін сияқты сезінем. Алыптықтарын асқақтатам. Данышпандықтарын мәртебелеймін. Шеберліктеріне ешқандай қию таба алмаймын. Аллатағаланың арнайы жаратқан пішімі деп бағалаймын. Адамзаттың ғасырдан ғасырға өтер өлшеусіз ғұмырына әдейі арнап жасаған ғажаптары. Көресің, көресің де таң қаласың. Сүйсінесің. Тамсанасың. Таңырқайсың. Өнерлерін де, ғылымдарын да дәріптей бергің келеді де тұрады. Адамның, адамзаттың балаң шағы, балалық кезеңі деп бағалаймыз. Ал солардың ашылмаған сыры, зерттелмеген жұмбағы қаншама?! Көмілген қалалар, жоғалған асылдар, еленбей қалған алыптар... Таңдайыңды тамсантып, ләззатқа бөлеп, жандүниеңді тұшындыратын ғашықтардың сыры... Әрі сыр, әрі жыр... Сен де аңсайсың. Арман етесің. Үздігіп, үзіліп, ерісем, елтісем дейсің. Өйте алмайсың. Өйте алмайтыныңды білесің. Не бөгет? Не себеп? Көр. Сезін. Тұшын. Ақыл-есіңе ерік бер. Жоқ, ақыл-есіңді де, сезім-сырларыңды да өзі билеп алуы шарт. Иә, өзі билеп алсын. Еркіне бағындырсын. Сен соның жетегіндегі бағыныштысы бол.

	Сөзімнің аяғына жеткізбеді. Көпшілігі қол шапалақтап, мақтау марапат айтты. Бәрінің де жүректерін сыздатқан аңсарлары. Ішкі аңсар. Жүрек құштарлығы. Жан сусыны. Бірақ мен айтқан ғашықтар жыры қазіргі заманның үлесі емес сияқты. Бар шығар, әрине, бар ғой. Өте аз. Ілуде біреу ғана. Сенім де жоқ, сенімге наным да жоқ. Қылжаң, қылжақ жастар көп. Ештеңеге сенбейді, ештеңеге құмартпайды. Ештеңені аңсамайтындықтары да сондықтан. Жігіттерге қарағанда, қыздардың сезімдері әлдеқайда терең... Әрі терең, әрі шынайы. Тек, емін-еркіндік аз. Әйел жолы қашанда жіңішке. Аттап өте қоятындар тым аз. Көңілдерін білдіре алмай, буынып, булығып, өксулі күндер өткізеді. Баяғы бағзы заманның әйел затына салған тұсауы мен тыйымының бүгінге шейін созылған шырмауы ма? Әлде, Алла тағаланың жіберген нұсқауы ма? Немесе, табиғаттың жаратқан жаратындысы солай ма? «Ғасырлар бойы әбден бекіген қалпынан өзгеріссіз жалғасуда» демегенмен, негізгі ұстаны көне жолдың соқпағынан шыға қойған жоқ. Әйел – әйел күйінше, еркек – еркек қалпынша дағдыларынан жаза қойғандары аз. Еркек – үстем, әйел – төменшік. Еркек таңдайды, әйел еркін береді. Әділетсіздік пе? Әрине, әділетсіздік. Бәлкім, өмірдің ырғағы мен жол-жоралғысы үшін осындай тепе-теңдік қажеттілік шығар? «Тепе-теңдік» деу – нақтылы бағалау емес, әрине. Дұрысы, «тең емес тағдыр» деген анықтау шығар. Еркектің тағдыры – өз алдына бір пара, әйелдің тағдыры бөлекше тіршілік. Сөйте тұра, бірінсіз бірінің өмірі де жоқ, тірлігі де қараң. Бірінің құштарлығы – екіншісі. Құштарлығы, аңсары, душар болар өмірінің өзегі. Иә, бірі – бірінің өзегі, өмірі, аңсары. Ендеше, «екеуі – екі бөлекше тағдыр» деудің жөні жоқ шығар...

	Сонсоң, дау-шар басталды. Ерте дүние алыптарының бергі заманғы батырлармен салыстырғанда түкке тұрмайтындықтарын алдыға тартты. Өткен дәуірдің аңыздарының бәрін қиял-ғажайып ертегілердің көріністері деп бағалады. «Ертегілердің көріністері. Сондай болса деген аңсаудың тілектері ғана.»

	Енді бірі одан арман өршеленді. «Бәрін бір Алла жаратқан. Әлемдегі тіршілік атаулының бәрінің иесі де, жаратушысы да бір Алла ғана. Тіршілікті жаратты дейміз-ау, өлі дүниені жаратқан да бір Алла екен. Тауды, тасты, темірді де, терсекті де жалғыз Алла жаратыпты. Ал енді көне жұрттың аңызына сенсек, айдың құдайы бөлек екен. Күннің өз құдайы, судың өз құдайы бар. Қаптаған құдайлар. Сонда, «Алла жалғыз» деген дін уағызының құдайлары қайда? Құдайлар көбейіп кетті ғой. Және бір-бірімен қырылысқан соғыс салды емес пе? Міне, саған өтірік аңыз! Жалған көп құдайды да дәріптеуің керек шығар?! Бәлкім, о дүниеге, ана өмірге барып қайтқан шығарсың?!» Тақылдаған жез таңдайдың өзі екен. Тіпті, өрге бастыратын емес. Сәл-пәл дәлел айтсаң-ақ, қарсы шабайын деп тұр. Қасиетті Отаныңа, ортақ тарихыңа қарсы пәле жауып күйдіре салмақ. Аппақ көңіліңе қап-қара күйе жағып, беттеріңді айғыздап тастамақ.

	Мен төменшіктеп қалдым. Қарсы шауып қасқайып тұра алмадым. Соңымда жабысқақ пәлесі бар, сонан жасқандым.

	Жаутаңдап ұстазыма қарадым. Бет-жүзі қабарып, көкірегін өрт шалған сияқтанды. Су бүркуге дәрмен қылар шарасы жоқ сияқ ты. Көкірегін мұң мен шер кернеп, торығып торға түскендей шиыршық атты. Бәрібір, еш дәрмен қылған жоқ. Дәрмен қыла алмады. Лезде мұңайып, мұңдана қалды. Әл-дәрмен күткендей менің өзіме жаутаңдады. Менің жасар қайраным қайсы? Ұстазымның өзіне көңілім ортайды. Пілге үрген қанденнен жасқанғаны несі? Жасқану емес, бұғу ғой. Бой тасалап, ары қарай тұра қашатын қорқақ жануардың дәл өзі. Кеудемнің іші буырқанып, құйын ұйтқыды. Ұстазымның намысын жыртуға енді-енді өрекпи бастағам. Ұстазым сөзге айналдырды. Біздің қоғамның қасиетін дәріптеп, ұлылығын аспанға шығара шырқата жөнелді. Бәріміз елтідік, бәріміз жігерлендік. Мақтанышымыз да, қуанышымыз да шексіз еді. Тек, менің ғана көңілім көншімей қалған. Сонау атам заманда өткен көне дәуірге, ертегі өнерге бәрінің бірдей шабуыл жасағанына жаным ауыр ды. Иә, қоғамымыз – жаңа қоғам. Қасиетті, қастерлі отанымыз бар. Адам баласы жер бетінде барлық қоғам атаулының бәрін басынан өткерді. Бәрін кешті. Қоғамның бәрі жетіле берді, сұрыптала түсті. Ақыры... Иә, көпшілікке ортақ ел, халыққа мүдделі қоғам құрды. Теңдікке жеткізді, тәуелсіздік орнатты. Кім қандай арман қалай ды – сол мүддесіне жетуге ерікті. Негізгі нысанасы – елінің, отанының азаматы болу. Еңбегін, қызметін соған арнау.

	Ұстазым кілт бұрылды. Шұғыл байламдар айтты. «Бірақ көне дәуірден бергі адамзат кешкен қоғам жетістіктерінің, адамдар өздері жасаған игілік атаулының бәрін пайдаланды емес пе. Игілік жетіле берді, көбейе берді. Әлі де көбейе береді, жетіле береді. Ендеше, бұрынғы өткен көп-көп қоғам түрлерінің де, жақсылықтарының да жетістіктерін біздің жақсы қоғам талғап, таңдап пайдаланды. Соларды жаңа сапаға көтерді. Ал қоғамның өзі жасаған игіліктер – мәңгілік туындылар»... Ұстазым тағы да көп-көп жетістіктерді саралады. Желпініп, желіктіріп сөйлеген сияқтанды. Студенттерді желпіндіруге, желіктіруге тырысқаны да беп-белгілі. Жүректерін ұйытуға, саналарын әбден иландыруға ден қойды. Сүйіспеншілік, патриоттық рух үстемеледі. «Ұстаздың негізгі мақсаты» осы деп ұғынды шәкірттер. Иә, шәкірттер енді сенді, қабылдады. Панасыз, тиянақсыз күйге мен түскен сияқтымын. Шөре-шөреде қалдым. Жаутаңдап ұстазға қарағыштаймын. Ол кісі сілейіп тұр. «Міндетімді орайына келтірдім. Ала көздердің ауқымынан құтылдым» дегені сияқты.

	Сабақтың соңынан жекелей алып қалды. «Саған бір тапсырма бар еді», – дейді. Елеусіз ғана басқалардың көзтүрткісінен оңашалап бөлгені іспетті. «Білем, көңілің көншімей қалды. Сені бөліп тастадық. Тіпті, анау көне заманға лақтырып тастаған сияқтандық. Өткен заманның игіліктерінің бәрін ешқайсысы қабылдамады. Екеуміз пікір дәлелдеуге ниет жұптассақ-ақ бітті – бәрі өретүрегелейін деп отыр. Қазіргі идеяны да, ұранды да барлығы дерлік ту қылып ұстайды. Осы қоғамның адалжанды өкілдері. Солардың көздерінің көрмейтіні, құлақтарының естімейтіні жоқ. Көздері көріп, құлақтары естіді бітті – нысаналарына іліндім дей бер. Пәлеге қалдырады...» Ұстазым менен әлдеқандай құптау күткендей ме, бетіме дәмете қарады. Менің көңілім құптауға емес, қарсылыққа толы еді. Бірде өрекпіп, бірде ұйытқып орнықты саябыр таппай тұрған.

	«Атаққа кенелген, абыройға бөленген адамсыз. Енді сізге не тосқауыл? Әлде жүрекжарды шындығыңызда қалтарыс бар ма?» Шамданатын шығар деп ойладым. Шамданбады. Бей-жай қалпынан селт ете қоймады. Қайта, күйзелістің табы білінеді. Әлгінде ғана желпініп, арқа-басы желігіп тұрған сияқты сезілген. Кілт айныды.

	«Шырағым, қазіргі шындығымыз – құранды шындық. «Жоқты – бар» дейміз, «барды – жоқ» дейміз. «Өтірікті – шын» дейміз, «шынды – өтірік» дейміз. Жалғаншы қоғамда жалдамшы азаматқа айналдық. Өзіміздің өтірік сөзімізге өзіміз шын сенеміз. Жалған тарих құрадық. Жалған ұлт ұйытып, оларға жалған құндылықтар телідік. Адамның ішкі жандүниесінен бастап, сыртқы құбылысына шейін басқаша өзгертуге бет бұрдық. Ғылымның түрлерінің бәрін қайтадан жаңаша жасау керек деп шабындық. Еш жерде ешкім мойын дамайтын, мойындамаған сөз ғылымдарын жасадық. Жаңа қоғам туралы, жаңа социализм, ғылыми коммунизм туралы, осындай жаңа теориялық қағидалар том-том болып шығып жатыр. Кандидаттығы бар, докторлығы бар ғылыми еңбектер қорғалып жатыр. Жабыла мақтаймыз. Істің емес, сөздің еліне айналдық. Рас, еңбекшілер мен жұмысшылардың еңбегі – жанқиярлық-ақ! Елді ұстап тұрған солар. Ұрандап-ұрандап от пен суға саламыз. Ол байғұстар соның бәрін көтереді, бәріне төзеді. Өздеріне тиесісі – күнделікті күнкөрістің мөлшері ғана. Осы қоғамды иықтарымен көтеріп, арқаларымен сүйеп тұрған – солар. Еңбекшілер мен жұмысшылар. Ал игілігін көретіндер – басшылық топ. Саяси басшылар. Міне, шырағым, айта берсең, осындай келеңсіздіктер етек алып барады. Шындықты шындық жерінде айтатын ашық ауыз бізде жоқ. Бәріміз де жабық ауызбыз. Жалғандыққа үйреніп барамыз. Үйреніп алдық. Жалғандықпен семіріп, жалғандықпен көңіліміз көтеріледі. Жалған ұранмен халықты үндейміз. Байғұстар соған сенеді. Сол ұранмен тіршілік кешеді. Енді жастардың да саналарын улап, бастарын айналдырудамыз. Өмірге деген уағдаларының көрінісі не болады? Мен соған алаңдаймын.»

	Ұстазым шын жабырқап, шын төменшік тартты. Менің есім шығып, ебім қашты. Ұстазым не айтып отыр? Қандай қоғамда жүрміз? Қандай шындықты уағыздаулымыз? Ұранымыз бен сеніміміз не? Болашаққа ту етіп ұстаған желкеніміз қайсы?

	«Сонда... білім де жоқ, білімге сенім де жоқ. Өнерсіз қартаятын ұрпақ» біз болғанымыз ба? Керек десеңіз, бұл тұжырым да өте аз. Біздің қоғамымыз үшін жүрмейтін, жүре алмайтын қағида. Мектептен бастадық. Жоғарғы оқу орындарында қызу жалғастырдық.

	Сенімімізге дақ түспейді деп сендік. Жүрек сезімінің бәрін Ұлы Отанға арнадық. Алдымен Ұлы Отанға деген сүйіспеншілік, сонсоң ғана ата-ана мен жарыңа деп бөлдік. Жанымыз да, жүрегіміз де осы сенімге арналған-тұғын. Соның жаршысы, ең алдымен, өздеріңіз болдыңыздар. Құдайдай сендік. Құдайдай ұйыдық. Жаңағы жастар да сіздің сол лебізіңізге кәміл сенді. Лебіз емес, жалынды ұран, сенім мен шындықтан туған бұлтартпас уағыз еді. Мына жерде мүлдем басқасыз. Екіжақты күй, екіжақты сенім. Мені әдейі күйретуге бағыттаған бағдарыңыз сияқты. Көне замандар хикаясы турасында қозғау салған да өзіңіз. Түрткі бердіңіз. Аршитын көздерін ұсындыңыз. Менің пікірлерімді тараттыңыз. Мен бойлап сол заманға ендім. Ұлылық бастауларын үлгі етіп ұсынбақ тұғым. Өзіңіз құптадыңыз, мені батылдық баулады. Ойымды іріккем жоқ. Пікірімді ортаға бүкпесіз жайдым. Сонсоң, олар мені іреді де салды. Жат пиғылды, жабайы ойлы іріткі салған біреу болдым да шықтым.

	Есімнен танып, есеңгіреп отырдым. Еш дәрменім жоқ, сүйікті қоғамыма жатбауыр біреу болып көріндім. Ал Сіз әдейі отқа салып, содан шабыт алдыңыз. Көсіліп сөйлеп уағыз айттыңыз. Мен панасыз жетім сезіндім. Бұрын да бір рет осындай панасыз жетімдікке ұшырағам. Халқымның жауы деп жүрген әкем мен нағашы ағам адал азаматтар екен. Сонда қатты күйзелдім. Жан дүнием күйреп қалды. Әрең дегенде, ақыл-есімді қайта қалыптастырып едім. Тағы да сондай соққы қақ маңдайдайымнан ұрды.» Өзім өксімесем де, үнім өксіп сөйледі.

	«Шырағым, осының бәрін зерделеген көкірегің қалтқысыз таныды-ау деймін. Біздің көбіміз жалғандыққа бой үйретіп алдық. Осындай екіжақты күйдеміз. Біздер де осындай-осындай жалғандықтардан көп күйредік. Сонан барып шындыққа жеттік, шын өмірді қабылдай бастадық»... Ұстазым толғанып отырды.

	«Сонда, енді, жеке өмірлеріңізді қайтесіздер? Осы тағдырды құп алып, екіжүзділік тағдырмен тіршілік кешіп жүре бермексіздер ме?»

	«Біздердің талайымызға жазған тағдырдың жазуы – жартытұлғалық тіршілік. Әй, білмедім-ау соны. «Бөлініп қалды» деген жарты тұлғамыздың өзі жабық, жасырын құранды бөлшек. Іштен тынамыз. Анда-санда әлдекімдерге күңкілдейміз. Күңкілдейміз бе, күбірлейміз бе, әйтеуір, мыңқ-мыңқ міңгірлейміз. Ашық дауыс көтеруге дәрмен жоқ. Қорқақпыз. Мынадай алып әлемге қарсы нендей дыбыс шығара аламыз? Іштей бомба болып жарылатын да шара жоқ. Оны ойласаң – ел жұртың қоса кетеді ғой»...

	Мен шыдай алмадым. Ұстазыммен айтысқа, тартысқа түскім келеді. Тұлғасын да, бүкіл болмысын да жек көре бастадым. Мынадай атағы, құрмет-сыйы, қошамет-қолпашы, т.б. атақ-абыройлары толып жатыр. Ал өз айтысында, көкірек кеудесінде шерменде күй бар екен. Көкірегін өрт шалған сияқтанады. Ел-жұртының тағдырына күйініш білдіреді. Ұрпақтың көбі жалаң, жадағай, біржақты болып бара жатқандықтарына қамығады. Алаңытқан күйіне көңілің иланады, әрине. Әсіресе, халқының арыдан бері қарайғы тарихы мен болмыс-тіршілігі, мәдени жетістіктері, өнер түрлері жан дүниесіне шын-ақ батса керек. «Айта алмаймыз», – дейді. «Жаза алмаймыз», – дейді. «Жинай алмаймыз», – дейді. «Зерттей алмаймыз», – дейді. «Қажетімізге, үлгімізге жаратып, өркендетіп, көктете алмаймыз», – дейді. Күйзелгені де, күңіренгені де шын жағдайын танытты. Бірақ... мына өмірдегі күнделікті іс-әрекеті, қоғаммен, көпшілікпен қарым-қатынасы, тұрмыстық жай-күйі, адамдармен байланысы мүлде басқа. Көңілі тоқ, көйлегі көк, сөйлер сөзі биік, қоғамы ең жоғары сатыдағы ел. Бұл кісі соны уағыз қылып ұсынады. Шәкірттер қағида есебінде қабылдайды...

	«Сонда, енді, біздің болашағымыз қандай? Кім болып жүреміз? Кім болып толысамыз? Кім болып қабылданамыз? Отанымыз қай отан? Қандай елдің ұрпағымыз? Қай елді уағыздаймыз? Қай елдің тарихын зерттейміз? Мақтанатынымыз кімдер»...

	Ұстазым сөзімді бөлді. «Жә, ұқтым бәрін де. Көңіліңнің көншімей тұрғаны бек дұрыс. Мына «интеллигенция» деп аталатын топтың біраз бөлігі осы жегідей құрттың жеміне айналып бара жатырмыз. Әуелгіде біздер де ұранға еліктік. Ұлы құрылыстың қағидаларының бәрін қоғам мен өмірдің бұлжымас заңы деп қабылдадық. Бүкіл әлемді сынап-мінеді, өздерін жариялап, жар салды. Соның бәріне еліктік, соның бәріне сендік. Шамамыз жеткен мақтаудың бәрін біздер де көпірттік. Атақ алдық, дәреже алдық, уағыз жасадық. Қоғамнан әртүрлі жолмен аластатылғандардың бәрін біздер де күстәналадық. Енді сендерге де өзіміздің өткерген жолымызды уағыз қылулымыз. Өзің айтқандай, кім боласыңдар? Қайда барасыңдар? Ел-жұртыңды қалай танисың?..»

	«Біздің бағдарымыз түк анықталмай қалды ғой сонда? Мына қоғамға пайда қыла алмайтынымыз – бекерге арамтерлікке түскеніміз. Өзіміздің өткен қоғамымызды және егжей-тегжейлеуге дәрменіміз және жоқ. Күлімізді көкке ұшырады. Сонда, бұл өмірге еш қажетіміздің болмағаны ғой?»

	Жалындым ба, емініп-емірендім бе – ұстазыма телмірдім.

	«Қажеттерің болады – осы өмірге сеніп, соны дәріптейсіңдер. – Кекеткен, мұқатқан сияқтанды. – Бірақ арғы іштеріңді таза сақтаңдар.

	Бәлкім, архивке пайдасы тиер»...

	Ұстазымның бар өсиеті осыдан аспады. Көкірегім қарс айрылды білем. Үйге келдім де, төсегіме етбеттей құладым. Өзегім өртеніп, жүрегім үзіліп барады. Кең дүние қайта тарылды. Қоғамға деген өкпе-назым қайтадан белгісіздік күйге түсті. Күстаналап жек көретіндей де дәрменім жоқ. Дәрменім де, дәлелім де жеткіліксіз сияқты. Кеше ғана әлемге жарқыраған жарық жұлдыз деп сенген ұлы Отаным еді. Бір ауыз лепірік сөз айтқанның бәріне сендім. Сену ғана емес, күмән туралы ойлаудың өзін өрескел күнә деп сезінетінмін. Ұлы өмірдің әйдік азаматы болуға құлшынғам.

	Сенімім кәміл еді. Рас, әкем мен нағашы ағамның жазықсыз жазаланып, өмірден өксікті күйлерінде өткендерін естігенімде және бір жапырақ қағаз арқылы олардың жай-күйлері турасында қанненқаперсіз хабарлай салғандарын оқығанымда қатты қапаланғам. Өмірге де, қоғамға да, қоғам өкілдеріне де көңілім тас болып қатып қалғандай еді. Жалғандыққа сонда қанықтым. Жоқ, әбден қаныға қойғам жоқ, тек жаным жылады. Қоғамдағы көпірме ұран мен өмір шындығының арасындағы алшақтықты түйсінгем. Сонсоң... Өмірді қайта қалыптастырдық, шынайы шындық жолға қайта түстік деді. Коммунизм құрылысының күрескерісіңдер. Коммунизмнің іргесін өздерің қалайсыңдар деді. Қайта сендім. Қайта берілдім. Желіге бастағам. Еліге бастағам. Сөйтсем... Өтірік өмір... Жалған желік... Негізі жоқ мансап пен бақталастық. Өздері көлеңке мен саяны иемденіп, өмірдің ыстығы мен суығына қалың жұртты айдап салып отырады екен. Өтірік ғалымдар, алдамшы саясаткрлер, жінігіп, жағынып жүрген әр саладағы қайраткерлер... Осындай «таңдаулы топтың» қатарына қосылуың үшін жалған кейіпке сен де түсуің керек. Әйтпесе, өспейсің, өркендемейсің. Жетпейсің, жетілмейсің. «Қай жерден шикілік шығады?» деп сені ғана аңдып-бағып отырған аран ауыздар бірден-ақ саған қарсы өре түрегелуге дайын. Аңсаған арманың қайда қалады? Көп-көп тілектеріңді қайтесің? Ойыңа да, бойыңа да кір жұқтырмас кіршіксіз тазалығыңа қалай опасыздық жасайсың? Ана ұстазым кешкен ғұмырды мен де өткізуім керек пе?

	Есеңгіреп ойым құлазып, басым зеңіп жатып ұйықтап кетіппін. Түсіме әкем кірді, нағашы ағам кірді. «Жер үстінің азабынан құтылдық. Жер астының жұмағында жүрміз. Жоқ, бұл жер – өмірдің асты да емес, үсті де емес. Бұл ара – тіршілік атаулының мәңгілік ме кені. Жер бетінде азап шеккендер бұл арада жұмаққа бөленеді. Қаныпезерлер мен қанішерлердің орны, опасыздардың, тағы басқа ниеті бұзықтардың орындары мүлде бөлек. Біз оларды сырттарынан ғана көреміз. Олар да бізге алыстан ғана көз тігеді. Мойындарына лағнет қамытын киген аластатылғандар. Көргендері азап пен михнат.»

	«Сіздердің іштеріңізде біздің елдің таныс адамдары жүре ме екен?»

	«Көп қой, өте көп. Таныстарымыз да бар. Момақан, шаруақор, адал көңілді адамдардың бәрі осында.»

	«Жер жаратылғаннан бергі жер бетінен көшкен пенде атаулының бәрі ол жаққа қалай сыйып жүр? Тамақ, киім, жататын-тұратын жерлері? Істейтін істері?»

	«Балам-ау, бүткіл әлемнің бәрі Алланікі. Тек алақандай ғана бір алаңының өзіне миллиондаған пендесі сыйып кетеді. Ал шетсіз, шексіз өлшеусіз әлеміне жаратқан жанның қаншасы барса – соншасы сыя бермек. Жаратылған жанның да, жаратылмақ жанның да мәңгілік мекені – жұмақ пен тозақ. Жұмақтағылар көп, өлшеусіз көп. Тозақтағылардың есебі жұмақтағылардан аз. Ендеше, жер бетіндегілердің, яғни, адамдардың, адалдығы да, қасиеттері мен ісқылықтары да әлдеқайда көп деген сөз. Жер бетіне жақсылық сепкен адамдардың саны қаскөйлердің санынан әлдеқайда көп. Бір Аллаға сен. Төңірегіңдегі адамдарға жақсылық сеп. Алла бәрін көріп тұр. Жақсылардың орны жұмақ. Жамандарға тозақта да орын жоқ. Тозақ орын емес, жамандардың жазасы.»

	«Сонда, тозақтағы жаман адамдар мәңгілікке сол тұтқында қалғандары ма?»

	«Иә, жер бетіндегі жамандардың мәңгілік жазасы сол.»

	«Өздерің танитын ешкімді көрдіңдер ме? Өздеріңді жазалағандар, жәбір-жапа көрсеткендер? Біздің қоғамдағы көсемдер? Олардың қайсысы қай бөлікке кетеді екен?»

	«Адамның сыртқы денесі жер үстінде қалады. Жаны мен рухы ғана ұшады. Жерде де емес, көкте де емес, Алла тағаланың өзінің орны бар. Кең, шетсіз, шексіз өзгеше бір әлем.»

	«Рахат па?»

	«Рахат» деген сөз жай ғана ермек. Айтсаң сөзің жетпейтін, көрсең көзің қанбайтын өзгеше бір әлем.»

	«Сонда, жан иелері адам бейнесінде ме, басқа бір тұлғадағы түрде ме?»

	«Олардың тұлғасын өзіміз де айта алмаймыз. Көреміз, естиміз, бір-бірімізді ұғамыз. Ішпейміз, жемейміз. Өз тірлігіміз өзімізде. Бармыз. Мәңгілікпіз. Біріміз бен біріміз кездесіп, бірімізді біріміз тануымыздың қажеті жоқ. Мұндағы жан иелері бәріне ортақ, бәрімен бауырлас. Бәрі біріне-бірі белгілі сияқты. Сондықтан да, оларды қай қалыпта, қандай бейнеде деп ойламайсың. Рахатты тіршіліктің біреуі. Ол туралы ойламаймыз, сезінбейміз. Бармыз. Рахатты дәурендеміз.

	Басқа ешқандай қажеттілікті керек етпейміз.»

	«Ал әртүрлі көңіл көтерер сәттерді қайтесіздер? Ән салмайсыздар ма? Би билеп, күй тартпайсыздар ма? Күрес түрлері, аң аулап, ат жарыстырып, тіршіліктің басқа да қызығы мен шұжығы, тойдуман, салт, жоралғы жүйелері, тіпті толып жатыр. Соның бәрін өткермейсіздер ме? От басы, ошақ қасының, туған-туысқан, балашағаның ләззаты мен рахатын қалай кешесіздер?»

	«Балам, оның бәрі ләззат пен рахат емес, андағы жер үстінің алданыш амалдары ғана. Иә, пенде шіркіннің көңіліне жасалған алданыш, амал ғана. Бір Алланың өзі арнайы ұсынған жұбанышы. Әйтпесе, біріңді-бірің қырып-жойып жеп қояр едіңдер. Аңнан айырмашылықтарың болмас еді. Сол үшін жасаған Алланың амалы.»

	«Сіздер жүрген әлемге мен де барғанымда, сіздерді қалай тауып аламын? Жалғыз өзім панасыз қалмаймын ба?»

	«Бізді сен іздеме. Өзіміз табамыз. Саған жолбасшылықта жүрген бізбіз.»

	«Сонда, бәрің бір ғана кейіптесіңдер ме?»

	«Сыртқы қалпымыз ғой. Жанымыз бен тәніміз бөлек күйде. «Жанымыз», «тәніміз» деген ұғым жер бетіндегілердің ұғымы. Біздің ұғымда «жан», «тән» деген бөлік болмайды. Және біз жердің беті де емеспіз, асты да емеспіз. Тіпті, орта да емеспіз. Айттық қой «ерекше кеңістік» деп. Жер бетіндегі жұртқа көрінбейді ол кеңістік. Кейде өзіміз барып қайтамыз жер бетіне. Сонда қалған туғантуысқан ұрпақтарды көріп қайтамыз. Сырттарыңнан бақылаймыз. Түстеріңе енеміз. Оқыған дұғаларыңа араласамыз. Сендер бізге тілек тілемеңдер. Тілекті өздеріңе тілеңдер. Жер бетіндегі тірі пенденің бәрінің («тірі», «өлі» деген сөз тағы да сол пенде атаулының шығарғаны ғой. «Мәңгілік мекеніне» деу лазым) тілектері, алдымен, жер бетінен көшкендерге арналады. Ол – қате пікір. Тілек те, қабылдық та өздеріңе ғана арналуға тиіс. Алланың көзі қырағы, жер пенделерінің әрбір қате қадамын, жамандық іс-қылықтарын көріпбіліп отырады. Соған орай бағалап, сұрыптайды. Жіберген қателігіне пендесінің өкінгенін, опынып, күйініш қылғанын біледі. Алладан рахым күтіп, кеңшілік тілегенін естиді. Егер әлгі пендесі алдағы уақытта түзелуге бет бұрып, біржолата ден қойса, Алла тағалам кешірім жасайды. Міне, пенделер оғат қылықтарына кешірім сұрап, Алланың кеңшілігіне жалбарынулары лазым. Тәуба мен мұрсатты Алладан сұрасын. Сен де соған мойынсын, балам. Алладан ұзақ ғұмыр тілеме. Рахымын күт. Күнәһар тіршіліктің шырмауына ілікпеуге тырыс»...

	Оянып кеттім. Анам маңдайымнан сипап, басымда тұр екен.

	– Құлыным-ау, ұйқыда жатып қиналдың ғой. Көзіңнен жас пар-лады. Жайсыз түс көрдің бе, жаным. Басыңды көтерші, ұшықтап жіберейін. – Анамның үнінде қамыққан алаңдаушылық бар. Өзім де жайсызданып қалдым. Көңілімде мазасыздық бар. Басымды көтердім. Шешем әлдебір дұғаларын айтып, Аллаға сыйыну білдіріп, басы-көзімді аластап, күбір-күбір етеді.

	Құдайды емес, құдайсыздықты дәріптеп өскен бізге оғаштау байқалады. Аз-кем жеңілейген сияқтандым.

	– Ойыңды жинап, бой сергітші, жаным. Шәй қамдайын. Сыртқа шық. Бетіңді шайып жібер. Сонсоң, екеулеп отырып дәмдеп шай ішейік. – Бір жағынан, мейірімі төгіліп, жан сарайына пана ұсынғандай. Екінші жағынан, бір-бірімізді сүйенішке балап, ойымызды да, бойымызды да бекемдікке жетелегеніміз сияқты.

	Анамның айтқанының бәрін істедім. Ойым да, бойым да ширағандай болған. Үйді айнала бой жазып жүрдім. Ертістің ағысына көз создым. Кең толқып, тереңге шымырлайды. Ағысы да асау туламайды. Буырқанған екпіні бәсең, бірақ қаһарлы. Бүктеп-бүктеп қойнауына бір-ақ жымыратын айдыны анық танылады. Тәкаппар көрінеді, бірақ тұңғиық, ойлы. Ерекше тәуекелге барып, өрлігің мен батылдығыңды шын қасарысқа салып, тайталаса дәлелдеп шықпасаң, өздігінен басыңнан сипай қоймасы анық. Ал қайратың мен қажырыңды көрсетіп, шеберлігіңді мойындатсаң, айдынының төсін жалпағынан төсеп, сүйсіне еркелетеді. Неткен ғажап! Мәңгілік (ең кем дегенде, ғасырдан-ғасырға жететін) тұрғы. Жер тұрғындарының асыраушысы. Әрі асыраушысы, әрі көркемдіктің көзі. Иә, жер бетінің игілігі мен көркемдік көздерінің бәрі ғажайып. Шетсіз, шексіздігі де ғажап! Ойың да жетпейді, бойың да жетпейді. Байлығы мен көркемдігі де ғажап. Тойаттайсың, сусындайсың. Тек, бәрі шектеулі. Табиғат емес, адамзаттың ғұмыры шектеулі.

	Айтпақшы, түндегі түсім мен өмірдегі шындықтың ара жігі қаншалық? Нағыз шындық қайсысында? Бірі – түс. Бірі – өмірдегі шындық. Ал менің сол екеуіне де құлқым жоқ. Жер тіршілігі – баянсыз. Анығы, жер тіршілігіңдегі өмірің баянсыз. Ал ана дүниедегі әлем тым құпия, белгісіз. Ауызекі айтылған сөздің, тыйым мен үрей арқылы, пенденің кесепат қылықтарына қорқыныш үйрілту арқылы, баянды өмір өткеруін уағыз жасау арқылы насихат қылады. Егер баянды, мағыналы, үлгілі өмір өткерсең, о дүниенің мәңгілік рахат кешер тұрағысың. Екеуіне де құлқым жоқ. Ешқайсысының мән-мағынасына жетпегендігімнен емес, екі түрлі өмір де көңіліме ұйымағандықтан, жүрегімді жылтпағандықтан құлықсызбын. Жер бетіндегі жалғаншы, құбылма тіршілік жүрегімді суытты. Ал ол дүниеге қашу, бәрібір, үрейлі. Дегенмен, үмітті.

	Үйіме кіріп, қайтадан төсегіме жаттым. Тағы да ұйқы, тағы да түс. Бұл жолы ешқандай айқындық сезбедім. Төсектен тұрғанымда жүйкем ауру, жан дүнием әрі құлықсыз, әрі қауқарсыз ояндым. Сол күннен бастап денемді де, тәнімді де сырқат меңдеді. Дәрігердің емін қабылдамадым. Ешкімнің ақыл-кеңесіне құлақ аспадым. Пейіл бермедім. Шешем жалынады, жылайды, жалбарынады. Қабылдамадым. Анығы, қабылдауға күш-жігерім жетпеді. Күшжігерім бе, ынта құлқым ба? Өзімді соншалықты әлсіз, дәрменсіз, ынта-жігерсіз сезіндім. Өмірді керексінбедім. Қандай өмірге ұмтылғаным жөн? Не үшін ұмтылам? Бұл өмірден қашқанда ол дүниеге барып тұрақтауым керек пе? Біржолата. Мәңгілік тұраққа. Қызық та сонда, рахат пен байыз да сонда. Жоқ, ол жаққа да құлқым жоқ. Күрес, жалындап жанған мақсат, адамзаттың игілігіне арналған іс пен әрекет. Егер бәрі уақытша, бәрі өткінші болса, күрес үшін, мақсатмүдде үшін, рахатты өмір үшін жанталасудың мақсаты не? Жоқ, менің пікірім – таяз пікір. Негізсіз, күйрек, тұрақсыз пікір. Жер бетінде адамзат жаратылғаннан бері мыңдаған, миллиондаған данышпандар мен дара тұлғалар ғұмыр кешті. Ақыл-ойларымен адамзатқа ұрық септі, өнерлерімен рахат пен ләззатқа бөледі. Тек қана солардың сепкен ақыл-ойларының арқасында ғана адамзат осындай барлық пен байлыққа жетті. Рас, адамзат көп-көп шығынға ұшырады. Неше қилы індеттер, аштық, қырғын соғыс, табиғаттың жойқын апаттары... Бұлардың бәрі ақыл-ойдың ой-өрнектері емес, әрине. Бәлкім, ақыл-ойдың жетімсіздігінің салдары шығар. Иә, емі жетіспеген індет тер мен апаттар. Ал табиғаттың тосынына адамзат та тосқауыл тоса алмайды. Ондай тосындардан құтылудың, жансақтаудың жолын ғана іздейді. Қарсы әрекеттің бәрі дәрменсіз. Табиғаттың апаттарын болдырмаудың еш амалы жоқ. Тек, жансақтаудың ғана жолын іздейді. Демек, Алла тағаланың ғана құжырындағы амал ма? Алла тағала ондай апат амалды неге жібереді? Бейкүнә пенделерін неге қырып-жойып, қырғынға ұшыратады? Бейкүнә, әл-дәрмені шамалы, қорғансыз көптің сорын қайнатады. Зар тұтады, азын-аулақ қысқа ғұмырлары қара түнекке айналады. Пендесінің еркі де, құқы да бір Алланың қолында тұрған жоқ па? Ендеше, кеңшілігі қайда? Таршылығы несі? Қаныпезер, қанқұйлыларға ғана көрсететін кеп емес пе?

	Мен неғып «Аллашыл» болып кеттім? Жаратылыс пен сырсыпатыма жетілдім бе әлде қараңғылық шырмауынан шыға алмаған шырғалаң маубастың бірімін бе? Алланың өзінің көкірегіме жазған күйі ме? Алланың көкірегіме жазған күйі мен қоғамның санама сіңірген сипаты бір-біріне мүлде кереғар түсініктер. Әуелгіде қоғамдық санаға әбден-ақ бауралғанмын. Мен ғана емес, қоғам өкілдерінің көпшілігі (тіпті, бәрідерлік), сол әуенді әуендеген. Ұрандайтын ұлы идеяларының бірі еді. Қоғам санамызға сіңдірді. Дәлелге жүгіндірді. Қарсы ғылым ұсынды. Шындық қылып қабылдатып, жеңісін үстем етті. Біздер ешқандай күмән келтірмегенбіз. Сонсоң мен көне дәуірді барладым. Аңыз ретінде ғана ұсынды. Әрине, өткен өмірдің негізіне алған біздің қоғамның ғылыми бір мысалы еді. Аңыз-әңгіме деп бағалайтын. Ал Алланың жөнін де, жолын да «шалағай сенім», «шала сезім» деп келеке қылды. Біздер де сол жолды қалтқысыз қабылдағанбыз. «Ұранымыз осылай» деп жар салдық. Ал мен қалай ауытқып кеттім? Алланың аты аузыма негізгі сенім болып қалай түйінделді? Білмей қалдым. Әйтеуір, көкірегімді жаулап алды. «Жаулады» дегенім – күпірлік шығар, көкірегімді сенімге бөлегені анық еді. Ертеңінде екіжақты күйге түстім. Мына тіршілікті де, о дүниелік жалғанды да түк қапер қылмадым. Екеуіне де жолағым келмеді. Екеуінен де қашқым келеді. Сонда... қайда қашам? Қайда барам? О дүние соншалық рахатты дәурен болса Қорқыт бабам жанын қоярға жер таппай неге қашты? Иә, о дүниеге ынтық болып аттанғандар жоқ-ақ шығар. Бар болса, азын-аулақ қана. «Мына жарық дүниені қиып, құштар тілекпен, өз еркімен ынтызар кеппен аттанды» дегенді естімеген-ақ шығармын. Тек, бала-шағасын өрбітіп, «асарымды асадым, жасарымды жасадым» дейтін тоқтам шақтың тәубасына келгендер ғана ұмсынып жатады. Бұлары, енді, ол дүниеге білдірген ынтызарлықтары емес, «бала-шағаның алдында кетсем» деген ақ тілегі. Ал менің қалауым... Қалауым емес, тоқыраудың амалсыздығы. Иә, о дүниенің рахатына да құштарлығым жоқ, бұл дүниенің қызық-шұжығына да ешқандай ынталы емеспін. Сонда...

	Сонда... Бұл тіршілікке келмей-ақ қойсам ет-ті. Көзтүрткі қақсоқта өстім. Сол жасқаншақтық бойыма ұялап, көңілімді тұқыртып тастады. Өскем жоқ, өсіп келе жаттым. Арадік-арадік қана жалт етіп жалын шашып, жарқ етіп көрініп қалатынмын. Бірақ онымды құп алған құптаушылар жоқтың қасы еді. Дақпыртқа ілесіп, ортақ ұранды ғана уралассам, бас шұлғуға бәрі құп. Өз әуендерінен өзгерсең-ақ араша талауға даяр. Менде күрескерлік жоқ. Күрескерден көрі оңаша мұңыммен оқшауланғанымды жаным қалайды. Езіліп, елжіреп, мұң мен зардың ішкі үніне оранып қана жүрсем... Мұңым – ашыла алмаған аңсауым мен арманым. Зарым – өзіме деген өкпем. Белсенділікке бара алмай, қарсы топты жасқап тастай алмай, құр жабырқаймын. Жабырқауым ішкі зарға айналады. Өмірдің басқа күйлерін аңсаймын. Әсіресе, мақсат пен махаббат. Осы екі ғажайыптың құрбаны болсам... Жоқ, құрбаны емес, белсендісі! Беделдісі! Күресімді қай бағытқа арнаймын? Әйгілі қоғамның әлемдік даңқы үшін бе? Басқа қоғам атаулының бәрінен даңқы мен абырой атағы артып, бәріне айбынын танытып тұруы үшін бе? Айбынын танытып, атағын әйгілеуді мансұқ ететіні анық. Сол дүрмекке мұның да қосылуы қажет екен. Қажет қана емес, парызы, мүддесі, сүйіспеншілігі еді. Бірте-бірте сол құндылықтарының бәрі азая берді. Азайып келеді. Алдымен, өмірдің өзі көңілін қалдырды. Сонсоң, обал-сауаптардың ара жігі мен өмірдің мән-мағынасын зерделей бастады. Көбіне-көп, өтірік өмір мен жалған ұраннан жеріне бастады. Жерінген сайын жүрегі суынып, көңілі құлазыды. Қоғамнан бөлінгісі келді. Бөлінгісі ме, безінгісі ме? Иен аулаққа безінгісі келді. Қайда безінеді? Қалай жүреді? Нені паналайды? Не бітіреді? Басқа ел бұдан да асқан құбыжық. «Адамға адам – қасқыр» деседі. Демек, өмірде дерек жоқ, қоғамда бәтуа жоқ. Сонда, баянды тіршілік, ләззатты ғұмыр еш жерде болмағаны ғой. Сүйікті жар, мейірімге бөлеген бала-шаға... Жүрегіңді елжіреткен ата-ана... Жан азығыңа соларды ғана балап, тіршілігіңе соларды ғана малданып, тоғышар, тоқпейіл ғұмырды қамсыз, қаперсіз кешіп, ғұмырын тек тәубаға ғана арнау – қаншалықты ғибратты, қаншалықты уанышты? Қандай қоғам ондайға пана бола алады? Әрі пана болатын, әрі қорған болатын қоғам қайсы? Қоғамда тудың, қоғамның есебіне енесің. Қоғамның есебіне ендің-ақ – бітті, тұтқынысың. Біреулер сол қоғамның туын көтереді. Біреулер мақсаты мен парызы – сол елдің арнауы деп біледі. Сол тұғырға бұл да жанын да, тәнін де арнап-ақ еді. «Көгінде жарқыраймын» деп сенген. Енді, міне, көкірегін қайғы торлады. Күннен-күнге көңілін бұлт торлап, торығу мен жабығудың құрсауына түсті.

	Иә, құрсауға түскен мен емеспін, менің болмысым мен табиғи жаратылысым. Санам болмысым мен табиғи жаратылысымды билегісі, ықпал жүргізгісі келеді. Бірақ билей алмайды, шамасы жетпейді.

	Санамның ырқына болмысым мен табиғи жаратылысым көнбейді. Демек, жүрегім мен ынтам да болмысымның ырқында жаншылғаны ғой.

	Өстіп, әрі-сәрі жылбысқа күйде біраз жүрдім. Ұнжырғам түсіп, ынта-жігерім басыла берді. Өне бойым езіліп, елжіреп, ештеңеге құлықсыз күйге түстім. Тіпті, кейде еш шара таба алмай, дәрменсіз құлазуға беріліп жылап алатынды шығардым. Анам қоса жылайды. «Мұндай дәрменсіздікке қайдан ұшырадың?», – дейді. «Қапа мен құсалыққа қайдан душар болдың? Әлде, біреу-міреуге көңілің құлады ма? Әлде, оқуыңа бір кінәрат ілінді ме? Нендей кептің әсері, құлыным-ау?» Жалынады, жалбарынады. Жылап-сықтайды. Айналып-толғанады. Бірақ селт еткен көңіл менде жоқ. Сүлесоқтық, немқұрайдылық, құлықсыздық емес, басқаша бір түсініксіз құбылыс. Тұлға бойыңның бәрін жер тартып, жер жастанып барам. Бей-жайлық, бәрібірлік өне бойымды түгел жайлап алған сияқты. «Қандай күйден, қандай кептен болса да, әйтеуір, құтылсам екен» деген аңсау тілек бар. Неден құтылам? Қайда барам? Қандай күйді қалаймын? Әйтеуір, белгісіздік.

	Анам зорлық пен жалбарынудың тәсілін қабат жасады. Ақыры, қолымнан жетелеп дәрігерге апарды. Дәрігер дәрігерліктің талай амалын қолданды. Тексерілудің барлық түрінен өткіздіртті. Жоламауға, қашқалақтауға тырыстым. Шешем жанымды қоймайды. Шешемнің ығына еріксіз жығылам. Дәрігерлер, бәрібір, ештеңе таба алмады. «Іш құрылысыңның бәрі сау», – дейді. «Мүше-мүшең аман-есен», – дейді. Ұйқым мен тамағымды сұрайды. Мен: «бәрі де қалыпты» деймін. Шешем кимелей жөнеледі. Түн баласында ұйықтамай шығатынымды, тамаққа да құлықсыз, зорлықпен ғана тиіп-қашып ішкен сияқтанатынымды қазымырлап айта жөнеледі. Тақ бір, маған шара қолданудың әсерін, қалайда, аяқсыз қалдырмауды әрі өтініш қылып, әрі ескерту есебінде ұсынады. Дәрігер аңтарылған күймен бетіме қарайды. Басын шайқайды. «Жігітім, сен жас бала емессің, жігітсің. Өзіңе өзің кесел жасама. Мұның кімге қасарысқаның. Өле қалсаң құба-құп. Өле алмасаң – бекерге қор болып кетесің. Ауру болып өтесің, қор болып кетесің. Шырағым, қияли ойды, қолың жетпеген арман мен аңсауды азайт. Азайтқан емес-ау, мүлдем лақтырып таста. Денің сау, күш-қайратың бойыңда. Жақсылықтың бәрі өз қолыңда.» Дәрігер жігіт әрі жігерімді қайрады, әрі үмітімді өсірді. Сөйтіп, маңдайымнан сипап, үйге қайтарды.

	Көңілім көншімеді. Онан сайын құлази түстім, жаным жасыды. Өзіме өзімнің жаным ашыды. Өмірде панасыз, жігері – құм, аңсауы бұлдырсыз біреумін деп сезіндім. Жасындай жарқылдап, болашақты киіп-жарап, өмірдің өзімен шайқасып неге жүрмеймін? Сонда кіммен шайқасам? Жалған өмірмен бе? Жалғаншы қоғаммен бе? Әлде, жанымды өтірікке жалғап, жалған жымиып, өтірік ұрандап, өршелене өрекбіп, кеуде соға өлерменденіп өмірден қалыспауым керек пе? Иә, арыңды жалдап, күшіңді күрпілдетіп, көпшіліктің санатында күн өткізе алса...

	Ертеңінде бұрынғыдан да әлсіреп, қалжырап қалдым. Институтта Аруқыз алдымнан шықты. Жайдары. Жадыраңқы. Мен сәл ғана икем білдірсем-ақ құшақтай алуға пейілді сияқты. Бірақ қырсау көңілім елп ете қоймады. Екі қолым екі жанымда салбырап, сүлесоқ қана басымды изедім. Қолын өзі созды. Аман-саулықтың ғана рәсімі емес, сезімнің толқынды сәтін билей алмай тұр. Саусақтарымды алақанына қысты. Мен бәрібір сүлесоқ қалпым. «Не болды саған?» – дейді. Қолымды сілкіп-сілкіп қойды. Басымды шайқадым. «Жайшылық» деген сөзімнің нышаны. «Ылғи осындайсың. Дұрыс істемей жүрсің», – деді. Өкпесі, назы, ұрысқаны – бәрін білдірді. Қолымнан тартқан күйі аудиторияға жетеледі. Қадалған көздер бізге тесілді. Жігіміз жымдаса қалғанына бәрі таң. Әрине, жігіміздің жымы бұрыннан-ақ бәріне де жария көрінетін. Бірі іштей сезеді, көбінің көз қиықтары түседі. Екеуміздің бір-бірімізге арналған сезім ұшқынымыз жарқ етіп қалатын сәттер жиі кездесетін. Жиі емесау, сезім мен ынтызарлық күйі үнемі төгіліп тұратын. Жанымыз жайланып, көңіліміз балбырап шыға келуші еді. Жоқ, жылуы аз, үйреншікті сөздер. Рас, әке мен ананың бәрінің басынан кешкен сезім толқындары осылай шығар. Бір-біріне көңіл білдіру кезеңі осындай құйынды сезімнен өтті, әрине. Қарапайым тілмен, сөз жетпейтін толқынмен сезінді, әрине. Дегенмен, әркімде әртүрлі құбылыстың бары анық. Жүрек басқаша соғады. Көңіл өзгеше түйсінеді. Ләззаттың нұры да сәулесіне басқаша бөлесе керек. Біз өзімізді тап осылай сезінетінбіз. Кеудеміздегі күйіміз де басқа, сезім толқындарының жыры да бөлекше деп бағаладық. Тек, аузымыздан әлі сөз шыққан жоқ. Құштарлығымыз бен ынтызарлығымызды өліп-құшқан ыстық құшаққа, көңіл тоғаятын қылыққа айналдырғамыз жоқ. Аңсаудан әлі аспаған сезімдердің өңін жалаңаштаудан сескенеміз. Іштей түйсігіміз әлі жұмбақ сияқты құпия деп білеміз. Әрі құпия, әрі именшек.

	Өзімізден өзіміз именеміз. Бірімізден біріміз сақтанамыз. «Мұның не? Менің қылығым қарындастық ілтифаттың нышаны еді ғой» десе, тұйыққа тірелгенім ғой деп мен қорғақтаймын. «Бір-екі жас үлкендігі бар, аға орнында ілтифат көрсетіп жүрген көргенді азамат тоң-торыс дағдарса қайтем?» деп Аруқыз да тайсақтап жүруге тиіс.

	Ақыры, тосын сезімді өзі ағытты. Менен шығар ешқандай пәрмен жоғын әбден-ақ аңласа керек. Сонсоң, сезімнің сырын өзі ағытты.

	Қолымнан жетектеген бетте тап ортадағы партаға отырғызды. Әдейі бос қойғызған сықылды. Әлде біз кірген бетте-ақ басқалары орын босатты ма екен.

	Екеуміз қатар отырмыз. Жалтақтап бетіме қарайды. Жалтақтай ма, жаутаңдай ма? Әйтеуір, көңіліме түйткіл жүгірді. Менің құлықсыз құлқымды басқалар да түйсінсе керек, аз-кем бағжиды да, бәрі де өз беттеріне жайылды.

	– «Сен неге бүйттің?» – Аруқыз құлағыма сыбырлады. Жақтыр-мағаны да, жанашыр күй танытқаны да ортақ. Жанашыр күй танытты. Алаңытып отыр.

	Мен құлықсыз күйімнен айнымадым. Ақталмадым, түсіндірмедім. Сезім де білдірмедім.

	– «Мұның – келісімсіз, – деді. – Әлде мен ылғи да қасыңда бо-лайын.» – Еңкейіп келіп одан да ақырын сыбырлады.

	Мен сөздің парқын ұға қоймадым. Жай ғана білдірген сөз сыңайы ма, әлде, көңіл ықыласының сая таба алмай сарқылған тұсы ма? Түсінбедім, парқына жетпедім.

	– «Жоқ», – дедім. Жақтырмаған кейіпте басымды шайқадым.

	– «Біраз уақытша ғана», – деді. – Шешейге көмектесем. Сол кісімен бірге болам. – Шын пейілі екен. – Сен басқаша ойладың». – Жымиып бетіме қарады.

	– «Біржолата келін болып кіріп алар деп қорықтым.» – Мен де жымидым.

	– «Жоқ, әзірге қорықпа. Оқуды бітірейік, сонсоң өзім-ақ ба рам.» –Тағы да бетіме қарады. Бұл жолғысы шынайы сөзі сияқты.

	– «Неге өзің барасың?»

	– «Сен тағы да жүріп аласың ғой. Ойланасың. Толғанасың. Тексересің». – Тым ойнақы сөйледі. Қолымның сыртынан сипады. Қолын алақанымның астына сұғындырды.

	«Тағы да» деген сөзінің төркінін енді ұқтым. «Сенің өздігіңнен талпынар ешқандай қимыл жоқ» дегенді ұқтырғаны.

	Екеуміз де күліп жібердік. Маңдайымыз өз-өзінен түйісе қалды.

	Мына шарай жұрттың алдында тез тартындық. Әйтпегенде...

	– «Тағы да мен»... – дедім.

	– «Иә, тағы да сен,.. – деді ол. Жымиғаны емес, өкінгені сияқты еді. «Неге сен бастамайсың? Неге батылдық көрсетпейсің?» дегені.

	Жұмсақ сипап саусақтарын қыстым. Жүрегі елжіреп, көңілі балқып сала берді. Басын әкеліп иығыма сүйеді. Айнала сұқтанған тесірейген топтың шарай ортасында отырмын деп еш қапер қылсашы.

	Қысылып-қымтырылып жұрттан ұялып барам.

	– «Аруқыз, ұят болады», – дедім сыбырлап.

	– «Ұят болмайды. – Еркелей сөйлеп өзіме қарай бұйыға түсті. – Өз еркімізді өзімізге берсінші осы көпшілік». – Үні қатқыл әрі қаттырақ естілді. Мен ымбаласам, онан сайын ерегісе түсетін сықылды.

	Отырған көпшілік, шындығында да, жасқанды. Жүздерін ары бұрып, жанарларын тайдырып әкетті.

	– «Әне, бұлардың емі – осы. – Аруқыз қайтадан еркелей сыбыр-лады. – Сен енді ширап жүрші. Еңсеңді көтер. Ешкімнен, ештеңеден жасқанба. Еркін сөйле, көтеріңкі көңілмен күліп-ойна. Мені көңілдендір». – Әрі еркеледі, әрі наз қылды. Сәл-сәл өктемдігі мен ақыл-кеңес ұсынуы және бар.

	Менің де жүрегім тебіреніп, жан дүнием құшырланды. Ынтықтығым құштартып, барлық ықылас-тебіренісім ақыл-есімді буып, бой-бойымды билеп бара жатты. Ғашықтықтың отына күйіп, сезіміне балқи елтіген деген осы шығар, сірә. Еркімді әрең биледім. Мына дүйім жұрттың көздері мен көңілдері тежеді. Кейінгі кездегі ой жүйем мен табиғи болмысым көлденең тұрды. Сонсоң, алдағы күндерімнен қорықтым. Алдағы күндерімнен де, жылдарымнан да қорықтым. Өзім үшін емес, Аруқыз үшін қорықтым. Сірә, мен бұл өмірден көшетін шығармын. Жүрегім дір ете қалды. Өмірден кеткім келмегені ғой. Өмірді емес, Аруқызды қимағаным. Сонда, көретін қызығым қаншалық? Аруқыздың махаббаты... Бәлкім, ұрпақ өсірем... Сонсоң? Өмірге берерім? Еліме үлесім? Жалғандық... Өтірік іс тындыру... «Істеген ісім оңынан келіп мадақ, марапат естимін» деген әуселесі де жоқ емес. Сондай сәттерде жан дүниесі шыдам тауып қалай тұра алады? Мадақты малданып, мақтанға қоқиланып күн кешіп жүре ала ма? Ұйқы ұйықтап, күлкі күліп, көпшілікпен жаймашуақ сөйлесіп жүре ала ма? Жарыңмен қалай жадырайсың?

	Басқаларына қалай ақыл-тәрбие айта аласың?

	Көңілім қайта толқыды. Жүрегім қайтадан лоблыды. Ұнжырғам түсіп, еңсем басыла қалды. Сірә, алақанымдағы Аруқыздың саусақтарын кері сырғытсам керек, бетіме бұртия бағжиды.

	– «Мыналардан ыңғайсыздандың ба әлде жасқандың ба?» – Жақтырмай қалған сияқты.

	– «Жүрегімнен ыңғайсыздандым, болашағымнан жасқандым.» – Өзіме өзім күңк ете түскендей болдым. Күңк ете түстім бе, қоңқ ете қалдым ба, әйтеуір, жағымсыз сөйледім.

	Аруқыз қолын тартып алды. Қабағы кіржиіп, өңі бұртиды. Мен де оншалық қузай қоймадым. Көңілін суытуға бекіндім. Менің енжарлығымды, еш құлықсыздығымды ұқсын деп бекіндім.

	Жібімеген осы қалпымда үйге қайтқам. Ертеңгісін төсектен тұра алмадым. Өне-бойым дел-сал. Көңілім, жүрегім, жан дүнием – бәрі жаралы. Соншалық бір күйректік күйге түсе қоймаған сияқты едім. Қайта, Аруқыз алғаш рет ыстық махаббатын білдірді. Аңқылдақ, ашық, еш қипыжығы жоқ, бүкпесіз қалпы. Алғаш рет махаббаттың сезіміне бөленді. Жүрегі жырлады, жан күйі толқыды. Елпілдеп, еркіндеп кетіп еді...

	Дәл сондай сезімдерді менен де күткен. Мен қайырым жауап қайтара алмадым. Бойым тебіренді, әрине. Бойым тебіренді, жүрегім еміренді. Ішкі жан дүнием елжіреп бара жатты. Бәрібір, құштартып, құшырланып сезімімді төге білмедім. Бойкүйез, енжар, екіжақты, шешімсіз қалпымнан шыға алмадым. Осы бір әрі сүлесоқ, әрі дәрменсіз күйім өне бойымды онан сайын езіп, тұғыртып жіберді. Келген бетте төсекке құлағам. Сол бойымда қайта көтерілмедім. Дәрменсіздік торлады. Шарасыздық меңзеді. Бей-жай күйге түстім. Құлықсызбын. Үмітсізбін. Үміт ететіндей қалауым да, тілегім де жоқ.

	Ертеңгісін үйге Аруқыз келді. Келген бетте қолыма жабысты. Қолымнан сүйді. Маңдайыма алақанын басты. Екі көзінен жас парлады.

	– «Дұрыс істемей жүрсің сен. Ылғи да дұрыс істемейсің. Енді...» –Өксіп-өксіп жылады. Өкініші кеткен өксігінің мұңы мен зары кеудесін өртеп бара жатқандай еді. Кеудесін өртеп, жанын шағып, жүрегі езіліп бара жатты. Еш уақытта қайта уанбайтын, өмірбақи зарын шегіп өтетін, өкініші өшпейтін өксік. Еңіремейді, өксіп жылайды. Сол өксіктің өзінен-ақ кеудесі күңіренеді. Енді ғана бойжеткен кіршіксіз қыздың кеудесінде мұншалық өксіктің соншалық күңіренуі пенде шіркіннің сай-сүйегін сырқыратады. Мен өзімнің қыл үстіндегі қылпылдаған күйімді емес, Аруқыздың енді ғана басталған өмірін, сол өмірді ой мехнатымен кешетін ұзақ ғұмырының зарын ойладым. Жаным ашыды, қабырғам қайысты, жүрегім қарс айрылды. Дәрмен қылар лажым да жоқ, жармаса қояр бұдырым да жоқ.

	– «Сен мені енді көксеме. Іштей көңіліміз ұнатты. Бірер рет қана қол ұстастық. Сезім толқындарына жан күйіміз елтіп, еріп үлгерген де жоқ. Бәрі де басылады, суиды. Өзіңді жасытпа.» – Теріс қарап кеттім.

	Аруқыз күштегендей иегімнен тартып, бетімді өзіне бұрды. Кірпігін шылаған жас тамшылары мөлдіреп-мөлдіреп бетіме тамды. Бетіме тамған бойда төмен тайғанап, екі езуіме ұялады. Дәмі кермек, өзі сап-салқын. Салқындап қалған ғой.

	Көз жасын маңдайыма сүртті. Сүрткен жоқ, әрине. Маңдайымнан еміне сүйді. Маңдайын маңдайыма басты. Жанарынан жас төгіліп жатыр. Қыстыға солқылдайды. Көкірегі қарс айрылып, ыстық жалын бет-аузымды күйдіріп барады.

	– «Неге өстідің?» – Өкси күрсінеді.

	– «Шамам жетпей қалды. Өзіме өзімнің әлім келмеді.» – Аруқыздың құлақ түбінен деміге күбірледім. Үнім сап-салқын, құп-құрғақ.

	– «Сенің басыңа түскен пәлендей азап та, жүк те жоқ еді ғой. Жай ғана пенденің бірі есебінде бір ғұмырды ыңсыз-шыңсыз өткеріп шығуға болар еді ғой. От басы, ошақ қасы да қанағатыққа жарар еді».

	– «Менің маңдайма жазылған арнауым мүлде бөлек, мүлде басқа үлес еді. Соның бәрін қыршынымнан қиды. У мен дертке толған көкірегімді езіп, жаншып тастады. Ешқандай қиянат көрсетпесе де, өтірік пен жалғанның қиянатына шыдай алмадым. Өтірік пен жалғанның ішінде қалай ғұмыр кешем? Қарапайым тағдыр пешенеме жазылмаған үлес. Күресіп өтуге дәрменсізбін. Күрестірмейді.

	Сондықтан»...

	Аруқыз саусақтарымен аузымды баса қойды.

	– «Мен де барам. Мені де ала кет. Қол ұстасып бірге жүреміз.» – Жалынғандай ма, ұсыныс қылғандай ма, әйтеуір, тілек білдірді.

	Мен езу тартып жымидым.

	– «Менімен сенің тілек, қалауымызға көнбейтін құбылыс қой бұл. – Сәл-пәл қалжың айтқандай едім. Қайтадан салмақты қалыпқа көштім. – Маған да, мен душар болатын әлемге де қызықпайақ қойшы. Өмірің – алда, тағдырың – қолыңда. Тіршіліктен де, ғұ мырдан да жеріме. Мені шағын естелік есебінде ғана есіңе ал. Көксеме, өксіме. Бәлкім, бір балаңды менің атыммен атандырарсың. Жоқ керегі жоқ. Өйтпей-ақ қой. Тек, өзің бақытты бол. Менің тілегім де, батам да осы болсын. Қош, Аруқыз.» – Қолымды ұсындым, ол алақанымды ұстай алды да, маңдайына басты.

	– «Маңдайыма өмірлік таңбаң болып басылсын. – Еңкейіп келіп маңдайымнан сүйді. – Бұл – саған қалдырған өмірлік таңбам. Әйтпесе, сен мені ұмытып кетуің кәдік. – Қалжың білдірген сыңайы. Әрі қалжың білдіргені, әрі мені де, өзін де жұбатқан көңілі. – Жоқ, қайтпайыншы. Ала кетші мені.» – Шын жалынды. Шын жалбарынды. Менің тілегім мен құзырым Алланың өтеуіне жүретіндей қолқалады.

	Мен не дейін? Не айтайын? Іштей ғана қоштасып жатырмын. Алланың құзыры да, іске асыруы да сол Алланың өзінің қолында ғой. Ең қисынын да, қиюын да келтіруі – менің жан-күйімді оңалтып жіберуі болар еді ғой. Әй, бірақ менің жан-жүйемді торлаған құрсау құдайдың ісі емес, қоғамның, қоғам басқан зілдің ісі еді ғой. Қоғамның шектеп, езіп-жанышқан қазіргі құқайы емес, болашақта көрсетер көресім.

	– «Үйіңе қайт.» – Өтініш емес, бұйрық емес, тілек те емес, амал-сыздықтың ескертуі еді.

	Көз жасын сүрткен жоқ, шыға жөнелді.

	Мен қол-аяғымды созып, түзеліп жаттым...

	* * *

	Жаңабектің жазбалары осымен үзіліпті. Үзілген күнделік жазбасы ма әлде өзінің жаны ма? Екеуінің де үзілген жері – осы. Сонау басталғаннан бері естіген, пәлендей жаңалық құбылыстары мен тағдыр-тіршіліктің оқыстарына соншалық құбыла қоймаған көңілім әрқилы қобалжулар кешті. «Өмірден неге кетті» деп ойладым. «Өмірден неге кетті? Не үшін кетті? Әлі ақыл тоқтатып үлгермеген жаңа өспірім балаң жігіт мұншалық тұйыққа неғып тіреле қалды? Жалғандық пен лепірме ұранға жан-күйі майрыла қоятындай күйге түсіп үлгерді ме? Жаны мен тәні ауыра қалды ма? Әлде психикалық құбылыс па? Құбылыс емес, ауру. Жан ауруы. Әкетіп бара жатқан түгіне түсінбесең де, жан азабына ұшырағанын ұғасың. Дәл өзі айтқандай себеп, салдарына жете қоймасаң да, сол құбылысты басынан кешкенін естисің.

	Естімесең де, оқисың. «Жалған» дегің келеді,, бірақ шындығына санаң иланады...

	Сонымен, жаңа өспірім бозбаланың өмірден баз кешуінің себебі мен салдарын қалай түйіндейміз?

	Ол өскен ортада біз де өстік. Рас, жетімдік көріпті. Әкесі «халық жауы» атанып көзтүртті болып өсіпті. Нағашы ағасы байдың баласы. Мұндай кепті кигендер көп қой. Өле қалған ешкімі жоқ. Қоғамға кек сақтап, құсаға ұшырай қалғандары да шамалы. Әркім өз тірлігін өзінше талшық етуге тырысты. Қоғамның заңына бағынды, тәртібіне көнді. Жүктеген міндетті қал-қадірлерінше атқаруды әркімі-ақ жүйе қылды. Ал мына баланың (бала ғой, әрине) іс-қарекеті, тіпті, тосын. «Тосын» деу – мынадай ісіне жай ғана айтылған сөз. Ерекше бір құбылысты танытса керек. Жойқын құбылыс. Тосын құбылыс. Басқа ешкімнің санасына да, түйсігіне де мұншалық қалыпта кіре қоймайтын құбылыс. Мұншалық күйде қоғамнан қашу, қашу ғана емес-ау, қоғам мен өмірден құтылудың бейбіт жолын табу – қандай ұтымды шыққан. Жоқ, өмірден құтылудың жолына түсу – соншалық бір ерлік болмаса керек. «Өмірден құтылу» ма? «Өмірден өту» ме? Жер бетінде туып, өмірден жоғалғанның бәрі – өмірден өткендер. «Алла тағаланың құдыреті сол», – дейді. Алланың ақ өліміне жатады. Анығы, Алланың жіберген ақ өлімі. Ал мына баланың өліміне Алла тағала қаншалықты қатысты? «Бәрі бір Алланың қолында», – дейді. Тым ұшқары келісімпаздық емес пе? Сынған қурайды да бір Алланың құдыретіне балайды. Дәрменсіздікке жетелеудің түрткісі емес пе? Тым ұсақ-түйекке, тым әлжуаздыққа табындырып қоюдың көрінісі сияқты танылады. Тағдыр душар еткен төтенше құбылыс болса, пенденің қолынан келмейтін жойқын күшке еріксіз табынған пұшаймандық болса, тағы осылар сияқты жеке пенденің өз күшқуаты жетпейтін, ырқына бағынбайтын, амал-әрекетіне көнбейтін істерге Алладан пәрмен сұрау Алланы мойындау ғана емес, оның құдыретінен қорқудың нышаны. Пенде шіркін тағдырдың алдында дәрменсіз. Сонсоң, жалынып, жалбарынар тұлға сол ғана.

	Өз тұжырымдарымнан өзім ұялдым. Әрі ұялдым, әрі қолайсыз күй кештім. Материалистік жолдың арнасындағы адамға жат қызатынмын өзімді. Ой-санам, құбылысты қабылдауым мен түсінік жүйем Алланы мойындамайтын топтың сенімді өкілімін. Тек, кейінгі кездері көңілім қобалжитынды шығарыпты. Аллаға күмән келтірген райыма саңылаулар жүгіре бастаған сықылды. Кейде көңіліме лық етіп өз-өзінен Аллаға сыйынып, тәубаны таңдайым тақ еткізе қоятын шақтары жиілей бастады. Әлденеден көңілім сескене ме, санамда қорқыныш пен үрей бар ма, әйтеуір, табансыздық басым. Аллаға сыйынып, тәубаңды үйіріп тұрмасаң, жазым ба, жазалану ма, қас пен көздің арасында әлдебір қиянатқа ұшырай қалуың әпсәтте. Осындай жазымнан да, жазаланудан да қорқасың. «Өзімнен болды. Өзімнің қылғаным» деп, өзіңе-өзің жаза ұсынсаң, тәңірді де, тағдырды да жазғырмас едің ғой. Алайда, өзіңнің түк кінәң да, күнәң да жоқ сәттер көп қой. Өте көп. Өзіңнен жазық жоқ. Жасай қояр – шараң, істей қояр әрекетің және жоқ. Құр шермендесің. Көкірегің өртеніп, жан дүниең күйіп-жанады да қояды. Амалың құрыған шарасыздықтан барып бір Аллаға ғана жалбарыныс жасайсың. Сыйынатының да, жалбарынатының да, жәрдем тілейтінің де бір Алланың өзі. Жәрдем тілейсің, рахым күтесің. «Бар ма? Жоқ па?» Материалистік ғылым жүйелері «жоқ» деп дәлелдейді. Дәлелдеріне ұсынатын ғылыми жүйелері баршылық-ақ. Дарвин ақсақалдың әрі ғылыми, әрі тәжірибелік дәлелдері, тіпті, ерекше негізді көрінеді. Басқа да, ғылыми жолды бұлтартпас дәлелге алатын ғалымдар баршылық. Көп-ақ. Қоғамның дамуына да, ғылымның өркендеуіне де үлестері аса көрнекті. Адамзат сондай ғалымдар мен ғылымның арқасында жетілді. Жетілді, жетікті. Әлем мен дүниенің қыры мен сырын ұқты. Көкке шарықтады, мұхитқа сүңгіді. Жер қыртысын қопарды. Сөйте тұрып, ол дүниенің сыры мен құпиясын ешкімі шеше алмайды. «Ондай дүние жоқ» деген жалпақ шешім шығарды және соған озық ғалымдардың көбі сенді. Көпшілікті сендіруге тырысты. Коммунистік қоғамның негізгі ұраны еді. Негізгі ұраны да, ғылыми тірегі де сол еді. Әлі солай. Ел-жұртты қалай желіктірді? Қалай еліктірді? Бәрін бір ортаға қалай ұйыстырды?

	Ал өмірден кеше ғана өткен мына қаршадай бала осы қоғамнан қалайша түңіле қалды? Қалай түңілді? Неге жерінді? Ана өмірге де сенімі аз болды, бұл өмірден тіпті түңілді. Екі өмірге де ешқандай байлам білдірмеді. Жоқ, білдірмегені емес, екі өмірден де безінгісі келді. Бұл өмірден безінді, тылсым өмірге барды. Нендей барқадар тапты екен, шіркін? Жаны жай тауып, басқа ғұмырдың рахатын кеше алып жүр ме екен? Енді ол, бәрібір, мәңгі жұмбақ. Бұл өмірдегі оны білетіндер үшін мәңгі жұмбаққа айналды. Бұл өмірмен оны жалғастыратын ешкім де, ештеңе де жоқ. Алды-артының бәрі тұптұлдыр. Аруқызды ғана жазыпты. Ол қазір қайда екен? Жүрегін тербеткен сол жігітін қазір есіне ала ма екен? Жан дүниесін шағып, сезім күйлерін тербете ме? Әлде, өмірден басқа жұбаныштарын тапты ма? Жұбанышын да, уанышын да тапқан шығар. Жар сүйді. Балалы болды. Ұмытқан-ақ шығар. Сөз жоқ, өмірдің басқа қызықтарына бауралды. Пенде шіркіннің, көбіне-көп, өмірдегі үлесі – тіршілігі, өмірде тірі жүргендігі. Қан тұтады, зар шегеді. Бәрібір, өмірдің бір пұшпағына жармасып, тіршіліктен көшпеудің қам-қарекетін іздейді. Әйтеуір, үзіліп кетпеуге тырысады. Сөйтіп, таусыншық күні таусылғанша бұл өмірде бар болады.

	Бәлкім, Жаңабектің өмір туралы толғаныстары осының бәрін қорытып үлгерді ме екен? Жоқ, ол өтпелі өмірдің өткен-кеткенін пайымдап әуреге түскен жоқ. «Шынайы, таза өмір кеше алам ба?» деп жан дүниесіне сұрақ қойды. «Ел-жұртыма еткен еңбегім – өз қалауымның көрінісі ме? Өз қалауымша әрекет етуіме қоғамым еркіме жібере ме? Әлде, қоғамның айдауында күн кешуім керек пе?» деген күмәнға жаны күйді. Ешқандай тіректі таяныш қыла алмады. Ақыры, сая таппады. Өмірге сыймады. Қоғамның жалғандығын қабылдай алмады. Жаны күйіп, сезімі өртеніп, ұзақ ғұмырында күнде өліп, күнде тіріліп өлеусіреп жүрмек емес еді. Жүргісі келмеді. Өмірден өз еркімен көшудің жолын қалап алды. Өзіне қол жұмсаған жоқ, әрине. Тек, жан дүниесін тәрк етті.

	Ал біздер жүрміз! Жүре береміз! Жалған ғұмырды көреміз, кешеміз. Аз-кем шындығын місе тұтамыз да, мәз болып соны дәріптейміз. Сөйтіп жүріп жатырмыз. Жүріп өтеміз...





