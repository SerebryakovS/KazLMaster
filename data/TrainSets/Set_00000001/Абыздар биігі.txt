	Апбаз Қаражігітов

	Абыздар биігі





	Мұхиттай толқыған кең-байтақ ұлан дала ойымда сағымдай бұлдырап, бірде еріген қорғасындай, бірде тасып қанасынан асқан балқыған мыс па, əлде алтын ба, əйтеуір, неше түрлі сурет болып, жанымды баурап барады. Көзімде көңіл тоймас жүректі аялаған əсем көрініс бірінен соң бірі алмасып, асыр салған балалық ойсыз, мұңсыз əйтсе де арманшыл шағым болып тіріліп кеткені. Əлгіде санаға қонақтаған кесек түйсік, мені ортаға алған өткен шақ, балалық бал дəурен, қызығы мен шыжығ ы аралас бірде рахат құшағы, бірде азапты өткінші қиыншылығы шымбайыңа батқан тіршілік шырағданын кезек жағып, отырған орнымнан тапжылдырмай тастады. Бəрі өткен өмір болып, күні кеше бастан кешкен, көз көрген тіршілік рахаты мен тауқыметі болып алмаса кетеді. Ұзақ уақыт емес, сəл ғана осыдан əлденеше жыл бұрын өзіңмен етене бірге жүрген құрбы-құрдас, ақылгөй аға, асылың, ардағың, батагөйің, сырласың, ет жақының, ең қимасың боп тіл қатады. Сен де оның санаңда ғана емес, жаныңда, жүрегіңде өшпес бейнесін қайта жаңғыртып сырласып, осынау жайсаң өмірде бірге кешкен ғұмырлық қиян-кескі лəззаты, ұмытылмас асқақ тұғырлы келбет тұлғасына телміре сағына қарап қалғаныңды аңғармай да қалғандайсың. Сол сəттегі өзің кешкен тіршілік мазһамындағы бүгінгі жас ұрпағыңа шертер сыр, айтар ойыңды таразылап, дəмді-дəмдісін жылқының семіз қазысын табаққа кертіп турағандай сұрыптап, таңдауға түседі екенсің.

	Бəрі бүгінгідей көз алдымда. Өткен өмір дəл сол қалпы шып-шырғасы шықпаған күйі жадымда қалыпты. Бір мың тоғыз жүз отыз төртінші жыл. Бұл – қазақ сахарасына қазақ ұлтының мақтаны, ұлттық байлығы, кең дариясы, атақ-даңқының ғасырларға тіккен мəңгілік алтын туы Жезқазған кеніші Жезқазған поселкесі атанған киелі жер. Ол Сарыарқа даласындағы бүкіл жетістік табыс, мақтаныштың белгілі қайнар көздерінің бірі – тіпті бүгінгі аты əлемге əйгілі мыс астанасы Жезқазған қаласының негізі де киелі осы жерден бастау алған.

	Менің бірінші класқа мектепке барған жылым. Кен ордасы Жезқазған руднигі. Ол кезде қолмен санайтын дейтін бірнеше барақ үйлері бар, қазіргі кеніш орталығында қыр үстінде мекеме басшылығы орналасқан жалқы ғимарат қана көзге түсетін шағын елді мекен еді. Əйтсе де алғаш қала кейпіндегі мұндай халық көп тұратын жерді бірінші көрген маған бұл жер əлемде теңдесі жоқ, тек ертегілерде ғана естіген үлкен шаһар болып көрінген.

	Сол күндері бір класта оқитын басқа құрбыма қарағанда оңқай асықтай лыпып алып-ұшқан, өзі қалада, кенші отбасында өскен, кеніштің ойы-қырын жақсы білетін Шермұқанбетпен келе жатқанмын. Ойда жоқ жерде Силовой станса атанған түтіні будақтаған жалғыз трубасы көкке бойлаған электр жарығын беретін жерге барып қалғанбыз. Шіңгірлеп шыққан дауысы жерді жарған, қайдан тартылып, қайда кетіп жатқаны белгісіз ұзыннан-ұзақ қос темірдің үстімен тасыр-тұсыр дүрсілдетіп өте шыққан, соңында бірнеше жайпақ тіркемесі бар паровозды көргендегі қорыққаным-ай! Маған ол жеті қабат жер астынан шыққан жалмауыздай көрінген. Маған сонда əлгі түтіні бұрқ-бұрқ атқылаған, ырсылдаған, өзінен-өзі зырлап өте шыққан қара домалақ (маған солай көрінді) тажал боп елестеп те кеткен. Денем шошыды ма, діріл қағып қасымдағы досымның бетіне қарай беріппін.

	– Ей, саған не болды? Көзің алақтап, – деді менен тосын өзгеріс байқаған Шермұқанбет.

	– Əлгі не өткен? – деймін міңгірлеп.

	– Ол паровоз емес пе? Мына жердің астынан, – деп аяғымен тұрған жерін тепкілеп, – қазып алынған кенді соңындағы вагонның үстіне тиеп алады да, айда Қарсақбай қайдасың деп тартып отырады. Əне, солай кетті, – деді.

	– Онда оны не істейді?

	– Онда ма, онда оны уатып, ұн ғып отқа салып қайнатады дейді. Одан мыс, алтын ағызып алады екен.

	– Қойшы, – деймін мен. Тастан алтын, мыс алады дегенге сенгім келмей. Тегінде ол кезде алтынның қымбат зат екенін білсем де, дəл мынадай тастан алынады деген түсінігімнің жоқтау кезі де.

	– Дəл солай. Менің туыс-туғандарым осы жердегі шахтада, əне, қарашы, əне біреуісін сегізінші, əне біреуін оныншы дейді, – деп мұнарасы көрінген екі шахтаны сілтеп көрсетті.

	Менің алғаш Жезқазған кенішімен танысуым осылай басталды. Бұл, расын айтқанда, Рудникке келгеннен кейінгі мектеп есігін тұңғыш ашқан күндерімнің бірінде болып еді. Біздің үй сол кезде тек шахтерлерге берілетін бір бөлмелі пəтерлерден тұратын 119-барақта болатын. 119-барақ көп жылдар рудникте облыстық емдеу орталығы болған белгілі екі қабатты биік ғимараттың қасында соңғы жылдарға дейін тұрды. Кейін қирап бұзылып кетті. Оның үйіндісі жатқан жер əлі күнге дейін көзіме ыстық көрінеді. Туған ағам Отыншы (ол кісіні мен көке деуші едім) 12-ші шахтада жұмыс істейді. Бірақ жұмысының атын, кім болып істейтінін білмеймін. Əйтеуір ертелеп кетеді де, біздің түсінігімізде бесін кезінде, шахтерлерше гудок айқайлағанда (ол түстен кейінгі сағат үш) жұмыстан шығып келеді. Қатты шаршап келе ме, келе салып жуынып, даяр тұрған шай-суын ішіп алады да, ертеңгі жұмысқа күш жинау үшін демалуға, ұйқыға кетеді. Отбасымызда туған анам, жеңгем, қарындасым Əсия, інім Сəлдеш жəне мен. Алты жанның асыраушысы көкем.

	Бір күні көкем қуанышы қойнына сыймай келді. Ауылдан үлкен ағам Мұқыш та сол күні келген. Ол кісі де жай келмепті. Қалада, шахтада газ жұтып жүдеп, ауырып қала ма деп, бауырына жаны ашыған аға қолындағы сиырының жалғыз қашарын көже қатық болсын деп сойып əкеліпті. Содан қазан асып, отбасы мəре-сəре, көңірсіп отырғанбыз. Расы, бір мың тоғыз жүз отыз екінші жылдың аштығынан есін жинай бастаған елдің берекесі де енді кіре бастаған шақ еді ол.

	Ағасын құшақтап амандасты көкем. Сағынып қалған ба, əйтеуір, бетінен де сүйіп жатыр. Ағам оны баладай көріп арқасынан қағып еркелетіп отырғызды.

	– Аға, қош келдіңіз, – деп жайраңдаған көкем, – бүгін үлкен жиналыс болды, – деді. Онысы сол күні өзім де қатысқан мектепте өткен Октябрь мейрамына арналған салтанатты митингі екен.

	Тамаша болды. Директор Немешаев сөз сөйледі. Өзі жылдам сөйлейтін кісі екен. Əр сөзінен кейін жұрт қол соғып, ой кеп қуанды дейсіз. Оның өзінде де ес қалмаған шығар. Сөзін ел қоштап жатса, қуанбау мүмкін бе?! – Ағаның бетіне қарап, – бірақ орысша сөйледі. Өзім бір сөзіне түсінгем жоқ. Əйтеуір көптің дүрмегімен қол соға бердім, – деді. – Тек қана о кісіден кейін бір зор денелі, маңдайы күндей жарқыраған қазақ сөз алды. Аса байыпты, жай сөйлейтін, əр сөзін қорғасын құйған асықтай алшы тұрғызып, көкейіңе қондыра, майын тамыза айтатын адам екен. Мен өзіміздің Тұрғынбай ағаның қасында тұрғам. – Ол кейін есімі бүкіл Рудникке, одан қалды аудан, облыс жұртшылығына кеңінен танымал болған, «адам-экскаватор» атанған, руы Бекболат Дүрментаев Тұрғынбай аға құлағыма сыбырлап:

	– Танисың ба? Бұл Сəтбаев сөйлеп тұрған, – деді.

	– А? Қаныш болды ғой. Қаржас Имантайдың баласы Қаныш Сəтбаев қой, – деп ағам қозғалақтап, – ол белгілі нəсіл, өзі де айтулы азамат. Көп оқыған білгір кісі. Онымен бірге біздің Ауқаудың Рақымбегі Том қаласында оқыған еді. Қаныш есімі құлақжетер жерге əйгілі ғалым болды бұл күнде. Əттең, не керек, біздің Рақымбек жастай өліп кетті, – деп аз отырды да, – не керек, марқұм дегеніне жетпеді. Оның айтқанын ел де тыңдамады. Бір демалысында елге келгенде: «Е, ағайындар, бұл жинаған малдарың мал болмайды. Қоғам бай-кедей болып бөлінген жерде əділдік те, адалдық та болмақ емес. Бұл тіршілік өзгереді. Тіпті патшалық құрылыс та болмауы мүмкін. Одан шығатын жол – отырықшы болу. Малды азайтып, егіншілікпен айналысу керек. Мына атамекендерің ырыс тасып жатқан жер», – деп еді. Сонда əкесі Ауқау:

	– Иə, сол ырысты көрсетші маған, еліңе бас болып игілігін көрейін, – дегенде:

	– Ол ырыс – осы өзіңіз жайлап отырған Еділбайдың Бесқауғасында. Аяқтың астында жатыр.

	– Ой, сен ырыс аяқ астында жатыр дейсің, мен оны неге көрмеймін. Мына жұрттың сенен басқасында көз жоқ па? Бет алды, – деп əкесі қабағын шытқанда, Рақымбек:

	– Мен ырысты жер емшегін емгеннен көремін. Қоныстан осы жерге, орнық. Қатарлап үй сал. Атыз тартып, егін ек. Суды мен жер бетіне атқылатып ағызып беруге уəде берейін. Ең ұзағы үш жылда осы жерің Мысыр шаһарындай болады, – дегенде, тағы да əкесі:

	– Оны кейінгі ұрпағыңа айтарсың. Ал мен осы малыммен-ақ Мысыр сарайын саламын, – деп ат-тонын ала қашып еді. – Аға аз уақыт сөзін үзіп отырды да, – сол Рақымбектің досы ғой, əлгі сөйледі деген кісің. Рақымбектің айтқаны келді. Бай да құрыды. Заман да өзгерді. Тек сол сөзді естіген бірлі-жарым адам қалды. Иə, сонымен ол не айтты? – деп көкеме қарады.

	– Менің естігенім, мына Жезқазған – мыс дариясы, ел мол қойма үстінде отыр екен. Əлгі кісі екі құлашын жазып мына шағын поселке енді біраз жылдардан кейін бүгінгі көрген көз танымастай болып өзгереді. Биік-биік зəулім ғимараттар, алып шахталар салынады. Əсем, жан-жағын гүл көмкерген көшелер, жасыл желек жамылған мектеп, балабақша, оқу-мəдениет ошақтары таңдай қақтырады. Сонау шығысқа, күн шығатын жаққа қараңыздаршы, мидай жазық, құйын кезген далада біздің ата-бабаларымыздың арманы осы дəуірдің бар салтанатын бойына жинаған қала, жаңа қала пайда болады. Сіздер, сіздердің ұрпақтарыңыздың мекені рахат ұясы сонда, – деді. Сол сəттегі халықтың дүрілдете қол соққаны басылып, сөзін қайта жалғаған ол: – Қазақ сахарасы, мына Сарыарқаның кіндігі – Ұлытау жері тұнып тұрған байлық. Біздер – барлаушылар, кен іздеушілер оны күндіз-түн демей, ауа-райының ыстық-суығы, жаздың аптабы, қыстың боранына қарамай іздестіріп, жер астындағы кенді анықтап, қай жерде не барын зерттеп жатырмыз. Біздің міндетіміз кенді табу, ал сіздердің борыштарыңыз оны жер бетіне шығарып, еліміздің, Отанымыздың игілігіне айналдыру. Міне, қазіргі басты мақсат – осы. Бəріңізге зор табыс тілеймін, – деп сөзін аяқтады. Əлгі – əлгі ме, тау қопарылғандай халық ұлы қошеметін тағы көрсетті. Менің естігенім де, көргенім де сол, аға, – деп көкем өзінің қуанышын жеткізді. Ағам басын изеп:

	– Ол бос атүсті сөздің адамы емес. Нақты көзі жетпеген жəйтке бармайтын, өте білімді жас, – деп ойын қорытты.

	Ол менің де оқуға бар ынтамды қойған, білсем, үйренсем деп құмар пейілмен құштарлық қуған кезім еді. Сабағымыз күнде ертемен басталады. Сабақтан қалу, кешігу деген болмайды. Мектебіміз казіргі 57 шахта немесе Шығыс Руднигі аталған кен ордасының бергі іргесінде, бір кезде «Шаңқай» деп атап кеткен, бұл күнде орны қалған, шахтерлер мекендеген шағын екі пəтерлі үйлер мекені қасында. Тастан қалаған жатаған үй. Шіркін, сол кездегі мұғалімдер-ай! Туған əке-шешеңнен, аға-туысыңнан да ыстық жанашыр екенсіңдер-ау! Əсіресе бірінші ұстазым Əлиасқар Атанаев ерекше жадымда қалыпты. Ат жақты, өткір көзді, маңдай шашы ұйысып, кісіге күле қарайтын, сұңғақ бойлы оның жылы жүзі көз алдымда өшпей қалды. Қасыңа таянғанда бойынан жұпар иісі бұрқырап, бүкіл кластағы шəкірттерін құшағына сыйғызатын ерекше бауырмал жаратылысы, ұстаздық ұлы қасиеті мəңгі ұмытылар емес. Дəл сондай қасиетімен мектеп директоры замандастарымыздың есінде мəңгі қалған жан. Ақ құба өңді, əр сөзін баппен айтып, əдемі киінетін. Сонысымен шəкірттеріне, бүкіл оқушы қауымына жүріс-тұрысымен-ақ «осындай болсам-ау» деген арманға баулитын Жүсіп Асановтың оқушылар алдында сөйлеген келесі бір сөзі əлі есімде.

	– Балалар, – деп сəл кідіріп, бəрімізді өзіне қаратып алып, – сендер ұлы заманның азаматысыңдар. Барлық бақытты дəуірді, халықтың ғасырлар бойы аңсаған арманын іске асыратын мына сендер. Бүгінгі Жезқазған руднигінің орнында үлкен алып қала болады. Ал ол қаланың қандай болатынын білсеңдер, бəрің де қызығасыңдар. Онда əдемі үйлер, мектеп, клуб, кітапхана, ғажап сарайлар, адам таң-тамаша қалатын ірі-ірі ғимараттар бой көтереді. Көрген көз таңырқайтын гүлзар бақтар, бау-бақша өседі. Əне, тамаша өмір, сендер қызмет етіп, қызық көретін заман алда. Оны салатын да, онда бақытты өмір сүретін де осы өздерің. Оны партиямыз, үкіметіміз даналықпен жоспарлап, көрегендікпен жүзеге асыруда. Сеңдердің міңдеттерің ұлы Отанымызға лайықты ұрпақ болып өсу, білімді меңгеру, – деп бəрімізді ұйытып тастап еді.

	Иə, қиял-ғажайып ертегі тыңдағандай болатын едік ұстаздардың əр əңгімесін тыңдаған сəтте. Расымен сондай бақытты өмір сүру, ертегідегідей қалада тұру біздің маңдайымызға жазылды ма екен деп те қиялданатынбыз. Күн артынан күн, ай артынан ай, жыл артынан жыл өтіп жатыпты. Біз де есейе түсіппіз. Бір кластан бір класқа өтіп, білім алумен дами беріппіз. Үшінші класқа өткен жылым – көкем шахтада жұмыс істеуге денсаулығы жарамай, жұмыстан шықты. Біреулерден естіді ме, «Не айтасың, мына Наушабайда қала салынады екен. Теміржол да келіп үлгеріпті. Даладағы жұмыс рақат емес пе, тірідей жер астына енгеннен! Сонда көшеміз», – деп келді бір күні көкем. Сол күні уəделескендей ағам да келе қалды. Өзара ақылдасып, ақыры Наушабай аталған жерге көшетін болдық.

	Күз. Қара суық жел аңырап соғып тұр. Ағам үйінде Жетім нар деп атап кеткен, бота күнінде енесі өліп, жетім қалған жалғыз өркеш біртума бура нар бар. Ағам онымен сол кезде екінші ауыл аталған, кейінгі жылдары «Сарысу», «Жетіқоңыр», «Жиырма үшінші партия съезі» атындағы совхоздар ұйымдасқан елдің сол замандағы орталығы Ақ кеңсеге пошта тасиды. Сол нармен келіп, бізді Наушабайға көшіріп əкелді. Наушабайды мен қиялымда Рудник сияқты, халық көп мекендеген жер деп есептегем. Сөйтсем, оным Кеңгір өзенінің бергі бетіндегі тым биік емес, аласа ғана, бірақ басқа төбелерден оңаша оқшау тұрған жалғыз төбешік болып шықты. Аз ғана ауыл Бекболат руы Сəмет бастаған Аңдағұл балалары қоныс еткен жер екен. Оны кейін білдім. Біздің «көшіміз» қазіргі Жезқазған стансасының қарсы батыс жақ бетіне, бұл күнде автовокзал орнаған жерге келіп қонды. Айнала мидай жазық. Кеңгір өзенінің ну қамыс, тал, жиде өскен қабағынан басқа көз тартар ештеме жоқ. Күздің қара суығы дірдек қақтырып барады. Ендігі бар көзге түскені – екі қызыл вагон. Оның жанында етегі жалпылдаған, сым арқанмен шандып тартып қазықтап тастаған үлкен палатка. Теміржолда еңбек ететіндердің мекен-жайы, қонысы екен бұлар. Бізді көшіріп əкелген ағам, көкем екеуі сонда кетіп, шамалы уақытта қайтып оралды. Олардың артынша өзіміздің бір топ туыстарымыз – Мақаттың Арыны Мəлігімен, əкемнің туған інісі Сүлеймен молланың Мүсілімі, екінші туысымыз Əбділданың Батырбегі бар бір-бір күрек, шотын арқалап жетіп келді. Қайдан келгені есімде жоқ, Əсет көкем де келе қалыпты. Бəрі күні бұрын келісіп қойған ба, қарап тұрмады. Қазіргі автовокзалдың қарсы алдынан күні бүгінге дейін орны көрініп жатқан жерден жеркепе қаза бастады. Аюдай қуатты жігіттер қойсын ба, кешке дейін жер үйді қазып, ымырт жабыла төбесін тал қамыспен жауып, ішіне қазандық пеш салып та үлгерді.

	– Міне, – деді түннің бір мезгілінде қазандық пештің аузында жанған оттың жарығына қарап сөйлеп отырған Мұқыш ағам, – болашақта салынатын сазгорттың (онысын кейін білсем, Жезқазған қаласын алғашқы кезде соцгород деп атаған екен) ең алғашқы іргесін көтергендердің бірі болғандарыңды ұмытпаңдар. Мұнда үлкен қала болады екен. Өндірісі өркендеген Жезқазған осында көшіп, зауыт, фəбрік орнамақ. Сендер мына теміржол стансасының қасына орналасып, сол құрылыста жұмыс істейтіндермен бірге еңбек етесіңдер, – деді.

	Ағам айтса айтқандай, көкем сол күннің ертеңіне-ақ құрылыс жұмысына орналасты. Оның бастығы құрылыс бригадасына жетекші Қуат руының Қаржау атасынан шыққан Ахметтің Назымбегі деген əдемі қара торы жігіт екен. Əйтеуір, көкем бұрынғы шахтадағыдай емес, мұнда ажары кіріп, мына жұмысым тыныш болды деп жүрді.

	Мен қасымда нолевой класта оқитын інім Сəлдеш бар, Кеңгір өзенінің нулы табанында орналасқан бастауыш мектепте оқимын. Станса басынан мидай, тұлдыр өспеген, қаңбақ аунаған даламен сол мектепке күнде жаяу барамын. Екі орта едəуір жер. Қазір ол мектеп Кеңгір су қоймасы астында қалды. Маған ол кезде ұшы-қиыры жоқ орман, ит тұмсығы батпайтын ну жиде, тал, қамыс, шілік өскен неше алуан жыртқыш аңның қарау мекені тəрізденетін. Ол жерден тез үйге станса басына жеткенше асығатын едім. Мұғаліміміз – Базарбай Жолдыбаев салиқалы ауыр мінезді адам еді. Сабағымызға ұқыпты қарайтын. Əрбір оқушының үлгерімін, тəртібін қатты қадағалап, сəл оғаштықты көргіш қатал мінезі де бар кісі болатын. Бірде:

	– Мына қыстың аязында сендердің сонау стансадан тоңып келетіндеріңді білем. Бірақ бұл уақытша, өткінші қиыншылық. Жақсы күндер алда. Күні ертең бұл жерде үлкен қала болады. Жан-жақ жарқырап электр шамы жанады. Зəулім үйлер тұрып, əдемі сəнді тас көшелерде жүріп, клубтарда кино, ойын, тамаша көресіңдер. Сонда бұл күнгі тоңғандарың, жаяулағандарың ұмыт болады. Е, е, машинеге мініп аяқтарың жерге тимейтін күн де ұзақ емес, – деп, маған ғана арнағандай, тілінің майын тамызып əңгіме айтатын. Ұстазымның ол əңгімесі маған əншейін көңіл жұбату сияқты болып та естілетін. Дегенмен ұстаз сөзі жаныма қанат бітіріп, сондай жарқын болашақты сағына аңсаушы да едім.

	Əлі есімнен кетпейді. Əлгі жеркепеде, бүгін ойлап отырсам, төрт-бес отбасы мекендеген екенбіз. Жоғарыда аттары аталған туыстар – бəрі осы жеркепеде қыстап, бір қазаннан ас ішіп, күн өткізіп, еңбек етіп жатты. Əйтеуір теміржолдың арқасы ма, станса басындағы кішкене дүкенде тамақтың бəрі бар. Əсіресе балалар – бізге керегі конфет, прəндік тіпті мол. Содан күнде отбасы керек тамағын алып тұрады. Жеркепеде Арын, əйелі Ұржəпия мен інісі Мəлік, бойдақтар – Батырбек, Мүсілім, көкем, Көшен, жеңешем мен шешем, қарындасым Əсия, Сəлдеш – бəріміз бірге қыстағанбыз. Сол күні Шымкент жақта оқуда жүрген Отыншы көкемнен төрт-бес жас кіші туған ағам Нақыпбек көкем келген. Соның құрметі ме, əлде сол күні айлық алды ма, əйтеуір, бір мəре-сəре отбасында мол дастарқан жайылды. Аста-төк ішіп-жеу, байқаймын, үлкендер шыныға құйылған бір суды бөліп құйып, ішіп отырды. Олары арақ екен. Иісі ашқылтым, үйдің ішіне жайылып, мүңкіп кеткен. Жеркепе іші жаққан көмірдің қызуымен едəуір ысып, бəріміз терлеп-тепшіп, тоқсырап рақаттандық бір. Ертең демалыс. Содан да көп отырсақ керек. Əйтеуір бір уақытта жатқанымызды білем. Енді бір көзімді ашсам, «Ойбай, қырылдық, өлдік» деген біреудің дауысы шықты. Анамның үні. Үйдегілерді біртіндеп сүйреп сыртқа шығарып жатыр. Қарулы кісі еді шешем. Қап сүйреткендей, дырылдатып бəрін де есік алдына шығарып тастады. Дала түтілген ақ түбіттей, үлпілдеген жаңа жауған қарға тұнып қалыпты. Сүйретіліп шыққандардың кейбірі лоқсып құсып, кейбірі қар үстінде дөңбекшіп əлек-шəлек. Біз – Сəлдеш екеуміз ол пəледен сау қалыппыз. Шамасы көрпемен бет-аузымызды жауып жатсақ керек. Сөйтсек, түнде жатарда көмір жаққан пештің жаппасын біреу, үй суымасын деп, итере салыпты. Содан көмірдің иісі улап, енді болмаса бір ауылды жан қырылып қала жаздаған екен. Əйтеуір, құдай сақтап, анамыз тысқа дəретке шығып, басы айналып құлап, əлден уақытта есін жиып, иіс тигенін біліп, басқаларды бір апаттан аман алып қалыпты. Жақын туыс Мақаттың Арыны кейін де:

	– Мəуке, егер сол бір қатерлі түнде өзің далаға шықпағанда бұл жарық дүниеден сол отыз сегізінші жылдың өзінде-ақ опат болып кететін едік-ау! Рахмет сізге, осынша өмір сүрдік, қызық көрдік. Əмсе солай бала-шағаңа қамқор бола бер, – деп, анамның аты Мəуия еді, ризалығын білдіретін. Дəл сол иіс тиіп өліп қала жаздаған жеркепеде отырғандай, терлеп-тепшіп қалушы еді.

	– Е, ол күндер де өтті ғой, – деп анам жарықтық өткен күніне салауат айтып қоятын. «Өткен күнде белгі жоқ» деуші еді кейде күрсініп анам. Онысы рас шығар. Бүгін əдейілеп автовокзал басына Сəтбаев көшесінің бойымен жаяулап келдім. Бала күнімде талай шапқылап жүрген жерім ғой бұл. Сондағы ұстаздарым, үлкендер айтқан əңгімелер жадымда ағысқа ұмтылған балықтай, санамды кимелейді кеп! Бəрі елес боп, ойыма қайта оралады. Көз көрген отбасымнан өткен ұмытылмас күндер болып, деректер болып жаңғырады.

	Вокзал басы ығы-жығы, біреу келіп, біреу кетіп жатыр. Автокөлікте шет жоқ. Менің балалық шағымның мекені көне сүрлеуі қалған баяғы жеркепенің орны ғана көрінеді. Сол күндерде бір қазаннан ас ішіп, бір шаңырақтың астында өмір кешкендерден қазір үш-ақ адам – Əсия, Сəлдеш жəне өзім ғана қалыппыз. Басқалары... Иə, басқалар бұл жалғаннан бақи дүниеге аттанып кетіпті... Қазір сол күндерде құба жон, станса басынан Кеңгір өзеніне дейін созылып, жаяу жүрген біздерге жеткізбейтін жазықта асфальт көшелері, күнге шағылысқан зауыт, фабрика мұржаларынан будақ-будақ түтіні көкке шұбалған əдемі қала мен мұндалайды. Көзімді бір ашып, бір жұмып тамаша қалып, көз алдымда бір ұрпақтың өмірінде дүниеге келген, өзімнің бүкіл жастық, азаматтық шағым өткен қалаға қызыға қарап қалыппын. Сонда осындай əсем қала қалай өмірге келді, ал одан бері қанша жыл өтті, ə? – деген сауал да кеудемді түрткілейді кеп!

	Бəрін көз көрді. Бəрі қас қағым сəтте болғандай. Бұл күнде жасы сексеннің сеңгіріне шығып, егде тартса да, санасы, ақылы, жады қарттыққа мойымаған қараторы жүзін əжім сызықтары айғыздаған зор тұлғалы кісі еңсесін көтере қозғалды.

	– Менің ол жиырмаға енді толған жылым. Аузымнан жалын шыққан жастық оты лапылдаған шағым. Бір мың тоғыз жүз отыз жетінші жылдың жетінші сентябрь күні «Жарық – Жезқазған теміржолы құрылысына!» деген шақыру үндеу Сарыарқаны дүр сілкіндірді. Оған дейін қарқын алған ұлы құрылысқа мен де келіп қойып кеттім. Жап-жақсы сауатым, білімім, орыс-қазақ тілін жақсы білетіндігіме қызыққан теміржол құрылысы басшылығы қолма-қол қырық-елу жұмыс адамын топтады да, мені соларға жетекші етіп, теміржол табанын көтеретін жұмысқа жіберді. Үлкен бастық, байқаймын, қатал кісі тəрізді. Əлгі жұмысқа тағайындалған бұйрығымды алып, есікке беттей бергенімде: – Назымбек Ахметович, – деп тоқтатты да, – сіз теміржолдың жартылай əскери тəртіптегі мекеме екенін білесіз бе? Мұнда екі сөз, екі бұйрық болмайды. Айтылды – орындалады, тапсырылды – жүзеге асырылады. Соны есте сақтаңыз. Қазіргі бəрімізге ортақ мақсат – Ұлы Октябрь революциясының жиырма жылдығы құрметіне тарту ретінде «Жарық – Жезқазған» теміржолын, – өзі басып тұрған жерді нығарлап бір теуіп, – осы жерге жеткізу. Одан бір күн емес, бір сағат кешіксе – бас кетеді. Бас! – деді де, – Бар! – деп бұйырды.

	Мен бүгінгі Сарыарқаның маржаны атанған қалаға қазіргі көркіне көз тоймайтын əсем көрікті қала тұрған топырақты осыдан аттай алпыс екі жыл бұрын кеп басыппын. О, зырлап өтіп бара жатқан уақыт-ай! Назекең өткен өмір жолына ойша шолу жасайын деді ме, жанары тұнып, ұзақ отырып қалды. Қазірдің өзінде, жасы ғасырды меңгерген қарттың тұтас жалпақ жауырыны, еңселі иығы, салалы саусақтары батыр тамырлас азаматтың түп төркінінен хабар бергендей. Осы тұқымның арғы тегі қалмақпен қалай қидаласып, туған жерді қанымен де, жанымен де қорғаған Саптыаяқ, Өткелбай батырларға баратын да шығар деп ойлағанымды көзімнен оқығандай:

	– Бұл Ұлытау – Жезқазған тұрған жер біздің ата-бабамыздың талай ғасырлар жан алып, жан беріп, нелер қандыбалақ жаудан қорғап қалған, заты қазақтың ұйтқысы – ақ босағасы ғой. Мүмкін, сол ұлы əруақты бабалар қазақ есімді халыққа осындай бай да, қазыналы даланы мəңгі бақытына тарту еткен болар, – деді ол көп сөйлемейтін, аз сөзге көп мағына сыйғызатын байыпты мінезіне бағып.

	Оның қоңыр дауысы құлағымда қалды. Күнді – күнге, түнді түнге жалғаған қауырт жұмыс бүкіл Сарыарқа даласын екпінді еңбек майданына айналдырған кезеңді əңгімелеп кетті ол бір сəт. Наушабай «іуквшоқысы бəйге төбе сияқты. Кеңгір өзенінің арғы қабағы қазандай қайнаған еңбек дабылы. Шақ-шұқ қайла, соғылған балға, қуатты қару үні даланы дабылға бөлеп жіберген.

	– Бұл жерде күні ертең алып көл, ұлы теңіз пайда болады. Мына Наушабай биігінен бес жүз метр төмен, етекке қарай өзен табанына тереңдігі елу-алпыс метр ор қазылып, цемент аралас тас-құйма құйылып, арқыраған Кеңгір өзенінің ағысы дөңгелене тұнып тоқтайды.

	– Сосын, – дейді əлгі əнтек естілген дауысқа сұраулы үнмен біреу.

	– Су – байлық көзі, бақыт көзі, – əлгі сөз иесі, көріпкел əулие сияқты, қолын жоғары көтеріп, – мына оң жағыңнан осы су айдыны жарқыраған ұлы арнадан көп болса бір шақырым жерде кен байыту фабрикасы түседі. Сол кенді жуып-шайып, асылын сүзіп алатын қуат көзі осы болашақ су қоймасында болмақ.

	– Одан əрі? – Тағы өндіршегін соза сауал тастаған əлгіге:

	– Одан əрі мыс балқытатын, əлгі кен байыту фабрикасы жөнелткен еріген кенді балқытып алатын жаңа зауыт салынады, – дейді əлгі өктем үн. Ол өзі бойын көрсетпей, Наушабай биігін қалқалап, жұртқа естірте болашақ туралы мəлімет беріп, ұлы жоспарды түсіндіріп тұрған сияқты.

	– Ертегі емес пе бұныңыз? – деген күмəнді дауысқа:

	– Біздің заман күмəннің заманы емес, істің заманы, нақты нəтиженің заманы! Коммунистер алмайтын қамал жоқ! – деген дауыс саңқ етіп шықты.

	Қым-қуыт ойда-қырда қызған еңбек. Теміржол табанын көтеріп құм, қиыршық төсеп, қос-қос ат жеккен топырақ қопарғыш өткір жүзді алып күректер сыр-сыр. Дауыстар жаңғырығы естіледі.

	– Уай, қимылдаңдар! Теміржол табаны тартылып, мына Теректіге келді. Енді бір айда Жезқазғанда да паровоз дауысын естиміз.

	– Ой, айтқаның келсін!

	Ол нақты болатын іс. Октябрьдің жиырма жылдығы қарсаңында алтыншы ноябрьде болатын тойы күні теміржол да бізбен құшақтасады.

	Бұл естен кетпес халық жадында мəңгіге жазылып қалған еңбектің ұлы жеңісті жылдары еді. Балалық жадымыздан өшер емес. Бəрі қайта тіріліп, сол кездің қарбалас көрінісі болып еңсені билей түседі. Қарсақбай аудандық партия комитетінің бірінші хатшысы Білəл Əбеев өзінің қызметтес серіктері Горовой, Рязанцевтерді ертіп əр аптаның соңғы күні шұғыл келіп, атқарылған, орындалған жұмысты көріп, жетістігін мақтап, кемшілігін түзетіп, толық қанды ұйымдастыру шараларын өткізетін.

	Ұран біреу-ақ:

	– Ұлы Октябрь революциясының жиырма жылдығы тойланатын алтыншы ноябрьге теміржол Жезқазған жеріне жетуі керек! Міне, ол кездегі аудандық партия комитеті ұстанған бір ғана ұран осы мақсатқа бағындырылған.

	Қат-қабат басқадай ұйымдастыру жұмысы мұның сыртында үлкен қарқынмен жүріп жатты. Болашақ қала құрылысы іргетасын қалайтын құрылысшыларға деген қажеттілік те туған. Байлық қазынасы тұнған жерге халық тұрақтайтын мекен-жай салу ол кездің аса күрделі жауапты міндетіне айналған.

	Бүкіл халық болып күткен, қуаныш арқалаған күн – алтыншы ноябрь де жетті-ау. Қазіргі Жезқазған стансасы басы ығы-жығы аттылы, түйелі, арбалы, жаяу ел. Қазақтардың «қара айғыр» атап кеткен парауызы Сарыарқаға бар дауысымен азынап, дүрілдете жетті. Алғашқы дауыс – парауыз үні сол күні, расы, байтақ далаға əн болып, шаттық болып жетті. Қызыл жалау алып туға көмілген, қабырғаларында «Жасасын Коммунистік партия! Сталин жасасын! Еңбек жеңістеріңіз құтты болсын! Мереке құтты болсын, Қазақстандық теміржолшы еңбек майталмандары!» деген ұрандар ілінген қос вагон жетелеген парауыз жаңа стансаға кеп тоқтады. Мұндайда бала қуанышында шек бола ма, станса басына осы төңіректегі бала біткен түгел келіпті. Шат-шадыман халық. Əлемді күлкі үйірілген ашық-жарқын жүздер басып кеткен. Теміржол құрылысы басшылары бар, көп алдына Қарсақбай аудандық партия комитетінің бірінші хатшысы Білəл Əбеев бюро мүшелерімен шығып, қысқаша құттықтау сөз сөйледі. Соғылған алақан, уралаған үндер жер дүниені шаттықка бөлеп жіберді.

	Ал əлгі вагондарда жасалған той саудасы əлі де естен кетпес. Дала ашық сауда ғана емес, есігі айқара ашылған ресторанға, жайылған ырзығы мол дастарқанға айналды. Шырқалған əн, дөңгеленген би, əзіл-қалжың...

	Бірінші рет сол күні Ыбырайдың Базылы деген дөңгелек жүзді, тығыршықтай толық орта бойлы, əн мен күйдің ақ ордасын бір өзі тіккен кісіні көргенім бар. Қолына домбыра алса – күй төгіліп, мандолин алса – əн шырқалып, гармонь алса – би биленіп, өзі де ашық биік дауысымен орыс, қазақ, татар əндерін төгілте шырқап, тыңдаушы жұртшылықты тəнті еткен. Кейін білсем, бұл кəдімгі үш жүздің баласына аты танымал Бұзау болыстың немересі, оқыған, кезінде гимназия бітірген азамат екен.

	Октябрьдің жиырма жылдығы осылай Жезқазған жеріне теміржол келуімен ұлан-асыр тойға ұласып кете барды.

	Расы, айтса айтқандай, теміржол халық шаруашылығының күретамыры да екен. Сол күннен бастап Жезқазған жеріне бүкіл Одағымыздағы ірі өнеркəсіп орталықтарынан еңбек адамы, жаңа үлкен Жезқазған құрылысына керекті құрылыс материалы дегеніңіз таудан төгілген сарқырамадай құйылды-ай кеп. бұл жердің тұрғын халқы түсінде болмаса өңінде көріп, қолына ұстамаған зауыт пен фабрика, қала құрылысына керекті құрылыстық дүние тау-тау болып, теміржол стансасы басына үйіле бастады. Оның есесіне кешегі құлан жортып, қаңбақ ұшқан дала түрлене берді. Одақтық үкіметіміз бен республика басшылығы ВКП(б) Орталық Комитеті үлкен Жезқазған құрылысын тездетуге арнайы шешімдер, қаулылар қабылдап жатты. Ол сол кездегі газет бетінен, радио хабарынан бір түскен емес. Үлкен Жезқазған құрылысын басқаратын жаңа құрылыс тресі құрылды. Оның бірінші басшысы болып Вадим Владимирович Свентецкий бекітілді...

	Міне, сол тарихи күндердің тірі куəлерінің бірі Назымбек Ахметовичтің де болашақ үлкен Жезқазған қаласының, онда өткен еңбек жолының жарқын беттері де сол трест қарауында жазыла бастапты. Өткен қауырт күндер ізі, жасампаз еңбек жолы бүгін де сайрап жатыр. Болғанды, жаңалықты жеріне жеткізуге асыға да, құлшына қимылдайтын сол дəуірдің еңбексүйгіш жастары Жезқазған қаласының іргетасын ең алдымен қуаң даланы көгалдандырудан, қаланың болашақ «Демалыс жəне мəдениет орталығы» жаңа паркті негіздеуден бастап кеткен. Сол күні шамамен алты жеті мың халық тұратын елді мекеннің болашақ парктің көшетін тігіп, жерін тегістеп, арық-атызын қазуға қатыспағаны кемде-кем шығар. Əсіресе мұндайда мектеп оқушылары, пионерлер, комсомол жастар үлкен белсенділік көрсетуші еді.

	Базарбай Жолдыбаев мектептің тəрбие жұмысын басқаратын. Назарбек Ыбыраев бастаған оқушылар қауымы жұмыла бір кісідей еңбек еткені де əлі есте. Бұл жоғарыда сөз болған өнерпаз азамат Базыл Ыбыраевтың туған інісі. Əр апта сайын жексенбілік, сенбіліктер өткізу қала іргесін қалаушылардың ұлы дəстүріне айналған еді. Ол жезқазғандықтар үшін мереке, шаттық, əн-би күні тəрізді салтанатты күн болатын.

	Шіркін, сол кездегі адамдардың өмірге, жаңалыққа деген құштарлығы, жасампаз еңбекке ынта-ықыласының ерекшелігі-ай!

	Алдында ғана КСРО Жоғарғы Кеңесінің сайлауын өткізіп, оған депутат етіп обком секретары Пинхасикті, атақты көмір қазудың үздік шебері Жүсіп Күзембаевты сайлаған ел бір мың тоғыз жүз отыз тоғызыншы жылдың жиырма сегізінші желтоқсанында өтетін жергілікті Советтердің сайлауына қызу дайындалып кетті. Бұл саяси науқан еңбектегі жаңа жетістіктерге қол жеткізіп, еңбекшілердің жаңа қоғам құрудағы ынта-жігерін арттырды. Бұл Қазақстан Республикасы Жоғарғы Советінің Указымен Жезқазған поселкесінің ұйымдастырылған кезі. Поселкеде халық саны еселеп өсіп, он үш, он төрт мың адамға жеткен шақ.

	Жезқазған жері күні-түні бұлшық еті бұлт-бұлт ойнап, күреске шыққан палуандай, қаһарман еңбектің ұлы майданына айналып кеткен. Бүкіл дүние жүзінде, жер шарында дара желбіреген Советтік Қызыл тудың астына бүкіл адамзат ықыласы топтасқандай, еңбек дабылы тынымсыз қағылып, Одақтағы алып құрылыс бұрын-соңды естілмеген қарқын тапқан.

	Кейін бұл сөзі ауыздан-ауызға тарап, аңызға айналған сол жылдары Рудниктегі шахталардың бірінде еңбек ететін Зейнолла Биболатов шахтада жұмыс істеуге шартпен кісі шақыруға Қазан, Уфа қалаларына барады. Əрине, алыста жатқан ағайындар Жезқазған жерін қайдан білсін. Сонда Зекең оларды қызықтырып, «Жезқазғанда не бар?» дегендерге: «Оңда биіктігі көкпен таласқан екі труба бар. Бірінен сүт, екіншісінен қаймақ ағады. Əттең, не керек, сол байлықты игеру үшін адамымыз, оны сауып алатын жұмыс қолы жетпей жатыр», – депті. Осы сөзге иланған, шарт жасап еңбек етуге Рудникке келген башқұрт ағайындардың ішінде кейін есімі бүкіл Одаққа танылған атақты кенші Ахметқали Сафин де болған екен. Ол кісі Жергілікті Советтердің сайлауында Қазақ ССР Жоғарғы Советінің депутаты болды. Зекеңді көрген сайын:

	– А, Авзи, дұрыс айтыпсыз сонда, мына жеріңіз сүт пен қаймақтың ғана емес, алтын мен мыстың да ағып жатқан қайнары екен ғой. Алтын шыққан жерден бəрі шықпай ма? – деп күледі екен. Рудниктегі шағын кеншілер мекені енді іргесі қалана бастаған Үлкен Жезқазған қаласының негізгі арқа сүйер куатына айналып, өндірістік ірі табыстарға жетіп жатты. Рудник десе – Жезқазған, Жезқазған десе əлемдегі алып мыс ордасы ойға оралатын еді.

	Сол Рудникте қазылған байлықтың бүкіл Отанымыздағы халықтың игілігіне айналуы үшін ол күндерде жан алып, жан берген қызу да қаһарман еңбек дабылы қағылып жатты. Халық бірлігі, туысқандығы еңбектегі табыстармен бекітіліп, Жезқазған көп ұлтты қаланың негізін қалай бастады.

	Сонау жылдары Кеңгір өзенінің арғы беті мен бергі бетінде мекендеген Бекболат ауылдары уақытша жаңа құрылыстың еңбек адамдарының мекен-жайына айналды. Жаңадан сайланған поселкелік Совет пен Жезқазған құрылысын басқаратын трест бастығы кеңсесі Наушабай төбесінің іргесіндегі ауылда орналасты. Бір мың тоғыз жүз қырқыншы жылдың үшінші қаңтарында поселкелік совет төрағасы болған Н. Ахметовтің де жаңа қызметтегі ұйымдастырушылық қабілетінің көрінген кезі бұл. Жаңа трест бастығы Валерий Федорович Россман білгір ұйымдастырушы іскер кісі болып келді. Ол қала іргесін қалауды электр стансасы, құрылысшылар сарайы, қазақ-орыс тілдерінде сабақ беретін 1 орта мектеп үйін, бүгінде бүкіл Жезқазған өңірін суландырып отырған су қоймасын қауырт салудан бастады.

	Екпінді еңбек майданы Сарыарқа даласына жаңалықтармен қоса ұлы табыстар, мəдениет пен өнерде бұрын-соңды көз көрмеген өзгерістер əкеле бастады. Əттең, сол қарқынды еңбек дабылын бір мың тоғыз жүз қырық бірінші жылдың жиырма бірінші июнінде Отанымызға опасыздықпен жасалған фашистік шабуыл үзіп жіберді.

	Төрт жылға созылған соғыс та аяқталды-ау. Соғыс жылдары тоқтаған Жезқазғандағы құрылыс жұмысы қайта жанданды. Бұл – құрылыс жұмысы полковник Чечев бастаған далалық лагерь мен соғыста қолға түскендердің қолына берілген жылдар...

	Қала өсе берді. Кеңгір өзенінің екі жағасын мекендеген қазақ ауылдары төңірегін көк жасыл жапырақты ағаш, гүл көмкерген көп қабатты, екі қабатты жаңа үйлерге ел қоныстанып жатты. Бір мың тоғыз жүз елу төртінші жылдың желтоқсаны да келді. Жезқазған поселкесі бірнеше ондаған мың халқы бар үлкен кеніш-қала атанды. Міне, соған да, сол күнге де биыл қырық бес жыл болыпты. Қазақта «Жас өспей ме, жарлы байымай ма» деген мақал бар. Бір кездегі балалық шағым өткен жерде қазір жер жүзіне танымал атақты қала өсіп шығыпты. Ірі өндіріс орталығы – мыс алыбы зауыт, фабрика, университеті, мəдени ағарту мекемелері, денсаулық сақтау орталықтары, адам игілігі үшін не керектің бəрі бар жерұйықта жүздеген ұлт өкілдері өмір сүруде. Əлемдік адамзаттық үрдіске лайық үлес қосып, өзіндік өзгеше ұлттық салт-дəстүр мəдениетімен ата-бабалар ғасырлар армандаған ұлы мұраты тəуелсіз мемлекет құрған Қазақстан Республикасы жиырма бірінші ғасыр табалдырығын ұлттық туын көтеріп аттап отыр. Қандай мерейлі де мəртебелі мақтанышты едің сен – мұрат биігі! Туған жердің шуағы жаныңа қуат, жүрегіңе шабыт дарытса, ұрпағында арман болар ма!

	Осындай үлкен тебіреніс үстінде осыншалық шет-шегі көз жеткісіз байтақ даланың ойы-қырын алшаң басып, жар құлағы жастық көрмей, бүкіл өмірін елім-жерім деген құдіретті ұғымға бағыштаған аға ұрпақ өкілдері-ай, шіркін. Сонау бала күнімде Рудниктегі жұмыс істейтін туған ағам – Отыншы көкемнің бір үлкен жиыннан қуанып келіп, аузынан суын тауыса əңгімелеген адамы қазір менің көз алдымда, Кеңгір өзені мен Сарысу өзенінің құйылысындағы Қаражар баурайында отырған Бекболат Ерубайдың Əбдірақманы, Байсымағымен ауылдас ағам Мұқыштың үйіне келіп түскені дəл қазіргідей есімде. Бір кезде көкемнің келбеті мен сөзіне тамсанып таң-тамаша қалған – кен көзін іздеуші ғұлама Қаныш Имантайұлы Сəтбаев, Жезқазған сияқты алыпты өмірге келтірген ғажайып жан біздің үйдің төрінде отыр. Ауыл ақсақалдары, отбасы, бала-шаға оның келбетті жүзінен көз алмай, əр сөзін хадистей ұйып тыңдап қалған.

	Иə, ол жұмыр жердің бір туар асыл перзенті, туған халқының мақтаны болып мəңгіге қалыпты. Ал оның аузынан шыққан дұғалық сөздер менің есімнен мəңгі ұмытылмақ емес...

	Қазір бір сөзбен түйсем, ол Жезқазған сынды алыпты өмірге келтіруші құдірет иесі. Бұл күнде жер жүзі атақ-даңқына бас иген Жезқазған мыс ордасы республикамыздың ғана емес, шетелдік алпауыттардың да игілік қалтасын толтырған байлық көзіне айналды.

	Əрине, бəріне түбі қайыр болсын дейтін халқымыз келешек атты əлемге мойымас сеніммен қарап отырғаны да уақыт шындығы.



	* * *

	Жаздың бойжеткен қыздай жасанып, балбырап тұрған шағы. Мұндай кезде өзен бойының құлпырып, ағын судың тамыр қуалап, құрақ пен талдың, жиде мен шіліктің бойлап өсіп, жан-жануардың сабат құшағында рақат табатыны, құс атаулының əнші болып кететіні де бар. Содан ба, Қаражал бауыры күнде той жасап, бар тіршілік иесі шырқап əн салып жатқандай көрінетін маған. Күнде ертелеп тұрып Тəңке сайын өрлеп, майқара мен бозы, жусаны өредегі ірімшіктей пісіп, түріліп жататын жазықтан Əбдірақманның боз шұбар айғыры бастаған бір үйір сауын биелі жылқысын айдап келетін де өзім. Ағам үйінің екі-үш құлынды биесі осы үйірде. Даланың көктемнің соңы, жаздың енді басталған кезіндегі көркіне көз тоя ма! Аяғыңның астынан пыр етіп ұшып бытпылдық-бытпылдық деп түбіттей жұп-жұмсақ ұйысып өскен көк шұға майсаның қалыңына сүңгіп жоғалып, тығылмақ ойнаған бөденені ұстамақ болып тұра жүгіретін қызық қуған шақ та осы. Əсіресе қазір ғана аяғыңның астынан, ұйқыдан енді оянғандай, қанатын асығыс қағып ұша жөнелген бозторғайдың көкке қалықтаған сəтін тамашалау ше?! Əне, əсемдік те, əншілік те сонда! Апыр-ау, қанатын көкте тұрып көзге көрінбейтін жібек арқанға ілініп қалғандай қалықтатып, асқақтата өзінен басқаның үні жетпейтін сыбызғы сазына қосып тұрғандай шалықтағанын тыңдау жан рақаты емес пе?!

	Сол кезде, иə, əлгі бір жанынды тербеген қошуақ, даланың мың сан əуені билеген кеңістікте көзіңді көк жиегіне арбай жөнелген тылсымның сағым дейтін тағы бір құдіреті құшағына тарта жөнелгенін аңдамай қалатынынды қайтерсің. Ғажап! Əлем жапырақ шайыры жасыл мəуітімен тысталғандай, гүл өскен байтағына шетсіз-шексіз мұхит суын қаптатып жібергендей. Толқыны тау болып көкке секіріп, биіктен орғып сарқырап жарыса қайта құйып, бірін-бірі басып озып кетердей ақ жол, ақ құйрық, ай маңдай тұлпарлар болып арқырай шұрқырасып кетеді. Дүние маған сонда мəңгі таусылмас, тарқамайтын, ойын-қызығы бітпейтін əн-думанның ұлы дүрмегі болып көрінетін. Иығымдағы тал-құрықты көкке көтеріп, əлгі ақ жал тұлпарлар боп лыпып, сынаптай шашылып, бірін-бірі кимелеп, жал құйрығын тістелей қуыса жөнелген көкжиектегі сағым тұлпарларға жетсем-ау деген бір құштарлық билейтін...

	Мана ағамның əмірімен өзімнің еншім деп жүрген қара бұйра қозыны Рақымжан көке (Мұқыш ағамның жалғыз баласы. Біз ол кісіні Ағажан деп атап кеткенбіз.) мына қадірлі қонақтың құрметіне сойып та тастаған. Нəшиқа жеңешем қозының басын үйітіп, қазан-ошақ басында абыр-сабыр. Мен самауырынға от салып, кіріп-шығып, жүріп аракідік үлкендер əңгімесіне құлақ түрем. Шай дастарқаны жайылған. Əңгіме енді қызды. Ағам да, Байсымақ Əбдірақман да төрдегі көрікті жанның аузына қарап қалған. Ол сөйлеп отыр. Əр сөзін санап сөйлегендей, байыппен созып айтады.

	– Қанышжан, – деп оның жүзінен көз алмаған Əбдірақман, – əлгіде адамзат байлықты жерден іздеп келеді. Жер – адамның мəңгілік ырзық көзі, – дедің. Оған айтарым жоқ. Жер – адамның тіріде де, өліде де ана бесігі. Бірақ біздің халық осыған дейін оның бетіндегісін ғана иемденіп, малын өсіріп қана келеді. Ал мына байтақ даланың астында не барын білдік пе? Оны енді кеп ұшан-теңіз таусылмайтын қазына, ел ырысы, байлық, ұрпақ игілігі деп отырсың. Күректей алақанын жайып – мына қолмен оп-оңай ала қоятын, жерде ашық көрініп жатқан ештеңе көрмейміз біз. Ал өзің... – деп сөзін аяқтамай кідіре берді.

	– Дұрыс пайымдадыңыз. Мен сіздерге қазақ сахарасының жер астындағы мол байлығын айттым. Оны игеру, ел игілігіне жарату үлкен қажырлы еңбекті, ғылымның араласуын, осы замандық өнер тудырған машина, техниканың күшін талап етеді. Біздің мына мен жетекшілік етіп, барлау, зерттеу жұмыстарын жүргізіп жатқан мекеме жер астында не жатқанын анықтаумен айналысып келеді.

	– Сонда не бар біздің жеріміздің астында? – Байсымақ қария қарасынан ағы көбірек ұзын сақалын бір сипап, төтен сұрақ тастады.

	– Біздің жерімізде тіпті атын сіздер біле бермейтін кенбайлықтың неше атасы бар. Əлгі өздеріңіз əспеттеп, қадірлеп, бағалайтын алтын-күміс жайына қалады. Бір мыстың, мырыштың тағы басқа кеннің қаншама түрі жатыр.

	– Апырай, ə? – десіп қалды үлкендер.

	– Сол байлықты мына балалар, – деп Қаныш назарын біздерге Əбдірақманның Сандықбай, Қален, Бозшасымен Ағажанға аударды да, – күні ертең игереді. Өз қолдарымен алады. Рақатын да көреді.

	– Қарағым-ау, оның айтуға оңай болғанмен, жердің астында ғой, – деп қалды Мұқыш ағам. Қонақ сəл езу тартып күлімсіреп алды да:

	– Дұрыс айтасыз. Ол байлықтың жер бетіне қалай шығып жатқанын Жезқазған Руднигінен күнде көріп отырсыздар.

	Анау Қарсақбай зауыты оны паш етіп, жер астынан алынған кенді байытып, қаншама байлықты ел ырысына жаратуда. Бірақ ол тым əлсіз. Қуаты аз зауыт.

	– Сонда қалай? – деп тағы сауал тастады Əбдірақман. Оны əлсіз зауыт дедің, сонда одан да жаңа зауыт салына ма?

	– Əрине! Осы Қаражалға кеп құйып жатқан Кеңгір өзенінің Наушабай шоқысы тұрған жерінде күні ертең бұрын-соңды бұл өлкеде болмаған əсем қала салынады. Əне сол жерде түтіні көкке шалқыған биік трубасы қазақ даласының əлемге көрінер мұнарасындай алып зауыт мен мұндалайды. Жезқазған шахталарынан шыққан кен сол зауытта байытылып, мыс, алтын, күміс, басқа кен селі өзен болып ағады. Ал қала, жаңа қала ұрпағымыздың мақтанышы болатын қала – Сарыарқа мақтанышы сол жерде салынады. – Тағы да Əбдірақман қозғалақтап Қаныштың бетіне қараңқырып алып:

	– Қаныш қарағым, бұл бұрыннан Едігенің майлы жұрты аталған байтақка мына заманда бұрын-соңды болмаған қала да салдың, жер асты байлығын үстіне шығарып, халықтың игілігіне де жараттың. Əлемде теңдесі жоқ трубасы күнге жетердей зауыт та салдың. Осы көп салынатын дүниеңді іске асыру біздің ауылдың қазағының қолынан келе ме? Жəне əлгі өзен болып еріп ағатын байлығың бір ғана Жезқазғанда жатыр ма?

	Мына сөзге Қаныш бүкіл болмысымен бұрыла қарап, езу тартты. Жауабына асықпады. Мана бір əзірде шынтағына басқан ақ жастықтан қолтығын босатып, үлкендер бетіне байыпты қарап, ашық тұрған есіктен Қаражар биігіне тігіле көз жіберді. Ойлы жанары күлімсіреген ақ құба жүзінде нұр тулатып, келешек кемесіне зəкір тастатқандай кідірді.

	– Əбеке, өте дұрыс жанды сұрақ қойып отырсыз. Күні ертең-ақ Жезқазған сияқты бүкіл əлемді таң қалдырып, атағы жер жаратын үлкен комбинат – кен алыбы салынатын бұл құт мекеніңізге дүниенің төрт бұрышынан ағылатын халық аз болмайды. – Қарттарға мына өзін бар ынта-ықыласымен ұйып тыңдап отырған ауыл адамдарының түсінігіне лайықты сөз іздегендей, аз кідіріс жасап ойлана қалды да, – біздің мемлекетіміз көп ұлтты. Сол айтулы болашақтың алып құрылысын салуға мұнда бір ғана жергілікті қазақ халқының өкілі емес, Отанымыздың түкпір-түкпірінен көптеген ұлт өкілдері келетіні де сөзсіз. Мұнда халық құмырсқаның илеуіндей бірі келіп, бірі кетіп, үлкен құрылысты аз жылда-ақ аяқтайды. Ал жер асты байлығын мұхит десем, артық айтқандық емес. Сонау Ұлытаудан, əрі-бері мына шеті Айбат, одан əрі Балқаш көліне ұласқан кең байтақ тұтасып жатыр. Оны игеру бірнеше ұрпақтың үлесі. Жəне сіздер танып біле бермейтін жер астындағы асыл кен түрлерін құдірет біздің даламыздың астына көміп тастаған. Соны игеретін біздер осы отырған.

	– Сонда, – манадан Қаныштың сөзін ұйып тыңдап, қыбыр етпей отырған Байсымақ қария, – сол əлгі алып құрылыс дегеніңді таратып айтшы, өзі неден басталады, – деп қалды.

	Мына сөзге Қаныш еріксіз дыбыс шығара күлді. Басқалар да үлкен кісінің сол оғаштау аңғал сауалына күле түсіп, сыйлы қонақ алдында сыпайыгершілік сақтап, қайта сабыр сабасына түсіп, оның жауабын тыңдап қалды.

	– Ақсақал, дұрыс, өте жанды сұрақ қойып отырсыз. Ауылда бір жерге көшіп келгенде ең алдымен сол жерге қоныстану үшін үй тікпей ме? Үйді тігу үшін кереге жаяды. Шаңырақ көтеріп, уығын шаншады дегендей, бұл енді анау-мынау емес, келешекте əлденеше жүз мың ел мекендейтін халық тұрағы болатын жер болғандықтан, алыптың іргесін сол тұрғын жай салудан бастайды. Алдымен əлгі болашақта үлкен Жезқазған аталатын қаланың алғашқы жер ошағы қазылып, қазаны көтеріліп, түтіні ұшып, оты жағылуы керек. Əрине, сол сəттен бастап қазір үкіметіміз, халқымыз үлкен мəн беріп отырған отандық алып құрылыс дүрілдей жөнеледі. Ең бастысы – сол ұлы еңбектің түпкі нəтижесінің ел игілігіне, халықтың бақытына ғана бағышталатынына көз жеткізу. – Бойын тіктеп, төңірегіндегілерге бұрынғыдан да жадырай қарап алып: – Үлкен қала, кеніш, өнеркəсіп орны деген білімнің, мəдениеттің, өнердің ордасы емес пе? Білім алу үшін қыр қазағы мына Том, Омбы, Орынбор, одан əрі Мəскеу, Петербор, мына жағы Тəшкент, Бұқар, одан əрі кетіп жатпаушы ма еді. – Аз ойланып: Сол игіліктің бəрі аз жылда Сарыарқаның кіндігі Ұлытау баурайында үлкен Жезқазғанда болады. Иə, əлгі Байекеңнің түйінді сауалы алып құрылыстың ең өзегі – Наушабай биігінің іргесінен түсетін кен тартатын диірмен – байыту фабрикасы, оған жалғас ұнтақталған кенді қайнатып, əлденеше мың градус ыстықта балқытып, мыс, күміс одан басқа кен құрамындағы асыл қазыналарды алатын зауыт салынады. Бұл айтылғандар – үлкен Жезқазғанның, жаңа қаланың жүрегі, тыныс-тіршілігінің тірегі болады.

	– Мың жаса, Қанышжан, көзімізді аштың. Санамызға тамшылап емес, сапырып құйдың білмегімізді. Біздер көбіне дақпырт, қаңқу боп жеткен жел сөзге семіреміз. Мынандай ақиқатты өзің ғана айтып, бізді де, мына балаларды да келешек тұлпарына мінгіздің. Е, біз Қарсақбайдың екі тұрбасын дүниедегі теңдесі жоқ керемет көріп жүрсек, бар қызықты да қиял жетпес ғажайып енді жасалады десеңші, – деп ағам да қауқалақтап кетті.

	– Апырай, көзімізді аштың-ау, қарағым, – дей береді бəрі де.

	– Жаңа айттым ғой, мұнда əлемде теңдесі жоқ үлкен Жезқазған – Сарыарқаның мақтанышы салынады. Е-е, сонда жан-жағы бау-бақшалы, саябақты үйдің көлеңкесінде күй тыңдап, əн естіп рақаттанып отырасыздар, – деп қарттарды тағы күлдірді Қаныш.

	– Жезқазған Сарыарқа мақтанышы болады дейсің, ə? Аумин! Айтқаның келсін, қарағым. Дуалы ауыз киелі аруақтың тұқымы едің, – деп мына сөзге мархабаттанып қалды бəрі. Үйдегілер мəре-сəре.

	Өржан – Рақымжан ағамның қызы. Сол кездерде төрт-бес жасқа келген шашы желбіреген бала. Аманбай екіде. Қордабай емшекте. Қордабай дабырлаған дауыстан оянып, қыңқылдап дыбыс берді.

	– О, біздің батыр оянды. Үйде сыйлы, қадірлі қонақ барын білді-ау, шамасы. Қонаққа сəлем береді қазір. Айтпақшы, мына менің Өржан қызым, Қанышжан, үлкен əнші, біраз əңгіме айтылды ғой, əлде əн тыңдаймыз ба? Қалай қарайсыңдар, – деп үй ішіндегілерге Алтын жеңгем күле қарады. Табиғат-ана бар ықыласымен осы кісіге ерекше назар аударып, ақ пейілімен жарата салғандай көрікті жан еді жеңешем. Тірі сурет. Мойылдай қара көзді, ай маңдайлы, пісте мұрын, қарлығаш қанат қасты, аққұба өңді, оймақ ауыз, перизат мүсінді келісті көріністі кісі. Алтын десе Алтын еді-ау.

	– Айтсын, тыңдайық – деді Қаныш жеңгеме пейілдене қарап.

	– Бұл – бұлбұл бала, – деді Əбдірақман.

	– Бұлбұлың бұған теңеу емес, – деді Байсымақ манадан алдында отырған Өржанды арқасынан қағып. Ағам:

	– Алтын, балаңды өзіңе шақыр. Бұл əжесінің алдында тұрса əнді əдемі айтады, – деп бəйбішесіне қарай жіберді.

	– Кел, күнім, келе ғой өзіме, – деп Алтын жеңгем де немересіне қошемет, көтермелеу жасап жатыр. Өржаны орнынан майыса тұрып, əжесінің алдына бара салып шырқап кетті. Қазақтың халық əні.



	«Қаратау кейде қарлы, кейде қарсыз,

	Ер жігіт кейде малды, кейде малсыз...»



	Əдемі жіңішке дауыс үзіліп шықты.

	Бұйра шашын салалап саусағымен бір тарап, мейірлі жанарына шапағат нұрын жинаған Қаныш:

	– Мұқа, мына балаңыз болып тұр екен. Тамаша əнші ғой. Сарыарқаның Күлəші ғой мынау. Сонау Мəскеуде өткен қазақ өнері мен əдебиетінің күндерінде Кремль сарайында мемлекетіміздің басшылары, халқымыздың қасқа мен жайсаңы, Сталин бастаған ардақтыларымыз алдында асқақ əншілігімен көзге түскен мына Ақтоғай елінің қызы Күлəш деген аяулы өнер иесі бар. Мына балаңыз сол Күлəштей болғалы тұр екен. Мұны оқытып, сондай тəрбие беріңіз, – деп аз күле түсіп, – мен де əншіге марапат, қошемет етейін, – деді де, қалтасынан ақша шығарды.

	– Біздің баламыз ақша алмайды, көкесі. Əлгі мақтауыңыздың өзі ат-шапаннан да артық. Рахмет, – деді Алтын жеңгем күліп.

	– Жо-жоқ жеңеше! Марапат, бата – ата салты! Қазақ ырымшыл халық, мен көлденең көк атты жолаушымын. Баланың əні жақсы екен. Көтермелеу, қолпаштау бұларға казір өте қажет. Алсын, – деп ақшаны Өржанның қолына ұстатты.

	– Туу, Қанышжан-ай, бір келгенде ауылымызды мəре-сəре еттің-ау! Жерімізге қала салып, байлығын игілікке жаратып, баламызды əнші, азаматымыздың болашағын анықтап, ертеңгі игіліктің иесі, келер дəуірдің қожасы еттің-ау! Көп жаса! Ұл туса өзіңдей тусын. Жолың бола берсін, – деп аттандырып тұрып Əбдірақман бата берді.

	– Рахмет, ағалар! Сіздер де сау болыңыздар, – деді Қаныш. Ашық бортты полуторка машина Қаражар биігінің алқымын бар екпінімен келіп орып өтіп, құлдилап, «оңтүстік қайдасың» деп, толқыны тулай аққан Сарысу өзенінің қалың нулы табанынан шығатын қысқа жолмен Жезқазғанға қарай кетіп бара жатты.

	Күн намаздыгер шамасы. Əлгіде көз көріп, қиял елестетпеген келешектің ақ боз үйін Сарыарқа жеріне қолма-қол тігіп, ел бақытын, атағын əлемге жайған адамның өз орталарынан кеткеніне енді қапы қалып, ойсырап ортайып қалғандай, ауыл адамдары үйге кірмей, қонақты шығарып салған ауыл сыртында əлі тұр. Бірі сиырын сауып, енді бірі биелерін ағытып, кешкі қарбалас шақтың қамына кірісіп кеткен шағын ауылдың мына үлкендері ғана тартымды əңгіменің қызығынан арыла алмай, келер күннің келбетіне өздерінше ой жүгіртіп кеткен.

	Мана қолына көтере шыққан немересі Талдыбайды енді иығына мінгізіп, «Əне, əлгі тамаша қонақ сенің келешек қызықты, бақытты заманыңды арқалап қыр асып барады. Тағы бір көрші, танып қойшы! Сен көресің ол айтқан ғажап қаланы да, игілікті өмірді де», – деп жолаушының соңынан телміре қарап сөйлей бұрылды үйіне Əбдірақман.

	Қандай дуалы ауыз кісі еді Əбдірақман. Сондағы айтқаны кітап сөзіндей айнымай келді. Сол күні оның құрметті қонақты шығарып салғанда иығында тұрған бір жапырақ бала Сарыарқаның төрінде шаңырақ көтерген Жезқазған қаласының бірнеше жыл басшысы болды. Жауапты қызметтер атқарды. Жоғары білімді, бүкіл елге танымал қатардағы азамат атанды. Жезқазған сынды алып өнеркəсіп орнының кемелденіп өркендеуіне, əлеуметтік жағдайының, мəдениетінің дамуына үлкен үлес қосты. Ол кейін бірнеше жыл осы қаланы басқарған, сондағы қарттың иығында тұрған бала Талдыбай Қаленов еді.

	Шіркін, ауыл өмірі-ай, деймін сол бір қоңыр кешті есіме алып. Жаңа ғана сауылып, қосақтан ағытылған қой-ешкі қозы-лағына жамырап, табысып азан-қазан. Əр үйдің есігі алдында самауыр қойылып, шүйкедей шұбатылған түтін будақтайды.

	– Уай, Сандықбай, қаракер құнанға міне сап, ана жылқыны арғы бетке өзеннен өткізіп, Тəнке сайына қарай беттетіп жібер. Өзеннің мына қалыңында шыбын оттатпайды, – деп дауыстаған Байсымақ қария дауысы да құлақта қалыпты.

	Кешкі салқында өзен суын өлшейтін жұмысына ма, əлде басқа шаруасы бар ма, қасында Николай атты орыс жігіті бар Əбдірақман мен Байсымақтың қос ұлы Бозша мен Қален Қаражар бауырына беттеп барады.

	– Əй, шаппа, құтырмай жай жүр. Бір жерде жығылып қап, мойның үзілер, – деп жылқы соңынан бара жатқан Сандықбайды қауіп-қатерден сақтандырған Əбдірақманның бəйбішесі Момақан есік алдына шықты. Ірі денелі, толық ана көлеңкеге төселген текеметке жайғасқан.

	– Кəнтікбай! Кəнтікбай, Кə! Кə! – деп ерке өскен, сəл содырлау Сандықбай есік алдынан ақ итін ертіп, жылқы соңынан шаба жөнелді...

	Сол кездегі радиосы, теледидары, клубы жоқ елдің үлкендерінің əдеті ме, күн кешке айналса болды, ауыл қасындағы биік төбеге шығып алып, өткен-кеткен жайлы əңгіме-дүкен құратын.

	Биік басында отырып бүгінгі, ертеңгі атқарылар шаруа жайын да шешіп тастайтын.

	Бұл ауыл ақсақалы, басқаларынан жасы үлкен Байсымақтың қартайып қалған кезі. Сөзге орашолақтау, көп сөйлемейтін бұйығы, от басын күзетіп қалған жайы бар. Ерубай балаларының мына Қаражарға басын қосып, ұйытқы боп басқарып отырған бұл кездегі басшысы Əбдірақман. Ол ортадан бойы биік, еңкіш денелі, шашы, сақал-мұртына ақ кіре бастаған ұзын жақты, шүңірек көз кісі. Отырған жерінде ағып сөйлеп, көбіне басқаларды күлдіріп отыратын ақжарқын, мақтаншақтау мінезді жан. Сол ашық мінезіне бақты ма, бүгінде төбе басына ағамды ерте шығып, сөзді өзі бастады.

	– Мұқа, кешегі қонағың бір текті жердің адамы-ау. Құдай өзіне де бөлекше жаратылыс, айрықша көрікті бітім берген екен. Не деген білімдар азамат еді. Бəрін біле береді, ə? Жермен сөйлеседі, ə? Осыншама өмірде жердің тілін білген адамды көргенім осы. Баяғыда Ертөстік деген бір қазақ болған екен, жер астына түсіп Жылан Бапы ханның еліне барып, жыланмен сөйлескен деп естуші едім. Ал, мынау, – деп ағамды сөзге шақырды. Ағам ауылдасының бетіне байырғы əдетінше барлап қарап алды да:

	– Əбеке, тауып, танып айттың. Орта жүзден талай шашағына шаң жұқтырмаған жүйрік, таңдайы тақылдаған шешен, бұлбұл көмей ділмəр, өткенді таразылап, келешегін болжаған талай даналар шыққан. Оның бəрін термелемей-ақ, сонау Құнанбайдың Абайы мен Шоң, Шорманды Сəтбайы мен Ұлытау жерінің Кəдір би, Барлыбай, Бабыр, Шегір, Сандыбайын, кейінгі Ерденін, Өтебайын айтсақ та жетіп жатыр. Əрқайсысы бір-бір тау, бауырына ру, ұлыс сыйған ел жайлауы болған кемеңгер тұлғалар ғой, – деп үзіліс жасады. Мына сөзге ұйып құлақ түрген Əбекең ағама қарай ентелей түсіп, жығылып барады. Бір сөзін шашау шығармай толық естігісі келетін тəрізді. Сəл отырды да қозғалақтап, шыдамсызданып отыратын əдетімен:

	– Əлгі аты аталған даналардан өз елімізден тысқарылардан Абайдың атын естігенім болмаса, басқасын біле бермеймін. Ал мынау болып тұрған азамат екен. Шіркіннің отырысы, байыпты сөзі, адамды бауырына тарта жөнелетін қасиеті айрықша жаратылысты екенін бірден аңғартады екен.

	– Көп оқыған жігіт. Қатарынан озып туған адам ғой. – Əбдірақманның көзін бір шындыққа, өзі байқаған астарлы ойын тереңірек ұғындырғысы келгендей, оған қадала қарап алып:

	– Əбеке, байқайсың ба? Қанша отырғанда осы бүгінгі заман сыры жайында бір ауыз сөз айтты ма? Бəрін айтар ойын ертеңгі күнге, болашақ атты тіршілікке бағыштады да қойды. Əлдеқалай басқа бір ауыз артық сөз шықпады аузынан.

	– Иə, сөйтті, сонда оның не себебі бар? – Ағам оның бетіне таңырқағандай болды да:

	– Е, ол енді, – дей салды. Табиғатында ақ көңіл, басқаға сенгіш, ойына, аузына келгенді бүкпей айтып салатын аққан судай таза жанды Əбдірақманға одан əрі тереңдеп сыр айтқысы келмегендей отырып қалды. Оны ол да сезгендей едəуір үзілістен кейін:

	– Мұқа, неге əңгімені шолақ қайырып, жалғыз қазыққа ұрынған жүйріктей болғаныңды білем. Кереңнің іші қу деген бар. Бұл заман кісі ойнайтын заман емес. Сондықтан бəлелі батпақты ол неге бассын, – деді. Екеуі де біріне-бірі қарап кеңкілдей күлді. Шамасы бірінің ішінде бірі, көкейлерінде не жатқанын жақсы білетіндіктерін түсініскен тəрізді.

	Едəуір уақыт үнсіздік жайлады. Ауылдың екі үлкенінің сөздері таусылғандай, тілдерін тістегені де қызық көрінді маған. Қолыма алған бес құмалақ тасты секіртіп ойнап, ермек қып екеуін іштей аңдып отырған тəріздімін. Шыдамады ма, сөзді ағам бастады.

	– Əбеке, бəрін естіп жатырмыз. Бірақ «Үндемеген үйдей пəледен құтылады» деген ұлық сөзді жүрекке түйдік.

	Аузымызға алты қабат қақпақ, санамызға жүз қабат құрым жаптық. Ештеңе естіп, түк білмейтін тірі мүрде, кеше хал бар қазір. Ол жалғыз біз емес, – дауысы күйзеліп шықты. – Байқайсың ба? Осы заманда аты шыққан, елім-жұртым деген қазақтан аман-сау қалғаны бар ма? – Əбекең ыңыранды. Лəм деп жауап қатпады.

	– Ендеше, осы төбенің өзіне сыр айтпа, сөз шашпа! Кім біледі күндердің күнінде мынау былай деді, анау алай деді деп, жоныңды жонып жарып, жара салып жатса, қайтесің?

	– Не дегенің, Мұқыш! Апыр-ау, енді өзіміз, мына сені мен мен болып шер тарқатысып дегендей, тіршілік жан иесі болған соң сыр айтыспай, ауылдас, мұндас, дəмдес-дастарқандас отырып отымыздың басына қарауыл қоямыз ба?

	– Қарауыл қоясың ба, қоймайсың ба, ол жан иесінің өз еркінде. Бірақ дəл қазіргі уақытта бас аман, мал түгел деуге бола қоймас, – деді қатты күрсінетін əдетімен демін тарта дем алып.

	– Апыр-ай, не деп кеттің? Төбе құйқамды шымырлаттың-ау.

	– Айтасың-ау, Əбекем, сен мына төбеңді айтып отырсың, астындағы он сегіз мың ғаламды көтерген жерді дірілдеткен сұрапыл уақыттың от жалынын неге сезбейсің? – Əбекең енді шүңіректеу көзінен ұшқын шашып екі тізесін астына басып оқшырайып, «осы не деп отырсың?» дегендей, шаншыла қарады да:

	– Мен... Мен өзі бір өзім айдалада қалғамын ба?

	– Жоқ, Əбеке, сен айдалада емес, Қаражарда отырсың, Қаражарда!

	– Бəрекелді! Қаражарда отырмын, бірақ бір оқыс ойда-жоқта төтеннен тап болатындай қауіп-қатердің қамауында қалғандай үрей буатыны не? Кейде құлаққа ызың еткен желдің өзінен алыстан атылған мылтықтың оғы жаныңнан зу етіп өткендей болады. Қараптан-қарап отырып, сондай сəтте өзімнен-өзім отырып бұға қалам. Бүкіл рухым шошып, қалтырап кететіні бар. Бұ не?

	– Біз заман қайығындағы ескек ұстаушылар емеспіз. Сені мен мына мен, сол заманның желі сай-салаға қуып тыққан қаңбақ тəріздіміз. Сен күн көріс қамы үшін балаларыңның жұмыс бабымен аз ғана қара-құраңды бағып, мен поштамды тасып дегендей, – иегін көтере мойнын толғап, басын изеді де, – тіршілік күйбеңін мына далада өткізіп келеміз. Енді қайтеміз, бəрі жан иесі сырат айдыны қылуетінде өтіп жатқан шақта бөдене күнін кешесің де!

	– Кешегі сабаз да маң даланы кезіп, жер тінтіп, басқалардан оқшау, жайдан-жай жүрмеген болды-ау. Заман сүреңі оны да ойландырып, қапы аяқ бастырмас жағдайға тап қылған болды-ау, сірə. Мына қара жермен сырласайын, бірақ аумалы-төкпелі уақыттың қыж-қыжынан аулақ болайын дегені де шығар. Əлгі заман ағысы туралы ауыз ашпауы, – деп Əбекең өзінше тұспал ойын да нобайлап өтті.

	– Өте дұрыс топшыладың. Енді қалай... – Ағам ырғалып манадан түйіліп отырған қалпынан шешіліп сөйлеп кетті. – Мына сұмдықты көріп те, оның зіл-заласын бастан кешіп те отырмыз. «Асыра сілтеу болмасын, аша тұяқ қалмасын» деп ұран тастадық. Артынша «ортаға бірік, бір қазаннан ас іш, бір көрпеден бас шығар» деп қайта дəуірледік. Міне, бүгінгі күннің мазмұны тіпті басқа. Күні кеше обкомның хатшысы Пенхасик пен Жүсіп Күзембаевты ең ұлық үкіметке депутат сайладық. Бір кісідей дауыс бердік. Ал бүгін сол Пенхасик жау болып шықты. Жай жау емес, мына сені мен менің, бүкіл халықтың жауы!

	Жайшылықта жалпы өмірінде асып-саспайтын, нені болса да он ойланып, жүз толғанып, айтарын ақылға жеңдіретін ағамның сол күні ауылдасы Əбдірақманға ағыл-тегіл сыр шерткеніне күні бүгін де таң қаламын. Қазір ойласам, оқуынан зердесіне тоқуы көп ағамның көрмегені де, білмейтіні де жоқ екен.

	– Мен осы жасымда, Əбеке, қазақ халқының талай марқасқа ойшылдарымен дəмдес, дастарқандас, кейбірімен сырлас та болдым. Қайсы бірін айтайын, қайсының атын атайын, бəрі де кемеңгер жаратылысты жандар. Елім, жерім деп еңіреген ерлер еді. Бəрінен де «Оян, қазақ!» деп ұлы Абайдан кейін ұран тастаған Міржақып, ғұлама ақын, мысалшы Ахметті естуің бар ма? Бұлардың, Ахмет Байтұрсыновты айтам, екеуі де мына Торғайдың заңғарлары. Біздің елмен қоныстас, көрші отыратын, алыс-берісті, құдандалы жұрттың азаматтары.

	Солармен пікірлес, жаны да, жүрегі де үндес, тек халықтың ары мен мұңын, арманын, мұратын іздеген осы топырақтың тумасы Смағұл Қазыбеков, ойбай-ау, мына Қарсақбай зауытында өз жерімізде арқа еті арша, борбай еті борша болып еңбегімен аты шыққан Тортайдың Шақыманы сынды жігіттерді əлгі «халық жауы» деген жаман атаққа іліктіріп жоғалтып жіберді. Құлағыңды түрші мына далаға! Жазықсыз, күнəсіз жандардың зарлаған, жылаған дауысын естисің. Сахара азынап, дауыс сап жылап кетті. Кім тоқтатар бұл сұмдықты. Кім тоқтатар қанды қолды?! Троцкий ме, Бухарин бе, басқасы ма, таққа талас па, Ресейдің туырлығын тілгілеп, қазақтың да, басқаның да отына су құйып, күлін ұшырып, қасқасы мен жайсаңын атып-шауып, көзін жойып жатыр. Қалай сөйлер екенсің, кім аузын аша алар екен!

	Қайран ерім-ай, Ахметтің аузынан «қазақтың бүгінгі жанашыр көсемі, халқының қалқаны, сауытсыз ері. Көктегі айы мен жұлдызы Əлихан Бөкейханов қой. Шыбын жанын шүберекке түйіп, бүгінгі аласапыран заманда қазақ сөзін сөйлеп, кезінде патшалық қиянатпен, бүгінде болшайбектік зұлматпен айқас туын көтерген» деген сөздерді естіген құлағым əлі шуылдайды. Солар қайда қазір? Ашпа аузыңды, жап! Естіме! Құлағыңды тық! – Ағам басы салбырап отырып-отырып: – Оу, ымырт жабылып барады ғой, тұрайық, – деді де, – Қаныш кешегі, білімді Қаныш мына сұм заман туралы неге жақ ашсын! Ол кемеңгердің өзі немесе сарқыты емес пе, – деп етегін қағып орнынан көтерілді. Əбдірақман үнсіз үйіне беттеді. Ағам айтқан сөздердің ішінде тіпті өзім куə болған, көзім көрген сұмдықты мен де қайта ойша жаңғыртып келем. Ағамның майда жібектей естілетін қоңыр үні құлағымда қайыра сөйледі. «Асыра сілтеу болмасын, аша тұяқ қалмасын!» «Бай менен молданы қойдай қу қамшымен!» ойбай-ау, мына Сарыарқа даласын, тіпті қазақ жерін дүр сілкінтіп, күңірентіп жіберді емес пе? Əр ауылдан не құдайды, не обалды білмейтін қу тақым белсенді деген қу жақ шықты. Əлгі айта беретін жаналғыш Мүңкір-Нəңкүрің де солар. Шаш ал десе, бас алатын қиып түсер алдаспан да солар.

	Күні-түні алашапқын. Ат та солардың астында, қару да сол əлгі «имансыз, ұятсыз, қағусыз белсенді» атанғандардың қолында.

	Ойына келгендерін істеді, елді де ойрандады. Мұндай тұста Əбдірақман да: «Несін айтасың, Мұқа, құдай олардың енді бетін аулақ етсін. Сіздің жақты қайдам, мына біздің жақта бір Құлманның Сүлейменінің өзі-ақ бірнеше отрядтың қызметін бір өзі атқарды ғой», – деп сөз қосып құптап, əңгіменің отына май құя түседі.

	– Мына бір көзбен көрген, өз отымның басында болған жан түршіктірер сұмдықты айтсам ше? Ағам терең күрсініп, шоқша сақалын бір сипап: – Əкемнің үйі, əкесі əкеммен бір туысқан Əлмендікі бар, үш-төрт үй бір ауыл боп Көрпенің қаройы деген жерде күзге салым оқшаулау отырған едік. Мен алдында ғана байлардан тəркіленіп тартып алынған, олардың малшы, жалшыларына таратып бергеннен (əрине, онда да есеп бар, бəрін кедейлер дегенге бере берсе, үкіметтің өзіне не қалады) қалған көп малдың гуртуправымын. Көбі түйе, жылқы, оған қоса бірнеше мың қой бар. Ол малды бағатындар өз алдына бір ауыл. Малдың оты мен суы жағдайына байланысты ауыл арасы алшақтау. Енді аз күнде ойдан-қырдан жиналған малдың басын қосып, сол кездегі ел астанасы Қызылордаға айдамақпыз. Бұл қыруар малды қабылдаушы да – сондағы үкімет.

	Сол күндердің бірінде ойда-жоқта аудандық ГПУ-дің бастығы, қасында «жау қайдалаған» он екі солдаты бар Кəрмішев кеп қалды. Кəрмішев десе жылаған бала өз аузын өзі жаба қояды ол кезде. Тірі жаналғыш əзірейілі де сол!

	Ауылымыз боп аяғымыздан тік тұрдық. Аты шулы қанішер екенін, бетіне қарағанды сотсыз, тергеусіз атып кететінін жақсы білем. Ол жүрген жер де қанға батады. Асты-үстіне түсіп, мал сойып, бəйек болып қабағының астымен жүгіріп күтіп жатырмыз. Тап бір жау қуып келе жатқандай, көк мылтық асынған солдаттар мылтықтарын мосыдай тігіп, үйдің бір жағына жайғасты. Кəрмішев басы шақшадай, жағында қырым ет жоқ, көк көзді, істік мұрын, жұқалтаң ғана шағын жігіт. Сұп-сұр жүзінен қатыгездіктің оты жанады. Былғарыдан тігілген киімі сықыр-сықыр етеді.

	Айқыш-ұйқыш денесін тартып тастаған белдік белбеу, үлкен маузерді зорға көтеріп тұрғандай. Келгелі қабағын ашпай отырған оған шай үстінде, əлдеқалай сыйлы біреу-міреу келіп қала ма деп, бір кездерде əкеліп тықтыртып қойған екі-үш четверть арақтың бірін сандық түбінен алдыртып алдына қойдым. Көкшілденіп отырған жүзі сəл жібіп, бір жымың етті де, маған:

	– Мұны кім ішеді? Бұл қайдан жүр далада? – деді тесіле қарады. Бұл сұрақты тосып отырғанмын.

	– Сыйлы қонақсыз. Үйіме бірінші рет келіп отырсыз. Сізге арнап мына замандасыңыз сақтап жүрген еді. Сіз ішесіз, – дедім.

	– Менің солдаттарым арақ ішпейді жəне олар мен отырған жерде тек менің қабағымды бағады. Ал мұны мен қалай жалғыз ішемін, – деп сыздай түсті. Қиындық енді келді. Бұл бəледен қалай құтыламын. Мына бас кесерге мұны қайдан шығартып едім деп қиналып, не айтарымды білмей отырғанымда есік ашылып, əкем кіре берді.

	– Ассалаумағалайко-о-ом! – деп зор дауысын соза кірді. Төрде жұдырықтай түйіліп іннен шығып, бойын жинаған шағатын жыландай түнеріп отырған Кəрмішев:

	– Уа-уа-ғалайко-ом сəле-м! – деп орнынан қозғалақтап, мында, мына менің қасыма келіңіз, – деп, есіктен кірген бойы үйдегілерге таңдана қарап кідіре қалған əкемді қасына шақырды.

	– О, бəрекелді, айнам, барайын, барайын, – деп əкем де бір етене жақынын көргендей құлшына төрге озды. Көптен көрмеген сағынышты адамын енді кездестіріп қалғандай рай білдірді.

	«Айпыр-ай, мына жарықтық не іздеп келді мұнда. Не сор айдап келді екен. Бекер келді-ау» деген бір ой жанымды қарып өтті. Бірақ жақ ашып, не дермін. Үнсіз ішімнен уайым шектім де қойдым. Ал жат, жау қонақ үлкен кісіге қошемет еткен боп, «О, бір қора көз тоятын кісі екенсіз, менің қасыма, мында, мында...» – деп жатыр. Əкемді өзім де бүгін көргендей болдым осы сəт. Бұған дейін байқамаған екем. Мына Кəрмішев ол кісінің қасында қозының құмалағындай болды да қалды. Ал əкем таудай алып, көзі шамдай жарқырап, ақ сақалы бүкіл омырауын жауып, мына үйде отырған адамнан өзгеше көрінді. Кəрмішев те ол кісіден əлі көз алған жоқ. Бас-аяғын тінте жылан көзін жүгіртіп таңырқай қарап отыр. Сөзді əкем бастады.

	– Айнам, жол болсын. Өзің бір бөлек жаратылысты адамша екенсің. Қасыңда сабаудай-сабаудай көп атқосшың бар, – деп, бір жағы менсінбегендей, бір жағы жөн білгісі келгендей боп оған бұрылды.

	– Адамшаңыз қалай? Адамша... – деп оттан шыққан болаттай көгере қадалды ол.

	– Айнам, адамша деген сөзге неге таңырқадың? Сенің мына болмысыңа, бүгінгі айбатыңа тойып айттым оны. Ол сөзден не жамандық көрдің? – деп тайсалмай қарсыласа берді əкем.

	– Адамша! Адамша! Маған толық адам емессің болып естілді,

	– дей берген Кəрмішевтің сөзін бөліп:

	– Айнам, бекерге өзіңді кішірейтпе! Сен мына бүгінгі дүниені төңкере келген заманның басы, жаны емессің бе?

	Бұрындары ояз пəуескелетіп жүргенде, олардың да қасында да салт атқа мінген стражниктер, күзеті қоса шапқылап, «лəппай, тақсырлап» жүретін. Бірақ олары ояздың шеніне таянбай, сыртынан қорғайтын. Оларға оязбен тізелес отыру қайда! Ал сен атқосшыларыңды өзіңмен бірге бір дастарқан басына отырғызып тең ұстап отырсың, – деді күліп.

	– Дұрыс айттыңыз. Бұл – адаммен адамның теңдескен заманы. Бай мен кедейдің теңескені тəрізді, – деген оның сөзін бөлген қарт:

	– Айнам, адам мен адамның арасы аспан мен жердей. Құдай əркімді əр басқа жаратқан. Біреуге зор бақыт, астына тақ, мол несібе, атақ-абырой берсе, енді біреуді киетін киім, ішер асқа зар етіп, басқаның алдында қор етіп қойған. Барлық адамның ақылы бірдей емес, біреуде білім де, ақыл да, əлгі айтқанымдай, аз, ал біреуде көп. Осы үйде қазір қанша адам отырсақ, соның ішінде өзіңнен ақылдысы, өзіңнен асары бар ма? – деп Кəрмішевті тағы бір қағып өтті.

	– Ол неліктен? Неге адамдар бірінен-бірі артық жаратылады? Сонда теңсіздікті құдайдың өзі жіберіп тұр ма? – Кəрмішев бұған не айтар екенсің дегендей түсін суытты.

	– Айнам, сен өзің ойлашы, жаңа ғана айттым ғой. Осы отырған бəрімізден сен артықсың, ұлықсың, ақылдысың. Сен не айтсаң, мына атқосшыларың орындайды. Сенің əміріңді екі етпейді. Ендеше құдай саған басқадан артық билік берді. Дүниедегі барлық адам бір қалыптан шықса, бірінен-бірі артық болмаса өмірде не мəн бар?

	– Сонда сіз не, адамдар арасында теңдік болмайды, бай – бай, кедей – кедей күйінде қалады. Демек, адам қоғамында əділдік, теңдік деген болмайды деп түсінесіз бе?

	– Айнам, мына жер бетінде не болса, мейлі, ол адамдар арасында, мейлі, жануарлар арасында болсын, бір құдайдың құдіретімен болады. Үш жүз жыл Ресейді билеген Романовтар патшалығы тақтан кетсе, бір құдайдың құдіреті. Əр зұлымдыққа бір зауал деген бар. Сол үш жүз жылдық тарихында патшалықтың аяғын шалыс басқан жері болмады дейсің бе?

	– Қареке, дұрыс айтасыз, өте тауып айттыңыз, – деп Кəрмішев едəуір желпініп, – əйтпесе бүкіл бұқара кедей көтерілмес еді, революция жасамас еді. Патша тақтан құламас еді.

	– Айнам, сен де дұрыс түсін. Өмірде зауал деген болады. Біреуге жасалған қиянат қалайда қиянатпен қайтады.

	Патшаның қара халыққа жасаған зорлық-зомбылығы аз емес, бірақ оны да құдайдың құдіретімен, – дей бергенде:

	– Қареке, сіз мына жер бетінде не жақсылық, жамандық болса, тек бір құдайдың құдіретімен болады деп отырсыз. Сіздіңше, адамдар арасындағы зорлық қиянат, обал, озбырлық, езушілік, біреуді біреу қанау тек құдайдың əмірімен болады. Оның өзі де адамдардың əлдеқалай басқаға жасаған үстемдігі немесе қиянаты үшін жіберілетін жаза, зауал екен. Сонда қалай адам қоғамында əділдік, адалдық үстемдік құрмай ма? Езуші, езілуші болып екі жарылып, ақылды, ақымақ, білімді, білімсіз, надан болып өмір кеше бере ме? Егер оны құдайдың бұйрығы десек, жер бетінде қаншалық жан түршіктірер озбырлық болса, соғыстар болса, біреуді-біреу өлтіріп жатса, тағы басқа зұлымдықтар болса – соның бəрін құдайдың өзі жіберіп жатыр деп түсінеміз бе?

	– Айнам, оған таласпа! Бір құдайдың бұйрығынсыз ештеме болмайды. Қарашы, осы үйде қанша жан отырсақ, біріне-бірі ұқсамайды. Ойы, ақылы, көзқарасы да басқа-басқа. Екеуіміз мына дүниені екі басқа танимыз.

	– Ол неліктен? – Кəрмішев тіктеліп отырып мысық көзін шаншылта қарады.

	– Ол бір құдайдың кұдіретінен, айнам.

	– Ойпырмай, Қареке, болмадыңыз-ау, сонда жер бетіндегі барлық жақсылық пен жамандықты жасаушы сіздің құдайыңызда да əділдік болмады ғой. Не сұмдық болса, өзінің құдіретін жұмсайтын сол қайда тұрады. Құдай деген бар ма? Көрсетіңізші, – деді мықынындағы мылтығын мығымдап ұстап, «əне жерде тұр» десе атып салатындай қатуланып.

	– Айнам, құдай бар! – Дауысы қатты шықты. – Бірақ сен де сұрамайтынды сұрайды екенсің. Егер бір құдайдың қайда тұратынын білсем, мен шақша басым-ау, мына сенің қасыңда отырмас та едім. Асылық сауалды қой, – деді үні бұзылып.

	– Қареке, бұл соңғы сауал, бірінші сауалым: құдай бар ма? Бар болса ол қайда тұрады? Айтыңызшы құдай қайда? Тұрағын айтыңыз, – деп дауысын көтере берген Кəрмішевке бұрылып:

	– Айнам, сен сөзге түсінбейтін жан ба едің? Мамаңды ұрайын, не оттап отырсың? Мен құдайдың үйін соғып, көшіріп-қондырып келді деп отырмысың. Құдай əмірі, міне, – деп Кəрмішевті қақ маңдайдан тоқпақтай жұдырығымен салып-ақ жібергені. Жаңа ғана көзінен жалыны ұшып, бет қаратпай, қайта-қайта мылтығын ұстап сұс шақырып отырған ГПУ-дің бастығы шалқасынан түсті.

	Үйдің іші лезде өрт сөндіргендей астан-кестен болды да қалды. Солдаттар мылтығына жүгіріп, сарт-сұрт винтовкалардың затворын қайырып, сап құрып, тап бір жер қайысқан қол кеп қалғандай бола қалды. Беті көкшілденіп талып жатқан Кəрмішевтің бетіне су бүркіп, Алтын екеуіміз əлек-шəлегіміз шығып, естен танудың аз-ақ алдындамыз. Əкем ашу құдіреті ме, қалш-қалш дірілдеп, «мамаңды ұрайын, кісəпір татар, құдайды мен көшіріп, қондырып жүргендей, ол қайда, құдай жоқ деп оттайды-ей! Ессіз, бейбақ! Құдай сенің көзіңе нені көрсетер екен, əлі! Саспа!» – деді де, жеңіл шапанын иығына желбегей жамылған күйі етегі тізесіне түсетін ақ көйлегі ақ дамбалына малынып, үйден шығып кетті. Мұның арты не болады. Əкемді мына қанішер атып кететін болды-ау. Осынша жасқа келіп, атағы, адамдық есімі бүкіл Сарыарқа даласына – бір шеті қырғыз, өзбек, Омбы, Том, Орынбор жеріне жайылған қайран қасиетті əкем бір жауыздың қолынан мерт болатын болды-ау! – деп аузыма тығылған жүрегімді баса алмай мең-зең сандалдым.

	Бір кезде Кəрмішев көзін ашты. Сəлден кейін басын көтерді. Сап құрып, мұның əмірін күткен атқосшы, жауынгер солдаттарға түксие қарады. Олардың жаны шығып кетердей демдерін ішіне тартып, жаутаң қаққан түрлерін көріп, оң қолын көтеріп, олай-бұлай қозғады. «Қозғалмаңдар!» дегені болса керек, солдаттар мылтықтарын қойып, орындарына қайта отырысты.

	Асылған, мана піскен семіз қойдың еті желінбей қалды. Бір ауылдың тірі жаны Кəрмішевті күзетіп қалдық. Бəріміз соның қас-қабағына қараймыз. Бірақ бір ауыз тіл қатпайды. Қандай шешім айтады, өз ішінде. Сол күннің қап-қара меңіреу түні де жетті-ау! Төр алдына Кəрмішевке арнайы төсек салынды. Мең-зең отырып-отырып барып төсекке жатты. Төсекке жатуын жатады да, қор етіп ұйқыға кіре беріп, қайта атып тұрады. Далаға шығады. Қайта кіреді үйге. Тағы сол əрекет. Алтын екеуіміз көз ілмей, Кəрмішев далаға шықса, оның көлеңкесіндей (əрине, оның көзіне шалынбай) соңынан ере шығамыз. Уайымымыз мына жауыз əкемді атып тастауға шықты-ау деген қауіпте. Əйтеуір, ол түнгі жұлдызды, ашық аспан астында теңселіп, аз-кем жүреді де, денесі салқын тартқан кезде үйге қайта кіріп, орнына жатқан болады.

	Таң да атты. Қақырынып-түкірініп əкем де далаға шығып, дəретін алып жүр. Бір кезде таң намазын оқуға жер дүниені күңірентіп бар дауысымен мақамына келтіріп, азан шақырды. Тымық ауада шыққан таңғы дауыс қандай зор еді. Дүниені тік тұрғызды.

	Намаз оқылып болды-ау деген шамада Кəрмішев орнынан атып тұрып, есіктен шыға жөнелді. «Бітті! Осы жолы сөзсіз əкемді атуға кетті» деген сұрапыл ой буып алды мені. Қол-аяғым қалтырай оның соңынан баспалап мен де шықтым. Ол əкем үйіне кіріп барады екен. Ойым астан-кестен. Не болса да нартəуекел, егер əкемді ататын болса, одан жаным артық па, қоса өлейін, жастығыма ГПУ-дің бастығын ала кетейін деген сұрапыл жанкешті шешімге келдім. Жүгіре басып əкем үйінің есігінен сығаласам, Кəрмішев əлі жайнамаздан тұра қоймаған əкемнің оң жағына барып жүгініп отыр екен. Екі алақанын жайып, сəлем бергендей ұмсынған қалпы. Əйтеуір қолында мылтығы жоқ. Мен сабама түстім. Сабырға келдім. Қой, артын бағайын дегенімше:

	– Ассалаумағалейком, Қареке! Қолыңызды беріңіз. Аяғыңа жығылғалы келдім, – деп шөкелеп отыра кетті. Бірақ əкем иліге қоймады. Жайнамазын жинап керегенің басына іліп, отыратын қой төсегін қағып салды да, дағдылы орнына жайғасты.

	– Үлкен əруақты, қасиетті екенсіз. Мен қателестім. Құдайға, сізге тиістім. Кешіріңіз. Түнімен ұйқы бермедіңіз. Көзім ілігіп, сəл ұйықтап бара жатсам, кеудеме мініп, буындырумен болдыңыз түні бойы. Мен пақырды кешіріңіз. Аяғыңызға жығылып, кешірім батаңызды сұрағалы келдім, – деді егіліп. Əкем тілсіз қалған жандай, аузын да ашпады. Оның бетіне назарлап қарамады да.

	– Бұл əлгі Түркейдің ауылында Айранбайдың Бəкірі өлтірді дейтін ГПУ-дің бастығы Кəрмішев емес пе? – деп сұрап қалды осы кезде Əбдірақман. Апырай, Қарекең де батыр кісі екен-ау. Ажалмен бетпе-бет келіп, əзірейлінің алдында, тіпті мылтықтың аузында отырып сондай ерлікке барады, ə?

	Кəрмішев салы судан қайтып отырып-отырып орнынан тұрды. Үсті-басын қағып, бірдеңе жұғып қалғандай сипақтап, қолын мылтығының кабурасына апарды. «Ал атты, атады» деген сұмдық ой кеудемді жарып, шыдамымды үзді ме, үйге осы сəт мен де кіріп келдім.

	– А, Мұқыш, кел! Кел! – Түсі аппақ қудай ол: – Мына əкеммен тіл табыса алмай қиналып, əрі-сəрі, – деді аз теңселіп.

	– Қайтесіз, үлкен жасы келген кісі ғой, – деп қолтығынан алып есікке беттедім. Ол қарсылықсыз жүре берді. Апырым, тəңірім деп сол күні сəскеде Кəрмішевті аттандырып салдым-ау. Қорқыныштан ба, əлде қуаныштан ба, құр сүлдерім қалды сонда. Бірнеше күн өзіме-өзім келе алмай, мең-зең күй кештім. Бір күні əкеме келдім.

	Таудай адам. Ақ көйлек, ақ дамбал, ақ шапан үстінде. Көзін жұмып ой үстінде отыр екен. Менің сəлемімді естіп көзін ашты. Қуанып қалды келгеніме.

	– Кел, айнам, кел, – деп қасынан орын берді де: – Қашанда ауылда болсаң, таң намазын оқыған соң сəлем беретін əдетің бар еді. Соны сен əне бір жаман татар келіп кеткеннен бері ұмыттың-ау, – деп қарқылдап күлді. Əкемді өзім бұрын расымен байқап қарап көрмеппін. Тіпті бұл заманның адамы емес. Дене бітімі, ірілігі былай тұрсын, басының өзі анау-мынау жанға біте беретін бас емес, шөңкедей, маңдайы жырта қарыс, ат жақты, бота көзінің нұры жасы келсе де шамдай жанған отты екен. Өз əкеме өзім таң-тамаша қалып, бетінен көзімді алмай аз отырдым. «Бір күні сен де бұл пəниден өтесің-ау, бірақ құдай ақ өлімін берсе» деген бір суық ой өзегімді тіліп өтті. Əкемді аға деуші едім.

	– Аға, – дедім, бірақ өзімді-өзім ұстай алмай, көзімнен жасым төгіліп жүре берді. – Аға, бұ не қылғаныңыз. Құдайды, дінді, ізгілікті, адамгершілікті, ұятты білмейтін қаныпезер, мына уақыттың жыртқышымен айқасқа шығып. Не ойладыңыз сонда? Өзіңізді ғана емес, артыңызда үрім-бұтақ зəузатыңызды да құртып кететін тажалмен жекпе-жекке құр қол шыққаныңыз? Артымда үрім-бұтағым қалмасын дегеніңіз бе? – дедім. Егіліп кеттім, өзімді емес, əкемнің қатер астында қалған қиын сəті көз алдыма келіп жыладым.

	– Айнам, мұның не? Не болса соған егіліп, мүжілгенің? Тоқтат! – деп сəл дауысын көтерді де. – Есіңде болсын, менің кесірім тиеді деп қысылатын боларсың. Жоқ! Жоқ! Менің кесірім үрім-бұтағыма, саған да тимейді. Ал əлгі ГПУ ме, СПУ ме қауіп етерің. Ол менің ұрпағымның маңайынан жүрмейді. Тірлігімде адам баласына зиян жасаған емеспін. Ендеше, менің ұрпағыма да ешкімнің таяғы тимейді, – деді де, – бірде ертеде болыс сайлауын пара алып дұрыс өткізбедің деп, ояздың өкілін басын жарып, сабағаным бар. Онда да Бұзау үшін əділдік, адалдық үшін болған іс еді ол. Соның ақ-қарасын тексерткен Омбы генерал-губернаторы алдына алдырып: «Жарайсың Сүйімбаев! Халыққа адалдықтан басқа басшы керек емес. Менің тəртіп бұзған өкілімді сабап, басын жарғаның өте дұрыс болған», – деп арқамнан қағып еді. Көзің көрді, бұ да сөйтті ғой, – деді.

	Өз əкемнің алдынан қуанып, мерейім өсіп, əруақтанып шықтым. Мына сөзіне ешбір уəж айтпадым. Қайдам, мына бізге уақыт не дейді. Біз не дейміз? – Ағам күлімсіреп қарады Əбекеңе.

	– Жарықтық-ай, ə? Əруақты кісі ғой, – дей берді Əбдірақман.

	– Е, олар көріпкелдер ғой. Айтқаны болған дуалы ауыз емес пе? – деп тағы өз сөзін өзі қайталап бекітті де, – бізді де құдай жаратты. Бір құдайдың құлымыз, бір жазғаны бар шығар, – деп тоқтады. Бір əңгімесі бір əңгімесінен қызық, оқиғалы ертегі сияқты олардың кешкілік биік басына шығып алып айтатын сөздерін ұйып тыңдаймын.

	– Айта берсек, көргеніміз де, бастан кешкеніміз де көп екен. Соның көбі «көппен көрген ұлы той» деген ұғымға сая береді. Халық жарықтық, қайыспас қара нардай, бəрін көтеріп, басынан өткере береді. Халықтың басына қандай ауыртпалық келеді, ол не үшін соншалық қиянат шегуі керек, немесе неліктен сондай күйге тап болды. Оны салмақтап, талдау жасап, ақыл таразысына салып, күні-түні елім-жұртым деп запыран жұтып, қайғы-қасірет отына өртенген қанша ерлер келді бұл өмірге. Біздің еліміз де сондай кемеңгер, ойлы азаматтарға кенде болған емес. Əттең, не керек, «Жақсы менен жаманды айырмадың, бірі – қан, бірі – май боп екі ұртың» деп ұлы Абай айтқандай, дер кезінде сол даналарын танып, соңына ере алмаған жұртыма не айтарсың, – деп ағам əдетінше күрсініп жерге қарап қалады.

	Ондайда естігені болмаса, оқығаны жоқ, өмірі отбасы, ошақ қасында, азын-аулақ мал тірлігімен тіршілік етіп келе жатқан Əбдірақман: «Əй, несін айтасың, Мұқыш-ау, оқымай, білім қумай, сана-сезім оянбай, надан қалған елміз ғой. Ендігі келер ұрпақ болмаса, біз біттік қой», – деп өкініш отына май құя түседі.

	– Əбеке, бізді қойшы, біз не білеміз. Күні кеше азуы алты қарыс патшалық үкіметтің Думасында, қазақ ұлтының жоғын жоқтап, елдігін, мемлекеттігін сөз еткен Əлихан Бөкейхановты айтсайшы, – деп бір үлкен əңгіменің шетін шығарып, – тіпті одан бері сол асыл ердің, ел көсемінің өсиетіне адал болған, дана Ахмет Байтұрсыновты, Міржақыпты айтсақ та жетер. Бəрінің арманы – қараңғы қазақтың санасын ояту, ел ету, мемлекет ету еді-ау! Олар да арман құшағында кетті.

	– Олар не болды? – деп, санына біз кіргендей, жалт қарады Əбдірақман. Ағам оның бетіне таңырқай көз тастап:

	– Не болсын, екі ауыз сөздің қыл бұғауында кетті.

	– Əлгі, – деп Əбдірақман қолын көтеріп қалбалақтап қалды.

	– «Халық жауы» болып кетті олар. Е, Əбекем, бұл қазақтың білімдісіне, ақылдысына, басшысына басар жер, барар тау қалмады. Бітті ғой бəрі, бітті!

	Екеуі де үнсіз қалған. Менің ішім пысты. Байсымақ жөткірінді.

	Əңгіме айтатын екі ақсақал түнеріп əлі отыр.





– Қазақтың ат жалын ұстаған, елі сенген оқыған, ар-намысын қорғаған азаматтарынан бірде-бірін қалдырған жоқ. Атты, шапты, жойды. Селт еткен, есі бар деген адамның соңынан жарық алып түсті ол. Əлі сол сұмдық жалғасуда. Күні кеше өзің, ауылдасың, туысың, ағайының, бүкіл руың, одан қалды қазақ сахарасы басынан кешкен ашаршылықты жасаған кім? Сол?

	– Айтпаңызшы, жан шошиды, – деп безектеді Əбекең.

	– Шошымаңыз. Өлгендер өліп кетті. Солардың рухы үшін тірі біздер сол сұмдықты айтуымыз керек. Мына тұрған Барша құмында ауыл-ауыл күйінде қырылып кетсе, сонау Батпаққарадан босыған елдің сүйегі көрінген сайда ит-құсқа жем болды. Бір кезде мыңғыртып мал өсірген, сəн-салтанаты жан сүйсіндірген ел-жұрт аз жылдың ішінде апатқа ұшырады. Жоқ болды емес пе?

	Ал, енді патша езуші, қанаушы, халықты сүліктей сорды, қиянат көзі еді дейік. Сонда мына кедейдің қолын теңдікке, бостандыққа, əділдікке жеткізген жаңа үкіметке не болды?

	Жер жүзіне жар салып ұрандап келген бостандық, теңдігіміздің сиқы əлгі болғаны ма? Əбеке, қазіргі уақытта бүгін аман-есен қауіп-қатерсіз от басымда отырмын дейтін адам табу қиын. Кім болса да, жаны қылыш үстінде, – деді сөзін аяқтап ағам.

	– Апырай, ə, апырай, заман не болып кетті. Адамды адам жегенді де көрдік, – деді күйзелген Əбдірақман.

	– Бір жылы Ахметтің қонағы болдым. Атақты Байтұрсыновты айтам. Қазір сол ғұлама жанның атын атауға да қорқамын. Айтулы заман тілін білетін, тамыршы жан еді. – Біздер қазақтың дербес мемлекеттігін талап етіп, Лениннің, бəлшайбектердің көсемінің алдында болдық. Өзіміздің ұсынысымызды жеткіздік. Орынборда өткен құрылтайдың қарарымен таныстырдық. Оңай адам миллиондарды, соңынан ерте ме, революция жасай ма! Дана ғой, дана! Ұлт бостандығына жол ашық! Ол – біздің саясатымыздың түп қазығы, – деп сендірді бізді. Содан не шықты? – деген Ахмет: «саясат деген иленбеген жас тері сияқты, қалай тартсаң – солай созыла беретін немесе қалай үрлесе солай толатын, ел басқарғандардың қолындағы желқуық», деген еді. Сол айтқаны болды. Əлгі «асыра сілтеу болмасын, аша тұяқ қалмасын» деген ұран енді «ақылдылар болмасын» деп жер дүниені күңірентіп барады. Қайдам, мұның ақыры немен тынарын бір құдай біледі.

	Ағамның басты кəсібі, міндеті – пошта тасу. Хат-хабар, газет-журнал ма – бəрі-бəрін ауылдық кеңеске жеткізу. Ауылдық кеңес кеңсесі Жетіқоңыр құмының Талды құмына орналасқан. Кейін ол жер «Ақ кеңсе» аталып кетті. «Бірлестік», «Аралтөбе», «Жетіқоңыр» серіктіктері ұйымдасқан бір кездерде «Сарысу»,

	«Құмқоңыр» болыстары болған жерде екінші ауылдық кеңес құрылған. Осы əкімшілік басқару орталығына Қарсақбай ауданынан, орталығы Карсақбайдан ағылып келіп жататын бұйрық-жарлық, хат-хабарды жеткізуші-пошташы осы кісі. Көлігі жеке меншігіндегі жетім нар, екіншісі – тобылғылы, жиделіні мекендейтін іргелес қоныстас отыратын кіші жүздің азаматы Кəрібек баласы Хабар есімді кісімен тамыр болып алған, сол кезде қара жерде қасқырды аттатпайтын жүйрік торы ат. Ат болғанда қандай! Есік пен төрдей, омырауы аяққаптай, жалпақ сауырлы, бота тірсек, танауы шелектей, ғажайып көрікті жылқы еді. Шіркіннің суарып келуге барарда үстіне мінгенде ауада қалқып келе жатқандай болатын едім. Екеуін ағам Ақ кеңсеге пошта апарарда кезек мінеді. Кезекті пошта əкеткен бір жолы үш-төрт күн кешігіп келді. Бұрынғыдай емес, өте көңілді, жайдары. Байқаймын, ағамның жүріс-тұрысында аз-кем өзгеріс бар...

	Сол кездегі үлкендердің оңаша əңгімесінде ол «өртеніп біреудің біреуге қасқыр боп шауып тұрған» заманы, адамның өзара сенімі, сыйластығы жойылған, бірін-бірі жау көрген шақ. Əлдеқалай бас қосқан жерде артық сөз айтпауға, əркім өз аузына күзет қойған тұс еді ол. Құлақ естіп, көз көрген жерде жаппай қуғындау, күндіз-түні қамауға алынып «халық жауы» əр үйден шығып жатқан күндер. Қара жердің беті қауіп-қатерге толы, зұлымдық оты жанған, сұмдық сұрапыл шақ еді ол.

	Кең-байтақ қазақ даласы тарының қауызындай боп, тірі адам жанын қоярға жер таппай қысылған күндерінде, кейін мəлім болғанындай, мынадай бір басқосу болады.

	Осындай балағынан от ұшып өртеніп жатқан заманда батылы жетіп бұл басқосуды кімнің бастап, кімнің ұйытқы, ұйымдастырушы болғаны күні бүгінге дейін құпия беймəлім күйінде қалып келеді. Əркім өз жанын шымылдық артында ұстаған қатерлі күндерде пəтуалы бас қосуға бару, расында да жанкештілік, көзсіз ерлік те еді.

	Осы əңгіме үстінде ағам, ауа райының қолайсыздығы ма, өте көңілсіз көрінді. Мана аспанда ойда-жоқта жай соғысы болғандай, қара бұлт қаптап, найзағай шақ-шұқ жарылып, əне жерге де, мына жерге де от шашып кеткен. Əйтеуір бір жақсысы не малға, не адамға жай түскен жоқ. Бəрі дін аман.

	Шайдай ашылған ақ жаңбырдан кейін ауылдың бар малы жайылымға кеткен мамыра ақ шуақ. Бұлттан шыққан күн де жарқырап шығып, енді кең-байтақты қимағандай көзі қызарып ұясына еніп барады.

	– Мұқа, оу, Мұқа! Не, шайтанға тас лақтырған құдіреттің ашуынан жасқанып калдың ба? Ол бізге емес, өзіне қарсы күнəкар əлемге ашулы екенін аңғартты. Қырға шығайық, – деп Əбдірақман айқай салды үйінен сыртқа шығып. Зерігіп қалған тəрізді. Күн сайынғы санасын сілкілеген қызықты əңгімені бүгін де жалғастырмақ.

	Қай кезде де асығуды, орынсыз қимыл жасауды, артық сөз, басқадай оғаш қылықты сүймейтін байсалды кісі, əдетінше тамағын бір кенеп, үйден жай басып шыға берді. Мен де ағамның соңынан ере шықтым.

	Əдеттегідей, олардың күндегі орны ауылдан дауыс жететін жердегі түгі түскен тулақтай қоңыр төбе. Кейін Əбдірақман төбесі атанған əңгіме ошағына келіп, тақтай тасқа жамбас басты тағы да олар. Баяғыда терісі тозып, жұқанасы қалған ескі бөркін, ішіне бір бəле кіріп кеткендей, үйінен шығарда бір сілкіп, басына қайта киетін, қақырынып, жөтеліп, мына екеуінің не айтқанын жадына құйып тыңдаушы Байсымақ та шықты əне. «Не айтары, не құптары жоқ, осы шалға бұлардың əңгімесі не керек. Жатпай ма?» – деймін өзімше оны ұнатпай. Оны біліп жатқан Байсекең жоқ, əрине.

	Екеуі де қызық. Жай келмейді, əзілдесе, күле келеді.

	– Əй, Мұқыш, сен ғой, сен Кедел қажының сұлу қызын алдың. Алтын десе Алтын ғой менің қарындасым. Бірақ естуімде, – деп күліп, – қажы қызын атағыңмен, ақылыңмен алыпсың. Қалың мал, əлгі айта беретін қырық жеті желіге байланбапты. Енді соның реті келген жоқ па?

	– Дұрыс айттың. Қажы қызын алмадым демеймін. Өйткені ол біздің үйде отыр. Бірақ сол жарықтық қарындасына енші бермей, ақ отаумен ғана аттандырғанын білмейді екенсің-ау. Ана шұбар айғырдың үйірі солайда сол қажының жиеншары – біздің Аманбай мен Қордабайға тиеселі болмас па!

	– Не дейді? Ей, енші бермей қыз ұзатушы ма еді. Қой! Қой!

	– Онда қарындасыңнан сұра.

	– Бір себеп бар шығар.

	– Бар. Бар, – деді ағам ойлана қалып. Ол айтулы ақ патшаның «он тоғыз бен отыз бірдің арасын қара малайға аламын» деп жарлығы шыққан аласапыран жыл еді. Ел үріккен жыл!

	– Ел үріккен жыл?

	– Иə, ел үріккен ол – он тоғыз бен отыз бірдің сай-сала, тау тасалаған бір мың тоғыз жүз он алтыншы жыл! – Əбдірақманның аузы ашылып қалыпты. Екі көзі ағамда.

	– Əлгі «байтал түгіл бас қайғы» дейтін заман. Елдің күңіренгенін, бөрі қамаған қойдай болғанын бұрын-соңды кім көріпті. Халықты үрей алды. Елдің бас көтерер жетекші, ақылгөйлері дағдарып, мына соғыс деген апаттан боздақтарын қалай алып қаламыз деп сең соққан балықтай болды. Əкем он ағайынды еді. Олардың дəулеттісі де, сопы пірадар, оқыған, білімді тақуасы да болды. Сол ел басына қара бұлт төнген күндерде кейін молла атағы дүйім елге жайылған Сүлеймен ағаның басынан өткен қатерді айтсам да жетер.

	...Айтулы тақуа кітабының бетін жауып ойға шомған. Жатса, тұрса қолынан тастамайтын, бүкіл өмірі, тыныс-тіршілігі, жаны табынған, өзі кəміл сеніп, барлық зейін-ықыласы тек ақиқат деп ұғынған қасиетті бұл кітап оның жарық дүниедегі ғана емес, бүкіл болмыстағы сенімінің түп қазығы да еді. Ол одан оқығанын күніне əлденеше қайталап зердесіне тоқып, ақыл парасат сарабына салып, көкейіне қондырып өшпестей етіп жатқа алып, соның шарапатымен қуат жинап ерекше, басқаның көзіне көрінбейтін мархабат құдіретіне бөленер еді. Мына бейопа өткінші, желдей ескен өмірдің қат-қабат қалтарысындағы қым-қуыт үргін-сүргін адами құйтырқылықтың сырына қияннан əлемге көз салған қырандай тігіле қарап, сол іркіліс табатын.

	Бірақ табиғатында жаратылыстың өмірлік дамуын тек құдіреттің ғана билігінен іздейтін тақуа басқаның ойын бөліп, сөз таластыруды əдет етпеген кісілігіне бағатын. Ол үшін құдай заңынан, Құран сөзінен басқаның бəрі жалған! Жалғандығы аз ғана тіршіліктің алдауыш өткінші сəті ғана!

	Тасыған дариядай, оның көз алдында өмір, күні кешегі тып-тыныш дүние, астан-кестені шығып тулай жөнелді. Осы жақында ғана Сарыарқа еліне аты жайылған Қарнақтағы діни медресені, Қосым ишанның арғы түп тамыры Саллааллоһу ғалайһи уассалам Мұхаммед пайғамбардан бастау алатын ғұламаның медресесін тамамдап, қаншама жастық, жігіттік ғұмырын осы ұлы даналық əлемге бағыштаған тақуа айран-асыр хал үстінде. Бір Алланың айтуымен періштелер арқылы пайғамбарымызға жеткізілген құран кəрімдегі дүниенің ақыры дейтін тіршілік қарап болар уақытқа əлі...

	«Апырай-ə, əр зұлымдыққа бір зауал демекші, бір оқыс қиянаттың, астамшылықтың, озбырлықтың, кесапат-кесірлі күнə, сұмдықтың залалы ма? Бір Алланың құдіретіне, оның ақтығына, пəктігіне күнəһар қарекет болды ма? О, Алла!» Көзін жұмып ойға кетті.

	Сонау Қарнақтан жалғыз атты жолаушы боп аттанған бұл қасына атқосшы алмай, бір өзі бір құдайға сыйынып жеке-дара шыққанын енді ғана ойына алып отыр. Жалғыз-жарым жүргеніне өкініп немесе жалғызсырап отырған жоқ. Соншама қашықтан жолсоқты боп келгенде елі-жұртының орнын сипап қалғанына таң-тамаша қалып, ой соқты боп опынады. Бəрі жым-жылас. Қайысып, мына байтақ өңірдің шалқарына сыймай отыратын ұлан ел-жұрты, бүтін тірі жаны тігерге тұяқ қалдырмай, құрдымға сіңіп кеткен...

	Тақуа үстіндегі қабаттап бөзден тігілген ақ шекпенін жайып тастап, майда меруерттей сусыған қызыл құмға салалы алақанын жая «дембе-дембе, дембе екен, дембе судан кем бе екен» деп, дəрет алу тəртібін жасады. Сол рəсімін аяқтап, бесін намазына жығылған ол қыбыр етпей, басқа жаққа мойын бұрмаған, ұйыған қалпы ешбір мүлтіксіз намаз шартын орындап, қоржынындағы дұғалық кітабын алып, бірсыпыра үңілді.

	Күн кеш тарта бойын тіктеп орнынан қозғалған ол өзінің балалық шағы өткен Бетбақ шөлінің етегін басып жатқан Барша құмының еңсесі көтеріңкі бір шағылының үстінде отырғанын білді. Ойша қиял жүгіртіп, бір шеті Шу өзені Текей, Тасты бойын, мына жағы Көкшетау баурайы, Атбасар, Қараөткел, Есіл жағасын жайлап, қыс-қыстайтын туған елін көз алдына елестеткен болды. «О, құдауанда, бір Алланың өмірімен осынша атырапты мекендеген, мыңғыртып мал өсіріп, үрім-бұтағы қара ормандай жер қайыстырған ел-жұрттың құйын қуған қаңбақтай жер бетінен жоғалуы несі?! Бір құдайдың құдіретінсіз, жер бетінде апат болмақ емес қой! Əлде...» Ол одан əрі пенделік ойға барған жоқ. Атына мініп, күннің батысына қарай беттеп жүріп кетті. «Адам туғаннан кейін сөзсіз өледі. Адам да көшкен керуен. Ендеше мен де күннің шығысына емес, батысына қарай жүруім керек» деп түйді ол.

	Мінген аты да жүрісті, белді, қоңы берік жылқы еді. Салдыртып тік тартып келеді. Əлгіде намаздыгер оқып, атын оттатып бел босатқан. Намазшам оқыған. Тағы жүріп кетті. Таң қылаң бере үстіне қалың құрақ, бірер түп жиде, тал өскен бұлақ басына келіп жетті. Атын отқа жіберіп, асықпай дəрет алып, намазын оқып, қоржынындағы азын-аулақ ауқатын алдына ала бергені сол, асыр-тасыр шапқан ат тұяғының дүбірі естілді. Сөйткенше болған жоқ, көк мылтық, қылыш асынған топ мұны қоршалай кеп ат басын ірікті. Бірі бұған мылтық кезеп, бұл түсінбейтін тілде дауыс көтерді. Аң-таң, не айтып тұрғаны, не талап еткенінен бейхабар бұл тек орнынан қозғалмай, аңтарылған қалпы қарап қалды. «Алланың не бұйырғанын көрмейді пенде», басында басқа ой жоқ. Басында сəлдесі, қасында бір беті ашылған кітабы жатқан тақуаны енді:

	– О, дамулла, жауап бергін! Ел қайда? Бұ халық қайда кеткен? – деген жіңішке шақылдаған дауыс елең еткізді.

	– Нансоғар, не дейсіз? Мен де жолаушымын. – Нансоғар оның дағдылы əдет сөзі. – Сол елді таппай, бұл атырапқа сыймай отыратын халықтың жер жұтқандай, мал-жанымен жоғалғанына таң-тамаша қалып, бетім ауған жаққа кетіп барамын мен де, – деді.

	Əлгіде мылтығын кезеп, бұған қоқақтап шауып жеткен көк көз, тықыр қасты сары басқа тілде зілдене сөйлеп бірдеңе деп жатты.

	– Біз ақ патшаның əмірін орындаушы отрядпыз. Мына кісі біздің басшы командир, – деген тілмаш татар жігіт қазақ тілінде жатық сөйлеп, – бізді бастап жүрсін. Елін тапсын дейді командир. Болмаса осы жерде атып кетеміз деп тұр, – деп түсіндірді.

	– Мен де сол елді іздеп келем. Ел жоқ. Қайда кеткенін мен қайдан білейін. Ал, атам десе, менің тағдырым, ажалым жетіп тұрса не шара, ата берсін, – деген оған тілмаш:

	– О, ғажайып жан, таза мұсылман екенсіз, бірақ бұларға қарсы келмеңіз. Бұларда рақым жоқ. Обал, сауап, күнə дегенді білмейді. Əне, сіз бастап жүрсін, елін тапсын деп əмір етті, – деп аяқтады сөзін.

	Сол бір топ көк мылтықты «жазалаушы отряд» атанғандардың қапияда қолына түскен тақуа бірнеше күн азапты жол шегеді. Олар іздеген ел табыла қоймайды. «Жазалаушы одряд» командирі мұны сан рет тік тұрғызып, оңашалап қарауылға алып, бірнеше рет басынан асырып, кейде оң жақ, сол жақ қабырғасын сөгердей оқпен тілгілеп, мергендігін де сынап қорқытады.

	«Не болса бір Алланың əмірімен болады. Ажалым жетсе өлем де. Ажалсыз пендеге өлім жоқ. Пешенеме жазылғанын көрем де» деп, бір тəңіріне сыйынған тақуа аузын ашып, не өкініш, не жалынып жалбарыну білдірмейді. Сонда əбден ыза болып, не қайғырып, не мұңайып, сыр бермейтін жұмбақ сырлы адамға таңырқап қараған жазалаушы отряд басшысы:

	– Бұ қандай ғажап адам! Не қорқып, не жалынып, еңкейіп бас имейді. Мұның не қарсылығын көрмейміз. Сəл қолы босаса күннің батысына қарап жығылып-тұрып жатқаны. Бұл неткен жан? – деп сұрайды тілмаштан. Тілмаш татар жігіті де тақуа жанның мінез-қарекетіне, мұсылмандығына кəміл тəнті болғандығын танытып, бастығына:

	– Бұл діни адам екен. Молла. Дүниеде нендей құбылыс болса, бір құдайдың құдіретімен болады. Рақат та, бейнет те, өмір де, ажал да, өлім де – бəрі-бəрі жазмыштың ісі. Мені өлтірсеңдер сол құдайдың əмірімен өлтіресіңдер. Онда ажалым келгені. Ал азаптасаңдар, сондай бейнетті құдай жазды маған, – дейді деп түсіндіреді. «Жазалаушы отряд» бастығы басын шайқап:

	– Молла болса – болар, бəріне мойынсұнып тұрады. Осыны босатып жіберіңдер, – деп бұйырыпты. Өзінің босанатынын естігенде:

	– Бəрекелді, бір Алланың рақымы түскен екен маған, – деп кəлимаға тілін келтіріп, бір дұға оқыпты...

	Молланың көз алдынан көшкен елдей болып, сол күндерде басынан өткен, өзін азаптаған қиын сəттер тізбектеле берді. бұл – ел үріккен, бір мың тоғыз жүз он алтыншы жыл патшаның июнь жарлығы шығып, он тоғыз бен отыз бірдің арасындағы жас жігіттерді солдаттыққа алады дейтін ұлы дүрбелең кез еді. Сонда осы жоғарыдағы байтақ даланы емін-еркін жайлап, көшіп-қонып өмір сүрген Бағаналы-Балталы елінің дүрк көтеріліп үрке көшіп, жан сауға, бет ауған жаққа аз күн болса да бой таса жасап, патшаның жазалаушыларының қолына түспес бір амал жасаған шағы еді ғой. Қазірде сол күндер көз алдымда.

	– Иə, – деп іштей ойға шомған дамолла, – апыр-ау, бұ қалай? Өз құзырындағы халықты жөн-жосықсыз қинап, бір тарының қауызына сыйғызған ақ патшаның тақтан қалай тайғанын бұл үкімет білмей ме? Əлде қарғысқа ұшыраған билеушілердің құдай алдында жауап беретінін, зауал тартатынын түсінбей ме? Жан иесіне жазықсыз зəбір беру күнə екенін, бұл дүниеде болмаса, о дүниеде хақ алдында жауап беретінін, тамұқ отына түсетінін бұлар білмей ме, əлде таза діннен безген, құдай тағаланы мойындамайтындар ма?

	– Бұнысы несі? Адамды бай, кедей деп дəулетіне қарап жіктеп, бай табы, кедей табы деп екі топқа бөліп өзара қырқыстырып, атыстырып, шабыстырып, ел арасын белсендіге қаптатып жіберген сұмдығы мынау. Бай болса да, кедей болса да бір Алланың берген несібесіне ие емес пе?

	Ал кеп кəмпеске дегенді шығарып еді. Онысы байдың барын сыпырып алды да, азын-аулағын кедейлерге бөліп берген болып, көп байлықтың басым бөлігін, əсіресе мал біткенді көз көрмес ішкі базарға ма, əлде басқа ма, айдап кетіп жоқ етті. Ел іші аз жылда қаңырап, мал жарықтық таусылып, күйзеліс басталды. «Бай құрыды. Енді орташаны құрықтаңдар», – деп, оның да азын-аулақ қара-құрасын қаузап бітірді. «Ойбай, бұл болмайды екен. Серіктестік құрамыз, бір қазаннан ас ішіп, бір көрпеден бас шығарамыз» деп тағы ұрандады. Онысы не болды? Алланы мансұқ еткен, дінсіздік жайлаған елді берекесінен айырып, аштық аранына лақтырып тастады. Қазақ даласын аштан қырылған адамның өлігі басты. Ғасырлар бойы тіршілігі мал болған халық малы кеткен соң, ауыл-ауыл боп отырған жерінде қырылып қалды. – О, Пəруəрдігер, өз құдыретіңде бəрі! – Молла басын көтеріп, өзін зілдей боп басқан сұрапыл ойдан, көз алдынан өткен соңғы жиырма жыл бойғы апат, зұлмат өзі куə болған кесірлі əлемнен шошына тұрды. Енді байқады. Өзі отырған биіктің басына осыдан аттай жиырма жыл бұрын көк мылтық асынған ақ патшаның, сол кездің тілі бойынша, «жазалаушы» отряды қамауынан өзінің босанып, əбден қалжырап келіп шыққаны есіне оралды. Иə, сол нансоғарларға халықтың жазығы не? Ол неткен нəубет? Ал бүгінгі мына замандағы өзім көбіне куə болған сойқандар ше? – Дамулланың ойын осы жерде өзара дабырласа сөйлескен аттылар бөлді. Бəрі аттарынан аударыла түсіп:

	– Ассалаумағалайко-ом! – деп жапырласа сəлемдескендерге:

	– Уағалайкомəссалам! – деген молланың ашық дауысынан шарапат дарығандай, бəрі өте көңілді күй кешкен.

	– О, нансоғарлар, мен сіздерді таң намазын оқысымен осы биіктің басында тосып отырмын. Қане, қандай əңгіме айтпақ едіңіздер, – деп оларға барлай қарады. Сөзді дауысын жібектей созған, өзінің де аздап ескіше діни сауаты бар, ел ішінде көптің құрметіне бөленіп «Сақаң» атанып кеткен Мыңқайдың Сақтағаны бастады.

	– Иə, қасиетті моллеке. – Ол бірдеңеден қуыстанғандай, осы сөзімді əлдебіреу естіп қала ма деген кісіше, жан-жағына елеңдей қарап алып. – Біз сөйлер аузымызға қарауыл, айтар ойымызға кісен салған уақытқа тап болдық. Біреуге біреудің сенімі кетті. Жер көкті «халық жауы» деген қорқынышты үн кернеп барады. Күні кеше мына Мұқаң жəне Жақыптың Сүтбайы – үшеуміз Қарсақбайдан келдік. Одан əрі Атбасар, Қара-өткел, мына жағы Қарағанды, əрісі Алматы, не керек, сол атақпен құлақ жетер жерде ұсталып, қамалып жатқандарда есеп жоқ. Екі адамның басы қосылып, тең сөйлесіп жүре алмайды. Бұл не сұмдық? Үлкен ғұламасыз. Бұған не лаж бар? Құран Кəрімде бұ жайлы ештеңе айтылмаған ба? – Сақаң шағырлау көзін молладан алмай қадала қалды.

	Жаратылысында көп сөйлемейтін, айтар ойын шариғат заңына бағындырған кең маңдайлы, ат жақты мал емен денелі, өткір қоңыр көзді, бойшаң молла өзін қоршай келіп құмақ төбенің басына жайғасқандарға:

	– Нансоғарлар, – деп ойлана іркілді, – мен ешбір кітаптан ондай сөзді оқыған емеспін. Əрине, тірі адамда күнəкар пенделер болуы мүмкін. Бірақ құдай жаратқан жанның халықтың жауы атануы үшін қаншалық күнəсі болуы керек? Халықтың жауы деген айыпты сонда қандай күнəсі үшін тағуға болады?

	Жəне оны кім дəлелдеп, халық алдында түсіндіре алады? Кімнің қанша күнəсі барын бір құдайдан басқа кім біледі?

	– Иə, моллеке, ондай жаман атақты дəлелдеу үшін ол адамды абақтыға қамап тергейді. Əлгі Мүңкір-Нəңкірдің көр ішінде күнəкəр пендеден жауап алғаны тəрізді, – деп сөзге Қараның Бақтыбайы араласты. «Халық бұта түбіне тығылған торғайдай болды» деп əр сөзін қазықтай қағып, мəнін аша сөйледі ол. Оның сөзін үнсіз тосып, уақыттың сұрапылынан бойым да, ойым да шошынған мен:

	– Əрине, абақтыға жабылғандарды біреумен тілдестіру, жақын туыс-туғанына жолықтыру, не үшін отырғанын айту деген жоқ көрінеді. Ол тозаққа түскендер енді қайтып, бостандық көрмек емес тəрізді, – деп жалғадым.

	– Егер ойлап қарасақ, сол тамұқ төңірегінде жұмыс істейтіндер сөзіне сенсек, жауаптағылар көретін зорлық, зомбылық тірі пенденің ақылына сыймайтын сұмдық. Күні-түні тік тұрғызып, ұйқы бермей, суық, не шектен асқан ыстыққа қамап, тырнағының көбесіне, үрпіне ине тығып, болмаған қылмысты болды, айтылмаған сөзді айтылды, жасалмаған қылмысты жасалды, немесе біреуге қасақана бəле жауып жалған кінəлі ету сияқты озбырлық көрсетіледі екен, – деп естігенін жеткізді Жақыптың Сүтбайы. Мына сөзден денесі оқыс түршіккен жандай қатты қозғалақтаған молла, отырғандарды өткір жанарына сыйғызып, өзі мақал-мəтелдей көміп айтатын дағдылы сөзімен:

	– Иə, нансоғарлар, – деп аз ойланып, – жерден береке, құт қашарда елден бірлік, халықтан бауырмалдық кетеді. Шайтани-лағнат дінсіздік болып, əр кеудеден орын алады. Құдайды бір, пайғамбарды ақ дейтін имандылыққа күмəн туғызылады. Дүниені арамдық жайлайды, біреуге біреудің сенімі жойылады. Қазір сондай, – деген молла өзін қаумалап ортаға алған елдің білікті, беделді, өзіне не қиын сауал қойып, ел басына түскен тауқымет қыспағынан қалай шығудың, мына қасірет нəубет болып келген ауыртпалықтың сырын діни ұғымдармен түсіндіруді тілегендерге тағы көз тастады. Молла көп отырды. Бірден шешіле алмай, өзі де торығып отырған бейнеде – құдайдың құдіретімен, əлде бір күнəкар пенденің кесапаты ма, осы хұқмет билегелі не сұрапыл ақылды тоздырған қиянат істерге орын берілді. Білмедім. О замана одан бері қанша ықылымдар өткенін кім білген, елді қырып-жойған аштық жайлапты. Байлық, адам баласы қорек етер жер бетінде ештеме қалмапты. Оның себебін ешкім біле алмай, тірі халық сарсаң күйге түскен шақта ұлы ғұлама кітап ашқан екен дейді бір кітапта: «Атақты, дəулеті тасыған, ел билеген ірі тақ иесінің зайыбы бірде үлкен дəрет ұсатқан баласының құйрығын сүртер басқа нəрсе таппай, піскен нанды үзіп алып, сонымен сүртіп, əлгі нанды кесек қабырғаның қуысына тыға салады. Сол тəкаппар, кесірлі əйел аштықтан көзі қарауытып, əлгі баласының нəжісі тиген нанды қай күні жесе, жерге қыдыр қайта келіп, дүниеге береке, адамға ізгілік оралады», – деп жазылған деген екен. Өзі де солай болыпты. Аштан өліп бара жатқан əйел, тіміскілеп жүріп, бірде сол нанды тауып жепті. Əне, сол сағаттан бастап, елге береке қайта оралады.

	Міне, сондай бір астамшылық адамға, жан иесіне шексіз қиянат көрсетілетіндей кепиетті қаракет болды ма? Дүниені барды қолдан жоқ етуге, кешегі кəмпескені, аштықты жасауға басшы болған осы билеудің мазмұнын түсіну қиын. Басын төмен салып, алдындағы кітабының бір бетін аударып, кəлимаға тілін келтірді ол. Бұл билеу «Құдай жоқ! Дін – жалған» деп айқайлап келді емес пе? Барды жоқ, қасиеттіні қасиетсіз деп уағыздау арқылы жер бетіндегі киелінің бəрімен күрес ашты. Бұл соның жемісі. Ақылдыны, естіні жоқ ету арқылы қарапайым көптің үрейін алып, дүниені тамұқ етіп билемек. Жер бетінде өзімнен басқа құдірет жоқ деп түсіндірмек. Бұл сол уағыздың басы.

	– Тақсыр! – деді дауысын созған Мақыштың Ишаны, – бұл сойқаннан құтылар жолды айтсаңызшы. Елдің бетке ұстар басшылары, ақылдылары құртылып жатқан көзсіз сұрапыл тажалдың аранын қалай жабу керек?

	Молла көп ойланып отырып қалды. Күн төбеге көтерілген. Бір тайпа ел қадірлеген ғұлама молла не айтар екен деген азаматтар қыбыр етпей жауап тосқалы да қаншама сағат өтті. Бəрі де шыдап бақты. Сонда олардың көз алдында осы тақуа жанның басқа əркімдердің қолынан келе бермейтін оғаш іс-əрекеті де өтіп жатқан.

	Ақпанның ауыздан ұшқан түкірік қатқан ақ аязды бораны ысқыра соғып тұр. Қасында осы отырғандардың бірнешеуі бар, Жеті-қоңырдың құмынан Сарысу бойындағы елге бет алған жүргінші топ Жамантау биігінің иығына көтерілген. «Уа, нансоғарлар, бесін намазы болып қалыпты. Мен намаз оқып алайын» деген молла атынан түскен. Үстіндегі ақжарғақ тонын қалың күпсек, жаяу борасын жүріп жатқан апаңқайға төсеп жіберіп, аяғындағы көн етікті шешіп тастап, мұздай суық ақ қарды салалы саусағымен көсіп алып, дəрет алу рəсімін жасап кеткен.

	– О, дамулла, үсіп өлесіз ғой! Мына ақ шұнақ аязда, бұныңыз не? – дегендерге:

	– Нансоғар, олай деме! Дəретсіз намаз, намаз бола ма?

	Дəреттің де шарапаты бар. Неге тоңайын, – деп, сол бетінен қайтпаған ол бесіннің ұзақ он бас намазын тапжылмай оқып шыққан. Жаяу борасын ысырған қар жайнамаз орнына төселген тонның үстін басып, толарсағына жеткен еді сонда. Мына отырғандардың көз алдында сол көрініс, молланың сондағы əрекеті қайта тірілді. Молла көптен кейін басын көтеріп, жан-жағына зейін аударды да:

	– О, нансоғарлар, құран-кəрімде жазылған ақиқатта дүниені аздырушы кесапаттан құтқаратын бір ғана құдірет Алланың қолында деп атап айтылған. Алланың бірлігіне, пайғамбарымыздың ақтығына сенген адам ғана бұл сұмдықтан құтылады. Адамды шайтанның азғыруынан, азғындаудан арашалап алатын күштің тамыры бір Аллада. Ол үшін құдайдың бірлігіне кəміл сеніп, ұйым, бірлік, бір ауыздан сөз, бір жағадан бас шығару керек. Бірде-бір адам бірінің сыртынан бірі ғайбат, өсек, жала сөз таратпауы тиіс. Мəселен, осы отырғандарың: мына Сарғалдақ руына – Сақтаған, Бақтыбай, Жауғаштыға – Ақпанбайдың Мұқашы, Мақыштың Ишаны, Жақыптың Сүтбайы, Шағыр еліне – Мұқыш, Ілияс, Дəулеткелді, Балталыға Өтебайдың Жартыбайы ие болып, əлдеқалай жаман сөз, өсек-аяң тарауын тыйсаңдар, ол апаттан аман қаласыңдар. Адамды аздыратын адам бойында екі тесік бар. Күнə да, қиянат та содан шығады. Соны бекітуге пəтуа болсын. Ол үшін осы отырған бір тайпа елдің бас көтерер азаматтары əрқайсың өз еліңе ие бол. Міне, менің айтарым осы.

	– Құп болады!

	– Тамаша ой!

	– О, жарықтық-ай! – деген дауыстарды тоқтатқан молла:

	– Иə, нансоғарлар! Бұл оңай пəтуа емес. Осы уəдеміз осы төбенің басында кəміл сенім боп, басқаға тарамайтын, Алла атымен айтылған ант болып қалса...

	– Əрине! Əрине!

	– Ондай ант, пəтуасыз не болмақ! – деп бəрі орнынан қозғала қостап кеткен.

	«Апырай, мына пəтуаласқан сөзіміз НКВД-ның құлағына жетсе, тұқым-тұғырымыздан түк қалмайды-ау! Мұнымыз аса қатерлі мəселе-ау өзі» деген ой жанымды жеген мен:

	– Моллеке, осы пəтуаға анық бекінсек, алдыңыздағы құранды ұстап, басқаға тісімізден шығармасқа бəріміз ант етейік. Бұл елімізді, халқымызды сақтау үшін ойластырылған ақ ниет қой. Мына сұмдық апаттан сақтану ғой, – дедім.

	Бір мың тоғыз жүз отыз жетінші жылдың қоңыр күзінде Жақсы Барша құмының Нарқызыл дейтін биігінің басында есімі Ұлытау аймағына кеңінен танымал Сүлеймен молла Сүйімбайұлының алдында осы уағдаластық болып еді.

	Одан бері қанша қаралы күндер өтті. Рақымсыз заман теңізі тола тасып кемерінен асып, қазақ халқының қаншама біртуар марқасқа дана перзенттерін жұтып жіберді. Қаншама күнəсіз азамат бейкүнə атылды, жоғалды.

	– Мұқыш-ау, мына сөзіңе қарағанда, бір тайпа елді «халық жауы» деген апаттан əуелі құдай, сосын молла Сүлеймен жарықтық сақтап отыр десеңші. Ой, əулие-ай, – деп Əбдірақман қауқалақ қақты.

	– Айтпа, бұл дабыраның əңгімесі емес, Əбеке, осы жерде қалсын, – деп ағам орнынан тұрды.

	Ағам осы əңгімені айту үстінде көп толғанып, сан құбылып, запыран жұтып отырғаны қазірде менің есімде. Менің білетінім, жарықтық Сүлеймен молланың ақылы арқасында біздің сол кездегі екінші ауыл атанған елден бірде-бір адам «халық жауы» атанбай келе жатқаны. Ал басқа...

	...Бəрі қазір ел басынан өткен тарих болып қалған сол кеңестік кеңістікке көз жүгіртсек, расында қалың өртке шалынбай қалған көдедей Жетіқоңыр құмы мен Сарысу бойын мекендеген аз ғана ауылға зұлматты «халық жауы» апаты соқпай өтіпті. Қасиетіңнен айналайын, шарапатты ғұлама, бір құдайдың құдіретіне бас иген сенің кереметің-ау апат жолын бекіткен деймін осы əңгімені ойға алып мен де бүгін. Бүкіл қызыл империяны жайлаған қанды қасап қырғыннан аман қалу, əрине, кездейсоқтық емес...

	* * *

	Ақ кеңсе... Менің бала қиялыма бұл төңіректегі үлкен шаһардың бірі болып елестейтін. Үлкендердің, əсіресе апта сайын пошта апарып келетін ағамның, күндіз-түні ерсілі-қарсылы ағылып жүріп жататын жолаушылардың əлдеқалай сөздерінен естуімше, олардың сөз нобайына қарағанда, ол халықтың көп тұратын жері. Ақ кеңседе жиналыс болды, ауданнан келген басшылар сөз сөйледі, халықтың жағдайы, бүгінгі күннің ел-тұрмысына қатысты өзекті-өзекті мəселесі айтылды деген үзік-үзік əңгімелер. Қалай дегенде де Ақ кеңсе сол кезде Жезқазған руднигінен кейінгі бұл аймақтағы аты шыққан жұмбақ ел мекені. Не жаңалық та, келешек жайлы əңгіме де – бəрі-бəрі Ақ кеңседен шығып, басқа елге таралып жатқандай көрінетін маған.

	Қара суық күз. Аңырап, даланың шаңы мен тозаңын суырған жел толассыз соғып тұр. Жетім нарға үйіміздің бар мүкəммалы екі ескі кебеже, төсек-орын, текемет, төсеніш-киізі ме, анам өзі қайда жүрсе де тастамай алып жүретін кереге, уық, шаңырағы бар туырлық құрымына дейін артып алып, қазіргі Жезқазған қаласының автовокзалы тұрған жердегі жер кепеден көшіп шықтық-ау!

	– Ақ кеңсеге барамыз, – дейді анам.

	– Алақай, Ақ кеңсеге барамыз, – дейді түйе үстінде жүк арасына жасалған қоршауда көрпе жамылып, жақ жүні үрпиген кішкене Сəлдеш пен Əсия мəз болып. Артымда қалып бара жатқан паровозы тасыр-тұсыр қозғалып, гөкілдеген стансаға қарап алып:

	– Ақ кеңсе үлкен қала дейді. Мынадай емес. Қасында биік-биік құм тау бар екен – десе, Əсия:

	– Басына шығып қар түскенде шанамен зырлайтын тамаша болды-ау. Анада Кеңгірдің жағасынан зулағандай, – деп Сəлдеш қиялданады. Кенет ол:

	– Кəнки алмадық, а? Шана ше? Əже, – шешемізге қарап, – менің шанам қалып қойған жоқ па? – деп жыламсырады. Онысы Отыншы көкемнің қарағайдан құрап, табанына қаңылтыр қағып берген ит шанасы.

	– Сенің шанаң неге қалады? Кебеженің ішіне-ақ салғам, – дейді анам оны тыныштандырып.

	– Əлгі тауы біздің үйге жақын болса ма, шанадан түспеймін. Жұлдыз боп ағам, – дейді Сəлдеш қиялданып.

	– Тоңып қаласың. Онда күн суық шығар, – дейді Əсия қауіп айтып...

	Сол аңсаған, қиялға сыймаған Ақ кеңсеге де жеттік-ау, араға екі қонып. Жолда Талдықұдық деген құба жон, қу даладағы құдықтың басына қонғандағы тоңғаным есімнен кетер емес. Сарнаған қара жел, қылыштай кесіп, көзге көрінбей соноу көкжиектен бір қатыгез суық айдаған көрік басып тұрғандай болған. Жерде қар жоқ, сонда да топырақтың өзі аяз шақырады...

	Сөйтсек, əлгі қиялыма сүңгіп, жер бетіндегі кереметтің бірі санап жүрген Ақ кеңсем – он шақты ғана шикі кесектен қалаған жатаған үйлері бар шағын ауыл. Бізді ауылдың бір топ иті абалап қарсы алды. Бес-алты итті үлкен қара ала төбет бастап шығыпты. Кес-кестеп жалғыз түйелі көшті жетелеп жаяу келе жатқан анамды талап жейтіндей тап-тап береді. Шəңкілдеген дауыстары не деген ащы.

	Біз кіретін үй – мұғалімнің отбасына деп күні бұрын бөлініп қойған аласа ғана, төбесін талмен, қамыспен жапқан, алақандай ғана терезесі бар, есігі де, топсасы тозып, сықырлап зорға жабылатын қоржын үй екен.

	Туған ағам Нақыпбек мұғалім болып, осында орналасып, бізді көшіртіп алдырып отыр. Анам жарықтық бой қуаты мықты қарулы кісі еді. Келе сала əлгі үйді сыпырып, тазартып, осындай азып-тозған үй тиетінін күні бұрын сезгендей, жарты қап ала келген əкті езіп жіберіп, қабырғаларды ағартып алды. Пеші жөнделіп, қазандық орнатылып, от жағылып, үй іші көңірсіп жылынып шыға келді.

	Нақыпбек көкем Шымкентте мұғалімдер даярлайтын оқу орнын бітірген, білімді, сол кездегі ағарту қызметінің жақсы мамандарының бірі екен. Бастауыш мектепте үш мұғалім бар. Директоры – Сары Əлібеков, көкем мен Мұрат Қожабеков екеуі қатардағы мұғалім.

	Үш-төрт класс бөлмесі ғана бар аласа, төбесіне қолың жетердей шағын мектебіміз бар. Бірсыпыра оқушылар Талды, Кент деген жерлерді қыстап отырған ауылдардан жаяулап, кейбірі тайынша-танасына, түйесіне шана жегіп қатынап оқиды. Біздің үйіміз мектептің қасында.

	Алғашқы күндері аздап қаладағы күндерімді аңсап, қоңыл-тақсып, айдалада адасып жалғыз қалған жандай боп та жүрдім. Қайда қарасам да тұңғиық терең жазық, шет-шегі жоқ. Тəнке сайынан Əбдірақманның жылқысын айдап келетіндегідей, көретінім құлазыған дала.

	Бір күні сабақтан келсем, үйде қонақ отыр. Нағашым Бақтыбай. Қараның Бақтыбайы. Осы өңірге атағы жайылған Сарғалдақтың Қозыбайының кезінде белді ақсақалы болған, есімі түріне қарап Қара атанып кеткен Жандəулеттің баласы. Қасында өзінің туысы Құлажанның Темір атты азамат баласы бар. Қазан асылып жатыр. Үй іші көңілді. Бақтыбай нағашым өте көрікті сұлу кісі. Екі иығына екі кісі мінсе, көтере жөнелетін атпал қарулы түрінің өзі оның көп қырын аңғартқандай. Дауысы қандай əдемі, бір əңгімені айтып, сылқ-сылқ күліп отыр. Нақыпбек көкем Темір екеуі аузына қарап қалыпты.

	– Бірде, – дейді – осы өздерің отырған үйден көп аласа, шымнан өрілген үйді қыстап отырған мына Темірдің үйінде өзіңнің ағаң Мұқыш, ұмыттым есімдерін, қасында тағы бір-екі жігіт бар, кездесе кеттім. Құлажан ағаның тірі кезі. Қырмызы жеңешем мол қолды кісі еді. Қазанын толтырып-ақ асқан екен.

	– Мынадай ма, – ол төбеге қарап, – қамыспен жабылған төбеден қап-қара ыс үлпілдеп төгілгелі тұр. Үйдің қабырғасы да қап-қара, қазанның түп күйесін жағып тастағандай. Ойпырай, мына лашықта қалай күн көріп отыр екен деп ойлағанымша, үлкен астау табақ үйемелеп салған қазы, қартаға толып, буы бұрқырап алдымызға келе берді. Қолында жүзі жарқ-жұрқ ойнаған жезмойнақ ақ пышағы бар Құлажан аға да табаққа таянып, етті жосытып турай бастады. Сере қазы, қай жерін кессе де аппақ май болып түрілген ет, табаққа жапырақ-жапырақ болып түсіп жатыр.

	– Жігіттер, алыңдар. Бұйырған малға тісің тисін деген бар, – деп Құлекең кекірік ата күліп алды.

	– Соғымыңыз ірі, семіз болған екен. Сіздің жылқыңыздың тұқымынан-ау, – деп Мұқыш бір қағытып өтті.

	– Е, Мұқышжан, айтарсың, айта бер. Даладағы бөріге кім қолынан сыбаға береді. Құдайдың бұйыртқан несібесін теріп, бөрі тірлік кешіп келеміз. Ал, ала бер – деді қарқылдай күліп. Сөйтсек, бөрі мінез аға таяу мандағы бір байдың жылқысынан сол жылы соғымды көзге көрінбейтін қылбұғаумен матап сойған екен.

	– Жə, ол патша заманы. Ал, Нақыпбекжан, мына қойың семіз екен, – деп алдына келген тағамды мақтай түсті де, – мұғалімде ақша бар ғой. Дұрыс, алғашқы айлықты қазанды майлауға жұмсағаның жақсы ырым – деді.

	Бақтыбай нағашым сол күні көп əңгіме айтты. Əсіресе заман жайы, өткен-кеткенді аузына көп алып: – Мұғалім халықтың көзін ғана емес, санасын ашатын беделді тұлға. Сен өзі өзіңнің кімнің баласы екеніңді білесің бе? – Көкем оның бетіне таңырқай қарады.

	– Сен кешегі тақтан тайған Николай патшаның жанашыры, не көзі, сол дəуірдің мықты өкілі Қаражігіт бидің баласысың. Байқап жүр. Аузыңа ие бол! Əр қадамыңды бақылаушы сыртта көз бар, – деді бір қауіп-қатерден қуыстанған бейнеде. Көкем басын изеді, лəм деп сөз қатпады.

	– Ей, шырағым, – деп аз ойланып, – бұл Ақ кеңсеге бізден бұрын, ықылым дəуірлерде мына Талды, Кентке кімдер келіп, кімдер кетпеді дейсің, киелі топырақ қой. Су ағады, тас қалады, шаш алынса бас қалады. Осы жерден қол созым Қалмаққырылған деген биік бар. Уақыт өткен сайын бір кезде қоралап тас үйіп, биік етіп қорымдап көмілген қалмақтардың бейіті қазір жер бетінен өшіп, жел-құздың демімен жоғалып, «Қалмаққырылған» деген төбеде ғана аты қалды. Əйтеуір, халық басынан өткен сұрапылдан қалған із, қазақ халқының қаһармандық, азаттық күресінің мəңгілік ескерткіші боп елес береді ол. Бəрін тауысып бір отырыста өткен-кеткенді жеткізіп айту мүмкін емес. – Сен білесің бе? – Үй ішіндегілерге, сосын көкеме сауал тастаған ол: – Мына жер көшеді. Қоныс аударады. Құм көшеді. Ал адам оның қасында не? – деп бір əңгімеге ауысты. Осы Ақ кеңсе аталған қазіргі ел тұрағынан бүгінгі аяқ алып жүргізбейтін тау-тау қызыл құм сəскелік жер еді. Ал қазір құм көшкіні отырған елді басып, жылжып, тіпті қатқылға кетіп бара жатқан жоқ па?

	Өз əкемнің бір сөзі ұмытылмай күні бүгін де жадымда қалды. Біздің ата мекеніміз, қыстауымыз мына Талды құмының жылы қолтық, қалың қорыс, қияқты, қамысты, майда шілік, тал, жиде өсетін жерінде. Қазір ол Ақ кеңседен едəуір жерде. Бір жылы сол қыстаудан көктем шыға бері жылжып қонып, мал төлдетіп отырса, қара дауыл құм бораны соғыпты. Боран жаздың көз бермес құм бораны. Көз бермей, далаға шыққан адамды да домалатып, ұшырып кеткен сұрапыл желден киіз үйлерін бастырып, қазықтап қара жерге бекітіп, апырым-тəңірім деп бірнеше күнді бастан өткізеді.

	Құдіреттің əміріне не дауа! Бір күндері дауыл басылып сыртқа шығайын десе, киіз үйдің есігі ашылмайды. Енді не істеу керек. Жалғыз тесік шаңырақтан басқа шығар саңылау жоқ. Ғажап! Тысқа шықса, киіз үйді төбесіне дейін құм басқан. Үйдің сонша салмақтың қысымынан қалай күйреп, қирап кетпегеніне таң қалады. Алақандай шаңырақтан асып, төгілуге аз-ақ қалған. Дүние қып-қызыл құм. Мал қайда, басқа қайда, елдің есін алған сұмдық апат əйтеуір өте шығыпты.

	Əкем төңірегіне таңдана көз салып, қарап тұрып өз үйі есігі алдында тұрған, қап-қара сырына дейін əлі кетпеген пəуескені көреді. Төрт дөңгелекті күйме сол қалпы. Ат-сайман, қамыты, тіпті божы қамшысы қыстырулы тқр. Тек жан иесі – не адам, не көлік жоқ.

	«Бұ не, сиқырдың ісі ме? Əлде ертегідегідей жын-пері, не дию көз байлап тұр ма?» – деп ойлаған əкем, не де болса, мұны анықтап көрейін деп қасына келеді. Үйден шыққан басқа бала-шағасын шақырып, көрсетіп тамашалайды. Сол кезде Жылқыайдар деген еркелеу баласы «Əй, мынау жақсы болды-ау, мен ойнайтын арба əкеліп тастағаны біреудің» деп үстіне шыға берсе, саудырап үгітіліп кетіпті. Бақтыбай бір сəт ойланып қалды да:

	– Бұл заманның да сол бір дəуірде құм басып, кейін жел аршыған пəуескедей болмасына кім кепіл, – деп əңгімесін аяқтап еді.

	Мені қиял қуа жөнелді мына əңгімеден кейін. Қаладағыдай, əлгі Немешаев директордың астындағы пəуескеге екі ат жеккен арбаға мінгім келіп кетті. Артынша машинаға, поезға, ең ақыры Бақтыбай нағашым мініп жүрген Қаракер жорғаға ойша мініп, мауқымды бастым. Өзімнен өзім қиялға беріліп қайран қалам. Құм көшеді дейді. Құмның астынан жел аршып жер бетіне шыққан пəуеске күйме! Не деген ғажап дүние! Сонда қапай болғаны? Осы жерді басып жатқан шағылдардың астында көміліп қалған ел, олардың асыл дүние-мүлкі тығылып жатқаны ма? Кент құмы дейді. Кент деген атының өзі көп жайды аңғартпай ма? Кент қала деген сөз емес пе?

	Менің қазіргі ұстазым Мұрат Қожабеков бетінің білінер-білінбес шешек дағы бар, үнемі терлеп, мұрнын тартып жүретін, қолынан дəс орамалын тастамайтын кісі. Сабақты жаны қалмай түсіндіреді. Сол кездегі оның борша-боршасы шығып терлегенін көрсеңіз, жаныңыз ашиды. Бойындағы бар білімін сарқып береді. Əлде шəкірттері өзінің бір осал жерін біліп қала ма дей ме, əйтеуір, əрбір қырық бес минөтте моншаға түсіп шыққандай болатын. Кезекті бір сабағын түсіндіріп болып, «Балалар, сұрақтарың бар ма?» – деп қалғаны. Мен қолымды көтеріп:

	– Мұғалім, кент деген не? Соңда ол бұрын қала болған ба? Əлде оны құм бораны басып қалды ма екен? – дедім. Мұғалім ойланып қалды. Балалардың бəрі мына тосын сауалға не дер екен дегендей, оның бетіне жаудырап қарай қалған. Дəс орамалын қалтасынан алып, мойны-басын сүртіп, маған:

	– Сен қиын сұрақ қойдың. Кент деген расында қала деген пайымдаудан шықса керек. Осындағы Ақай қарияның айтуы бойынша, ол расында бір замандарда қала болған жер екен. Бір сұрапыл айлап соққан құм дауылы қазіргі өздерің көріп отырған, – деп терезеден көз тастап, – осынау шағыл тауларды екпінімен көшіріп, оны басып тастапты.

	– Не дейді? Құм басып? – деп бір баланың оқыс дауысы естіліп қалды да. – Сонда адамдарды да, – деген қобалжуын аңғарған мұғалім:

	– Ол əншейін аңыз ғой. Құм дауылдың астында тірі адам жата ма? – деп сабырға шақырды да, – осындағы сол Ақай ақсақал бір əңгімесінде Кент құмы – көненің көзі, кəрі қойма ғой. Шіркінді, құмнан аршып көрер ме еді деп отырғанын естідім. Бірақ оны сонша жерді алып жатқан құмнан тазарту үшін қанша күш керек, – деп тоқтады.

	Бұл əңгіме бізге бірнеше күн қиял жарыстырған ертегі болған. Ал өз басым күні бүгінге дейін Кент құмы астында жатқан белгісіз құпияны қиялыммен шоламын. Бірақ нақты дерекке жеткен кісіні естіген емеспін. Ақай қариядан Кент сырын сұраймын, – деп жүргенімде жасы сол кездерде сексенге келген кісі дүниеден озып, санымды соғып қала бердім. «Əттегене-ай, Кент сырын өзімен бірге о дүниеге ала кетті-ау» деп өкінгенім əлі есімде.

	Расында ол жер неге Кент аталды екен?

	Бірде осы қиялымды шабақтаған сұрақты өзімнің туған ағам Мұқышқа қойып қалдым. Аңтарылып бетіме қарап отырды да:

	– Сұрағың дұрыс. Онда осы жерді мекендеген халықтың, елдің тарихы, басынан өткен өмірі жатыр. Ол көп əңгіме. Асықпай отырып айтпаса, бір сөзбен жеткізу мүмкін емес, – деп Кент сырын əңгімелеуді кейінге қалдырды.

	Иə, сөйтіп Ақ кеңседе алабұртқан балалық шақ қиял қуған күндер өтіп жатты. Əлі де рудниктегі, Кеңгірдегі мектебімді, ондағы достарымды, мұғалімдерімді аңсаймын, сағынамын.

	Əртүрлі ұлт өкілдері мекендеген жердегі өмір қызықтырады, ондағы күн сайынғы өзгерістер, салынып жатқан қала – бəрі-бəрі көзіме сағымша бұлдырайды. Мектептес балаларға ол өмірді жыр ғып айтам. Өзімше сөйлетем. Біздің үйде шын аты Зейнелғабиден, кейін Əбідін атанып кеткен туысымыздың баласы жатып оқиды. Өзі жүдеу бастау, басының əр жерінің шашы түскен қотыраш, шілдің сирағындай жіп-жіңішке сирағының терісі қопсып, жара басып жүретін бала. Бір пошта алып келгенінде ағам оны көріп:

	– Ой, мынау, Мақаңның немересі екен ғой, жарықтық Мақаң бөлек жаратылысты, кең адам еді-ау! Əй, сен атаңа тарт. Ол үшін жақсы оқы, – деп оны қолпаштап, көтермелеп арқасынан қақты. Бірақ Мақасы кім, оның бөлек жаратылысы туралы əңгімелеген жоқ. Сонда да ол кісінің тегін адам болмағаны, əйтсе де нендей ерекшелігі барлығын білу менің ойымда қалды. Асығыс, үнемі бір шаруасы бітпей, қашанда жұмыс басты жүретін ағамнан о жолы Мақаң жайын батып сұрай алмадым.

	Оның есесіне Əбідінім, бұрын көп сөйлемейтін бұйығы бала сол күннен бастап сайрауық, сөйлегіш боп кетті.

	Сабағына ұқыпты, сол тез қимылы бар, жылдам сөйлейтін, елгезек. Күнде қала өмірін сұрап, ондағы балалардың ойын-қызығын тəжікелеп мазаны алатын болды.

	Бір күні бетіне қарап отырсам, Əбідінімнің қасы сарғыштау, өзі сирек екен. «Қассыз қалай əдемі жігіт болып өсесің. Оның жақсылап өсуі үшін қиып, жіңішкертіп бояу керек. Қалада орыстың əйелдері, тіпті қазақтар да қасын қиып, бояп, күтеді – деп едім, Сəлдеш пен Əсия қолдап, Əбідін де көне кетсін. Көкемнің ұстарасын алып жіберіп, Əбідіннің онсыз да селдіреген қасын қиып жіңішкертейін. Одан ештеме шықпай, қасы қас болмай қалған соң, бəрін сыпырып тастап, орнына қара күйе жағып қойдық.

	Түскі үзіліс кезінде сабақтан шығып, көкем келді үйге. Тəртіпке, əсіресе отбасы біздің тəртібімізге айрықша көңіл бөлетін ол орынсыз тымпия қалғанымызды байқады да:

	– Əй, бірдеңені бүлдіріп отырған жоқсыңдар ма? – деп тексере қалды. Əбідін төмен қарады.

	– Саған не болды? Көтер басыңды, – деп ақырып еді. Ол:

	– Мен əдемі болсын деп, – деп міңгірлегені.

	– Əдемі болғаны несі! Қане, бері қара! – деп оны өзіне қаратты да, қап-қара қас орнына жағылған күйені көріп:

	– Бұларың не? Не сұмдық? Адамның бетіне күйе жағу аз ба еді бұл өмірде! Қайдағыны шығарып, – деп қатты ашуланды. – Жаман ырым! Ер адамның бетіне күйе жағу сұмдық! Мына дүниеде не болып жатқанын сендер түсінер ме едіңдер! Жазықсыз қара бет атанғандар аз ба бұл өмірде. Ал сендер... – деді де, – бəрін жасап отырған сен ғой, – деп жағымнан шапалағымен тартып жіберді. Көзімнің оты жарқ ете қалды. Бірақ ісімнің терістігін анық сезінген мен жыламадым.

	«Жазықсыз қара бет атанғандар аз ба бұл өмірде?» – деген оның ызаға толы үні əлі күнге құлағымда өшпей қалды.

	Нақыпбек көкемнің сол жағыма тиген шапалағынан кейін жан-жағыма сергек қарай бастағам. «Жазықсыз қара бет атанғандар аз ба?» – деген дауысынан соң үлкен ағамның Əбдірақманға айтқан əңгімелері есіме орала беретін болды. Əбідіннің қасына жағылған күйе қара дақ болып менің енді жүрегіме көшті. Өзім де толық пайымдай қоймаған маған белгісіз бір жұмбақ сырлы қиянат өмірдің санадағы шағылысы ұшқын шашады. Əлі түйсік тауып, нақты бейне сурет болып көріне алмай бұлдырайды. Ол не сонда? Өзін қоршаған əлеуметтік ортада, өмірде не болып жатқанын білуге деген құштарлық адамның бүкіл саналы тіршілігінде жүріп жататын жанды құбылыс екенін енді ғана пайымдағандай болам қазір. Сол күндерде радио арқылы берілетін, газет бетінен түспей жататын жау-зиянкестер туралы сөздерді оқып не естігенде төбе шашымызға дейін түршігер еді. Ағамның ауылдасы Əбдірақманға айтқан бір əңгімесінде есімін құрметпен атаған «Кемеңгерлері Ахмет Байтұрсынов, Міржақып Дулатов бар ішінде үлкен зиянкестердің аттарын шұбырта айтып, бір топ халық жаулары жойылды» деген хабарды радиодан естігенім бар. Ағам: «Достарым деп еді-ау. Ал олар халық жаулары болып шықты. Сонда менің ағам кім болады, ə?» деген суық жаман ой жүрегімді шабақтап өткен еді сонда. Өзіммен-өзім болып уайымдаймын. Масқара ғой, ағамды... ар жағын ойлауға мұршам жоқ. Көзімнің алды тұманытып, дүниені өрт шалғандай болып кеткен. Қараптан-қарап отырып тұншығып бара жатқандай бір дəрменсіздік билеп алған. Сұмдық! Үрей буады. Бұ не?

	Ақ кеңсе басында үлкен жиналыс болып жатыр. Ауылкеңес кеңсесі лық толған кісі. Мектептен сабақтан шыққан біздер шуласа жүгіріп, үйді-үйімізге беттегенбіз. Үстінде ұзын қара тоны бар ағам кеңседен шығып келе жатыр. Қасында Бақтыбай нағашым, Сақтаған есімді қызыл шырайлы кісі бар. Мені көре салып:

	– Бар үйге, тез шай қойсын, – деп жүгіртіп жіберді. Бақтыбай нағашымның үйі Талдыда. Сақтағанның үйінің қайда екенін білмеймін.

	Шай қайнап дайын тұр екен. Олар да келіп, төрге жайғасты.

	Шай жасалып жатыр. Үшеуінің əңгімесі – жиналыстағы сөз.

	– Осы дүниені шулатып зиянкестер жойылды деп ұрандай беруден не ұқтыңдар. Құритын жау құрыды ғой. Одан бізге келер-кетер бар ма? – деп Сақтаған сөз бастады.

	– Расы, сондай сөзді даңғазалай бергеннен не шығады? Халықтың үрейін ала беру ғой əйтеуір, – деп Бақаң қостады.

	– Е, ұр! Ұр! – деп екеуің айқайлай бер, үшінші, мына үйдегі отырған басқалар қосылып дауыс көтерсек ұран болып естілмей ме? Бұл – сол! Дүниені сілкіп, дүрліктіре беруде, – деді ағам Мұқыш.

	– Əйтеуір, жер басқан адамның жартысы жау болған бір нəубет заман келді ғой. Ақырын бір құдай өзі оңдамаса, – деді Сақтаған. Шай ішіліп жатыр. Мен де қарап отыра алмай:

	– Аға, анадағы сіздің атақты достарыңыз Ахмет, Міржақып та халық жауы екен ғой. Жақында оларды атылды деп хабарлады радио, – деп қалдым. Ағамның түріне қарасам, қара жердей болып кеткен екен.

	– Тəйт! Жап аузыңды! Аулақ жүр ондай сөзден, – деп Бақтыбай нағашым айқай салды. Үйден атып шығып кеткенімді білем. Қораның бір бұрышына кіріп, тығылып жылап тұрмын. От басқан халдемін. Олар дабырласа шығып бара жатты. Артына бұрылған Бақтыбай:

	– Мəуия! А, Мəуия! – деп шешемді шақырып алып, – əлгі итке айтшы, аузын бағып жүрсін. Əлгідей кісілердің атын атамасын, – деп тапсырды.

	– О, сұбыхан Алла, сондай ұлы адамдардың атын атауға болмайтын заманды да бастан кешкен екеміз. Не дерсің бұл тағдырға. Үлкендер ұзап кеткен соң үйге келдім. Бір жақсысы əлгі əңгіменің кезінде Нақыпбек көкем үйде жоқ еді. Егер жаңағыдай ағат сөзді ол кісі ести қалса, менің жон терімді сыпыратыны да сөзсіз еді. Соны білетін анам:

	– Əй, балам-ай, аңдамай сөйлейсің-ау. Сол үлкендердің сөзіне араласып нең ғана бар еді. Сондай сұрақты қайдан тауып қана қоя қалдың, – деп ренжігенде танауы терлеп қоя беретін əдетімен тершіген мұрнын сүртіп, байқадың ба, ағаң сол сəтте қара жердің жарығы болса кіріп кетердей болды ғой. Мына заман ба, мына заман кісі жеп жатыр! Кісі жеп! – деп зорға басылды.

	Менде үн жоқ. Жанымдай жақсы көретін, басқадан ерекше, асқар тауымдай ағамның жанды жеріне тигеніме опық жеп, өкініп отырмын. «Білмеген у ішеді» демей ме, мен ол сөздің соншалық құбыжық екенін қайдан білейін. «Құрысыншы! Сондай əңгімені тыңдамайыншы. Естісем де тез ұмытайыншы!» деп өзіме серт бердім.

	Бірақ адам өмірге келген соң, оның сыр-қырын білуге, заманының жайы-күйін аңғаруға зейін қояды екен. Бірге жүрген замандас-құрбыларыңның, ауылыңның, еліңнің тыныс-тіршілігі сені қалайда шет қалдырмай, ағыс боп баурап алады екен. Аз күнде əлгі өзіме-өзім берген «басқа тірі пендемен араласпаспын-ау, біреуде не шаруам бар» деген райымнан қайтып қалдым. Өмір өзені мені толқынымен қақпалап ағызып алып кетті.

	Анамның «мына заман кісі жеп жатыр» деген сөзі тағы да көкейіме қонақтап, өшпей қалды. Дəл осы күндердің бірінде Талдыны қыстайтын Дəулетбай деген кісінің басынан бұрын-соңды болмаған бір оқиға өтті. Бір жақтан келе жата ма, əлде мал бағып жүре ме, ол жағының анық-қанығы белгісіз. Əлгі кісі ауыздығын алып, өзі күнде мініп жүрген қаракөк сəурігін отқа жібере салып, аз оттаған соң қайта ауыздықтап мінбекші болады. Сол кезде əлгі қаракөк сəурік Дəулетбайдың сол қолын азуға бір-ақ басады. Қаттырақ мытып, сүйегін жаншып босатпай қояды. Айдалада жападан-жалғыз. Арашаға келер тірі жан жоқ. Дəулетбайдың шыбыны шырқырайды. Тілсіз мақұлықтың аузына түскен қолынан қан ағып, сүйегі ұнтатылып барады. Олай-былай босанудың қамын жасайын десе, онан жаман тісін батырған тілсіз мақұлық Дəулетбайды жетелеп жүріп отырыпты.

	Ғажабы сол ауылға беттепті. Иесінің сол қолы аузында, азуға басқан. Жерде едəуір қар бар. Малтып, əйтеуір, шықпаған жаны тілсіз «жаудың» жетегінде бір кезде ауылға да жетеді. Жан дауысы шығып айқайлай-айқайлай қалжыраған бейбақты əйелі шығып, зордың күшімен сəурікті басқа көзге сабалап жүріп, əйтеуір босатып алады. Міне, осы оқиға бір ауылды таңғажайып əңгімеге қарқ қылған. Дəулетбайдың Сейітжаппар деген алакөз баласы бізбен бір класта оқиды. Оқуы да шамалы. Сөзге де шорқақтау, жуас бала. Оның мінезіне қарай мына оқыстан болған оқиғаға байланысты балалар оны сөзге тартады.

	– Əй, сенің əкең шамасы «халық жауы» болса керек, – дейді бір бала. Мына сөзден зəресі ұшқан Сейітжаппар жылап жіберді.

	– Əй, неге жылайсың. Жылама! Онан да жөніңді айт. Ол қалай болған? – деп үзіліс кезінде ересек балалар оны ортаға алады кеп.

	– Білмеймін, – деп безілдейді ол.

	– Білесің.

	– Айт, – деп қайта даурығады басқалар.

	– Əй, бұл айтпаса да түсінікті, – дейді Əлібек дейтін танауы желпілдеген бала өзеуреп. Малда тіл жоқ, бірақ мұның əкесінің «халық жауы» екенін жақсы біледі. Сондықтан оны НКВД-ға ұстап беру үшін қолынан тістеп жетелеп алып бара жатқаны емес пе?

	– Соқпаңдар ондай сөзді! Менің əкем халық жауы емес. Оның ешкімге зияны жоқ адам. Ал халық жауы деген зиянкестер. Менің əкем ешкімге тиіскен жоқ. Үйде де аузын ашпайды, – деп безектейді.

	– Ал, сонда астындағы мініп жүрген аты неге қолынан жетелеп НКВД-ға алып бармақшы болады. Мұнда басқа адам білмейтін сыр бар. Оны əкеңнің астындағы аты ғана, қаракөк дедің бе түсін, сол қаракөк біледі. Ол – халық жауы.

	– Жоқ, менің əкем халық жауы емес, – деп Сейітжаппар, еңкілдеп жылап жіберсін. – Қазір мұғалімге айтамын. Айғыр тістеген адам қалай халық жауы болады? – деп өзімізге тап берсін. Мен сасайын дедім. Ана жолы аузыңды жап, ондай сөзден тыйыл деген қатаң тапсырма алған басыма үлкен қауіп төнді. Əсіресе мұғалім көкем мұндайға тым қатал, сойып салады.

	«Дүние өртеніп тұр. Саясат деген сайқал шықты. Оның атына жем беруге болмайды. Не жаман – сөзде қаңқу жаман», – деп ауыз аштырмай отырады.

	Енді міне, балалардың жамырама əңгімесі ушығып барады. Сейітжаппар шағымданса-ақ болды. Жазаның көкесін көретін мен, ойында ештеме жоқ Əлібек:

	– Қара көк сəурік «халық жауын» ұстапты, – деп айқайлап кірді класқа. Қолында журналы, мұғалім де кіре берген.

	– Əй, бұ не сөз? – деп дауыстап қалды ол. Балалар жым-жырт. Орнынан сүметіліп Сейітжаппар көтерілді.

	– Мыналар... мыналар, – деп мөңіреп жыласын. Менің əкемді астындағы аты НКВД-ға ұстап... – деп сөзін аяқтай алмай, өкіріп қоя берді.

	Жоқ жерде бəле басталды. Мұғалімде өң қалмады. Онсыз да терлеп-тепшіп жүретін кісі, бет аузын айғыз-айғыз тер буып, дағдарып тұрып-тұрып:

	– Қазір мен сендердің тілдеріңді кесемін, – деді де шығып кетті. Қазір де мектептің директоры Сары мұғалімді, көкем Нақыпбекті ертіп келді. Үшеуі де өрт сөндіргендей. Бəрімізді тік тұрғызып тергеді келіп. Соңы «кім айттыға» жеткенде қысыла бастаған Əлібек екеуіміз ғана. Бейсембек (Жұмабеков), Жамал (Байжанова – ауыл кеңестің төрағасының қызы) кластағы тəуір, белсенді оқушылар атып тұрып, «бəле сөздің» қайдан басталғанын сайрап айтып берді.

	Тапая тал түсте болған оқиға əлгі. Тектен-текке Əлібек екеуіміз жазаға ұшырадық. Сотымыз – мұғалімдер. Қаралаушы – кластағы балалар. «Оу, Дəулетбайдың атының оның қолынан тістеп жетелеп кеткені өтірік пе? Мал да болса бір қылмысын біледі ғой. Мына балалар сол үшін неге жаза көреді» дейтін бір пенде табылсайшы. Екеуімізді сол күні класқа қамап қойды. Екеуімізде де үн жоқ. Не болса да ішімізде. Тіпті жылаған да жоқпыз. Онда не тұр. «Дəулетбайды аты тістеп, жау деп ұстап, тиісті жерге апармақ болған...»

	«О, қызық уақыт-ай», – деймін бұл күнде. Адамды үрей буған заман екен-ау. Бір шəңгі жылқының иесін тістегенінен де «халық жауын іздетті-ау!» Тіпті басқа – басқа, əлі оң-солын танымайтын мектеп оқушыларының даңғазаға түсуін айтсаңызшы!

	Бір күні үйге дөңгелек жүз, бұғағын ақ сақалы жапқан, қабағы ет жеңді, томпақтау, көз нұры тая қоймаған, төртбақ, иықты кісі келе қалды. Анам құрақ ұшып, төрге көрпе салып, бəйек болды да қалды.

	– Аға, қош келдіңіз, – деп қошемет етуде. Ол ашық дауысын созып, əн салатын кісіше тамағын кенеп:

	– Əдейі келдік, қарағым. Сендерді көрейік деп. Жарықтық Қарекең үйі көшіп келіп жатқанда, ерулік бермесек те, мына Қалампыр екеуіміз амандасып шығайық дедік, – деп мəн-жайды айтып кетті. Шешем бəйек болып жатыр.

	– Сіз болмасаңыз, Қалампыр жеңешем келмес те еді, – деп күліп қойды.

	– Қыз-ау, мен неге келмейін. Келем ғой, бірақ, – деп ойын аяқтай алмай күмілжіді де, – оны мына ағаңа айт. Мына уақыттың етек басты етіп отырғанын білесің ғой, – деп мəн-жайды айтып кетті. Бұл келген Қозыбай руының сол кездегі үлкен қарттарының бірі – көненің көзі Шөжебайдың Ақайы деген, заманында елге беделі, сөзі жүрген айтулы адамы екен.

	– Қалқам, – деп қоңыраудай үнін созып, – біздің заманымыз өткен. Біз бұл уақыттың өгей баласы тəріздіміз. – Ол сылқ-сылқ күліп алды да, – күні кешегі қызықты естіген шығарсың. Өзіміздің тентек ерке Аймырзаны бір ауыл болып жабылып, ақырында бұл күнгі бас көтереріміз Бақтыбай, Сақтаған, қазіргі Шотанның Жанбайы, Дүйсектің Байсалбайы бар, асаудай қамалап, арқан керіп, зордың күшімен ұстадық емес пе! Ол жаңа заманның ырқына көнбек емес.

	Енді ұйымдасқалы жатқан басқосуға атыңды қос дегенге көнбей, бүлік шығарды. Оған басқа жанашыр: «Оу, Айеке, елден шығамысың, у ішсең – руыңмен» десе, ол: «Жоқ, мен оларыңа қосылмаймын», – дейді.

	– Сосын ғой, өзін байлап тастап, астындағы атты алып жүргені елдің. Мұндайды да көрдік, – деп əкем жайлы əңгімесін жалғап кетті.

	– Жарықтық Қарекең, – деп, – əй, сен əкеңді жақсы білесің бе? Тым жас қалдың-ау. Жеті жас, о? Жеті! – деп ойланып, Шағыр деген елде, қалды бүкіл Бағаналы елінде соңғы заманда сенің əкеңдей білікті, ойлы, адал жаратылысты адам сирек шығар. Құдай бір адамға берсе үйіп-төгіп тастайды емес пе? Сол берген құдай атаң Сүйінбайға бірінен-бірін асырып он ұл берді. Олардың ішінде байы да, тақуасы да, білімді, озат ойлы ақылдысы да болды. Солардың ішіндегі бірегейі еді Қарекең. Өзі кейінгі балалар білмейтін де болар. Əкеңнің азан шақырып қойылған есімі Байменде. Біліп ал!

	– Сол жарықтық, қасиетіңнен айналайын, əкеңнің бір-екі билік, төрелігін айтайын тыңда! – деді де:

	– Бірде бір үлкен аста қымыз бен етке тойған елдің екі тəуір жігіті төбелесіп, үсті-басын жыртысып, бет-ауыздарын жарақаттап, елдің үлкендері, билері отырған жеріне келіп төрелік сұрайды. Екеуі бірінен-бірі озып, дауласып, əрқайсысы өзін кінəсіз санап, сөзге жосық бермей қояды. Екі даукес, төбелескен жігіттердің қайсысын кінəлі санауды білмей билер дағдарып қалмай ма? Сонда шеткерілеу отырған бала жігіт Қарекең оң қолын басынан аса көтеріп, ауаны олай бір, былай бір осып өтіпті. Ел басшылары билер оған назар аударып:

	– Иə, жігітім, сен сөйлеші, не айтпақсың, – дейді. Сонда Қарекең əлгі қимылын қайталап:

	– Не естідіңіздер? – деп сұрапты.

	– Ауа қармаған қолдан не естіледі, – деп таңырқапты билер.

	– Ендеше, мынаны тыңдаңыздар, – деп екі алақанын біріне-бірін соғады да, ал, енді не естідіңіздер, – дейді. Сонда үйде отырғандар:

	– Шарт-шұрт соғылған қол дауысын естідік, – дейді. Сонда Қарекең:

	– Мына төбелеске осы жігіттердің екеуі де кінəлі. Егер бірі қашып кетсе, екінші қуып жүріп ұрса, одан ат-тон айып алып беруге болар еді. Ал бұл жерде екеуі де айыпты. Əдейі күш сынасу үшін төбелескен. Сондықтан кінəліні іздемеңіздер, – депті. Сол жерде қазір есімі есімде қалмапты, бір дуалы ауыз би: – Осы Қаражігіттің билігі – билік. Төрелігін тауып айтты. Екеуі де айыпты, – деп шешіпті. Сол күннен бастап, сенің əкеңнің есімі ел арасында Қаражігіт атанып кеткен екен, – деп сөзін əрі созып: – Қазір ұмыт болып барады, оны жаңғыртып айтып, еске салатын адам да таусылды. Əкең айтты деген сөз көп қой. Есімде қалған мына бір сөзін айта отырайын деген ол:

	– Бірде өзі жаяу, өзінің басқаға берешек қарызы да шашынан көбейген сөзуар адам айтулы бір мəслихат үстінде Қарекең беделді ақсақалдар отырған жерге келіп, есік алдында отырады. Шамасы, Қарекең бір молдадан естіген шариғатын айтып, жұртты күлдіріп, пейілдендіріп отырса керек. Сөзін қайырымсыз байларға тигізіп, «егер біреудің өтей алмай жүрген қарызын өтеп жіберсе, о дүниеде күнəдан пəк болып, пейішке барады екен» деген пайғамбар сөзін келтіріп отырады. Жұрт ұйып тыңдап отырған осы тұста манадан аяқ жақта отырып, əңгімені қалт жібермей естіген əлгі жаяу кісі:

	– Қареке, сізге бір-екі сауалым бар еді, – депті.

	– О, айнам, сауалыңды айта қой десе, анау:

	– Бірінші сауалым – жаяудың сыпайысы бола ма? Екінші сауалым – кедейдің сыпайысы бола ма? – дейді. Сонда Қарекең ойланбастан:

	– Арқасында көтерген жүгі болмаса – əне жаяудың сыпайысы. Сол сияқты екінші сауалыңа айтарым – егерде мойнында қарызы болмаса, кедейдің сыпайысы дей бер оны да, – депті.

	Мына жауапты естіген жұрт кеу-кеулеп: «Тауып айтты, тауып айтты. Тауып сөйлемесе, бұ кісі Қаражігіт атанар ма еді», – деп тоқыраған сəтте:

	– Уай, жігітім, сен бұл сауалды бекерге қоймаған шығарсың. Шамасы, жаяу болдың ғой. Онда менің атымды мін. Бірақ ертоқымымды өзіме қалдыр. Ал қарызыңды айт, қанша болса да мен көтерейін, – депті. Сөйткен, жарықтық Қарекеңнің шаңырағына тəуеп еткелі келдім. Мына Қалампыр жеңгеңді де əдейі ерте келдім. Мына балаңды көріп, жақсы оқиды, əңгіме-сөзге құлағы түрік екен дегенді естіп, ішімнен тұлпардың тұяғына батамды бергелі келдім, – деп ұзақ əңгіме шертті.

	Əттең, не керек əкем туралы қызық-қызық əңгіме айтқан сол қасиетті Ақай есімді қария көп ұзамай дүние салды дегенде, əкемді білетін соңғы адам дүниеден өткеніне өкініп, жылағаным бар. Шіркін-ай, талай деректі, қызықты жəйттерді, өзімен о дүниеге ала кетті-ау! Дүние жалған деген сол!

	Не бəрі он-он бес қана түтін! Ақ кеңсе ауылы күнде базар. Ойдан-қырдан ағылған келім-кетім кісісі үзілмейтін, жиын мəслихаты таусылмайтын, жер бетіндегі тоғыз жолдың торабы тəрізді. Күніне қанша жиын болса да, қанша кісі келсе де бəрінің жұмысын реттеп отыратын бір ғана адам. Ол – Жақыптың Сүтбайы. Шағын денелі, мығым, тоқпақтай кісі. Мұрнының астына бармақтай мұрт қойған, қара жердің өзін ойылып кететіндей аңдап, аяңдап, ақырын басады. Жүрген жүрісінің өзі жібектей созылған жұмсақ жан. Əлдеқалай кеңсе есігінен қарап қалғанда үнемі жазу үстінде отырғанын көресің. Ол кісінің өзінен басқаға дауыс көтеріп, не бір мінез танытқанын қызметтес достары да, қатар құрбылары да көрмесе керек. Күні-түні өзіне берілген ауылдық кенестің хатшылығы жұмысын төрт аяғынан тік тұрғызып, ауыл өміріне еніп жатқан жаңалықты, заман тынысын реттеуші тұлға тəрізді. Ал ауылдық кеңес төрағасы Досмағанбет Байжанов үнемі ат үстінен түспейтін жүріс-тұрыстың адамы сияқты. Қашан көрсең де аты белдеуінде байлаулы, не тепектеп жол жүріп кетіп бара жатқаны.

	Сол тынышсыз адамның əлгі күн сайынғы болып жататын жиналыстарда сөйлемейтін кезі болмайтындай еді. «Досекең былай деді. Ауданнан мынадай тапсырыс келіпті. Досекең былай кетті. Ертең мынадай мəселе шешіледі екен» деген сөз ауыздан түспейтін. Əлде төңірегіндегілер оның сөзін, жүріс-тұрысын көбейтіп өсіріп айта ма, ал Сүтбай болса оның барлық əрекетін қағаз бетіне түсіруші, күнбе-күн жүзеге асырушы болып көрінетін.

	– Сүтбай қос аумас қой. Аузынан артық сөз шықпайтын, əрі ісі мен сөзі бір жерден шығатын бір тоға азамат, – деп ағамның мақтағаны бар.

	– Өзі көп оқыған кісі-ау, шамасы, – деп қалды Нақыпбек көкем.

	– Иə, бірсыпыра оқығаны бар. Қай кезде де дəулеті барлар ойындағысына жеткен ғой. Осы елден бір топ бала – Бұзау- дың Ыбырайы, Махаттың Арыны, Жақыптың Сүтбайы, Ахмет ишанның Мұстафасы сияқты азаматтар Омбы, Троицк, Орынбор тағы басқа қалаларда гимназияда, мектептерде дəріс алған, орысша оқыған.

	– Аға, сіз неге оқымадыңыз? – деп қалдым мен.

	– Əй, қарағым-ай, ағаң оқымайын деді ме, кедейдің баласы болдық, басқа тартса – аяққа, аяққа тартса басқа жетпейтін құнымсыз ырзық адым ашырды ма?

	– Əкем қалай оқытпады сізді, – деп Нақыпбек көкем сөзге араласты. Ағам інісінің бетіне ойлана қарап:

	– Əкелеріңнің сырын білмей қалдыңдар ғой. Ол жарықтық дүние, мал жинамаған. Елімде болса, менде болғаны деп өмір өткізген кісі.

	Бір ғана өз көзіммен көргенімді айтайын: ол елдің болып-толып, малды мыңғыртып айдай алмай отырған шағы. Бір ғана Шағырдың өзінде ең кемі отыз-қырық қос жылқы, бес-он мың түйе, əлденеше мың қой бар. Соны өсіріп, ырғап-жырғап дəулеттен көше алмай отырған байлар қаншама! Жетпейтіні – жер, қыс – қоныс, жаз – жайлау! Біздің елдің қыс қыстауы Шу өзенінің бергі беті – Тікей, Тасты. Жаз жайлауға Есіл бойына, бағзы бір жылдары Көкшетау баурайына дейін ұзақтап кетеді. Соның бəрінде тұнық су, соны от қуып, малдың бабын күйттеп, бір жерде көп болса он-он бес күн ғана отырып, қоныс аудара береді. Əне, малдың көбейіп, мыңғырып өсетіні, бағымына байланысты болады дейтіні де содан.

	Бір əңгімеден бір əңгімеге көшіп, өткен кездегі елдің тұрмыс-тіршілігін қыза сөйлеген ағам, мал баққан ел сонымен бірге жан да баққан деп сөзін созды. Береке-бірлік – барлықта, байлықта, – деп, осы тұста жан-жағына ой сала көз тастап:

	– Қазір сендерге ата-бабаларың тақырда өмір сүргендей көрінетін болар. Ол заман өтті, кетті ғой. Енді қайтып шамалы уақытта орала қоймас. Иə, сонда мына о шеті мен бұ шетіне күннің көзі жетпейтін Бетбақтың шөлін біздің Шағыр елі мыңғыртып малын айдап, əндетіп, той-думандатып-ақ көктемде бір, қыста бір асып өтіп кетуші еді.

	Сол дəулеттің қызығын көрген, келген қонағына ас-су берген, ыдыс-аяғын екінші рет шығармайтын, қонағына төсеген қалы кілем, жібек көрпе-төсегін екінші қонаққа жаймайтын Байболат əжі сияқты Шағыр елінің атақты ырысы тасыған байы да өтті шалқытып. Сарыарқа жерінде ондай сияқты береген кісі өтпеген шығар. Қарыз, не көмек сұрап келген кісіге шанақтағы алтын, қоржындағы қағаз ақшасын тастап, керегіңді санап ал дейді екен. Сол берген қарызы соңынан барған кісі де емес дейді көзі көргендер. Байболат əжі Шағырдың үлкен үйі, туысы Өтеп байдың жылқысын бағып, содан алған ақысымен байыпты. Бай көктемде жылқысын иіріп қойып санап, əрбір жүз бірінші жылқыны бақташысына береді екен. «Сол ағамның жылқысын үш жыл баққанда байыдым. Базарға апарып алтын таптым», – дейді екен əжі. Сол дəулеттің қызығын да көретін, азабын да тартатын. Мына шеті Ташкент, Бұқар, бір жағы Атбасар, Түмен, Қоянды, тіпті Қытай базарына дейін мыңғыртып мал айдап саудалайтын елдің несібесі көл-көсір заман ол.

	Шағыр атаның бесіктегі баласы мен еңкейген кəрісінің қай жеріне шаншу қадалғанына дейін біліп, күні-түні солардың тілегін тілеп, жар құлағы жастық көрмейтін адамның бірі – əкем. Атбасар жəрмеңкесі қызып жатқан күндер. Əрине, базарға əр елдің қасқа мен жайсаңы келеді, беделдісі қалмайды. Ел мен елдің арасындағы алыс-беріс, шешілмей жүрген дау-дамайдың да сарапқа түсіп, бітім табатын кезі де осындай басқосуларда орын табады.

	Сол жылы Атбасар аспаны жауын-шашынсыз қапырық ыстықтан өртеніп тұрды. Пəтер жалдаған ел көлеңкеден шыға алмай жан сауғалайды. Əкемді іздеп үлкендер, болыс бастаған ақсақалдар жатқан үйге келгем. Басқалар түгел, о кісі жоқ. Сойылған ту биенің қазы-қартасына тойып, сапырылған саба-саба сары қымызды емін-еркін сіміріп, самауырын оттан түспей, карта ойнап, əзіл-күлкіге қарық болған жігіттер.

	Күн ұясына беттеген кезде түтігіп, шөлдеп, қажыған əкем арқа-жарқа пəтерге кіріп келді. Жігіттер абыр-дабырдан тыйылып, басы Бұзау болыстың өзі болып, Мақат бастаған үлкендер төрден орын беріп, қошемет етіп жатты. Ыстықтан келгендігі ме, үйге келген соң бой-бойы шығып терлеңкіреген ол:

	– Бір жұтатын сусындарың бар ма? – деп сол кездегі жігіттердің ішіндегі алғыр, пысығы, қонақ күту, əсіресе осындай басқосуларда билеп-төстеп біліктілік, ұйымдастырушылық танытып, бəрін игеріп жүретін Томарбайға қарады. Қызыл шырайлы өңіне қан ойнап шыға келген ол:

	– Апыр-ай, аға, – деп жан-жағына қаранып, – жігіттер, ештеме қалды ма? Аға қатты шөлдеп кепті ғой, – деді сасқалақтап.

	– Ештеме қалмапты. Мына тобырдан не артылар еді, – деген біреудің дауысы естілді.

	– Онда бір аяқ мұз салған су келтір! – деп бұйырды əкем. Айтқаны келді, саптыаяқ толы мұздай суды бас алмастан бір-ақ жұтып тауысты. Сол сол-ақ екен, əлгі тер – тер ме, ағып жүре берді. Əкеме жаным ашып кетті. Əкемді аға деуші едім. Мына халін көріп, шыдай алмай:

	– Аға, – дедім оны өзіме қаратып, – мына аспан айналып жерге түскен ыстықта жаныңды осынша қинап, əкең Сүйінбайдың жылқысын жаудан айырып жүрсің бе? Бұ не өлердей боп, – дедім. Қалтасынан орамалын алып, бетін сүртіп, маған қарап сылқ-сылқ күлді. Мақаң да, Бұзау да, басқалар да үнсіз. Аздан кейін:

	– Айнам, маған əлгі сөзді жаның ашып айттың-ау! Мен сен көріп отырған азаптан рақат тауып жүргенімді білмейсің ғой. Рас, үш күн бойы Бейсенбі-Саматай баласының Шудағы басқаның қиянат зорлығына жем болып бара жатқан қыс қыстауы дауын дуанбасы алдында айтысып шешумен жүрдім. Бірақ ол менің пайдама шешілді. Одан артық рақаттың маған керегі не? – деді.

	– Бүйтіп көрген рақаттың жан азабы... – дей бергенімде:

	– Ей, айнам, халқыңа қалқан болмаған жанның өзіңе ықтын болмайтынын ұқ! Менің жаным Шағыр атамның «менен туған ұрпақ, біріңнің жаның екіншіңнің жанының күзетшісі болсын!» деген өсиетіне құл, – деді бойында оқыс бір діріл пайда болып. Құс жастықты шынтағына басып қисайып жатқан Мақат басып көтеріп:

	– Ұлы баба сөзін орынды жерінде айттың-ау, Қареке!

	– Мақа, аға, – деп одан кейін əкем екі ағасына кезек қарап, ауыр денесін шайқала қозғап Бұзау:

	– Бірді екі етем деп бөтеннің бөтегесінде, тізелінің тақымына кетпей, елдік ар-намыс қасиетті сақтауда шыбыны шырқырағандарды уақыт танытпаса, біз айтып жеткізе алармыз ба? – деді.

	Томарбай қозғалақтап бірдеңе айтқысы келгендей рай танытып еді, мана қалтасынан шақшасын алып, үлкендердің аузын бағып, үнсіз отырған қалпы алақанына салған насыбайын екі саусағымен шымшып мұрнына апарған Шубай қолын көтеріп, басын шайқады. Бір адам тіс жармады.

	– Балалар, айнам, – деп əкем тағы бір соңы əңгіме айтатын əдетімен үй-ішіндегілерді өзіне қаратып алып. – Бекқұлы екеуімізбен кім сырласты дейсіңдер, – деп бастады сөзін бұл жолы. Бекқұлы – əкемнің құрдасы, жақын туысы, батыр, шалыс елден оқшау жүретін бөлек қоныс, ұрт мінезді, бірбет кісі. Əкем енді сол құрдасы туралы сөйлеп кетті. Бекеңнің Шудағы қыстауы елдің шетінде екенін бəрің білесіңдер. Шудың ит тұмсығы өтпейтін, түйе көрінбейтін қалың қамысының қылау шалмаған шағы. Бекеңнің көшіп-қонатын он бес-жиырма түйесі, екі-үш үйір жылқысы ғана болады. Одан артық малды ұстамайды, заңғарың. – Əкем күліп алды. Сол түйелерінің ішінде ерекше үкідей үлпек жүнді ақ түйесі болады. Түйе болғанда да сəулетті болса керек. Малымның басы дейді екен өзі оны. Қалың қамыс, ажырықты тепсеңде өрістегі түйеден əлгі жануар ұшты-күйлі жоғалады. «Ə, бір зəнталақ, қапысын тапқан жыртқыш болды бұ жерде» – деп ойлаған Бекең қайың шоқпарын беліне қыстырып, түйелері жатқан қалыңға келіп, бақылау жасайды. Байқаса, қалың ну орман боп биік өскен қамыстың арасына жылан жол жалғыз сорап із шұбатылып кетіп жатады. Сол жалғыз аяққа түсіп бұ да жылжиды. Көп ұзамай қарсы алдында шұп-шұбар айдаһар бейне жолбарыс атыла ұмтылады бұған. Қапелімде жыртқышпен кездесу қандай қатер! Əлдеқалай деп оңтайына ұстап келе жатқан қайың шоқпарды «ə, о, атаңа нə-ə-нə-лет!» – деп тұтыға дауыстап, маңдайың осы болар деп сілтеп қалады. Мысықша атылып, аузын əректей ашқан жолбарыс кісі бойы көкке көтерілген күйі сылқ етіп құлап түседі.





«Пенде болып сонда, қорыққаным ба, шошығаным ба, денем су болып терлеп кеттім. Өзіме-өзім келіп қарасам, жолбарыстың қара тұмсығынан қан сигектеп ағып жатыр екен», – дейді. Ой, заңғар-ай, ажалдан қорықпайтын жан иесі бола ма? Сонда Бекең жалғыз басы жүріп, расы сол, шыбын жанын шүберекке түйіп, малын да, жанын да қорғады емес пе? Ал біздің – мына Бұзау, мен, Мақаңның қорғайтыны – еліміз, жұртымыздың ар-намысы! Іздейтініміз солардың ақысы. Əкем отырғандардың көңілдегісін тауып отыр ма, əлде шындығы сол ма, бəрі үнсіз бас изеді.

	– Ал, бұл күнде ше? – деп сұрады ағам. – Мына дүниеде не болып жатыр. Тұрымтай тұсымен, пақыр басымен кетті. Жарықтық, сол əкемнің қазір елім, жұртым дегенінен не қалды? Осы кезде менің тамағым жыбырлап, өткен жазда Əбдірақманның өзіне айтқан бір сөзін есіне салғым келді. Бірақ Нақыпбек көкемнің «ішің толып бара жатса, артыңмен дем ал!» деген астарлы сөзі ойыма түсіп, тілімді тістедім. Ол сонда: «Мұқыжан-ау, заман не болып кетті. Біреудің біреуге қасқыр болып шабатыны несі. Біздің жақын туыс Бүкірдің Нұрмағамбеті рудниктегі электр стансада жақсы жұмыскер еді. Өзі де ақ көңіл, біреуге жазары жоқ момын жуас бала болушы еді. Жақсы жұмыскерді кəмөнеске алып жатқан жоқ па, қазір. Оны да бір күні «сен партияға өт!» деп жиналысқа салады. Сол жиналыста біреу: «Мұны партияға қалай аламыз? Туысы Хасен «халық жауы» деп қарсы шығады. Бас-аяғы болғаны осы. Үш күннен кейін ГПУ-дің адамдары келіп, қолына кісен салып, ұстап əкетіп, соттап жіберіпті. Əлгі Хасен деп отырғаны – өзің жақсы білетін Тоқының Жақыбының баласы. Жақсы сауаты, білімі бар жігіт. Бір кезде əкесі оқытты ғой оны. Кешегі ашаршылық кімге қоныс аудартпады. Түркістанға, одан Ащысайға жеткен. Жап-жақсы аты шығып жүрген сол бала да ұсталды. «Сұмдық, – дейді осы жақында келіп кеткен Үсен деген бала. – Ащысайдың шахтасының аузында НКВД «халық жауысың» деп бейкүнə адамдарды тобымен ұстап, кісендеп əкетіп жатыр». Бір күнде жетпіс шахтер қамауға алынған. Естіген құлақта жазық жоқ. Айтушы əлгі Хасеннің туған інісі. Ақырзаман деген осы шығар», – деген. Бұл əңгімені сол жерде ағамның өзі де жандандырып, өте терең, білімді, көп оқыған, əр сөзі алтынға бағаланатын заманының тамыршысы, ойшылы Ахметтің аузынан естігенін ерекше бір ықыласпен айтқан.

	Қашанда салиқалы, ойлы əңгіме айтарында қасын төңірегіне кере, көзін бір жұмып алып, тамағын кенейтін əдетімен:

	– Ақаң сөйлегенде тайпалған жорғадай ағып жүре беретін кісі еді. Əйтпесе, ол қазақтың Байтұрсыновы атанар ма! – деп алды да, – қазақ – қазақ болғалы іргесі бекіп, өз алдына дербестік түтіні тік ұшқан, бірлігі туысқандығы мемлекеттік дəрежеге жеткен, əлем таныған ел емес. Құдайдың сүйегіне берген батырлығы, қайсарлығы, өжеттігі дарынды алғырлығы сақтап жеткізді оны бұл күнге. Əттең, сол қасиетіне бір ауыздан – сөз, бір жеңнен қол шығару жазылған болса, əлемдегі ең озық халықтың бірі болар еді-ау! Ал қазіргі халі қандай, сондай жомарт жаратылысты халықтың? Ақаңның сұраулы кескіні жан шошырлық еді сондағы... – Атын атамай-ақ қояйын, есімі дəулетімен шыққан атақты бай болды осында, – деп сəл тыныс алған Ақаң ойын жалғап бірде, – көктем кезі болса керек. Сауын айтып, жыл бұрын ас беретінін хабарлап, елді елеңдетіп қоятын дағдылы дəстүр бар емес пе! Ас иесі бай да əкесіне берілетін ас қамына үлкен ыждаһатпен кіріскен екен. Үнемі бəйгеден келіп, атағын асырып жүрген атының терін алып, бабына келтіріп жүрген күндердің бірінде «қой, мұнымен өріске барып, жылқыларды, түйелерді аралайын, əрі жақсылап таңасуға даярлайын» деген оймен аттанып кетеді. Жапырақ, шайырдың өсіп, жердің гүл шоғына малынып тұрған кезі болса керек. Ауа таза, аспан ашық. Құс біткеннің базары қызған шақ. Далада құйқылжыған əн, құс үні қалықтайды. Мұндай шақта жүйрік атқа мініп саяхат құрудың өз желігі тағы бар. Желе жортып қырда жатқан түйелеріне таяна бергенде алдынан құйрығын шапақтап, келеден аузынан ақ көбігі бұрқыраған қара бура бұған қарсы шабады. Түрі жаман қара дауыл боп, ұйпап, жолындағыны ұшырып əкететін үйірмелеп соққан құйын боп бұған ұмтылып кеп береді ол.

	Байда ес қалмады. «Ойпырай, мынау менің ажалым болмағай! Мұны жасқайтын ең болмаса қолыма құрық та алмаппын. Жазым етпегей», – деп аттың басын бұрып алып, кейін қарай бетін аудармақ болып, бір бүйірге шаба жөнеледі. Əбден бауырын тартып жарап, тиісерге қара таппай шабынып, өз бабына келіп жүрген бураға керегі де сол еді. Барын сала лөкілдеп мұның соңына түсіп береді. Əдепкіде үйіріне қайтар, əншейін тосырқап, жай айбаттылық қызғаныш баураған болар деген ойы болмады. Мұның соңынан қалар емес. Бірте-бірте бауырын жазып жер апшысын қуырып, бұған тақала түскендей. Бұл да атына қамшы басып, атақты жүйріктің сауырын тілгілеп келеді. Енді көзі жетті. Бура бұған жетпей тоқтар да, мына сұмдық тажал қаһарынан қайтар да емес. Барын салып ұмтылып келеді. Əбден ерегісіп, өштесіп, қайтсем де жетемін, төс табаныма басамын деген аждаһа өшпенділік билепті оны. Қанша жер қуды бура, бұл қанша жер қашты, қазір есепке алар шама жоқ. Əйтеуір бір шындық сол – ол бұған жетпей, мұны тапап жаныштамай тоқтамақ емес. Осындай жан мұрын ұшына келген шақта алдынан ең болмаса терең сай, өзен де кезікпей, қиналған оған бір бүйірден төбелі там-мола көріне берді. Сұрапыл мұны басып қалар, үстіне құлап, аударылып келе жатқан əлеметтен құтылар не айла бар! Ең болмаса, осынау молаға жетсем-ау деп ойлағанша бураның гүрсілдеп желген, қара жерді ойып жіберердей дауылды екпіні де жетті құлағына. Көзінің қиығын салғанда, енді болмаса мұны қарпып түсердей, жақын кеп қалған қап-қара албасты бейнедегі бураны анық көрді. Бай састы. Сөйткенше, бір адам кіріп шығатындай есігі бар төбелі молаға жетіп еді ол. Атынан аударыла құлап, жанталасып молаға еңбектей кірді. Бура да жетті. Мұның үстіндегі етегі желпілдеген түйе жүнінен тоқылған шекпенінің етегінен қарпып, бір тістеп қалды. Бірақ мұны сүйреп шығара алмады. Содан кейін не болды дерсіздер. – Ақаң осы жерде бір езу тартып күліп алды да: – Бай молаға өзінің бабалары жатқан дейтін кірер есігі ғана бар, төбесінде тесігі де жоқ қараңғы қапасқа қырғидан қашқан торғайдай боп жансауғалап паналады кеп. Жан шіркін тəтті емес пе, шыбыны шырқырап, ентігін баса алмай, өкпесі аузына келіп, есі кеткен ол мəңгіріп көп отырды. Көзі қарауытты ма, басы айналды ма, дүние қап-қара боп түнеріп тұрып алды. Екі көзі моланың есігінде. Қара бура кектенгені сонша, алақандай тесіктің аузына кеп шөгіп, аузынан көбігі бұрқырап, қылыштай тістерін шиқылдата қайрап құлаштай мойнын ішке созып, алып кеудесімен əлденеше ондаған жылдар қара дауыл, ақ боран, нөсерлі жауын, азынаған желдің өтінде міз бақпай, іргесі де, қабырғасы да болаттай бекіген, күйдірген қыштан соғылған бейітті үйкеп, құлатпақ бейнеде аласұра берді. Күркіреген дауысы жер жарардай, бура қалайда сені таптамай, төсіме басып жаншып ұнтамай тынбаймын деген қара ниетінен қайтар емес. Бар қуатын, қайрат күшін жұмсап, моланы опырып құлатып, дегеніне жетпек жыртқыш ниетпен барын салып арпалысқан қимылға көшкен.

	Бай састы. Егер мына дүлей қара күштен мола опырыла құласа да, бураның аузына түссе де өледі. Не істемек енді? Жанталасып бітеу моланың қараңғы бұрышына еңбектеп шегіне берген. Адам жаны қысылғанда неге де болса көнеді емес пе! Өзінен-өзі дайын тұрған қуысқа қалай кіріп кеткенін де аңғармай қалды ол. Бура болса əлі де қаһарын төгіп, моланы қалайда құлатып сені табармын-ау деген, өштескен райынан қайтар емес. Еселеген қуат күшке кесек жардай тірелген өркеші кептеліп тосқауыл болмаса, мұны мына жерден суырып алып, анау сақылдаған азуға басар еді-ау!

	Аздап болса да себездеп алақандай есік арқылы сырттан түскен сəулені де бураның денесі бүркеп қалды. Дүниені енді тас қараңғылық басты. Бай да моланың түпкі қабырғасына қарай домалаған күйі өзінен-өзі бір қуысқа қалай түсіп кеткенін де аңғармай қалған бұл кезде. Дүниені қараңғылық басты. Бура бар қаһарына мінген бойы, «сені қайткенде де осы қапастан шығармаймын» деген райда, күр-күр етіп əлі жатыр. Қозғалар емес. Осы аңдысу, арбасумен қанша уақыт, күн өткенінен жаңылған бай бір қозғалғанда өзінің мола ішіндегі қабірде лақат қуысында жатқанын білді. «Сұмдық-ай, ендігі тірлігім не болар екен?». Оның жаны шырқырап, бойы түршікті, – деген Ақаң пайымдағанда, – қазақ халқының бүгінгі халі соноу құтырған жарау, қан аңсаған бура қуған байдың тағдырына ұқсас. Оны бура ата-бабасының сүйегі көмілген қабірден тірі шығара ма? Ол жарық дүниеге, ерікті əлемге шығып, атамекені кең-байтақ баба даласында рақат, бейбіт өмір сүре ала ма? Міне, қазағымның қазіргі тағдыры, – деп еді. Қайран, кемеңгер жаратылған Ақаң сонда халық басынан кешетін осындай қатерлі күнді айтқан екен-ау, – деп тебіренген ағам.

	– Сонда əлгі байдың соңына түсіп қуған құтырған бура, оны əкесінің көріне қамап тыққан рақымсыздық осы бүгінгі үкімет емес пе? – Əбдірақман аңғал мінезімен жүрекке алмас пышақтай қадалған сұрақты қойып қалды. Ағам оның бетіне қабағын түйе жалт қарап:

	– Байқап сөйлеңіз, – деп орнынан тұра берді де, – ойланыңыз оның жауабын. Өзіңіз де табасыз. Бірақ Ақаң бір адамның емес, ұлтының тағдырын, оның басына түскен күнді тұспалдап отыр, – деді.

	– Апырай, ə? Апырай, ə? Мұнысы енді бағзы біреулердің бураның төс табанында жаншылып, кейбірі қырғи қуған торғайдай күйге түскенін күні бұрын көргендік болды, – деді сақалын сипап Əбдірақман.

	Қыстың орта кезі. Мектепте жағатын отын таусылып, бір-екі күнге сабақ болмайтын болды. Өзімізге еркіндік тиген бір топ бала – Бейсенбек, Əлібек, Ахмедия, Əбідін бар, ағаш шананы жетелеп шағылға шыққанбыз. Ойымыз сырғанақ тебу. Күн ашық. Сəл шымшыма аяз бар. Бір биіктің басына шығып көкжиекке көз жүгіртіп, орқы-шорқы көбік боп қайнап тасыған сүттей ақтөбелерге таңырқай қарап қалғам. Бұл менің қар жамылған қысқы даланы биылдыққа бірінші көруім.

	– Анау көрінген ақ төбелерде ел бар ма? – деймін танауын бір тартып қасыма жеткен Əлібекке.

	– Ол Кент қой, – деді осы жерде туып-өскендігін білдіріп.

	– Кент? Қала ма? Онда не бар? – деймін таңдана.

	– Ол құм, осындай шағыл, – деді оны қостап, өзінің білетіндігін сездіріп Бейсенбек те.

	– Ей, сендер де соғады екенсіңдер, түк білмей деймін. Осындағы Ақай деген кісі, Бақтыбай нағашым, Сақтағандар оны қала, құм басқан қала дейді, – десем:

	– Соқпа! Ол – осы өзіміз үстіне шығып тұрған биік шағыл сияқты құм. Жыпырлаған бұйрат төбелер. Түйе сіңір, дүзген, көтібос, қаражусан, теріскен, қамыс, тал, жаужұмыр ма, неше түрлі шөп басқан құмақ, – деп өзеуреді тағы Əлібек.

	Менің берілгім жоқ. Өйткені жақында ғана əлгі дүниеде не болып жатқанның бəрін білетін, тіпті көбін өз көздерімен көрген кісілердің аузынан естігем. Құм дауылы соғып, мына шағылдардың көшіп, құм астында қалған қоймалардың ашылып, не түрлі қиялда ғана елестейтін құндылықтардың жарқырап жер бетіне шығып қалғаны айтылған. Сондай бір сұрапыл боран Кент шаһарын басып қалған. Ішімде арыстан ойнап, сол сөздер есіме түскен мен:

	– Фу! Түк білмейсіңдер! Қасында жүріп сондай қалаға да бармайсыңдар, – дедім білгішсініп. – Бекер лақпа! Ол – дəл осындай аяғыңа есіліп жатқан шикі өкпедей езілген құм! – деп ежіреңдеді Əлібек. Бейсенбек:

	– Əлібектікі рас. Біздің ауылға жақын, біріне-бірі жалғасып кетіп жатқан, басына бөрік кигендей бұйра бас бұйрат төбелер ол, – деді.

	– Қойыңдаршы сендер! Үлкендер өтірік айта ма? Онда бір кезде ел отырған, Рудниктегі сияқты электр шамы жанып, гудогі айқайлаған қала болған, – деп өзеуреп, есіл-дертім соны көру болып мен тұрмын.

	– Өзі бірталай жер, ə? – деді Əбідін қаудырлаған тонын қаусырынып.

	– О, о! Көп жер! Көрініп тұрғанмен, – деді тағы Əлібек.

	– Əйда, барып қайтамыз. Көреміз. Мүмкін, қаланың орнын табармыз, – деп еліктірем.

	– Жоқ, мына суықта қатып өлеміз бір жерде. Жəне қасқыр бар, – деді көзі алаңдаған Əлібек үрей шақырып.

	– Қорқақ! Қорқақ! – деп шамына тиген болып едім.

	– Əй, сен өзің білмейтін жердің ой-шұқыры көп болады дегенді естімеген екенсің. Кентке барғыш болсаң, жаз шықсын. Күн жылынғанда барамыз, – деп басу айтты тағы Əлібек.

	Бір күні менімен еріп сол Əлібек біздің үйге келе қалды. Анам бұрыннан біле ме, оны тани кетіп:

	– Əке-шешең аман ба? Үкілінің дені сау ма? – деп жақын тартып, жылы қабақ танытты. Маған:

	– Үкілі – мына баланың шешесі сенің апаң. Бұл бізге жиен. Соқырды білесің. Соқыры – Еділбайдың Исасы. Қайнысы атын атамайды. Жеңгелері ол кісіні көзі қитарлау болған соң соқыр деп ат қойған. Үкілі сол кісінің қарындасы екен. – Екеуің жақын жүріңдер, – деп бірге оқитын біздерді таныстырып жатты.

	Анадағы Дəулетбайдың сəуріктің қолына түскен оқиғасынан кейін мұғалімдерден жаза көрген екеуміздің расында ымы-жымымыз қосылып кеткен. Ауыл баласы, ол осы жердің қойнынан шыққандай, білмейтіні, естімегені жоқ, əсіресе жер жағдайын, тіпті əр отбасы тіршілігі сырына дейін жетік білетін пысық, құйма құлақ, сөзуар-ақ. Жыммен қашқан қояндай құлдырап, ағып сөйлегені-ақ қызық. Сөзшең. Əр нəрсені айтып, оңаша сөзге тартып, өзі көрген-білгенін көкірегіне тоқып алған құймақұлақ.

	– Əй, – деді маған көзінен ұшқын шашыратып. – Ашаршылықты көрдің бе?

	– ?

	– Неге аң-таң қалдың? Мына құмның бойында болған сұмдықты көрсетпесін құдай енді, – деп, жүз жасаған кісідей, күңірене сөйледі кеп. Мен оның бетіне «осы не айтқалы тұр» деп үрке қарадым. «Ашаршылық» деген атының өзі жанымды түршіктіріп кетті. Ол сұмдықты басынан кешпеген қазақ жоқ шығар. Жонымнан құмырсқа өріп өткендей, арқам терлеп қоя берді. Ол:

	– Мына Жетіқоңырдың құмындағы елдің өлгені – өліп, өлмегені, əл-қуаты бары жаужұмыр қазып, босып, беті ауған жаққа жан сауғалап кетіп жатқанда біздің үй май жеп отырдық.

	– Ой, суайт! – Шыдамым таусылып: – Ел аштан қырылып жатқанда сенің үйіңе елден алабөтен қайдан ағып келген май ол?! Соқпа! – деп бетін тырнап алдым.

	– Иə, нанбайсың ба? Жүр біздің үйге, апама барайық. Сенбесең Үкілі апаңнан-ақ сұра, – деп мені қолымнан тарта сүйреді. Мен басымды шайқадым.

	– Ендеше ол былай болды, – деген ол. – Түннің бір мезгілі. Қашанда біздің үй елге қосылмай, басқа ауылдардан оқшау отыратын жеке қыстау. Мына биік-биік нар шағылдың қай қуысынан тауып əкелгенін əкемнің мен қайдан білейін. Өзіміздің отбасымыз ғана. Жалғыз өркеш қызыл бұйра, шағыл құм төбедей нар түйені əкем үйге аяғын буып, жығып, сүйреп кіргізді. Аяғындағы саптама етігінің қонышынан тастамайтын сыртында қыны бар алмас қылыштай жүзі қылпыған пышағын суырып:

	– Үкілі, тез əкел, шылапшынды, – деп əмір етті де, көзді ашып-жұмғанша түйенің мойнын екі жерден бауыздап, қанын орқыратып ағызып алды. Əкем қасап адам.

	– Сен мына қанды төкпе. Қазір қазанға құй да, қайнатып ал, – деп бұйырды.

	– Қан қайнатқан несі, – деп еді:

	– Сол. Айтылды – орында. Жеймін, – деп бір-ақ кесті. Өзі жан алып, жан беріп, түйенің терісін де түсірді, етін де бұзды. Күні бұрын дайындап қойған ба, əлде бар нəрсе ме, үш-төрт кебежеге, артылғанын теріге орап, тұздап буып тастады. Түйе айтулы семіз де екен. Қомын, өркешін турап, майын қарынға, ыдысқа құйып, мұқият сақталатын етті. Бұл жұмыс бір-екі күнде біткен. Түннің бір мезгілі. Етті түн ортасында ғана жейміз.

	– Үкілі, – деді əкем, сосын үйдің басқа адамдарына сұстана қарап, – ел басына нəубет келді. Бұл нəубеттен кімнің тірі, өлі боларын бір құдай ғана біледі. Мына балаларды аман алып шығу – екеуміздің əке-шешелік борышымыз. Сол үшін күніне өлшеп берем етті. Оны тек түнде ғана, ел жатқанда асып, түнде ғана бересің бұларға. Сүйегін, онда да майын қайнатып алған сүйекті өзім құмға ит қазып алмайтын етіп, тереңге көмем! – Əкемнің дауысы жердің астынан шыққандай боп жетті құлағыма. Бəрімізге тесіле түсіп түнеріп отырды да: – Жан керек болса, ауыздарыңа ие болыңдар! Жақтарыңды ашпаңдар! – деді.

	Сөйтіп, не керек, біздің үйдің адамдары басқалардай емес, қуатты, жілік майы үзілмей, сыр бермей шықты қыстан. Ал басқа ел, күндіз-түні ойға-қырға жүріп-тұратын əкемнің айтуынша, аштан қырылып жатыпты.

	Ал біздің үй... Қарнымыз тоқ. Əкем айтқан аузымызды емес, жағымызды да ашпаймыз, – деп өткен аштық жылдардағы отбасы құпиясын ашты да:

	– Дəл сондағыдай, осы қазір не болып жатыр. Анада мұғалімдер «ауыздарыңа ие болыңдар!» деп төбемізді тесе жаздады, – деді менен өзінің жанын жеген бүгінгі күннің сырын білгісі келгендей алақтай қарап.

	Мен аузымды қос қолдап бастым да, сөздің бетін аударып:

	– Ой, сенің əкең ұры екен ғой, – дедім. Ойында ештеме жоқ ол мына тосын сөзден сасып:

	– Ол сенің неңді ұрлады? – деді.

	– Əлгі өзің айтқан түйе ше?

	– ?

	– Ол аузын аша алмай аңырды да қалды. Мені де түйе туралы жұмбақ ой буып, мең-зең кісідей хал кештім. Маған дүние су тигенде кеңіп, кепкенде аяқты қысып, қажайтын, жанды жеген көн етік тəрізденіп кетті. Мына адамзат мекені өзінен-өзі тарылып, тірі жанды рақымсыз құшағына алып қысып келе жатқан ертегілердегі қара дүлейдің құзырына берілгендей болып жүре берді.

	– Əй, неге мелшиіп көкжиекке қарап қалдың. Кентке қалашы жіберіп пе едің, – деп айқай салған Əлібек, – əйда, кеттік! Отыр шанаға, – деді.

	Биік басынан жұлдыздай аға жөнелдік. Көз алдымда дүние шыркөбелек дөңгелеп келеді. Бірақ не себепті екенін білмеймін. Мен өзімнен-өзім елегізіп, шыр айналған далаға үрке қадаламын. Сонда мына əлемде өзіме белгісіз, санама салмақ салған бір түсініксіздік бар. Ішім толып бара жатқандай. Ол не? Тап басып оны ақылыма құйып, бейнелеп былай екен ғой деп ұғымға келтіре алмаймын. Бұлдыр бірдеңе. А деп аузымды ашсам, лақ етіп төгілердей белгісіздік қинайды кеп. Нақыпбек көкемнің «ішің толып бара жатса, артыңмен дем ал» дегені есіме оралады сол сəт. Ішімнен тынам. «Құдайым-ау, бұ не, адамдарды біріне-бірін жалтақтатып қойған» деймін. Бірақ оның жауабын таба алмаймын.

	Бақтыбай нағашым сол күні əдеттегідей қасына Сақтағанын жəне əдемі киінген жас Шабдан есімді жігітті ертіп келді үйге. Ағам да, Нақыпбек көкем де олардың келгеніне қуанып қалды.

	– Е, Қараның Қайсары да кепті ғой, – деп көкем жас бəденді жігітті құшақтап амандасты. Ол күліп қана:

	– Нақа-ау, оны неге айта бересің. Бізге қайсарлық қайтпас қарабурадан келген. Ондай мықтылық арғы тегімізде жатыр, – деді əзілге əзілмен жауап қатып.

	– Əжем алжыған бураның миына жерік болды екен деп, қайсар болдым деме, – деген көкемнің сөзіне, Сақтаған:

	– Шабдан шырағым, «үйдің жақсылығы ағашынан, жиеннің жақсылығы нағашыдан» деген сөз бар. Нақыпбек тауып айтты. Нағашыңның да тəуір екенін білесің. Ал, – деп ол бір тың əңгімеге бастап кетті. Күн салып қарағанда да Сарғалдақ атадан найза ұстаған бірлі-жарым батыры болмаса, шешен биді көре алмай отырмын-ау. Сол əлгі деп Бақтыбайға бір, ағама бір қарап күліп алып, – соноу қалмақпен соғыс заманында өз басының батырлығы, тапқырлығы болмаса, – деген оған Бақтыбай:

	– Сол жерді қазып айтшы, мына жастар білсін, – деп қозғалақтады.

	– Нақыпбек, атаң Сары да батыр болған, тіпті оның Аққыз əжеңнен туған ұлының біреуі де бірегейі Шағыр да батыр болған. Əлгі айта беретін ділмəр шешендер, қарадан хан болған Барлыбай, Кəдір, əулие Сарыбай, Арыстанбай, беріде Айранбай, Жандəулет, кейінгі толқын Қалманбай, Бұзау, өз əкең, – деп шұбырта жөнелді.

	Бір алқалы сөз бастарында тамағын сəл кенеп, қабағын керіп, тұнық қоңыр көзіне мейірім жинайтын əдетімен қозғалақтаған ағама:

	– Мұқа, мына балалар қоламтада сөніп бара жатқан шоқты қозғады-ау. Əруақтардың аты да аталып кетті. Ит пен мысықтай аңдысқан заманда бұларға бірдеңе айтудың өзі де оңай емес. Əйтсе де əр нəрсенің задына баратынын тектіден текті туатынын білдіргеннен күнə таппаспыз, – деп Бақтыбай оны сөзге шақырды. Ағам күліп:

	– Тегіңе баратын болсаң, тереңдей түс. Қадым дəуірлерге бар. Одан бері мына қасыңда тұрған «Қалмақ қырылған» тарихын сөйлет. Оған білімің, зерде қорың жете ме? – деп бір тоқтады. Басқалар оның бетіне «сөйлей бер, айта бер» дегендей үнсіз қарап қалды. Ағам үй ішіндегілерді «кімдер отыр» дегендей, тінте қарап шықты да:

	– Бұл күнде артық сөз бас жарады. Атаң қазақтың «асыл сөз бас жарады, бас жармаса тас жарады» деген уақыт бұл. Бірақ сонда басты асыл сөз жарып тұр ма, артық сөз жарып тұр ма? Соны біле ме, мыналар!? – Ағам ойлана көз тікті. Бір кезде аталы сөз қайдан шығады, соны білсек десек, енді одан жан сауғалап қашатын болдық. Бірақ жүйелі сөзді киеліге санаған атам қазақтың əруағын ешкім жоққа шығара алмас, – деп бір кідірді де. – Қазіргі күнде жау деп, зиянкес деп, есімінің өзін бүгінгі үрім-бұтаққа ататпай, қара бұлттың арғы жағына тығып қойған, күн сипатты ерлер қаншама! Соның бірі – Ахмет Байтұрсынов. Қайран ерім-ай, «бұл қазаққа қазіргі керегі – білім, байлық, бірлік», – деп еді бір отырыста. Ойлап қарасам, осы айтқаны құран сөзіндей екен. Дəл бүгін мына жастарда осы үшеуі де жоқ – білім де, байлық та, бірлік те. Өзі білімсіз елдің қолындағы малын «асыра сілтеу болмасын, аша тұяқ қалмасын» деп тартып алып, қырық пышақ еттік. Күні кеше, ішінде осы екеуің де барсың, қалмақтың Аймырзасының тақымындағы жалғыз атын «бермедің, серіктікке қоспадың» деп, кермелеп арқан тосып, ауыл болып жабылып айнала қуып, ақырында құрық салып ұстадыңдар. О заманда бұ заман, адамды құрық салып ұстағанды бірінші көруім. – Бəрі дуылдаса күлді.

	– Енді қайтейік. Айтқанға өлсе көнер емес.

	– Мен жаяу жүремін бе? Ортаға берерім жоқ! Аулақ! – дейді батырың.

	– Əй, ондай өмірі қағу көрмей, даланың еркесі болып, бұла өскен тағы жаратылысты жанға «У ішсең руыңмен» деген жылы сөзді де қимайсыңдар. Не дегенде де ол елінен, жұртынан безген жан емес қой. Заманың сол, бүгінгі тынысың сол! Құрық сал, кермеле деп тұрса, не істемексің. Көнесің, – деп бір тоқтау айтты ағам.

	– Не десек те, Аймырза – Сарғалдақ батырдың ықылым замандарды басынан өткерген ерлік сарқыты, бізге жеткен ұшқыны – деп сөз қосты Бақтыбай. – Əйтпесе мына адамы адамына жау болған кезде сөйтер ме? Жанкешті кісі – деді. – Басқаға бағынбау ғой.

	– Айекең көкенікі өркөкіректік қой, – деп сөзге араласты Шабдан. – Ал Сарғалдақ атамның Аққыз əжемді Сарыға бере салғаны несі? – Сөзді басқа жаққа бұрғысы келді ме, əлде, əзілден ұтқысы бар ма: – Жарықтық өзі алса ғой, бізден қанша атақты кісі, би, дуалы ауыз, шешен бүгінгі заманның Мұқаш, Сүтбай, Досмағамбет сияқты басшылар шығар еді. Қолына тиген сұлуды ағам еді, үлкен еді деп бір емес, екі емес Сары атаға бере беріпті. Мен осыған қапамын. – Бəрі бұған ду күлді. Бақтыбай екі иығы селкілдеп көпке дейін күлкісін тия алмады. Інісінің ұтымды əзіліне айызы қанып қалғандай. – Ай, Шабдан, сен бұл сөзді мына Нақыпбек нағашыңды сөзден тоқтатамын деп айтып отырғаныңды түсінемін. Ал сол Сары ата атанған кісінің он екі əйелі болғанын білесің бе? – ол басын шайқады. – Білмесең, оны да біліп қой. – Сақтаған Сары атаны өзі үйлендірген кісідей дауысын жібектей созып əңгімелей жөнелді. Оның көбі жеңілген жаудан түскен олжа. Ол кездің адамдарының жаны да, тілегі де бір болған. Бірі үшін бірі өлімге, əлгі қанды қылышын, найзасын, шоқпарын көтеріп «Жекпе-жек! Жекпе-жек!» деп ажал боп ақырған қияметке қас қақпай барған. Сондай бірліктегі оларды қандай жау алады?! Шағыр көзін ежірейте қарады ол – олар жеңілмеген! Міне, содан да, – деп аз ойланып, – олар да сенікі, менікі, мынау алысым, мынау жақыным деген болмаған. Бəрі бауыр, жақын, туыс болған. Əне, тектілік пен туысқандық, адалдық төркіні қайда? – Қолын көтеріп. – Солардан ізде! Бүгінгі заманға олардың сорпасы мың қайнаса да қосылмайды. Содан да Сары ата Елтінді атты кісіге əлгі көп шешемізге барып қонып шыққанда шомылатын жылы суын мұқият дайындап тұратынына разы болып, «Үрім-бұтағың өссін. Дəулетің де, бағың да тасысын» деп бата беріпті. Адам тіршілігінде батадан қымбат не бар? Ал, сол Елтіндіден тараған, өскен ұрпақ бүгін Сары-Сарғалдақты екі орап алады. Егерде сол батаны атаң өз баласына берсе ше? – Сақаң əдетінше тосыла қарады.

	– Əншейін Сарғалдақ атаның ағасына құрметін, жомарттығын, бауырмалдығын айтамын да! Үлкенді сыйлау дегеннің өшпес үлгісі де осы екеніне көңілім толады. Болмаса Аққыз əжемді қайтып алғалы отырғам жоқ, – деп Шабдан күлді де, – оның ар жағында біз біле бермейтін мұншалық сыр жатқанын қайдан білейік, – деді.

	– Е, қарағым, əлгі ақпейіл адалдық деген мəңгілік өмірдің қасиетін кім біле берген. «Батамен ер, жаңбырмен жер көгереді» демей ме атаң қазақ. Ол – ол ма, жаңа өзің атын атаған Аққыз əжеден туған Əзеке, Бодық, Жауғашты, Шағырдың Жауғашты бұтағынан туған Барлыбай атаңның – хан Барлыбайдың Төлек батырдың баласы Сандыбайға берген батасы ше? Ол бір дастан, – деп сөзге Бақтыбай араласты.

	– Иə? Бұ тұқымнан хан да шыққан ба сонда? – Шабдан хан Барлыбай дегенге елеңдей қалды.

	– Хан да шыққан, – деді ойын бекіткен Бақаң. – Бірді айтып бірге кетемін-ау, əлгі Шабдан сенің Аққыз əже туралы дерегің сол ұлы бабалардың бүкіл болмыс-бітімін көз алдыма əкеледі.

	Шамасы, ол қазақтың Бағаналы елінің аты-жөні бізге белгі- сіз бір жаумен итжығыс түсіп, бірде олар, бірде біздің жақ жеңіп тұрған заманы болу керек. Айтуда Бағаналы батырлары жауды түре қуған бір сəтінде жеңілген жақ жұртына ақ отауымен қыз қалдырып кетеді. Міне, сол қыз – əжең Аққыз. Батырлардың бəрі де түсініп тұр. Отаудағы қыз біреу. Бұл олжадан дəмелілер əлденешеу. Сонда қолбасшы батыр:

	– Уай, баһадүрлар, мына олжаны қай атың озғаның аласың. Таласқа жол жоқ, – депті де. – Ал, жолдарың болсын! – депті. Бəрі де ат басын босатады. Көп дүрмек отауға ұмар-жұмар келе береді. Мына көптің алдында келе жатқан, бірақ аты қалып бара жатқан Сарғалдақ батыр бар екпінімен шауып келе жатқан беті құлаштай кеп найзасын отауға лақтырған екен. Найза туырлықты тесіп өтіп, маңдайшаға қадалады. Ең алдымен жеткен батыр:

	– Ей, сұлу қыз, шық бері! Ұста менің атымның шылбырын! – деп дауыстайды да. – Сен аты озған батырдың сауғасысың! Шық бері! – деп бұйырады. Сонда ақ отаудың есігін серпе шыққан қыз:

	– Құп, төрелігіңізге, батыр! Бірақ сізден де қолы бұрын жеткен батыр бар іштеріңде. Мен кім болса да соның қалауындамын, – дейді. Бəрі аң-таң. Сонда қайта сөйлеген қыз:

	– Ақ туырлықты қақырата тіліп, маңдайшаға кеп қадалған көк сүңгі иесі кім болса, мен соған бұйырам, – дейді.

	Жүзі көкжиегін нұрға бөлеген күндей аппақ, иегі аққудың топшысындай, бүйрек беті қиылған құс қанатындай қара қасты, қос бұрымы тобығына түскен, қыпша белі үзілердей қара көз сұлуға таңдана қараған бір батыр:

	– Ей, Аққыз, онда өз қолыңмен алып шық əлгі көк сүңгі найзаны, кімдікі екен, иесін табайық, – дейді. Найза иесі Сарғалдақ батыр болып шығады.

	– Əттегене-ай, ə! – деп өкінді тағы Шабдан.

	– Сен болғанда ғой, басқаны əлгідей сұлудың маңайына жолатпас едің, ə? – десе Нақыпбек.

	– Əттең, өтті-кетті! – деді Шабдан. Үлкендер тағы да бір күлісіп алды.

	Міне, сол қызды батыр Сары ағасына атастырады. Неке қиярында атын сұраса, – Менің атымды батырдың өзі Аққыз деп қойған. Менің ендігі атым – Аққыз, – депті.

	Тамағын бір кенеп алған ағам:

	– Жарықтық, сол анамызды құдай тегін жаратпаған ғой. Қаншама ұрпақ, ел өсіп, өркен жайды етегін жарып шығып. Міне, ұлы ананың ұрпағы – біздер оны еске алып отырмыз. Киелі ана болған ғой ол. Сол қасиеті ме, өмірі тірі жан иесі оның алдын кесіп өтпепті. Өте де алмапты. Аққыз əже келе жатқанда шабынған бура, құтырған ит те беті бұрылып жүре береді екен. Жалт етіп тігіле қараған жанарына қарсы тұра қалған əлдеқалай біреу болса, бет-ауызы қисайып, не мүгедек болып қалатын болған.

	– Бірде, – дейді бізге жеткен əңгімеде, – ауылдың бас көтерер ер адамдары жортуылға кетіп, ауылда бала-шаға қалса керек. Барымтаның да біреуді-біреудің олжалап, қиянат кылышының жарқ-жұрқ ойнап тұрған заманында өмір сүрген олар не көрмеген. Сондай бір күндерде бейбіт отырған ауылға сау етіп қарулы суық жүрісті топ келе қалыпты. Аты ерттеулі, түйесі ашамайлы, ер адамы бес қаруын бойынан тастамайтын, көші-қоны аяқ астынан бола қалатын уақытта олар қайбір дүние жияды. Келгендер үйлерді тінтіп, ештеме таба алмай, бір ауылдың ажар-көркі əжемізге қызығып:

	– Əйел болса да, көркі күндей екен. Осыны олжалап-ақ кетейік. Бөктер алдыңа, – деп айқай салыпты жау басшысы серіктерінің біріне. Сонда Аққыз əже:

	– Асқақтама, жігітім! Аспандағы күн қандай алыс, қандай ыстық болса, мен де сондаймын. Қолың жетпейді маған, қолың жетсе де күйіп өлесің! – депті.

	– Не дейді, – ей, мынау, – деп ашуға булыққан содырлау басшысы астындағы ақ шұбар арғымағын қамшылап, – қане, өртеп жіберетін сені көрейін мен, – деп ұмтылады. Сонда астындағы жер-су баспайтын тұлпар, бірдеңеден шошығандай, қалт-қалт дірілдеп, аяғын аттап баспай, етпеттеп құлапты. Əне, əжеміз қандай қасиетті кісі болған, – деді ағам.

	– Міне, міне, осы ғой менің де айтып отырғаным. Сол əжеден тусақ қой біз, – деп Шабдан бəрін күлкіге қарық қылды. – Талайларды таң қалдырар едік, ə, – деді.

	– Тауып айттың! Алып анадан, ат биеден туатыны рас. Əйтсе де өзіңді де олқы деме! – деп жатыр Бақтыбай мен Сақтаған қосарланып. Үй-іші бір дуылдап басылған кезде Бақтыбай:

	– Əне, бұрынғының адамы қандай қасиетті, киелі болған? Қолында мылтығы не сойылы жоқ қарапайым ана бес қаруы бойындағы менменсіген жауын аттатпай буып тастаған, ə? Мұнын сыры неде? – деп сауал тастады.

	– Оның сырын да, құпиясын да ойлансаң өзің де табасың, деді Сақтаған.

	– Сонда да?

	– Адамды алдымен адалдық билеу керек. Біреуге біреу қиянат жасамай, ақ ниет жанашыр болса – бірлік, татулық, бауырмалдық, обал, сауап, күнə дегеннің не екенін, арам мен адалды ажыратса ғана кез келген кісінің бойында ізгілік отын жағады. Ал бүгінде ше? Егер Сүлекең, – дей беріп еді, ағам басын болар-болмас қана изей түсіп, шайқап қалды. Үшеуі біріне-бірі қарап отырып қалды. Ағам ғана:

	– «Құдайдан қорықпағаннан қорық» деген сөз бекер айтылмаған ғой. Құдайсыздар жайлаған жерде адамгершілікке орын қайдан қалсын. Жаудың да көбейер жері сол болады да, – деді. Біріне-бірі жұмбақ айтып отырған кісілер тəрізді, бір тұспал. Сүлекесі – Сүлеймен молла екенін түсініп те қалдым. Бірақ əліптің артын ашпады. Онда не сыр бар? Мына əңгімені ұйып тыңдап отырған көкем:

	– Саясатқа бармаңыздар, – деді бірдеңеден қуыстанған кісіше.

	– Сол үшін де нағашым құдайдан қорықпағаннан қорық деп отыр ғой, – деді Шабдан. Мен ештемеге түсінбеген күйде қалдым.

	Шабдан өз қатарынан артық пайымымен көзге түсіп келе жатқан есті жігіт. Бізге туған жиен. Туған ағам Мұқыштан төрт-бес жас кіші апам Əбизадан туады. Əкесі поштасын алып əр күн келген сайын ағаммен əңгіме-дүкен құрып сырласа беретін Бақтыбайдың туған ағасы Жүндібай есімді қызыл шырайлы, өткір қоңыр көзді, ат жақты, биік бойлы кісі. Ол да замандастарынан шоқтығы биік адам. Кейін сол Шабдан көкірек науқасына шалдығып, Қаражардағы ағам үйіне келіп, одан қаладағы дəрігерге қатынап көрініп жатты. Балғын жас. Көзінде шоқ жанғандай тесіле қарайтын, ойлы жігіт. Əкесі Жүндібай да, шешесі Əбиза да бірге келген. Сөз сыңайларына қарағанда, Шабданның науқасы бар адам. Əке-шешесі үстіне түсіп өлердей болып отырады. Ағам үйі отбасы да Шабданға бар ықыласын аударған. Бəрі соның жағдайын жасайды.

	Сол күні қалаға кеткен ағам бір топ адам болып оралды. Қасындағылар да өзара бұрыннан етене таныс кісілер тəрізді. Əңгімелері жарасып, əзіл-қалжыңды түйдек-түйдек төгеді өздері. Əсіресе сойдақ тіс, əр сөзін тереңнен қауғамен тартқандай, мойнын созып, екі иығын керіп сөйлейтін кісі көсемсіп кетеді. Бəрін күлдіріп алады. Оның сөзін басқалар қызыға тыңдайды.

	– Есімі Сарыарқадан тыс жерлерге де кеңінен танымал, айтулы ділмəр Аймырза бидің атақ-даңқы қалай шыққанын білесіңдер ме? – деді үй ішін тінте қарап. Арғын Аққошқар Сайдалы мен Ерден құда болыпты. Ерденнің де бағы жанып тұрған заманы екен. Қай кезде де бай – байға, сай – сайға құяды емес пе, екі елдің білікті басшы дөйлері құда болуы екі жағының да мерейін асырмай ма!? Қырық жетіні санап алып, құйрық-бауыр желініп, қалыңдыққа сырға тағып дегендей, жол-жоралғы ырым-жырымы аяқталады. Бір күндерде күйеу де ұрын келеді. Ол ұлттық салт-дəстүрдің қаймағы бұзылмаған заманда күйеу бала да жеңгелеріне тарту-таралғы, балдыздарына кəдесін, əйтеуір өзіне лайықты жолымен есік ашады. Екі елдің арасын, екі айтулы əруақты адамдардың достық құшағын жалғастыратын мұндай құдалықтың да құрмет-қошеметі аз болмаса керек. – Осы тұста сойдақ тіс осы сендер тыңдап отырмысыңдар деген кісіше қасындағыларға адырая қарап, – Уай, Иманжан, – деп өзіне таяу отырған ұзын қапсағай денелі, арықтау, жақ жүні өскен, селдірлеу ұзын шоқша сақалды кісіні өзіне қаратты да, – шатақтың басы əлгі күйеуден, жездемізден шықты, – деді үлкен даудың басы-қасында болған кісідей көзін ежірейтіп.

	– Иə, не болды? Төбелесіп қалдыңдар ма? – деді ол да жұлып алғандай.

	– Төбелес деген не тəйірі. Үлкен сорақы іс болды. – Тағы да Иманжан есімді кісі. – Базардағы саудагер сартқа ұқсамай, айтсаңшы былай, не болды? – деп оған қозғала қарады.

	– Не болсын! – дауысы өктемдеу шықты. – Бірнеше күн апамыздың қасында болған күйеу кетерінде қалыңдығының бұрымын кесіп алып кетіпті.

	– Бұрымын кесіп? – деп қалды шоқ басқандай шошыған үнмен Иманжан.

	– Иə, қыздың бұрымын кесіп алып кетіпті. Бұл бұрын-соңды ел естімеген қорлау бірте-бірте үлкендердің құлағына жетіп, Аққошқар ауылына бір сылтауды желеу етіп осы оқиғаға байланысты он-он бес кісі бара қалады. Мақсаты осы оспадар істі төркіндету, – деп созды əңгімесін сойдақ тіс. – Əрине, қай заманда да құдасын ғана емес, қонағын да құдайдай күткен қазақ емес пе, оның үстіне найманның айтулы жерінен келген жаңа жекжатты ыстық ықылас, бар пейілімен күтеді. Қонақтар келген шаруасын бірден айта қоймай, жата береді. Ақыры, қонақ күтуден жалыға бастаған ауыл ақсақалы жөн-жосықты өзі келіп біледі. Басты мəселе ортаға түспей ме? Сонда көптің талқысына түскен күйеу:

	– Онда тұрған ештеңе жоқ! Бар айтарларыңыз бұрым шығар. Мен өз байталымды күзедім. Басқаның үйіріне барғам жоқ, – депті түтігіп. Сонда он екі жастағы Аймырза өз адамдарының күйеудің мына сөзіне тосылып қалғанын байқап, орнынан атып тұрып, күйеу жігіттің бір құлағын түбінен отап кесіп алып, қолма-қол орамалына орап, қалтасына салып алыпты да: – Бұрым – жездеме, құлақ бізге өшпес белгі болсын, – дейді. – Өй, мынау қайтеді-ей! Тал түсте құлақ кесіп, – деп ауыл ақсақалы айқай салса, Айекең оның бетіне жалт қарап:

	– Е, қария, бұл байталын түнде күзесе, мен айғырыма тал түсте ен салдым. Оның несі айып, – депті. Ел ақсақалы да тегін кісі болмауы керек:

	– Кегің қайтты! Кегің қайтты, – депті. Оның сөзіне тағы да қарап қалмай Аймырза:

	– Бұдан былай бір құлағы жоқ жігіт көрсеңдер, найманға күйеу дерсіңдер, – депті. Əлгі «шұнақ болса, найманға күйеу» деген əзіл сөз содан тарапты елге. Осы оқиғадан кейін Аймырзаның да өжеттігі мен тапқырлығы елге аңыз болып жайылып, атақ-даңқы артады.

	Мына сөзге үй іші бір дуылдап күліп алды. Біреулер: – Оның арты немен тынды екен? – десе, сойдақ тіс: – Не болушы еді, күйеу құлақсыз шұнақ атаныпты да, апамыздың бұрымы жаулық астында көрінбей қалыпты, – деді.

	Манадан үнсіз ғана мына əңгімені беріле тыңдаған Шабдан:

	– Аймырза есімді кісілер тегін болмаған екен тегі. Біздің Аймырза да «Қалмақ қырылғанды» күні кеше баяғы қалмаққа жекпе-жекке шыққан батырлардай бір сілкіндіріп еді, – деп езу тартты.

	– Қалмақтың Аймырзасы ма, өзіміздің, – деп елеңдей қалған Иманжан: – Е, ол кісіні де тегін демеңдер, – деп аз ойланып алды да: – Атасы Сартос батыр, əкесінің аты Қалмақ болса, өзі Аймырза болса, ол туламай кім тулайды, – деді.

	– Шіркін, қазағым-ай, батыр ғой батыр!

	– Əттең, – деп бармағын тістеп едəуір кідірді де: – Қазақ сахарасындағы қора-қора қорым болып сүйегі қалған жоңғар қалмақтарын да оңай жау демеңдер. Бір дəуірде қара қытайды да, ормандай орысыңды да дірілдеткен халық емес пе!



	Жай оғы боп төбеден құйылғандай,

	Халық бопты ол тау тесер сүйір маңдай.

	Сол тажалды тас-талқан етті қазақ,

	Ажал ғана жерінен бұйырғандай,



	деп тақпақтап бір шумақ өлең жолын төгіп тастаған Иманжан ұзақ əңгіме бастап кетті. – Халық қаһары деген сол. Өткен тарихты зерделесек, ата-бабалар жүріп кеткен соқпақтарды барласақ – бұл өмірдің не қилы сырына сүңгисің. Азуын айға білеген, түмен тұлпарларының тұяғы тимеген жер, баспаған тауы қалмаған патшалар Зұлқарнай, Кир, Шыңғыс хан сынды дүниені билеген империялардан не қалды? – Иманжан қос алақанын жайып, жаутаң-жаутаң өзінің қолына қарап: – Ештеңе де қалған жоқ! Оқпен келген билік те оқпен кетті. Қазір солардың орнында, – деді де, – əлгі «Қалмақ қырылғанды» дүр сілкіндірді дегенге өткен дəуір оқиғалары ойға оралып, атам қазақтың, оның ішінде осы Ұлытауды мекендеген ат төбеліндей елдің ерлігі еске түсіп отыр, – деген ол сақалын бір саумалап алды.

	«Міне, міне, айтылатын сөз сол! Анада Ақ кеңседегі үйде осы жайлы əңгіме басталып, тұтанбай бықсып жанбай қалған оттай болып үзіліп өшіп еді. Менің де құлқынымды тесіп айтса екен деп отырмын соны. Сол ойымды оқығандай сойдақ тіс аға: «Мына балалардың да зердесінде қалады. Өткеннің шындығын біз айтпасақ бұларға кім айтады», – деп балаларға, оның ішінде ересектеуі маған бір көз тастады. Қуанып қалдым.

	– Имеке-ай, сөзді бөле бермей, шыдасаңшы, өзім де осы балалар үшін санасы болса, ұлы əруақтардың ең болмаса есімдерін, жанкешті ерліктерін жадында сақтар деген оймен айтып отырмын, – деді сойдақ тіс кісіні тежеп.

	– Сөйтіп, бұл əңгімені Кетбұға бабадан ба, Кершолақ атты Ер Шоштаннан ба, əлде берідегі Барлыбай, Сандыбайдан ба, қай тұсынан бастайын, – деп тағы дүбір естіген тұлпардай делебесі қозып, сөзге араласып кеткісі келіп отырғап досына сауал тастады Иманжан.

	– Ей, сен айтар болсаң, «алтын қазсаң, белден қаз» дегендей, түбінен қазып айт. Асанқайғыша жеріне жеткізіп сөйле. Жаңқалама! – деп оны сойдақ тіс тағы бір қағып өтті. Иманжан оның сөзіне шамданбай, қайта рахаттана күліп алып: – Бұл осылай санға біз сұғып, жанды жеріңді жаралап отырмаса Иманəлі бола ма? Құдай мұның зердесіне анамыздың ішінде жатқанда «мынаны біл, мынаны біл» деп құйып тастаған. Болмаса оқуы шамалы. Ал оқыды ма, белгілі ғұламалардың бірі болар еді, – деп оны бір көтеріп тастады. Енді білдім Сойдақ тістің есімі – Иманəлі екен.

	– Сонымен қазақ халқынын қара шаңырағы, қысылғанда ес жиятын, ұлттық бірлігінің ақ туы көтерілген ант ордасы – Ұлытау дуалы ауыз шешен, ел бастаған көсем, қара қобызымен қара халқының арманы мен мұратын жырлаған Кетбұға баба табаны тиген жер. – Алдындағы сырлы аяқтағы қымыздан бір жұтып: – Əулие басқан топырақ бұл. Содан да киелі, содан да бірлік туы болып, қазақтың ар-намысының құламас шыңы болып келеді. Заманында есімі талайларды тамсандырған Абылай ханның немересі Шоқанның айтуынша, Ұлытауға найман елі Бағаналы-Балталы он екінші ғасырда Шыңғыс хан соққысынан жылжып келіпті. – Шоқаның өзіміздің Ерден батырмен аға сұлтандыққа таласатын төре емес пе? – деп Иманəлі тағы сөз қосты.

	– Дəл өзі! Сол! Ол жайында кейінірек, – деген Иманжан əңгімені əрі жалғап кетті де. – Əлгі үлкен баласы Жошыны құлан шайнап өлтіргенде, кімде-кім Жошының өлімін ауызбен айтып естіртсе, – өңешіне қорғасын құйып өлтірем дейтін Шыңғыс ханның үкіміне қара қобызын сөйлетіп, Жошының өлгенін естіртетін Кетбұға баба бұл. Сол қанқұйлы дүниені ашса алақанында, ұстаса уысында сиғызған, қазақ ұлтының мақтанышы ұлы жібек жолы бойындағы шамшырағы Батыс пен Шығысты байланыстырған алтын көпір ғылым мен мəдениеттің Əбунəсір əл-Фараби дəуіріндегі ғылыми орталығы болған Отырар, Сығанақ сынды шаһарларды жермен жексен еткен қаһарлы Шыңғыс ханның білгір сəуегей кеңесшілерінің бірі бола тұрып, Шыңғыс ханға қырғын сала берме деп кеңес бере алмаған-ау, ə? – деп тағы сөз қосты Иманəлі. Одан басқалар Иманжанның алдында жақ ашпауға уəде еткендей үнсіз.

	– Қанға құныққан əй дейтін əже, қой дейтін қожа жоқ, əмір иесі ойына қарсы шыққанға қанмен жауап берген емес пе! Қай заманда да сол! Тақ иесіне кім қарсы шыққан! Сен немене, əдейі түк білмеген болып отырмысың, əлде бүгінгі күннің де көрпесін қақ дегің келе ме? – деп қабағын шытты. Байқаймын шамданып қалған сыңайы бар. Ал, Кершолақ атты Ер Шоштан жөні де бөлек. Сол туған халқын жанынан да биік қойған даналар үшін құрбан болып кетер ме еді, шіркін, – деп көкірегі қарс айырыла сөгіліп – біздер олар сияқты қаны тамған қылышқа, қақырата өкпеңді тескен найзаға қарсы ұмтылып, ажалмен жекпе-жекке шықпақ түгілі, тықыр еткен дыбыстан, сыбыр еткен дауыстан жүрегіміз жарылардай үркіп отырмыз. Бізді қазір көзге көрінбеген үрей қамалап тұрған тəрізді. Ой, дүние, шіркін десеңші, – деген ол.

	– Ер Шоштан: «Төрт құбылаңды көрсетіп кеттім. Дүниенің төрт бұрышына дыбысыңды жеткіздім. Төрт босағаңды – Ұлытаудың шыңдарына бекіттім. Баса білсең, міне, жерің, баға білсең, міне, елің», – депті. Осы сөзде қанша мағына, ой жатыр. Елдің арманы да, түптің түбіндегі мұраты да осында.

	Сонау бір заманда қандай азулы рақымсыз жаумен айқасқа шықпасын, елін, жерін сүйген біртуар ерлер зердесінде «баса білсең, міне, жерің, баға білсең, міне, елің» деген сол Шоштан баба айтқан киелі сөз қалған. Қазақ халқы басынан өткен тауқымет қасіретін түгел тауысып айту мүмкін емес, əрине.

	Бір ғана «Ақтабан шұбырынды, Алқакөл сұламаны» еске алудың өзі не тұрады. «Қара таудың басынан көш келеді» зар əні, шулаған ел, жылаған бала, күңіренген дала – ол екі құлағын басып, – ың-жың болып аңырап кетті-ау! Ойға, санаға елестетудің өзі жанды түршіктіреді. Ал соны, сол сұрапыл əлемді, аққан қан, бетпе-бет өлім мен өмірдің айқасын өз басынан кешкен ұрпақты келтірші көз алдыңа бүгін! Сонда түсінесің өмірдің мəнін, өткен бабалар ерлігі құнын!

	– Иə, – ол қаһарынан адам қаны су болып тасыған əлемде сахара тарихында апат құрбанына теңдесі жоқ, екі дүлей өштескен халықтың бірін-бірі жер бетінен жойып жіберуге барын салған теке-тіресі, қиян кескі қырғыны еді. Сол алапат жойқын қырғын осы Ұлытау баурайында қазақтың Шақшақ Жəнібек, Əбілқайыр сынды біртуар колбасшылары, Қабанбай, Бөгенбай бастаған түкті жүрек батырлары сап құрған дүрлерді айқас алаңына шығарды. Əр батырдың кіммен жекпе-жекке шыққанын тəптіштеп жатпай-ақ тек осы топырақта туған Барлыбай, Жаулыбай, Оразымбеттердің сол соғыстағы құдіретті дауысын бүгінгі ұрпаққа жеткізе алсақ та жетер. Мына балалар үшін Ұлытаудан шыққан ерлердің батырлығын айтпақпын. Елдік – отбасынан, бірлік ошақтан басталады. Үлкен мемлекеттің іргесі сол. Соны білсін балалар.

	– Бұл Білеуті – Қара сүйір шайқасы болар, – деп тағы сөз қосты Иманəлі.

	– Дəл өзі. Қазақ жеңісі – қалмақтардың қан қасапқа түсіп қырылуы сол жерден басталды, – деп бекітті оның ойын Иманжан. Күн ауып, қоңыр самал желпіп тұрған көлеңкеге көрпе төсетіп жайғасқан ол бауырын енді жазған жүйріктей көсіле сөйлеп кетті. Қыза келе сөз арасында өлең шумақтарын төгіп-төгіп алатын əдеті бар екен. Көк жиегіне көз жүгіртіп, сол жерден айтқанын оқып отырғандай, мойнын ілгері соза түсіп:



	«Күмбір-күмбір кісінетіп,

	Күреңді мінер күн қайда?»



	деп, өзінен басқаға түсініксіз арман қуып, шұбырта термелеп:



	«Кетбұғадай билерден

	Кеңес сұрар күн қайда!»



	деген таусылмайтын көп сұрақты жаудырып та кетеді. Кетбұғасы, əлгіде ғана өзі əңгімелеген бағаналы ұлысын Шыңғыс хан мен Жошының қырғынынан ақылымен қорғаған ел абызы, күйші, қобызшы, кеңесші, қолбасы, атақты тұлға. Қайталап соғып, ұлы əруақты тебірендіріп ұран шақырып, сондай бір дəуірді аңсап отырғандай да болып кетеді. Тыңдаушылар ұйып қалған. Кең-байтақ далаға өшпес сурет, өлмес бейнелер қаптап жүре берді.

	Көкбұлақ басы ығы-жығы қалың нөпір. Ақ ордалы бірнеше үй Арғынатыға қарай созылып, кілемдей түрілген былқылдаққа оқшау қондырылған. Дауыс жетер одан шалғайырақ төменгі етектегі жалғыз шоқы бауырында он-он бес шамалы қараша үй дөңгелене тігілген. Осы үйлерден шақ-шұқ дыбысы тау тескендей бір бөгде жат үн талып шығады. Таңның атысы, күннің батысы сол дыбысты үн соңғы айлар бойы бір тыным тапқан емес. Ол үйлерге барыс-келіс те суыт əрі тынымсыз. «Ой, мына жебеңнің ұшы мұқыл!», «Айбалтаның жүзі өтімсіз!», «Қылышың, қылыш-ақ! Ал найзаң адам түгілі, тас теседі». «Бəрекелді-і! Міне, міне!» – деген дауыстар тауға жаңғырады. Соноу басын бұлт басқан тау шатқалынан жосыла күні-түні тынымсыз, əсіресе соңғы күндері топ-топ болып құйылған шапқын, суыт жүріс қазір мүлде молая түскен. Енді, міне, қалың нөпір болып əдепкі жүзден мыңға, мыңнан он мыңға ұласқан бес қарулы қалың қол жер қайыстырып, Сарыарқа даласын басына көтеріп барады.

	– Уай! – Сөзін шегелей айтатын, өзін ұлы шаңырақтың есі, мына отырған қадір-қасиеті де, сəуегейлігі де елге танымал тұлғалар алдында еркін ұстайтын Əйтеке: – Дəметпестен дəметкен тарыққанның белгісі, Жаудан күткен жақсылық зарыққанның белгісі! – деп кешелі берлі іштей жанын жеген толғанысын сыртқа бір-ақ шығарды.

	Қазыбек би оның бетіне ақ сақалын тұтамдай тарап көтеріле қарады. Бұл кезде ақбурыл тартып, шаш-сақалына қылау түскен Əйтеке тұтас біткен кең кеудесін ашып, омырау түгі тікірейіп, қабағын түйіп алыпты.

	– Жан-жағыңның бəрі жау! Төбеңде найзағай ойнап, жер астында қылыш жарқылдайды. Күйдіремін, өртеймін, ұнтаймын, шабамын, – дейді. – Қазыбек өз тұспалын осылай түйді. – Елдігіңнің сыналар, соңғы бұлқынар шағы келді. Ормандай орыс, құмырсқадай көп шүршіт, Ррит! Соқ, соқ! – деп жауыңды айдап салып отыр. Халқыма жан берген Құдай! – Бидің дауысы қатты шықты.

	– Батысында да, шығысында да аш қасқырлар бірін-бірі ұлып шақырады. Бұлар дала тағысы қасқыр емес, адам тағысы. Бұлар əлемдегі не сұмдықты, ілім-білімді игерген жеті қат көк, жеті қат жер құпиясын біліп, ішіне зұлымдық қайнатқан тажал! Қара күш – аждаһа! Дойыр көтерілсе, тиген жерін күйретпей, өзінен-өзі сынбайды. – Қазыбек би манадан қозғалмай қос жастықты шынтақтаған күйі ойлы қалпын сақтаған. Орданың ашық есігінен кең далаға енді көз жіберді. Тау, Ұлытау қозғалғандай, билер біріне-бірі үнсіз қарап қалысқан. Қысқа тіл қатты енді.

	– Жан берген құдай!

	– Жан берген құдай!

	– Жан берген құдай!

	Билер осы сөзге тоқтады ма, манадан бұлардың сөзін қалт бағып, сұп-сұр болып, қанын ішіне тартып, тас мүсіндей қыбырсыз отырған Əбілқайыр сəл қозғалақтап қалды. Бірақ жақ ашпады. Тез атып тұрды да, сауыты жалт-жұлт етіп, дулығасын баса киіп, қылышы санын соғып, найзасын серт ұстап сыртқа шығып кетті. Əлгідей болған жоқ, бүкіл дала ат тұяғының дүбіріне толды.

	– О, қасиетті ел басы, ұлы діңгек, батагөйлер! Міне, ертеңгі күннің жау шебін бұзар батырлары тұр алдарыңызда. Мақсат та, арман да – біреу. Ол – елімізді қырғынға ұшыратып, жерімізді таптап, ырысымызды шайқаған жаудан кек алу! Кек алу ғана емес, қырып салу! Ата жауды түре қуып, елімізге, жерімізге азаттық алу! Бұл айқас жауды күйрете жеңудің басы болмақ! Бір емес, бірнеше жерден бір сəтте түйдек-түйдек соққы берілмек. Қаракерей Қабанбай, Қанжығалы Бөгенбай, Бағаналы Барлыбай, Оразымбет, əне, жұрттың назарын аударып шұбар туын көтерген осы айқастың даңқын асырар батыры Жаулыбай! – Əбілқайырдың үнін сарнаған жел үзіп кетті. Астындағы арғымағы арқырай кісінеп жіберді.

	Бір сəт билер біріне-бірі қарасып бата беру ретін екшесіп қалғандай. Əбілқайыр бас болып, батырлар қол жайысып қалған сəтте мына тұстан:

	– Бас тақымға!

	– Ой, сен өзі бір байталға шамаң келмей жүр ме?!

	– Былай буындыра тарт! – Айқай-сүреңге билер аңтарыла қарады.

	Ірі денелі, бойы тұрған түйе үстіндегі сабаның аузын шешетіндей, көзінен жалын атқан, бетіндегі қара шұбар меңі баданадай толық денелі кісі басқа жылқыдан алабөтен маңдайы жарқыраған ақ шұбар биені құлата сүйреп келді де:

	– О, құдай асыл жаратқан Кетбұға əулиенің ұрпағы, тəңір аузына – дуа, даласына қыдыр қондырған алашымның асылдары! Бата! Қанеки, бата! Жануардың жаны ертеңгі ұлы жеңістің құрбаны! – деп күректей алақанын жайып, ақ шұбар ту биенің қыл мойнына ширатылған қыл арқанды сілке тартып, жүрелеп, дауыстап отырып қалды. Билер тағы да біріне-бірі қарап, ортада ақсақалы кеудесіне сыймай, бота көзі жасқа ма, əруақ қысты ма, мөлдіреген Қазыбек екі алақанын жая берді. Кеудесін шалқақ көтеріп, маңдайын төрге шыққан күнге қаратып, зор үнмен:

	– Уа, қазақ есімді халықты жер бетіне жаратқан жалғыз құдай!

	– Бидің дауысы мұншалық зор, соншалық тебіреністі болар ма, бүкіл атырап демін ішіне тартып, байтақ дала, тау мүлгіп, мың-мың садақты, найзалы, сойылын көтерген сап, ақ жаулықты апа, ес білген бала басын иіп, алақанын жайып, аузына қарап қалған. Қарт би ақ жібек шапанының омырауын оң қолымен қаусыра қымтап:

	– Қыл мойынға түскен тұзақты қи. Жазықсыз елімнің көзінен аққан қанды жасын тый! – деп тағы бір ырғалып, – Жеріме жаудың табанын бастырма, бақытын қайта бер халқымның душар болған босқынға! Бостандық, əділет туын тік жеріме, ертеңгі болар айқаста жеңісіңді бер еліме! Боз шұбар биенің жаны жаудан кек алсын, жау тозып, əділдік озып, қазақ елі, о, құдайым, елдігін, жерінің кеңдігін сақтасын! Қолына бер жұртымның тəуелсіздік ноқтасын! – Бидің қолы маңдайын сипағанда:

	– Əумин! Қабыл болсын батасы!

	– Құдай бере гөр!

	– Бауызда боз қасқаны! – деген дауыстар жамырап естілді. Манадан дір-дір етіп, осқырып, тулап тұрған бүкіл денесі теңбіл ақ шұбар биені тыпыр еткізбей ұстап тұрған бетін мең басқан кісі лып еткізіп, лақ жыққандай алып ұрды да, қынынан күміс сапты алмас пышақты суырып:

	– Қыдыр маңдайына түкірген үш мыңның алды едің. Қаның да жаның да құрбандық! – деп былқылдаған алқымды орып жіберді. Өткір алмастың уыты ма, əлде тағдыр əмірі ме, шұбар бие жаны шығар сəтте атырапты жаңғыртып шырқырай кісінеп жіберді.

	– Уай, Ізбасар, киелі малдың кісінесі ғой, мынау! Қаптағайлап ұрандап шықты ғой биенің жаны! Ертеңгі шайқас жоңғардың соңғы тұяқ серпері болады екен! Жау түріле қашты! Жау қашты! Ал, сілте найзаңды, – деп Əйтеке би көпке көз жүгіртті.

	Мың-мың қол жер қайыстырып, шашақты найзасы көк тіреп, ел басы билер аузынан бата алып, шұбар биені орқыратып шыбын жанын құрбандыққа шалып тұрған осы бір сəтте ақ шұбар, ұзыны есік пен төрдей атын тебініп алға шыққан қыл шашақты найзаны көкке тесе сермеген тұлғалы кісі дауысы күр-күр шығып:



	«Қазақ деген мал баққан елміз,

	Ешкімге соқтықпай жай жатқан елміз.

	Елімізден құт қашпасын деп,

	Жерімізді жау баспасын деп,

	Найзамызға үкі таққан елміз,

	Ешбір дұшпан басынбасын деп.

	Адал көңілімізді жасырмаған елміз,

	Басымыздан намыс асырмаған елміз.

	Атаның өсиеті балаға,

	Баланың беретін анты анаға

	Арымнан жаным садаға!

	Еріміздің анты осындай.

	Еліміздің салты осындай!»



	деген сіз емес пе едіңіз, – деп тақ-тақ сөйлеп кетті. Билер бастарын шұлғып, мына сөзге иіле қалған.

	– Бұл мына жаны құрбандыққа шалынған, ертеңгі қазақтың елдігі мен тəуелсіздігі бостандығының шешілер ұлы шайқасына ақ бата тілеген Ізбасар байдың бауыры – қолына шұбар ту ұстаған Жаулыбай батыр! Сөз Қазеке сіздікі, ертеңгі жекпе-жектегі ерлік басы Жаулыбайдікі болмақ! – деген Барлыбайдың саңқылдаған дауысы Ұлытау шыңдарын жаңғырықтырып жіберді.

	Манадан бері жанарына əлемді сыйғызғандай тұла бойы ерекше сезімге берілген қас-қабағы ақ қырау би:

	– Құдайға құлшылық еткен елдің бірлігі де, елдігі де осы Ұлытаудан басталсын! Тарт биікке! – деп қолын алға сермеді.

	Қол дүркірей қозғалды. Алдында Əбілқайыр...

	Дала аппақ шаң. Ат тұяғынан көтерілген топырақ борандай бұрқырап, байтақ өңірді селдей басты. Қалың қол қазір бір ауызға қараған. Ақ дегені алғыс, қара дегені қарғыс, бір ғана қолбасы бар. Ол – Əбілқайыр. Астында оң жақ танауын жау қылышы тілген көк бурыл тұлпар. Əлденеше мың бес қаруы бой-басын мұздай құрсаған саптың алдында оқ бойы келе жатыр. Екі көзі алда. Тірі жанмен сөйлесуді өзіне мін санайтындай тəкаппар пішіндегі қолбасыға аптығып жеткен шапқын:

	– Алдияр, барып қайттым! Жау Бұлантыға селдей құйылып келеді. Ең азы жүз мың!

	– Қанша?!

	– Ең азы жүз!

	– Санадың ба?

	– ?!

	– Шапқынның үні бітіп қалған. Атынан домалап түсіп:

	– Шамасы сонша, соноу Қарақұмнан, Керегетастан бергі, бергі бүкіл атырап, өзен, Бұлақ, құдық біткен... иə жау...

	– Жап аузыңды! Үрей шақырма! Тіліңді кесемін! – Əбілқайырдың дауысы ащы шықты...

	Бас сардар атының басын ірікті. Қол тыныс тапқан. Кімге қандай бұйрық, қандай жарлық беретінін күні бұрын шешіп қой- ғандай. Ендігі жалғыз шешімі жекпе-жекке шығар батырларды анықтау. Əрине, жау бір есіктен кіретін конақ емес. Оның қылышы, найзасы, сойылы, доп атар от қаруы қай тұстан кімге қалай тиері белгісіз. Қазақ үшін олар ажал боп келсе, қалмақ үшін де Сарыарқа даласы тек мола, қарсы соғар тажал боп түре тиюі керек. Бас сардардың сөзі қысқа! Кесіп айтады, жер жағдайы, соғыс алаңы алақаныңда. Бəрін түйіп-шешіп арыстандай атылар тұсты белгілеп, əр батырдың шабуыл шебін анықтап тастаған. Сонда...

	Білеутінің Қара сүйір беті қалың қол. Бас сардар не ойлады екен, кім білген. Мана бүкіл əскерін аттарының түріне қарай топқа бөлген. Енді кеп аумағы ат шаптырым биіктің жау көрмейтін сыртынан Сарыарқа даласынан ағылып, құйылып жатқандай жарақты қолды қайта-қайта жөңкілте өткізуде. Бірде боз атты, бірде қаракер, бірде шұбар, бірде құла ма, басқа түсті ат мінген жасақ тау өзеніндей құбылып жатыр. Өтіп жатыр, таусылар емес. Бір он мыңның өзі жауға жүз мың боп көрініс берген. Жаудың да көзі талған шығар. Бірді он етіп көрсетіп, дұшпанда үрей тудыру дегенді тапқан да сол сардар.

	Бетті тілген қара суық. Сарыарқа даласы сарнап, ажал қобызы дүниені басына көтеріп тұр. Бұланты өзені арқырап аққан тегеурінді ағысы ерсілі-қарсылы жосылған ат тұяғынан табаны таяздап тоқырап барады. Біріне-бірі қарсы келген қос жанар тау қалай атыларын білмей аңтарыла аңдысып қалған тəрізді.

	– Жаулыбай, – Барлыбайдың үні қатты шықты, – дайындал! Егер жаның сенбесе, кəміл жеңіске батылың болмаса, ашық айт! Оразымбет те дайын! Осы дауысты естіп тұрғандай, жоңғардың құла төбел мінген дой қара батыры: «Жекпе-жек! Жекпе-жек!» – деп айқайлап атыла шықты.

	– Менің атым Дой Ламан! Түк емес – бірің тіпті, он маған! Керек болса жүзіңнің басын кесіп, мыңдардан тегін олжа алам! Қайда, қазақ, шық бері! Жекпе-жек! Батырмын мен, көк пері! – деп даурыға келді ол.

	Жаулыбай – тұлғасы сом жаратылған, барыс мінез, ірі намыс иесі. Əлгідегі аға батыр Барлыбай сөзі, одан бергі Оразымбет, Төлек батырлардың: «Əй, Шұбарым-ай, басың қалмақтың қанжығасында кетіп, əкең Өтеген батырдың рухын жылатып кетпе! Өлсең – қалмақпен бірге өл! Тірі болсаң, олжаға қалмақтың басын емес, сұлуын қоса келтір!», əлгідегі Оразымбеттің: «Мен шығайын алдымен! Саған басқа шынжаулауы табылар. Мынау айтулы дөй ғой! Сені бүктеп тастар», – дегені өзегін өртеп, кек буған ол атына қамшы ұрып, атыла ұмтылды. – Арам қалмақ! Табаныңның астына қара! Жер менікі! Сен өзеуреп, өзге жерден өлім іздеп келген жаусың! Жау өледі, жер иесі көмеді! – деп айқай салды бұл да.

	– Ендігі жер иесі мына мен! Бұл жоңғар даласы атанбақ! Басың кесіледі қазір! Сүйегіңді күл етемін! – деп қалмақ батыры да қарсы шапты. Екі батыр тау соғысқандай сақ-сұқ найза салысып кеткен. Бірден бірін-бірі ала алмай сан рет қарсы келісіп, тіресіп қалып жүр. Екі батырдың жеке айқасына көз тіккен жауласқан топ, бұзылатын сеңдей ол тұр. Найзамен күш сынасып, жеңісе алмаған олар, əне шоқпарласып кетті. Кезек ұрысып, аяспай-ақ жатыр. «Соқ! Аяма! Маңдайдан ұр! Əп, бəрекелді!» – деген көтерме дауыстар əруақтандырды ма, Жаулыбай батырдың дəл тиген соңғы соққысы Дой Ламаны есеңгіретіп кетті. Қайта бір қайраттана ұрғанда жау атынан өкіре құлап бара жатты...

	Бұл жер қайысқан қазақ қалмақ қолының Бұланты өзені бойындағы бетпе-бет айқасының бірі еді. Бір тұста Қабанбай, екінші бір жерде Бөгенбай, тағы да Олжабай, Барақ бастаған ерлер жауды күйрете соғып жатыр. Сарыарқа даласы мың-мың мұздай құрсанған қарулы қарсыластан белі қайысып күңіренген сəт. Кімнің қайда, кіммен соғысып жатқанын біліп болмас қантөгіс аласапыран қазандай қайнап жатқан. Соны азалағандай соңғы күндері басылмай соққан қара жел бүгін ерекше екпінмен үдей түскен. Кенет Ұлытау бауырынан көтерілген ақ тұман тау боп көшіп, жер сілкініп келе жатқандай, бүкіл атырапты бұрын-соңды адам баласы естімеген дүбірге толтырып жіберді. Əлденеше мың қалың нөпір боп, кіл шұбар жылқы тобыры үріккен құландай түйдегімен құба даланың қыртысын қопарған ұлы екпінмен ұрыс даласына қарай құйылып кетті. У-шу, азан-қазан, айқай-сүрең жапты даланы. Көзсіз сел боп жер мен көктің арасын басқан ақ шаң ба, қара боран ба, əлде мына жазықсыз бір халықтың қанын төккен шапқыншы жауды басып қалатын аспанға көтерілген тау ма, сұрапыл сұмдық көрініс пайда болған, осы сəтте «Ұмтыл! Ұр! Соқ! Жой!» – деген құдіретті айқай даланы дүр сілкіндірді. Жылқы тұяғы тиген дауыл боп, тау болып қопарылып басып өткен сұрапыл арасынан «Қаптағай! Қаптағай!» – деген зор үн жер жара естілген. Ұлан-байтақ дала, əлемге жар салып бүкіл Сарыарқа осы дауысқа толып, шұрқыраған жылқы, ұрандаған қазақ үні қосылып, жер дүниені күңірентіп кетті. Мынадай алапат қара жер көтеріліп кеп басып қалардай сұмдық қуатты көзі көріп, қиялы білмеген қалмақтар үріккен қойдай жосыла қашты. Жау шебі бұзылды. «Жау қашты! Ұмтыл! Түре соқ! Табанын жерге тигізбе!» – деген ұлы сүрең айқай əлемді кезіп, даланы тулатты. «Жаулыбай! Төлек! Барлыбай! Оразымбет!» – деген дауыстар шаң-шұң айқай арасынан даралана естіледі. Жау тоз-тозы шығып, дүркірей жосылды. Бұл жылқы қалқаны Жаулыбай батырдың ағасы Ізбасар екеуінің оңаша, дара шешімі еді. Екі жақтың текетірес шағында тың күш кеп қалды дегізіп, жаудың бетін қайтару үшін жасалған айла, жылқы шабуылы!..

	Ауа-райы қара дауыл боп сарнап, əлем азынаған шұрқыраған жылқы, бос бетімен шапқан ер-тоқымды ат, ыңырсыған, жылаған адам дауысына толып кеткен...

	Бас сардардың дауысы Айрантөгілген биігінің басынан естіледі. Қолында ақ ту. Бұланты бойы қан сасып, екі күн, екі түн жан алып, жан берген сұрапыл соғыс даланы адам өлігіне толтырып кетіпті. Сардардың үні қатты шықты.

	– Ұлы жеңістің дабылын қағыңдар! – деген ол бірнеше күнгі осы майданның басы қасында қиян-кескі қырғынды көзімен өткізіп елі мен жерінің тағдыры шешілер кезде ат үстінен түспеген қазақ халқының түтіні ыққан елдік ошағының ұлы тағаны, алтын діңгегі, биік басында тұрған билерге қарай шаба жөнелді.

	Бас сардар бірақ қолындағы ақ туын əуелете көтеріп, «Батырлар, батырлар! Жиналыңдар!» – деген əмірін əр мың басына шапқын жөнелтті. Барлық батыр келген. Бас сардардың сөзі қысқа болды.

	– Бұланты – қазақ елінің жеңіс туы! Жау сүйегі жер бетінде жатпасын! Мына Айрантөгілген бұдан былай «Қалмаққырылған» аталсын! – деп билерге қарады.

	– Жаудан əлі жерің тазарып, кегің қайтып болған жоқ! Жау тек есеңгіреп қана кетті. Қуа, соңынан түре, тие беріңдер!

	– Уай, кеше жанымен де, малымен де жауға шапқан, кілең ақ шұбар жылқы тау көшіріп, тұяғымен тас қопарып, бүкіл Сары-арқа даласын адамы «Қаптағайлаған» ұранға толтырып, қара жерді қозғаған құдірет шақырған Бағаналы батыры бармысың осында?! – деген Қазыбек бидің зор үні шықты. Астындағы ақ шұбар тұлпарын ойнақтатып, шұбар туы желкілдеген Жаулыбай батыр шыға берген.

	– Бəрекелді! Ерім-ақ екенсің. Батырдың бұл да бір айласы. Қара дауылда тосын көл, тың күш болып, жер дүниені көшірген мың тобыр шұбарыңа да, Дой Ламаны жеңген өзіңе де болайын! Елімнен, жерімнен жаным садаға деген осы! – деп разылық танытқан Əйтеке биге жалт қараған батыр:

	– Уа, ұлы билер! Міне, сол Дой Ламаның басы менің қанжығамда əлі жүр! – деп білектей айдарынан қанжығасына байланған қалмақтың басын алдарына тастай берді. – Жарайсың! Қазағымда өзіңдей ұл, ерлер көбейе берсін. Шұбар туың желбіреп, еліңнің даңқын, ұлтыңның атын шығара бер! Қазақ жері əлі жаудан босап болған жоқ. Бұлантыда басталған жеңістеріңді құдай баянды ете берсін! – деп Əйтеке би бата берді.

	– Алға! Қапта, жау соңынан! – Əбілқайырдың əмірі даланы күңірентіп жіберді. Жер қайысқан қол жөңкіле қозғалып, қашқан қалмақты Аңырақайға қарап түре қуып бара жатты... Бағаналы елінің кейін атағы алты алашқа жайылған атақты батыры Шұбар тулы Жаулыбайдың Бұлантыдағы беташар ерлігі басқаларға өнеге болды. Бұдан кейінгі сан шайқастарда ерен батырлығымен көзге түскен сол айтулы ерлерді былай деп жырлаған едім:



	Бағаналы Барлыбай,

	Шұбар тулы Жаулыбай,

	Естіген соң осыны

	Шығарған қосын тұра алмай,



	дей келіп:



	Ерлердің басы құралған,

	Тұлпар мініп ту алған,





Белгілі ерлер, батырлар.

	Ордабасы Жəнібек,

	Қаз дауысты Қазыбек,

	Қара Керей Қабанбай

	Қанжығалы Бөгенбай,

	Сүйіндіктен Олжабай

	Малайсары Мұрын бар,

	Жантай, Барақ, Жаулыбай,

	Бағаналы Сандыбай

	Тауға жортқан құлжадай,



	деп елі үшін жанын қиған батырларды мадақтаған жолдар, əрине, кейінгі ұрпақты да мақтанышқа бөлері сөзсіз, – деген Иманжан өз əңгімесіне разы болғандай, тершіген бетін сүртіп, құс жастыққа қисайды. Ол қисса оқып отырғандай жалығар емес. Тыңдаушылары да:

	– Керемет екен!

	– Əне, ерлік!

	– Иə, Қалмаққырылған атанды ол жер!

	– Кіл тас оба!

	– Тасты қайдан тасыды екен? – деген жамырама сауалдар көбейіп кетті. Шұбар тулы Жаулыбай атанған батыр Бұланты соғысында, Аңырақай даласындағы жекпе-жекте қалмақтың алты батырының басын алыпты.

	– Өмірімде өзіме-өзім разы болып, қуанғаным: қазақтың дуалы ауыз биі Қазыбектің аузынан ер болса, елі үшін не қиындыққа да айла-тəсілге де баратын сендей болсын, Жаулыбайым! Тау көшіріп, тас қопарған Ізбасардың шұбарларының үйірін он мың қол тұтқиылдан шапқандай жау шебіне тулата төгіп, бүкіл Сарыарқаны ұрандатып жібергенің неткен тапқырлық еді. Қыдырың да, ерлігің де еліңе мақтан! – деген сөзді естігенде: «Жау алдында мерейім үстем болар, түнде ылғи қыран болып көкте қалқитын едім. Уа, дүние-ай», – деп отырады екен бері қартайған шағында.

	Сол жаугершілік заманда аттан түспей, сан айқастарда батырлығымен ел құрметіне бөленіп, дуалы ауыз даналардың батасын алған, кезінде «шұбар тулы Жаулыбай» атанған батырдың ұрпағы да қазір бір тайпа ел. Бағаналы елінің Сарғалдақ атасынан тарайтын Ырсайдың үлкен баласы Тəңірберліден – Өтеген, Өтегеннен – Жаулыбай, Ізбасар... Осы тұқымның Алпысбай есімді адамы «Шебер ата» атанып, қиын-қыстау кезеңде Жаулыбай батырдың сарбаздарына қару-жарақ соғумен айналысқан деседі. Белгілі Бұланты шайқасы дайындығы тұсында Көкбұлақ баурайында, одан кейін Кент құмында арнайы соғыс қару-жарағы шеберханасын ашқан да осы кісі болса керек.

	«Кент құмы» дейді, ə». Менің есіме Кентке байланысты қиялдағаным оралды. Расында, ол тегін жер емес. Бұрын қала болса болған шығар онда. Бірақ Иманжан есімді кісінің үлкендерге айтып отырған сөзін бөліп, кент туралы сұрау қоя алмағаныма əлі өкінемін. Мүмкін, ол кісі кенттің де сырын білетін шығар? – Əттегене...

	Əркім мына əңгімеден алған əсеріне іштей беріліп кеткен сияқты еді, бір кезде Жүндібай:

	– Жаулыбай да ірі батыр болған-ау. Айласы да мол екен деп еді.

	– Сөз бар ма! Дүрлердің бірі де бірегейі де – сол. Əйтпесе ұрыстың бір шетін басқару сеніп тапсырыла ма оған, – деп Иманжан тағы түсінік берді де. – Мен тек Бағаналы батырларының бір ерлігін ғана айттым, – деді.

	– Айтуға тұратын ерлік! – деген Имекеңе қарап, ағам:

	– Кершолақ атты Ер Шоштанның төрт босағаңды Ұлытаудың шыңдарына бекіттім дегені де тегін айтылмаған-ау. Ойлап қара- сақ, қазақтың қара шаңырағы Ұлытау елдігіңнің ақ босағасы, іргетасы дегені емес пе?

	– Сол ғой, сол! Қай заманда да қысылған ел Ұлытауда бас қосып ақыл қорытқан ғой. Қалмақпен соғыста да сөйткен. Ал төрт босаға жайы ерекше мазмұнды əңгіме, – деген Иманжан Иманəліге қарады.

	Кермеде тықыршып, жер тарпыған тұлпардай Иманжанның сөзін бөліп, сұрау үстіне сұрау қойып, жағаласып отырған сойдақ тіс аға Иманəлі:

	– Төрт босаға – төрт құбылаң ғой – деп сөзді іле бастап кетті де, «ау, өзі үй артында кісі бар дегенді ұмытқан жоқпыз ба!» – деп төңірегіне қысықтау көзін жүгіртіп, қалыңдау қабағын түксите қарады. Оған күлген ағам:

	– Кəнтікбай байлаулы жатыр. – Кəнтікбайы Əбдірақманның қабаған сырттан төбеті. – Бұл жерге оның құлағы жетпейді, – деді. Бəрі «дұрыс екен» деп күлісіп алған. Мұнысы не сөз тағы:

	«Кəнтікбай байлаулы. Байлаулы жатыр». Кейде жұмбақтап сөйлейтіндері бар сөйтіп. «Кəнтікбай байлаулы жатыр». «Кəнтікбай бос жүр ғой», – деп айта жаздап, сасқанымнан аузымды баса қалдым.

	– Сол төрт босаға, төрт құбыла болғанда бір ауыз сөзге бағынып, бір ауыздан пəтуа, бір жеңнен қол шығарғанын білеміз бе мына біз? Оның аты – ұлы бірлік деген тақуадан бастау алады. – Иманəлі есімді кісі ағып сөйлеп, бəрін шұлғытып тастады. Өзі біле беретін, құйма құлақ, əр сөзінен май тамған, бал тілді жан болып шықты. Анда-санда Иманжанға сүзіле қарап алады да, сөзін жалғай береді.

	– Əне, сол бірлік, ұйымшылдықтан шайтан да қашқан-ау, шамасы. Ағайынды төрт кісі төрт босағасын бекіткен Ұлытауға бақ та, қыдыр да қонған. – Бəріне өзі қатысып, сол əңгіме бірлік дүкенінің басы-қасында болғандай, мөлдірете баяндап кетті. – Біздің көбіміз «Жерді жаратуын құдай жаратты, бөлуін Шегір бөлді» деген сөздің төркініне барған емеспіз. Оу, мына төрткүл дүниеде шек бар ма? – Ол бəрін жалт қаратып алып: – Шегіріңіз мына Ұлытаудың жуан қоныш найманы емес пе? Құдай жаратқан ұлан жерді сол бөлді дегенге кім сенеді.

	Құйма құлақ басқадан зердесіне тоқығаны көп Иманəліге бəрі бас шұлғып тəнті пейілде қарап қалған. – Осыны ойлағандарың бар ма? Үндемейсіңдер, ə? Бұл, əрине, солай еді деп қолма-қол жауап бере қоятын сауал емес. Ойлағанға оның мəні – əлгі бірлік, татулық, кеңпейілділік, ұйымшылдық, жартыны бүтін, бүтінді түгел етуден шыққан пайғамбарлық ұлы санадан жа- ралған адалдықта жатыр. Əне, Ұлытаудың қай заманда да қазақ сахарасының қара шаңырағы, қауіп-қатер төнгенде бас қосып, ақыл қорытып, бірлік, туысқандық туын көтеретін киелі ақ ордасы болуы, əлгі иеліктерден бата алған. Қане, ойлаңдаршы, соноу Кетбұға, Ер Шоштан ту тіккен осы тауға атам қазақтың ана кемеңгерлерінен табаны тимегені бар ма? Атақты қолбасы елбасынан осы таудың бауырына келіп бір түнеп, ауасын жұтып, кəусардай бұлағынан сусынын қандырып, аунап-қунап, түлеп ұшпағаны жоқ! Ұлытау – ұрпақ өсірудің батагөй ақ босағасы!

	Дүниені дүр сілкілеген Шыңғысханның үлкен баласы Жошы, ақ туындай атақ-айбарың – Алаша хан, Едіге батыр осы таудың топырағын неге жамылып жатыр?! – Сөйлеген сайын арқасы бар кісідей шоқтығы биіктеп, тыңдаушыларын ұйытып тастаған ол: – Басқа – басқа, бəрің жақсы білетін Абайды ғана айтайыншы. Сол данышпан, кемеңгер Абайдың атасы Кеңгірбай бəріміз суын ішіп, сабатында рахат көріп отырған осы Кеңгір өзені жағасында туған. Керек десеңдер, ұлылық, дарындылық, ақыл мен парасат, ойшылдықты сол баба да осы Ұлытаудан тəуеп етіп əкеткен дер едім.

	– Сілте! Сілте! Əй, өзің түбін өлік басқан, неше жыл аршылмаған құдықтай екенсің ғой, бетінен қалқып бес-он шелек су алып төгіп едім, мөлдіреп тазарып шыға келдің ғой, – деп Иманжан күліп алды. – Сонда ақындық, даналықты, халқын сүйген ұлылықты да Абай сенің Ұлытауыңнан алған дегің келе ме?

	– Қызықсың сен де! Құдай адамына, мəселен Мұхаммед салла аллаһу ғалайком уəссаламға қалай басқа пендеге бітпеген қасиет дарыса, əлемдік топан су қаптап, дүние қараң болғанда Нұх пайғамбардың кемесін аман сақтап қалған алақандай құрлықтың Қазығұрт тауы екенін білмеуші ме едің!

	– Əне, кие аунаған, кие түнеген жер! Сенің Ұлытауың да, Қазығұрт тауы да қазақ үшін, жаңа ғана өзің айтқан, жоңғар қалмақтарына жанын шүберекке түйіп лап қойған қазақ батырларының əруақ тамыры, құдірет қуат-күші сонда жатыр. Ұлытау елдіктің ақ ордасы! Енші алар алтын босаға! Ой, сен өзің, өлең, қисса жазып, əңгіме теріп, туған жердің қасиетін парықтап жүр ме десем, бос əндетіп кеткеннен саумысың, болмаса мына қырдың астындағы Таңбалы Нұраға баршы. Ұлытаудың табаны ғой ол! Атаң үш жүздің баласы енші алып, таңба бөліскен Меккең əне! Бəтуа босағасы. Ал сол жерден бата бөлісіп, ант алысқан елдің бір бұтағы біз – Бағаналы елі. Содан да төрт босаға атанып, іргең шайқалмай келеді. Сен білмеуші ме едің, Шегір бабаңның бір көзін қысып алып: «Уəй, мына малың мыңғырып жеріңе сыймай барады. Іргең-іргеңе жабысып, қадамың қысқарып кетті. Қонысыңды бөліп беремін. Жайлауыңды жазайын», – деп үш бауыры – Кəдір, Бабыр, Сандыбайға сөз салатынын. – Бəрі дуылдасып күліп:

	– Сол жер бөлісінде болып па едің? Сен де «бояушы, бояушы дегенге сақалын бояпты» дегендей, – деп қағытып еді, Иманəлі ұзын мойнын созып, сойдақ тісін көрсете қарқылдап:

	– Қыран құс биік жартас, құз тауды сағалайды, ақылды баста кемел ой саялайды, – деп бəрін топшылап тағы бір қағып өтті.

	– Əдемі айтты. Жеткізіп кетті санаңа, – деп, ағам Иманəлінің тапқыр сөзіне тəнтілік танытып. – Осының сөзін бөлмей тыңдайықшы. Бұлақтың көзі жаңа ашылып келеді, – деп басқаларға басу айтты.

	– Жо, дуылдамаңдар. Сол Шегір үлкеніміз – Кəдір аға, – деп, қошемет сөзін ағасынан бастап, құдай жаратқан Ұлытаудың шығыс жақ етегі күркіреп аққан бұлағы, бұлаңдаған толқынды өзені көк шұға жамылған құламаны, қарағанды сайды сіз иеленіңіз. Бапама (Бабырды Бапа дейді екен) – осы таудың батыс беті. Ал Сандыбайға теріскейі, өзіме оңтүстік-шығысы тиесілі болсын. Дуалы ауыз Кер Шолақ атты Ер Шоштан бабамыз: «Баса білсең жерің, міне, баға білсең елің, міне», – деп бізге осы майы бетіне шыққан жерді, байлық ырысы Ніл дариясындай тасыған елді мұраға қалдырып кеткен екен. Сол ұлы əруақ, бəрімізді жебеп, қолдай берсін, əумин, – деп қолын жайып бата жасапты. Басқалары да оны бір ауыздан қолдап, оның батасын қабыл алады. Жерді жаратуын құдай жаратты, бөлуін Шегір бөлді дейтіні содан.

	– Ұлытаудың ұлылығын ту етіп жарық дүниеге паш еткен мен емес, сол бабалар, – деп дауысына айбар шақырған Иманəлі, – соның арқасында осы жерді мекендеген ел – Едігенің майлы жұрты атанды. Ұлытау халқының батырлық, кек пен намысы, ары мен ожданының асқары, биігі, мызғымас тұғыры болды. – Ол аз кідіріп: – мейлі, қандай зауал, қандай зұлмат күн туса да текті халық тамырын үзбейді. Тектілік тек тектіліктен шығады. Адамдықтан – адалдық, адалдықтан мəңгілік өмір өсіп-өнеді. Қай кезде де зұлымдық зауалсыз кетпеген. Əлгі жоңғарлар неге елдігінен, халықтығынан айырылып, бұл күнде жер бетінде қолмен санайтындай халге жетті. Қиянаттың өрісі – тар. Кəнтікбайдан неге қорқып отырмыз осынша топ? – Иманəлінің мына астарлы сұрағына бəрі күле түсіп, Иманжан ғана:

	– Кəнтікбай да қанша үре берер дейсің. Оны да шынжырлап ұстағандар мəңгі емес шығар, – деді. «Мыналар тағы не деп кетті? Кəнтікбайды шынжырлап ұстағандар да мəңгі емес шығар». Бұ не сөз. Шыдай алмадым.

	– Иман аға, бұ не сөз? Кəнтікбай, əне бос жүр ғой, – деп қалдым, үлкендердің сөзді үзгенін пайдаланып. Ол бетіме бүкіл денесімен бұрыла қарап:

	– Ой, сен өзің, сөз сапырғалы тұрған бала емессің бе? – деп күле түсіп, қабағын сəл шытынып: – Ол сен түсіне қоятын сөз емес, – деді таңданған бейнеде.

	– Сойдағым, – деді едəуір күліп барып, сабасына түскен Иманжан. – Бұл балаға батаңды бер. Қожас атаңа батасын үйіп-төгіп берген шалдың бел баласы бұл. Сол өз атасы бергеннен, ең болмаса бірдеңені ырымдасын да бала. Шық бермес Шығайбай емес шығарсың. Қаракеңнің сірке жияры, ең кенжесі менің жиенім. Əйтпесе, əлгі сөзіңді төркіндет деп қай бала айта алар еді, – деп мені қолдап кетті.

	– Ə, солай ма еді. Бəсе, мұрнын қайта-қайта тартып, қасымыздан шықпай қойып еді, – деген Иманəлі, – ол сөзді кейінірек түсінесің. Бірақ есінде сақта, – деді. Ағам достарының алдында маңдайымнан жұмсақ алақанымен сипап:

	– Кішкентай болат кездігім ғой менің. Ағаларының аузынан не шығады деп аңдып отырған, – деп мейірлене арқамнан қақты. Жүрегім аузыма келердей тулап, аға сөзіне қуандым. Жүндібай нағашым:

	– Иманжан, бұл жиеніңе батаңды өзің де бер. Алыстан келген нағашым мінгізіп еді десін. Тай беріп кет. Байқайсың ба? Сөзге кедей болмас, – деп бəрін бір күлдіріп алды. Осы да бойыма құт деп ойлаған мен орнымнан тұра бердім. Ойымда төрт босаға туралы əлгі əңгіме. Қалмаққырылған оқиғасы. Бірде кең-байтақ дала қалың əскер, өзара қырқысқан, біреуді-біреу жаншып, қылыштап жатқан... Бұлақ, өзен, қалың орман, мыңғырған мал өрісі. Бейбіт ел... Көк шалғыны аяққа оралған ұлан өрісте не қызықты көріп, қызықты өмір сүрген ата-бабалар – Кəдір, Бабыр, Сандыбай, Шегір...

	Құлағым үйдегі үлкендердің əңгімесінде. Дауысын созып, əр сөзін əндете көтеріп айтатын Иманəлі:

	– Жарықтық Ұлытау – ұлы десе ұлы ғой. Текті жерден текті ұл туған емес пе? Əлгі төрт босағадан от ауызды, орақ тілді шешен де, ел басқарған көсем де, ел қамын жеген Едіге сынды талай қасқа мен жайсаң өмірге келген, – деп сəл жөткірініп алды да, – əлгі өзің айтқан Қалмақ қырылған – Білеуті шайқасында атын атаған Барлыбай, Сандыбайлар шоғырын таратып, ел құлағына сіңіріп айтар заман ба бұл? Аузыңды ашсаң, тіліңе жабысқалы тұр. Көмекейіңмен қоса жұлып алады. Мылқау бол дейді. «Тексізбін, құл, меңіреу, кеще, миғұламын» деп айт деп қабағын қарс жапқан сұмдық төніп тұр төбеңде! Əлгі балаға айтшы, ата-бабаңның қандай, əруақты Əзіреті Əлідей құдіретті ер жүрек болғанын. Қалай мақтанып, бойындағы кісілік, тамырындағы батырлыққа марқаяр екен. Əттең, айта алмайсың, – деген ол:

	– Алтын, – деп жеңгемді өзіне қаратып, – қымыз əкел, мыналар мені сөйлетіп қойып, шөлге қамады, – деді əзілдеп.

	Құлағым солардың əңгімесінде. «Бұлар неден қысылады. Бұларды қорқытатын бір жасырын күш бар-ау, ə». Өзіммен-өзім болып ойланған болам. Бірақ өз сұрағыма табар жауабым жоқ. Өзің ойлан. «Ешкіммен ақылдаспа! – дейді үлкен кісі. Бірақ кейін түсінесің дейді, ə». – Сол күндерде менің де қиялымда осындай сауалдар мазалап түнеп қалып еді. Сөйтсем, ол ел басына Голощекин орнатқан, Сталин жетекшілік еткен нəубет жылдар екен.

	Үйдегілердің дауысы қатты шығып, бəрі күлкіге батқан соң, үйге қайта кіргем. Үйдің бір жағына қалың төсекке жайғасып, қызыл ала шытпен тысталған жастықты шынтағына басқан Шабдан:

	– Расы сол, төрт босаға деп төрт кісінің атын атадыңыздар. Оның ішінде біз бармыз ба? Əлде іргеден шығып қалдық па? – деп əзіл сөзін қайталады.

	– Түсінбей қалдың-ау, шамасы. Көлін қорыған қызғыштай, Ұлытауын жанымен де, арымен де жаудан қорғай білген атаң Сарғалдақ батырдан тараған Жаулыбай, оның əкесі Өтеген, одан бері толып жатқан түкті жүректілер – Аманбай, Есенғабыл, Есенбек батырларды айтсақ та болар. Тегінде Сарғалдақ атаңнан туып-өскен ұрпақтың ерлікке толы өмірі кейінгі жастарға үлгі болар тұстары жетерлік. Ал бақ пен қыдыр, дуалы сөз қонған Саты бабаң жайлы əңгіме мүлдем басқаша. Оған Бейіс əкеңді қос, – деп əңгімені Иманжан едəуір созып тастады.

	– Иə, – деді Иманəлі əзілге сайып, – мына əкең айта алмай отырған Ұлытауды мекендеген, бірде молда Жұмабай, бірде жорға Жұмабай, бірде ұры Жұмабай атанған əкең де, Алдамқұлдың Қазыбегі сынды немесе «бүкіл Ұлытауды екі қу жейді, ал сол екі қуды бір қу жейді» дейтін айласы мен ақылы тең жаратылған ірілер де табылады, – деп əзіл алақанын да жайып қалды.

	– Тек, сойдағым, баланы шатастырма! Айла мен ақылдың кімді қандай қоян жымға салатынын өскенде өзі де түсіне жатар. Бабалар жайындағы ұлы сүрлеуге сал бұларды, – деп ол тақырыпты Иманжан біржола жауып тастады.

	– Дұрыс! Дұрыс! Заман, заман ғой кімді де болса оң жолдан ауытқытып, не жаутаң көз ететін. Қайсың, кəне, осы күннің ішіне кіріп, ақ көйлегінің мына жерін кір шалыпты, – деп ашық айта аласың? Артық-кемін өзі білген уақыт басқаға ырық бермейді. Ендеше сен де өткеніңді қаузамай-ақ қой, – деді ағам сөзін астарлап.

	– Сонда не ақты – ақ, қараны – қара, батырды – батыр, жақсыны жақсы деп ашық айта алмай өтеміз бе? – деп айтар сөзін аяқтай алмай, Шабдан қатты жөтеліп кетті. Бəрі соған жаутақтап, қара терін сүрткен Əбиза апам мен Жүндібай нағашыма кезек көз тігіп, үнсіз отырысып қалды.

	– Заман да осы. Қазіргі билеушің де осы, – деді едəуір уақыт өткізіп, іштей өзімен-өзі сөйлескендей ағам. Байқаймын, қайда болса да, қай əңгіменің үстінде де бұлар тұтығып, айтар ойларын жеріне жеткізе алмай, күмілжіп қалады. Сөздерінің астарында айтылмай қалатын іште сүйек болып қатқан бір сыр бардай болады да тұрады. Бұлары несі деп күпті боп қалам. Ол ойымды мен де аша алмаймын. Міне, бүгін де сол.

	– Сол ғой, сол, сон-о-оу Мəскеудегі қатты жөткірінсе, мұндағылардың маңдайынан жан тері шығады – деді сыбырлап қана Иманəлі.

	– Жə, ұзама! Үй артында кісі бар, – деп езу тартты Иманжан.

	– Қайтеміз, құдай өзі берген жанын өзі алады да! Өлшеулі өмірді кімнің қолына тарту етеді, өз еркінде, – деді күні бойы ауыз ашпай үнсіз əңгіме тыңдаған Əбдірақман. Осы кезде Сандықбай да жеткен.

	– Əке, əжем тамақ пісті, терісін илеп болса келсін, – деді деп мұрнын сүртті.

	– Иə, мынау жақсы хабар екен. Шабданның қасынан шыға алмай. Ал біздің үйдегі бағланның еті де пісіпті. Сіздерге арналған мал. Қане, тұрайық, – деп ол орнынан көтерілді.

	– Əй, бала, – деді Иманəлі маған қарап: – Қарекем баласы, сен де жүр. Құлақ жейсің. Əңгіме естисің. – Мен де олардың соңына ердім...

	Бір əңгімеден бір əңгіме туып жатыр. Бірақ біреуі де бүгінгі заман тақырыбына соқпайды. Өткенді қаузайды. Ата-бабалар өмірін майын тамызып, солармен бірге басы-қасында болғандай, жеріне жеткізе, бірінен-бірі асыра мадақтай баяндайды. Келгелі бері солар не айтса да бас шұлғып, тағзыммен құрмет етіп, əрбір сөздеріне тəнтілік танытып, өзі тыңдаушы болған ағам Əбдірақманның үйінде сөзге араласып:

	– Мына Иманəлі төрт босаға жайында берекелі əңгімені еске түсірді. Қай заманда да дуалы сөзге конақ берген халықпыз ғой. Кейде бір адамның пешенесіне бір ғасырдың бақыты қонады, оның басына дəуірлер түнеп, рухы ұрпақтармен бірге мəңгі жасап қалады. Сондай адам-ау, тегі Өтебай. – Бəрі енді ағамның сөзіне елеңдей қарасып, құлақ түрді. – Ол сөзге дуа да, кие де қонған, адам тек əділдік пен ақылға ғана жүгінген. Құдай мен пайғамбардың үкіміне сыйынған уақыт-ау. Əйтпесе бір ауыз сөзбен кісі құнын шешер ме еді! – Əдетінше тамағын кенеп, көзін сəл жұмып, қасын кере күрсінді де: – Жарықтық, сол Өтебай баба қаршадай күнінде билік айтып, сол тапқыр билігінің құдіреті ме, бір тайпа ел қара бала атаныпты.

	– Дуалы ауыз болған ғой, – деп қалды Иманжан қозғалақтап.

	– Олар сені мен мен деп отырмысың. Сөз қадірін білген, əділдікке бас иген, ақ пен қараны ақыл таразысына салған, қылаудай қиянатқа жол бермеген ойшылдар емес пе? Болмаса оның баласының сөзіне құлақ асып, пəтуəлі билік айтты деп тоқтай ма? – деп Иманəлі ағамның əңгімесіне араласты. Шамасы, Өтебай есімді кісі туралы өзі аз білмейтін тəрізді.

	– Тыңдайықшы, не депті сонда əлгі қаршадай бала, – деп сөзге сарабдал, тек тыңдаушы болып отырған Жүндібай əлгі қара бала айтты деген сөзді төркіндеткісі келді. Бəрі əңгімешіге қарады.

	– Бірде, – деп ағам əңгімесін қайта жалғап, – айтулы бір астойға асау ат мініп барған беделді азаматтың аты аса қадірлі кісінің жалғыз баласын теуіп өлтіреді. Сол баланың қазасы ел арасында көп жылдарға созылған құн дауына ұласады. Дау аяғы барымта, таусылмайтын ұзақ сөзге, бітімсіз келіп-кетіс жанжалға жалғасады. Күнде барымта, «қуып кетті, алып кетті» деген даурықпа халықты мезі етеді. Дау ақылға қонымды, əділ шешім таппай, құн сұраушы мен құн беруге тиісті екі жақ текетірес айтысқа түседі. Əңгіменің əбден дағдарысқа ұшыраған кезінде, ойын баласы болса да, сөзге құлақ түріп, есік алдында отырған бала:

	– Дат, ұлық ағалар, – деп қалады. Бəрі балаға жалт қарапты. Шөкімдей мұрнын қайта-қайта тартып, төрде отырғандарға тесіле қараған баланың мына тосын дауысына елеңдей қараған құн даулаушы жақтың биі:

	– Əй, қара бала, иə, не айтайын деп ең, айта ғой, – деп қалыпты. Бала тайсалмай:

	– Егер рұқсат етсеңіздер, осы көпжылдық даудың билігін айтайын деп едім, – дейді. Би де жұдырықтай баланың тақымдап, суырыла тайсақтамай сөйлегеніне қызығып: «Ал, сен-ақ айта қойшы, құдай аузыңа уəлі сөз салар ма екен», – деп сөз береді. – Айтсам, – деп сөз бастаған бала, – сол бала тірі болғанда, бұл күнде ел ағасы, айтулы азамат болар еді. Солайда оның құны ересек, толысқан адамның толық құны болсын, – деп бастайды да. – Ат баланы үйдің белдеуінде тұрып теуіп өлтірсе, толық құн төленетін болсын. Өйткені жолаушы, құныкер ат иесі ат байлайтын арнаулы жер бола тұра, балалар ойнап, кірген-шыққан адам көп жүретін үйдің белдеуіне асау атын байлағаны үшін айыпты. Сол үшін толық құн төлеуі керек. Егерде ат иесі асау атын арнаулы ат байлайтын жерге байлаған болса, баланы сол жерде теуіп өлтірсе, жарты құн болсын. Өйткені ол балалар ойнайтын жерден асау атын аулақ байлады. Баланың ол жерге баруына ат иесі себепкер емес. Ал ат арнаулы жерге, көп аттың ішіне байланса, сонша аттың ішінде тұрған асау атқа барып ұрынып өлсе, бала құнсыз болуы керек. Өйткені оны ол жерге ажал айдап барды. Құнын ажалдан сұрау керек, – дейді. Мына сөзге құн даулаушы жақтың бас биі отырып-отырып:

	– Мына қара бала тауып айтты. Қара баланың билігі – билік болсын. Баланың құнын ажалдан сұрамасақ, кімнен сұраймыз, – деп уəжге тəнтілігін білдіреді. Бірнеше жылға созылған дау осы пəтуамен аяқталады. Сол күннен бастап Өтебай есімді кісі қара бала атанып, сырт ел, басқа рудың бас биі аузынан шыққан билік айтқан қара баланың ауылы деген бір ауыз сөзден Аққыз əжеден туған Жауғашты, Шағыр, Əзеке, Бодықты да бір-ақ атаумен Қара бала деп, əлгі есімді бұл күнде де бірнеше ру болып кеткен елге айта береді, – деп тоқтады ағам.

	– Е, е, – деп дауысын сөзған Иманəлі жарықтық сол бір тайпа елді қара бала атандырған Өтекең туралы бізге жеткен киелі əңгіме бар ғой. Соның бірі – оның замандасы Жанғабыл байдың мына бір əрекеті. Бір жылы қыс қатты болып, Өтебайдың көп жылқысы жұтап, малы азайыңқырап қалады. Ол, əрине, олардың ұйым берекесі, тілегі бір заман емес пе, – деп сойдақ тісін көрсете ырқ-ырқ күліп, – біз сияқты əр сөзіне күзет қойған заман деймісің ол, сол үшін құдай оларға бермесін берді, қыдырды да, бақты да төріне қондырды, кемеліне келтірді.

	Əлгі қыста малы жұтаған Өтебай қара бала атанған кісіге замандасы Жанғабыл бай, олардың туыстық тамыры бізден жақын жатыр, – деп тағы бір тұспал айтып алып, – Өтекең биыл соғымды менен сойсын, – дейді де, қара қасқа айғыр бастатқан төрт ту бие айдатып жібереді.

	– Апыр-ай, ə, апыр-ай, ə, – деп Жанғабыл байдың мына туысқандық мырзалығына разы болған би далаға шығып, соғым малдарын көреді де: – Уай, Жəкеңнің мынасы несі? Қара қасқа айғыр жылқысының қыдыр басы еді ғой. Мұны мен соймаймын. Қыдырға пышақ жұмсамас болар, – деп қайтарып жібереді. Мына сөзді естіген Жанғабыл жылқышы баласына ұрсып:

	– Апар, Өтекең соя берсін соғымына, қара қасқа айғыр – малымның басы, қыдыр иесі болса, Өтебай – елімнің басы, халқымның қыдыры емес пе? – деп қайтадан жіберткен екен. Əне, бірлік, туысқандық, сыйластық негізі қайда жатыр.

	Сол айғыр бауыздаларда үш рет кісінеп жаны шырқырап зорға шыққан екен. Содан кейін-ақ Жанғабыл байдың дəулеті қайтып, едəуір кедейленген еді дейді бізге жеткен əңгіме, – деп тоқтады Имекең.

	– Олардың туысы да, жаратылысы да бөлек қой.

	– Бəрі көріпкел тамыршыдай дөп басып айтып, біле береді.

	– Əулие ғой олар, – деп бірінен соң бірі сөз жарыстырып, бабаларына бас шұлғып, қасиеттерін көтеріп кетті. Бұл əңгіме тұсында ойланып отырған Иманжан кенет қыран бүркіттей дүр сілкініп, Өтекең қара бала атанып кеткен кісінің сондағы бала өліміне айтқан билік сөзі ғой мынау:



	«Құдайдан күшті ешкім жоқ,

	Құдай жіберген ажалда көзге түсер кескін жоқ.

	Бір құдайсыз жерде бетімен шығар өскін жоқ.

	Ажалдан қашып құтылар жан сақтайтын тескін жоқ.

	Ажал жетсе күні ертең,

	Сойыл, соққы тимей-ақ кетеміз біз де көшкін боп,

	Ажалдың келер хабарын,

	Қанша дана болсаң да, көріп, біліп есту жоқ!

	Айтыңыздар, қанекей, кім біледі

	Қай күні, кімнің қалай өлерін,

	Білетін оны, əрине, тірі пенде адам жоқ!

	Құдайдан ғана көрейік,

	Бір аллаға сенейік.

	Бүкіл елді шулатпай,

	Жазмыштағы іске көнейік.

	Құнын осы баланың ажалдан алып берейік.

	Ал ажал қолға түспесе,

	Ақылға ғана көнейік!»



	- деп төрелік айтқан екен он бір жасар Өтебай. Шамасы құн даулап, топ бастап келген кісі де тегін болмаған-ау, «Осы қара баланың билігі – билік болсын», – деген шешіміне тоқтапты. Соның аузынан шыққан «қара бала» сөзі Өтебайға таңылып, тіпті төрт болыс елде қара бала атанып кетті ғой, – деп бір заманда өткен билік тарихын қайта таратып берді.

	– Е, мынау өлең боп кетті ғой. Əлгіде қара сөзбен айтылмап па еді, – деген Жүндібайға Иманжан:

	– Тегі, ол билік осы отты өлең жолымен айтылса керек. Асылы, өткір уəлі сөздің атасы осындай нақылмен айтылған, – деп түсіндірді де, – қазақ шешен халық кой, – деді.

	Жарықтық Өтекеңнің тапқырлығы жайлы ел арасында сақталған əңгіме көп қой, – десе де, олар одан əрі бұл тақырыпты созбады. «Айта түссеңіздерші» деуге батылым жетпеген менің құмарым тарқамай, «əттеген-ай, айта түспеді-ау» деумен қала бердім... Өзіңнің тегіңді білу, жақсылардан ғибрат алу, ата-баба дəстүрін бойға сіңіру, əсіресе ізгілік, əділдік, адалдық, бірлік, татулық атты қасиет-құдіреттің парқына жету адамдық борыш екенін пайымдаудан артық не бар өмірде. Ата-баба өмірі ғой ол. Əне, кісілік тауы! Қарап көрші құздарына, көзің жетер ме екен!!!

	Қаражар бауырындағы үш-төрт үйлі ауылда бір-екі күн ғана болған Иманəлі бар, басқалары бар – жөн-жөніне тарасып, əңгіме базары тарқап кетті. Шабдан есіне сол бір əңгімелерде есімдері аталған кісілер түсті ме, ағама:

	– Нағашы, – деді оны өзіне қаратып. – Əне, бір əңгімеде, Барлыбай, Сандыбай, Ерден, Құдайменде, Өте, Сансызбай тағы қанша əруақты еді деген кісілер аттары аталып еді. Бірақ олардың не қасиеті, не ерлігі, не кісілігі айтылмай қалды. Олар жайлы сіз білесіз бе? – деп сауал тастады да, – Шамасы, ат төбеліндей десе де, осы найманнан да атақты кісі аз шықпаған-ау, – деді. Ағам оған:

	– Күнім-ау, тауып айтып, дұрыс сұрап отырсың. Бұл елден де талай білікті біртуар адамдар шыққан. Оны бір кең отырып айтармыз, – деді де. – Бұл құнарлы жер ғой. Не өссе де құнары мол жерге өседі. Адам да өмірдің өркені, – деген де қойған.

	Бірақ ол əңгімені, əлгі Ұлытау жерінде өскен бір туар адамдар жайлы əңгімені көкірек ауруы меңдеген Шабдан ести алмай, дүниеден өтіп кетті.

	Ал менің есіл-дертім сол атақтылар жайлы əңгімелерді есту. Шіркін, олар не айтты екен деймін іштей үздігіп. Бірақ есімдерін қадап-қадап атағаны болмаса, олар айтты деген қасиетті сөздерді таратып айтатын сəт туа қоймады. Ойда-жоқта соның да орайы келе қалғаны.

	Біздің қазіргі мекеніміз Теректі стансасы. Мұнда көшіп келгенімізге де бірсыпыра болған. Осы жерде менің жеті жасқа енді толған, оң, солымның не екенін əлі ажыратпаған шағымда əкемді Мақат есімді кісінің сыртын қызыл кірпішпен өрген төрт құлақты тамына жерлеген қаралы күндер есіме оралды. Бəрі көз алдымда қайта тірілді. Бұл – көп адам жерленген, Қара бала атанған елдің Шағырдан тарайтын ұрпағының кезінде белгілі дəулетті кісілерінің бірі – Мейірманның сүйегі жатқан үлкен қорым. Есімдері ұмыт болған талай боздақтар осында мəңгілік ұйқыда жатыр.

	Енді, міне, сол елдің бір замандағы жаз жайлауы, берекелі қонысы болған кең-байтақты қақ жарып өткен болат жолдың бойына Теректі стансасы салынып, əке сүйегі жатқан жер біздің де тұрақты қонысымызға айналған. Теріскейі көк тума ұбақ-шұбақ сағымға шомылған бел-белес боп көрінген қырқа, халық Теректі əулие атап кеткен, əлі маған бейтаныс адыр, оңтүстігінде бір иығын ғана көтеріп бойын жасырған Дулығалы батырдай Борсеңгір биігі бұлдырап атойлайды. Қазір мені жеті жасымдағы санамда өшпей қалған суреттер, қайғылы сəттер, шер-шемен боп қатқан сүреңсіздік пе, көріністер қамалап кеткен.

	Шағын ауыл Ақмая, Керегетас аталатын қырқаның молалы Борсеңгірге қарап, сеңсең қой терісінен мол етіп тігілген тонның қапталындай байтақ болып созылған боз далада күзге салым оңаша отыр. Өзі не бəрі бес-алты ғана үй. Тамыз айының ыстық күндерінің бірі. Ауыл жанындағы маңдайға шыққан ұрадай жалғыз қызыл төбешіктің үстіне шығып, көбіне өзімен-өзі оңаша болып, кейде кешқұрым ауылдың Үдербай, Əбей, Əлмен сияқты ересек кісілеріне не қилы сырын айтып, замандастары, айтулы ел ағасы, халқына адал еңбек еткен білікті кісілері жайлы ұзақ-ұзақ толғанып отыратын əкем үйге қатты науқастанып келіп құлады. Ірі денелі, екі көзіне бүкіл дүние сыйғандай жанарлы жан денесі қызулап, отқа түскендей болды. Ауыл адамдары уайым шоғына күйіп, не істерін білмей дал бола қалды. Бірде қатты қысылып, ауруы жанына батқан қарт кісі, лоқсып құсып-құсып алады. Онысы қара құрым ба, əлде қан аралас қоңыр қошқыл запыран ба, əйтеуір жан қинаған өзгеше сұйық болып шығады. Əлгі естияр ауыл адамдары не істерді білмей қатты дағдарған бір тұста, өзіне-өзі келген əкем:

	– Сендер саса бермеңдер. Не болса бір құдайдың жазуымен болады. Əйтсе де дайындықсыз болмаңдар. Мұқышты, басқа балаларды алдырыңдар, – деді.

	Мұқыш ағамның өмірі жұмысы таусылмайтын адам еді. Өзім білетінім ағам қашанда жолаушылап жүреді. Бұ жолы да көп жұмыстарымен Қарсақбайға, үкімет басшыларына жолыққалы, мына байлардан тəркіленіп алынған қазір өзінің жауапкершілігіндегі көп малды қысқа ұрындырмай тиісті өткізетін жеріне тапсыру мəселесін шешуге кетіпті. Өзімен бірге Нақыпбек көкемді де, əйелі Алтынды да ерте кеткен. Рақымжан да Қарсақбай мен Жезқазған кен қалашығы арасын жалғастыратын теміржол бойындағы Алшымбай деген жерде жұмыста, осы жолы соған да соға келмек.

	Əкемнің сағаттап төмендеп бара жатқанына көзі жеткен Əлмен аға, қасында Əбей, олардан үлкен, жасы əкемнен де үлкен Үдербай есімді қарт кісі бар:

	– Бұл отырысымыз болмайды, – деп малшы ауылдан Өмірəліні алдырды. Көзі бақырайған, қысқа мойын, төртбақ жігіт Өмірəліге Əлмен аға:

	– Қарсақбайға тез жет! Мұқаңды тап! Əке жағдайын айт! Қалай да жетсін! – деп өтініш айтты. Ол:

	– Немен барам? Ат жоқ, біздегі көлік – түйе.

	– Сол түйенің ең таңдаулысын мінесің. – Өмірəлі қипақтап еді, – Ауылда қазір менің қарасұр атымнан басқа жарамды ат жоғын білесің. Басқа ат белсенділердің астында кеткенінен бейхабар ма едің? Ал қарасұр атты, – басын əкем жаққа изеп, – əлдеқалай заман болса қайтеміз, керек болады, – деп түсінік берді.

	Тамыздың күні де қайнап кетті. Шағын ауылдың бар жан иесі əке тілегінде. Жазылса екен – басқа ой да, тілек те жоқ. Азын-аулақ ұсақ тұяқ бар. Оны күнде Үдербай ақсақал бағып, жайып жүруші еді, міне, екі-үш күн əкемнің қасынан шыға алмай, олар менің қарауымаөткен. Ауылотырған Үшқұдық қалың тобылғылы, оты қалың жер. Əйтсе де «ит-құс жазым етеді немесе ұсақ мал ұзап шығып кетеді», – деп ауыл адамдары көзден таса қылмауды қатты тапсырған. Мен сол мал соңындамын. Екі көзім ауылда. Ойымда əкем. Керегетастың биік шыңына күйген табақтай боп бір шеті ілігіп қып-қызыл оттай күн ұясына жете алмай əлі тұр. Қолат-қолатқа көлеңке ұялап, төңірек қарауытып келе жатқан бейуақ шақ. Кенет ауыл шу ете қалды. Менің де басыма қара аспан құлап түсті. Əсіресе анамның зарлы дауысы, кішкентай Əсияның «əкелеп» шырқыраған ащы үні құлағыма жеткенде дүние төңкеріліп жүре берген. Үйге қалай жүгіріп жеткенім есімде. Улап-шулап жылаған, бірін-бірі құшақтап көрісіп, еңіреген шағын ауылдың адамы дүниені күңірентіп жүре берді.

	Ауыл қара жамылды. Қарсақбайға əке науқасы туралы ағама хабарға кеткен Өмірəліден əлі дерек жоқ. Табиғатында уайымшыл ма, əлде жанындай жақсы көретін бауыры, ағасы ел ақсақалы, қимас жаны – əкемнің қазасына күйзелген Əлмен аға көз жасын тыя алмай, үш күнді өткізді.

	– Енді басқа шара жоқ! Ол қара сұр атқа шағын лəкшеңке арбаны жегіп, əкемнің денесін ата-бабалар қорымы Жетіқоңыр құмының бергі етегінде жатқан Шалтайға апармаққа дайындалды. Оған Əбей:

	– Күн мынау қайтпай тұрған. Жəне Шалтай қайда, біз қайда? Оған жеткенше мəйіт ағып кетеді. Өзі аманат еткен Мақат ағасының қасына жерлейік, – дейді. Əлмен аға қатты дағдарды. Ақыры Əбейдің айтқанына көнді. Ағамнан хабар келмеді. Бүкіл саналы өмірі Шағыр елінің атақты басшылары Бұзау болыс пен (Мақаттың) Мақаңның қасында өтіп еді. Ағасының қасынан өзі де тірі күнінде орын сұраған. Бұл дұрыс болды, – деді тағы Əбей əкемнің қабірін қазып болып.

	Қорым бұрыннан белгілі жер екен. Айнала теп-тегіс. Көрпенің Қара ойы атанған жазық. Үлкен сегіз қанат үйдей төбелі моланың қасына кеп отырып құран оқыған Əбей:

	– Бұл Мейірман əкеміздің жатқан жері. Төртқұлақ төбесі ашық қызыл тамды нұсқап, – екі аға да ертең құшақтаса жататын болды, – деді. Əкемді жерлеуге алып шыққанбыз. Жасы сексеннен асқан Үдербай мəйіт артылған арбаның соңынан дауыс салып:

	– Бауырым-ау, мені расымен тастап кеткенің бе? Сенен қалғанда мен не болам! Ала кет қасыңа! – деп өкіре жылады. Ол көп күйзелді ме, əкемді жерлеп келген күннің ертеңіне ауыл адамдарын шақырып алып, бақұлдасты да, ауырмай-сырқамай дүниеден өтіп кетті. Жұрт таң қалып:

	– Тілегі болды, – деп жатты. Ондай да болады екен...

	Ағам келесі күні əкемнің денесін жер қойнына беріп жатқанда, Үшқұдықтың бергі бетіндегі қырдың үстіне астында қара көк аты бар шауып шықты. Атынан өкіріп құлап:

	– Шіріп кетсе де, тоспадыңдар ма мені? Құдай бір төбенің басын бұйыртпады ма бұ кісіге, – деп екі көзінен қан аққанша жылағаны əлі көз алдымда...

	Қайран əке солай кетті өмірден. Мен сонда жеті жастамын. Маған əкесіз дүние қараңғы қапас əлем болып алды. Бұл бір мың тоғыз жүз отызыншы жылдың тамызы еді.

	Жетім деген сөзді бұрын шешесі өлген үйдегі сүт ішетін ботаға айтатын еді. Енді шер көкірек, тас жетім, жеті жасында əкесін жалмаған деп маған айтатын болды жұрт. Қандай суық, зілді, удай ащы сөз! Кейін оның қиямет-қайым тақсыретін де тарттым. Əкесіз өмір азап, жоқшылық, қорлық! Қайран əке! Бірақ «жаман балаға жақсы əке қырық жыл азық» деген халық нақылының жылуын да бастан өткердім.

	Дауылдатқан қара суық күз ерте түсті сол жылы. Апыр-топыр аяқ астында көшетін болдық. Өзіміздің қыстауға барамыз дейді. Көшіміз – бес түйе. Бір түйеге қоршау жасап, үстіне біздерді жайғастырды. Тағы бір түйеге дəл сондай орын дайындады. Мұнша қоршаудың мəнін кейін білдім. Біздің көш Үшқұдықтан Борсеңгір биігіне беттеп ұзай бергенде, бір бүйірден екі-үш атты шапқылап шыға келді де, кес-кестеп көштің алдын бөгеді.

	Осындай біреулердің біздің көшті тосатынын күні бұрын білді ме, ағам көш қатарында келе жатқан оларға қарсы барды.

	– Түйелерді тексереміз, – деді біреуі.

	– Мұнша түйе сендерге қайдан бітті? – деді екіншісі.

	– Ей, сендер даурықпаңдар. Бұл əкемнің өз малы.

	– Сен не деп тұрсың? Əкең бір жақтан түйе əкеліп пе еді, – деп шақ-шақ етті жіңішке дауысты біреуі, атынан аударыла түсіп. Сөйтті де, түйелердің оң жамбасын қарап шықты да:

	– Əй, мына түйеге таңба басылған сияқты ғой. Жүні өсіп, сəл айқын көрінбей тұр, – деді.

	– Соқпа, – деді өжеттеу Нақыпбек көкем оған дауыс көтеріп. – Тасмаңдай десе, Тасмаңдай екенсің. Жұрт неге Əбіш демей, Тасмаңдай атаған десем, осы мінезің екен ғой. Бар! Бара бер! Баратын жеріңе! Бұл Дəуіт əжінің бəйбішесі Айсұлу əжемнің əкеме азаға салған Қоңыр інгені! Немене ол түйесін таңбалап қойды деп пе едің, – деп оны айдап салды.

	Ағам ғана:

	– Əбеке, енді əкеңнің үйінің көшін де тінтуге дəтің барды-ау. Қаракең осы Шағырдың əр отының басының қаракетімен жалаң аяқ жер басып, иығына түзу көйлек қимей кеткен адам еді. Осы сенің əкеңнің қолды болған бір тайын іздеп, қатар отырған Дəулеткелді тама Бимұрат ауылындағы бір ұрыдан даулап алып келіп еді. Сонда сенің жоғынды іздеген сол емес пе еді?! Ал сен бүгін келіп оның көшін тінтесің! Əй, Əбекем, оңбассың, оңбассың-ау! – дегені бүгінгідей құлағымда.

	Күздің қара жаңбырлы күндерінің бірінде Барша құмындағы қыстауға да келіп жеттік. Үрпек төбе, өкпедей құм. Түйесіңір, дүзген, тал, шілік, мысыққұйрық, қамыс өскен ойы мен биігі жықпыл-жықпыл құба дала. Сыңсыған жел үзілмей соғады да тұрады.

	Біздің үйдің көшіп келгенін естіген ағайын-туыс əкемнің орнына дұға оқып, күнде келіп, кетіп жатады. Өте көңілсіз күндер еді ол... Бір күні үйге анадағы жағында қырым ет жоқ, мысық мұрт, қитар, бір көзі бір көзімен атысқан тасмаңдай Əбіш келе қалды.

	– Əй, қатын, – деп шешеме адырайып. – Көрпе сал төрге! деп айқай салды.

	– Не, көзің не көріп тұр! Көрпе жатқан жоқ па төрде, – деп айқай салды анам.

	– Сілкіп, қағып сал!

	– Отырсаң – сол! Отырмасаң – шық! – деді анам. Мен атып тұрдым.

	– Ит жоқта шошқа үреді қораға деген осы екен, ə?

	– Əй, қатын! Көрпе сал! Қағып сал!

	– Əдіра қалғыр! Жеткен екенсің! Мə! – деп екі саусағының арасынан бармағын шығарды. Анау:

	– Мен саған «мəні» үйретейін шынжыр балақ, шұбар төс бидің қатыны, баукеспе ұрының қызы, табың жат сенің, – деп қолындағы қамшысын шешеме сілтей берді. Оның сондай əрекетке барарын күні бұрын сезгендей, шешем қолындағы қамшысын жұлып алды да, есікке лақтырып тастады. Оған намыстанды ма, кеудесіне нан піскен Тасмаңдай шешемді жұдырықпен ұрып өтті.

	– Мына неме қайтеді-ей. Енді адам сабайтын болып па едің. Үйбай, шірік неме, – деген анам оң қолынан шап беріп ұстады да, қайырып шалқасынан түсірді. Көрсетейін қатын сабағанды. – Кеудесіне мініп, екі жағына шапалақпен осып-осып жіберді. – Осы жатқан жеріңде кеңірдегіңді суырып алайын ба? Басқан топырағынан садаға кеткір. «Шынжыр балақ шұбар төс!» деп, мақтанудың орнына, киелі адамға тіл тигізеді, ə!

	– Же-же-жеңеше! Қойдым! Қойдым – деп жалынып еді, – Сен қоймайсың, ұмытып кетесің! Біз Үшқұдықтан көшкендегі қорлығың естен кетпес. Қу шірік! Белсенді, белсенді дегенге «асыра сілтеу болмасын, аша тұяқ қалмасын» деп бір дүйім елді қансыраттың ғой сен-ақ! Өлтіріп жіберейін бе? – деп қарулы қолын кеңірдегіне апарып сəл мытып өтті.

	– Қойдым! Қойдым! – дейді Тасмаңдай.

	– Ендеше, бар осы тойғаныңмен! Бірақ байқа! Аңдап бас аяғыңды. Ана Дабыл мен Мағзұмға да осыны айт. Аямаймын, – деп шешем Тасмаңдайды желкелеп үйден қуып шықты.

	Қиямет күндер басталып кетті. Малдан айырылған халық аштыққа ұрына бастады. Ауыл арасы ерсілі-қарсылы шапқылаған белсенді. Қалған-құтқан бірлі-жарым қара-құраны əртүрлі сылтаумен тартып əкетіп жатқаны. Ашыққан елге азық-түлік жəрдеміне баратын көлік жинау деген науқан басталды. Біздің үйде шешем мен Кəшен жеңгем екі жағынан қатар тұра қалып сауғанда орта шелек сүт беретін саулы сауылатын ақ тұмсық, жалғыз өркеш қоңыр нар бар. Отбасының күн көрісі осы түйенің мойнында. Кезек сол нарға келді. Үнемі жолаушы жүретін ағам Əлмен екеуі Нақыпбек, Отыншы көкелерімді ертіп, Қызылордаға мал айдап кеткелі қанша уақыт өткелі хабарсыз. Отбасындағы бас көтерер анам ғана. Əлгі ашыққан елге азық тасу кіресіне түйе жинау науқаны басталғалы, шешем қораның төбесінен түспейді. Біреудің қылт еткен төбесі көрінсе болды, үйге келеді де, қоңыр нарды қораның түбіне жетелеп барып, шөгеріп, тіздеп, көзге көрсетпей тығып тастайды. Бірде Мағзұм белсенді, бірде Дабыл келген. Екеуіне де түйемізді таппай отырмыз деп жағдай айтып, шиеттей балаларын немен асырауды білмей отырғанын түсіндіріп жіберген. Біреу сырттан айтты ма, əлде өздері де біле ме, бір күні Тасмаңдай бастап үшеуі бірден келді де:

	– Ақ тұмсық нарды табасың! Ел ашығып өліп жатқанда кіреге бермей отыра алмайсың! – деп қиғылық салды. Ұры иттей тіміскілеген Тасмаңдай жып беріп далаға шығып кетіп еді, қайта кіріп. – Ə, шынжыр балақ бидің тоқалы! Сен Мекелай патшаның қалдығы екенсің! Түйеңді қораңның түбіне тығып қойып, жоғалып кетті деп отырсың, ə? Алдай алмайсың мені! Шығар түйені! – деп айқай салды. Ана жолғы көргені есінен шығып кеткендей.

	– Қай-нем! – деді анам дауысы күңіреніп, сəл жасып шықты да, бізді нұсқап, – мына қара қарындарды аясаңшы.

	– Ей, не оттап тұрсың? Он емес, жүз емес, мыңдар өліп жатыр. Сенің екі-үш балаң олардың қасында не?! Біз кедейдің баласын сақтауымыз керек. Байдың, езуші таптың баласы садақа! – деп зікір салды.

	– Аспай сөйле! Ақыры өлетін болсақ, көзім тірі тұрғанда түйемді бере алмаймын. Тартып алу үшін, – дей беріп еді, Тасмаңдай иығын қақты қасындағыларға:

	– Кеттік! Əй, Дабыл, алып шық түйені! – деп бұйырды. Үшеуі жапырыла шыққан. Үстіне күпісін жамылып анам да жүгіре ерді. Бəрінен бұрын түйеге жеткен ол:

	– Таянбаңдар! Үшеуіңнің де қаныңды ішем! Қолында ұзындығы жарты кез ақ болат пышақ. Қазір жарып-жарып, – аяғының астын теуіп, – мына құмға көмемін. Онан да кетіңдер сау күндеріңде! – деді зəрін шашып.

	– Мынау қайтеді-ей! Айттым ғой мана. – Тасмаңдай екеуіне қарап. – Бұл жауыз əйел. Ап, қане, жаршы мені, – деп бір адым таяна түсті.

	– Кел, ұстас менімен. Түйеге таяншы, не болар екенсің.

	– Əй, – деді Мағзұм, – ұятты. Қаракең шаңырағында масқара боп... – деп ойын аяқтамай, – кетейік. Бір түйе ешкімнің жыртығын жамамас. Ал бұл үй ішін... – деді.

	– Қап, мынаны-ай, ə! Сені ме, бəлем, мелиса əкеліп, əкеңе танытпасам ба, Əбіш атым құрысын, – деп жөнеле берді.

	Арада бір-екі күн өтті ме, өтпеді ме, Тасмаңдай қасында мылтық асынған біреуі бар, дауылдатып жетіп келді. Олардың шауып келе жатқанын көрген шешем түйе қораға кіріп шыққан. Əлгілерді қораның алдында қарсы алды.

	– Түйе қайда? – деп ақыра келген ол қасындағы мылтықтыға: – Бір өзі отыз-қырық пұт көтеретін жалғыз өркеш бір тұма нар бар бұл үйде. Кешегі Мекелай патшаның көзі болған бидің, шынжыр балақ шұбар төстің жесірі мына тұрған. Контр, – деді аузынан көбігі бұрқырап.

	– Бəрі рас. Бір сөзінде жалған жоқ. Өзі сол біздің үлкен кісінің (əкемді шешем үлкен кісі дейтін) жақын туысы. Ағасын мақтап жатыр ғой. Рахмет, қайным! – деді.

	– Түйе қайда?

	– Қорада.

	– Шығар.

	– Өзің шығар.

	– Жоқ, сен өзің үстіне жабуын жауып, оған қоса бес-алты қаппен қорадан жетелеп алып шығасың.

	– Өзің барып, тұрғызып ал! Өлгелі жатқан түйені қалай жетелейін.

	– Соқпа! Жүр! – деп мылтықтыны ертіп қораға кірді.

	Бəріміз ере бардық. Жарықтық ақ тұмсық нар аузынан ақ көбігі бұрқырап, басын екі бүйіріне соғып аласұрып жатыр. Түйенің мына халін көрген Тасмаңдайдың көзі адырайып кетті.

	– Бұған не болған?

	– Білмедік. Бүгін осындай ауруға тап болды. Иттің қу боғын жеп қойды ма, – деді шешем.

	– Əй, мынау өледі. Арам өлмесін, бауыздап ал. Боршасы аз күн болса да балаларыңа керек болар, – деп атына беттеді. Олар кетісімен анам түйесін отқа қойды. Сөйтсем, əлгідей белсенділердің келер жолын үй үстіне шығып, аңдып тұрады екен де, қарасы көрінісімен түйенің жағына оқтау салып, аузын ашып, тілін түбінен жіппен буып байлап тастайды екен. Тілі буылған түйе қалжалақтап лезде аузынан ақ көбігі бұрқырап, басын бүйіріне соғып теңселіп қалады екен.

	Міне, осындай айламен анам ақ тұмсық саулы нарды белсенділердің қарамағынан аман алып қалды.

	Бұл Жетіқоңырдың барша құмындағы басқа елден жырақ Бет- пақ даланың шетінде қалған бірнеше ауылдың аштық шеңгеліне түскен жылы еді. Жер қарайып, қар кетіп, жаужұмыр, қаракеней піскенше талай шаңырақ ортасына түсіп, талай ауылдың жұрты қалды. Жалғыз нардың бұйдасынан ұстап, күндіз-түні көзден таса қылмай, соның сүтін қорек етіп отырған біздің үйге тəңірдің бір түнінде Мұқыш ағам, Отыншы көкем жетті-ау! Қайдан келді, қайда болды, онда біздің не шаруамыз бар. Келе сала үйдің бау-шарбағын буғызып, сол түнде басқа тірі жанның көзіне түспей, көшіріп алды да кетті.

	Досай Қазыбектің бейіті тұсынан түнде өтіп бара жатырмыз. Қалың шиді өртеп, айнала жүгірген үш-төрт адам шалынды көзге алыстан.

	– Қайтсін, – деді ағам бізге естіртіп, қатты күйзелген дауыспен, – өртенген жерде қалған, өлген, күйген бірдеңелерді тауып жеп жан сақтайды да. Қайран, бір кезде май жемейтін халық, енді, міне, күйген, өлген тышқанның қалдығына таласып жатыр.

	– Əлгі адамды сұрыптап жатырмыз дегені осы шығар Тасмаңдайдың, – деп сұрап қалды анам.

	– Е-е, көлін қорыған қызғыштай, əр отбасын көзінен таса қылмай, жоғын жеткіземін, барын көбейтемін деп жар құлағы жастық көрмей өткен кешегі Бұзау, Мақат ағамдардың елі ғой бұл сұрыпталып жатқан. Мұндай «сұрыптау» жер-жердің бəрінде, дүниенің төрт бұрышында жүріп жатыр, – деді қатты күрсініп ағам. «Сұрыптауы» несі, бұ не сөз деймін ішімнен.

	– Аузына бір шай кесе сүтті апарғанша Өтегеннің жүрегі үзіліп, көзімше өлді уыздай жас жігіт, – деді анам ойына оның өлімі түсіп.

	– Естідім. Есіл азамат аштан өліпті, – деді Отыншы көкем. Мен Өтегенді көктемге салым Талды құмындағы нағашым Бақтыбайдың үйіне барып келе жатып көргемін. Беті кілкілдеп іскен, аяғын зорға сүйрете басып жүрген əлсіз жігіт-тін. Арқамда нағашым берген бір шелек бидайым бар, қарадүзген қыстауындағы Қожырбай ағаның үйіне соққанмын. Қожекең оң қолының қарына аяқтай ұра өскен, сүйық сақал, мұртты, қысқалау иекті, толық бүйрек бетті, маңдайы кең, көзі күліп отыратын кісі екен. Сəлем беріп кірген мені бірден:

	– Оу, Қарекемнің, ағамның сірке жияры, жоғары, жоғары, бері маған таяу кел, бері отыр, – деп қалбалақтады да қалды. Мейірім-шапағатымен-ақ мені өсіріп, бауырына тартып əкетті. – Ұлбала, əлгі мен жеп жүрген нанды əкелші, – деп əйеліне бұйыра тіл қатып, – өзі тоңып қапты, тез шай даярла! – деп бəйек болды. Аз уақытта талай сұрақ қойып, біздің үйдің жағдайын біліп алды. Шешеңе айт, саспасын, Мұқыш та кеп қалар. Сендерді өлтірмес, жетеді! Түйесінен айрылмасын, – деп ақылын да айтып жатыр. Əйеліне дереу бір кесе бидай қуыртып, менің қалтама салғызды да:

	– Осында Өтеген жүр. Əлгі Тасмаңдай бастаған белсенділер бар малын тартып алған, оның ауылы өліп бітіп, өзінің сопа басы қалыпты. Берген тамағыңа тоймайды. Оны аштық сүреңі ме, əлде отбасы, ауылының аштан қырылған сұмдығы əлеметі ме, ұнжырғасы үзіліп барады. Ол қазір сенің соңыңнан қалмас. Жеткізбе! Алдағанына тоқтама. Мына піскен бидайды таяна бергенде қар үстіне үйіп төгіп кет, соған алданып отырып қалғанда, ұзап та кетерсің, – деген. Қожекеңнің айтқаны дəл келген. Анамның айтып отырғаны Өтеген. Сұмдық-ай, сондағы Өтегеннің соңымнан қалмай, ыңылдап өлеусіреп шыққан дауысының жаманы-ай! Адамның өлердегі дауысы сондай аянышты бола ма əлде?! Өзекті өртейді. Ыңырсып күйініп, өз тіршілігіне өкініп қиналғаны жанды жеп жіберген. Артыма жалт-жалт қарап ұзай бергемін. Өмірді ажал қуып келе жатқандай болып көрінеді қазір де. Бақсам, ол сұмдық заман екен...

	* * *

	Бүгін ойда-жоқта Əбиза апам, Жүндібай нағашым, қасында Ислам есімді еркелеу баласы бар, келе қалды. Туған апамды алса да, мен Жүндібайды нағашы деймін. Ол менің анам Мəуияның əкесі Байдəулетпен бірге туған Жандəулеттің үлкен баласы. Байдəулет пен Жандəулет Тұяқбайдан туады. Үйлерінде қыздары болмай ма, əлде сол заманда енші алыспаған туыстар бірінің баласын бірі бауырына салып асырай бере ме, менің болашақ анам осы кісінің қолында өсіп, ұзатылыпты. Содан да, онсыз да туыстығы туған нағашыларыма жақын Жүндібайды нағашы деп аса қадір тұтамын.

	Міне, сол нағашым қасына апамды, Шабдан, Төленбек есімді аузынан жалыны шыққан, дарынды өжет жаратылысты балалары дүние салып, құдайдан мойнына бұршағын салып, тілеп алған Исламын ертіп арнайы ағам үйіне келіпті. Қайдан келгені, қайда бара жатқаны есімде жоқ, осы қадірлі қонақтардың үстіне Шағатай Наурызбайдың Бейсегі есімді атпал жаратылысты, қолынан шəйнегі түспейтін өте сыпайы мінезді кісі келе қалды. Бұрыннан жақсы білістігі бар ма, шүйіркелесіп, бірінің-бірі отбасы жағдайына дейін сұрасып, үлкен əңгімеге ойысып кетті.

	Мана келгеннен «əкем басына барып дұға оқып, тəуеп етіп қайтайық» деп қайта-қайта мазасыздана берген Əбиза апамның тілегін орындау үшін бəрі сыртқа шыққан.

	Жаздың ақ шуақ қоңыр желі желпіген дала сағым көрпесін жамылып, көк кілемдей кең жазық көзді арбап мамырлап жатыр. Алыстағы қыр-қырат жібек шымылдығын көлеңдетіп, мен мұндалайды. Солай көз тіккен Бейсек:

	– Анау көрінген ақ түндік төбе Теректі əулие-ау, сағым құшқан! Паһ! Паһ! Келбетіңе болайын! Жарықтықтың саңлақтануын! Мұхаммед пайғамбарымыздың күйеу баласы – атақты батыр Əзірет Əлінің бір түнеп, намаз оқып кеткен жайнамаз шоқысы ғой ол! – деді.

	– Жайнамазыңыз – жайнамаз, шоқыңыз не? – деп қалды Жүндібай.

	– Басына бармай түсінбейсің оны. Көргенде білесің, – деген Бейсек. Ағам екеуі бастаған олар əкем жатқан қорымға беттеді.

	Бейсек өткен-кеткенді көп білетін адам сияқты. Қорымға жеткенше пайғамбардың күйеу баласы Əзірет Əлі батыр туралы, тіпті батырлық, ер жүректілік, жанкештілік дегеннің мұсылман баласына сол кісіден бастау өріс алып келе жатқанын, өз жерімізде Сары, Сарғалдақтан туған Барлыбай, Жаулыбай, Аманбай, Есенғабыл, Есенбек, Бағаналының басқа руларынан шыққан Төлек, Оразымбет, Сандыбай, Ерден, Дүтбай, Сағындық, Саптыяақ, Өткелбай тағы басқа батырлардың қолдаушы рухының түп-тамыры да сонда екенін де айтып тастады.

	– Мынау бір қызық мазмұнды басқосу болғалы тұр-ау, Бейсеке, – деп ағам да оған қошемет көрсете, əңгімесін үзбесе дегендей сыңай танытты.

	– Бүгін бізбен бірге бол, – деп Жүкең де оған ықылас білдірді. Осы кезде манадан үнсіз əңгіме тыңдап, жайымен қатарда келе жатқан Əбиза апам:

	– Бұ кісі бізді əлгіде өзі айтқан Əзірет Əлінің дүлдүлінің ізі түскен тас жайнамазға, жарықтықтың маңдайының, саусақтарының табы өшпей бүгінге дейін сақталған – Теректі əулиеге бастап апарсын. Исламым тəуеп етіп, зиярат етіп қайтсыншы, – деп ұсыныс жасады. Сөзге келген жоқ Бейсек:

	– Мақұл, баруға болады, – деп қалды.

	– Бұл бір сəтті кездесу болатын болды-ау, – деп басқалар да қолдап кетті. Мен де сол ақ түндік жамылған əулие төбеге қарағыштап келемін. Мені де ала кетсе, мына кісілердің əңгімесін естісем, əулиені көрсем, əсіресе əлгі тасқа басылған маңдайдың, қолдың, одан қалды батырдың тұлпарының ізін көрсем деп қиялданамын, ойым – ойға, қиялым – қияға самғап кетті. Қиялымды Бейсектің əуені бөлді. Құран оқығанда да мақамына келтіріп, дауысын созып, əндетіп, аспай-саспай байсалды отырған ол қорымнан шыға бере:

	– Жарықтық, Қарекеңмен бір-екі рет дəмдес болдым. Ал Мақатты жастау кезімде бір-ақ рет көрдім. Шағырдың атақты екі қариясы бір қорымда жатыр екен-ау. Мақаң да маңғаз кісі еді, – деген ол: – Қарекең маған: – Ей, айнам, Шағатай бала, Есенбай қажы өте тақуа, дəретсіз жер баспайтын, адал, əр шаруада əділ кісі еді. Атаңнан ол мінез қайсыңа жұқты? – деп сұрады да, – əлде Қырқы балалары Есенғабыл, Есенбектің батырлық жолын қуып кеттіңдер ме? – деп əзілдеп, – қажы асыл кісі еді, – дегені есімде. Мен де əзіліне əзілмен Əзірет Əлінің пайғамбардың қызына құда түскен əңгімесін айтып беріп, бір күлдіріп едім.

	– Айнам, өзің дұрыс бала екенсің. Дұрыс айттың ол əңгімені. Қызының міні деп, он екі мүшесінде кісі қызығарлық ештеме қалдырмаған пайғамбарға «не десеңіз де, пешенеме жазылғаны сол шығар мен Фатиманы қаладым» деуі анық батырлық қой Əзірет Əлінің, – деп разы боп күлгені бар.

	– Иə, батыр ғой олар, – деп Бейсек ойына келген бір əңгімеге кірісе бергенде, Жүкең:

	– Əлгі пайғамбарымыздың қызы жайындағы əңгімені бізге айтпай кеттің-ау. Соны айтсаңшы алдымен, естиік, – деп қолқалады. Əбиза апам да «соны айтыңыз» деп қалған. Бейсек биязы ғана күлімсіреп, жай аяңдай келе жатқан қалпы:

	– Ол расында қызық, үлгі сөз, – деді. – Пайғамбарымыз қызына құда түсе барған Əзірет Əліге: – Қызым туралы айтып қояйын дейді де. – Ең бірінші оның екі көзі көрмейді, мұрны да, аузы да, екі қолы да, аяғы да жоқ. Мұндай адам сен сияқты баһадүрге қалай жар болады, – дегенде, əлгі айтылған сөзді қайталап, «бір құдай пешенеме сондай тағдырлы жанды жазса, қашып құтыла алмаспын», – депті. Енді кеп Фатиманы алар шақта онымен бірінші дидарласқан баһадүр ат-тонын ала қашады.

	– Оу, – деп қалды əңгіме тыңдап келе жатқан кісілердің бірі, – əлгіде ғана пешенеме жазылғанына тəнтімін демеп пе еді? Ендігі ат-тонын ала қашқаны несі?

	– Оның мəні бар, – деп күлді Бейсек, – болашақ жұбайын көрмей ме, баһадүр. Көркі ай мен күндей көрікті, көзінен нұры төгілген, саусақтары сымдай, қол-аяғы сау, хас сұлудың өзі. Əзірет Əлі:

	– Пайғамбардың маған айтқан қызы мұндай емес-тін. Құдай тағала маңдайыма не жазса – соны көрем. Өзі айтқанын берсін, – деп шалқасынан түседі. Бұл сөз пайғамбарға да жетеді. Сонда Салла Аллаһу уағалейком уассалам оған күліп:

	– Əзірет шеріге айта барыңдар: қызымның көзі жоқ дегенім – жаман, лас нəрсеге қарамаған еді, қолы жоқ дегенім – арам нəрсе ұстамаған еді, аузы жоқ дегенім – еш уақытта жалған, басқадай ғайбат жаман сөз айтпас еді, аяғы жоқ дегенім – дəретсіз жер баспаушы еді, – депті. Қарекең өте көңілшек кісі екен. Осы əңгімені естігенде солқылдап жылап:

	– Жарықтық пайғамбарымыз Фатиманың басындағы осы қасиеттерді айту арқылы үмбетінің қандай болуын да өсиеттеп кеткен екен-ау. Əттең, дүние біз оны білеміз бе? – деді де: – Айнам, атаңнан – қажыдан естігенің, түйгенің, оқығаның да бар екен той. Əлгі Шағатай батырлардың есімін атап, олардың кейбір қиғаштау мінезі есіме түсіп, əзіл айтып жатқаныма ренжіп қалма, – деп іле мені көтермелеп кетті де:

	– Негізгі пəктік, адалдық, əділдік ақылдан, даналықтан шығады. Өмірде адам əртүрлі қиянатқа, кейде озбырлыққа барады, күнəға да батады. Батыр атаңның бір ауылына, атын атамай-ақ қояйын, бір жақтан жолаушылап, астында айтулы жүйрік аты бар бір жігіт келіп қонады. Ол өзі қатарынан озып, атағы енді шығып, сымбат көркімен де, өнерімен де көзге түсіп келе жатқан азамат болса керек. Ауыл болған соң азаматсыз, жастарсыз бола ма, оның үстіне өнерпазды кім қадірлеп, қастерлемеген. Қатары ортаға алып, əлгі жігітті бірнеше күн қонақ етеді. Қызық думанды күндер аяқталып, қонақ кетпекші болса – аты жоқ. Айнала сұрау салып, іздестірсе, атты ауыл иесі ұстатып алдырғаны анықталды. Жігіт атын сұраса:

	– «Атты айыпқа алдым. Сен де біздің бір байталымызды бірнеше күн пайдаландың», – деп бойтеңелдік бермейді. Не істерін білмей дағдарған жігіт Кəдір биге барады. Мəн-жайды зерттеген би екі жағын да шақырып, дауды ортаға салады. Ат иесі болған жайды, жазықсыздығын айтып атын сұрайды. Анау:

	– Бұл қарап жатпай, менің келініме қол салды – деп мөлдірейді. Сол үшін ат-тон айыбына алғам, – дейді. Ат дауының шынтуайтына жеткен би көп ойланады. Көзбен көрген, қолмен ұстаған айғақшы тағы жоқ. Атты барымталаушының жүйрік атқа қызығып, зорлық жасап отырғаны да белгілі. Мынасы бос сылтау. Сонда би жолаушының атын тартып алған кісіге:

	– Осы келініңіз түскенде бетін аштырып па едіңіз? Кім ашып еді? – деп сауал тастапты. Мына тосын сұраққа мүдіріп қалған ауыл иесі:

	– Есімде қалмапты. Шамасы беташар жасамадық-ау! – деп жауап береді. – Онда, – дейді би бұрын беті ашылмаған келінді де, жолаушыны да кінəлауға болмайды. Атын қайтар деп бұйырыпты. Сен, айнам, сол ауылдың баласысың ғой, бірақ Есекем сүттей таза кісі еді, – дегені ойыма оралды.

	Жастау кезім ғой жəне үлгілі сөзге де құмар кезім, əлі де Қарекеңді сөйлете түскім келіп, оның үстіне əлгі билік айтқан кісінің атын да бірінші естуім еді. Атын аса құрметпен атап сөз арасында қара қылды қақ жарған əділ кісі болған деп бекіте сөйлеген соң:

	– Ол қай жердің биі? – деп қалдым.

	– Айнам-ау, Кəдір биді білмеуші ме едің? Естімеп пе едің? Сен – Сарғалдақтан, біз Сарыдан тараймыз. Біздің анамыздың аты Аққыз. Сол қасиетіңнен айналайын анадан туатын Жауғаштының бір баласы Кəдір, – деп аз кідірген Қарекең, – ол бүгінгідей омырауына сылдырмағын тағып алып, мылтығын шошаңдатып, жер тепкілеп, шəңк-шəңк үрегеш иттей шақылдақтардың закүн-закүн деп билік құрған заманы емес, ақыл, əділдік үстемдік құрған дəуір. Адамның санасын ақыл төрелігі билеген уақыт ол. Айнам, қай күнде де ақыл, білім ғана көзді шындыққа жеткізіп, қиянатқа, озбырлыққа, зұлымдыққа жол бермеген. Оның тамыры əділдікте жатады. Адал сөз қашанда өмірдің шындығын, ақиқаттығын туғызады, ал ақиқат білім мен ақылдан туатын зеректік, – деген ол, – Кəдірдің мына бір билігін айтайын, – деп əңгімелеп кетті.

	Бұл əңгіме Теректі əулиеге бет алған жол үстінде жалғасып келеді. Күн тамылжыған ыстық. Түйеге жегілген ескі арбаның дөңгелегі шиқылдап, бір жағынан осындай жегіндіден əбден шығынған ба, өркеші бір жағына жығылған боз інген бақырып, əңгімені шала естіп келем. Əйтеуір басқалар сөзін естісін дей ме, Бейсекең дауысын көтере сөйлейді.

	– Ол түлкі деген аңның аз кезі ме, əлде айласы көп аң кез келгеннің қолына түсе қоймай ма, – деп бота көзін кеңірек ашқан Қарекең, – мезгіл қыс айы болса керек. Ауыл сыртында мал жайып жүрген кісінің қасына таяу қуып келіп біреу қызыл алтайы түлкіні соғып алады. Аң қызығы деген тамаша ғой. Мал баққан кісі де тұра шауып жетеді. Келсе, өрттей қып-қызыл түлкіні əлгі жігіт қанжығасына байлап аттанғалы жатыпты.

	– Аң басы көбейсін! Оу, ата жолы, олжа! – депті келгені.





– Айтсын, – деген түлкіні соғушы ондай олжасын қайдан байлай қойсын, əсілі қимаған болуы керек, жүре беріпті. Мынау да тегін кісі болмауы керек. Жəне мұны адамсынбай, ата-баба салтындағы түз тағысын олжа ретінде байлау деген дəстүрді бұзғанына ренішті ойда оның шаужайына жармасыпты кеп. Анау жүре түсіп:

	– Ей, сенің не ақың бар менде? Түлкіні соққан мен. Сенің не қатысың бар. Аулақ! – деп дауыс көтереді. Сонда жағасына жармасқан кісі:

	– Түлкі менікі, – дейді.

	– Қалай сенікі болады? Далаға жайылымға жіберген түлкің бе еді? – деп қарсы шығады.

	– Ей, азамат, бұл түлкіні күшік күнінен бағып келем. Сенбесең жүр, мен оның ініне, қыс қыстайтын үйіне дейін көрсетейін. Жүні жетілсін, өссін деп жүргенімде сен келіп соғып алып кетіп барасың. Түлкімді бер, – дейді.

	– Соқпа бос сөзді! Мен мұны қанша жерден қуып келдім. Сенің ауылың қайда, түлкі жорытқан жер қайда! Аулақ! Сен қызықты екен деп атымды зорықтыра жаздап, күшпен соққан түлкімді бере алмаймын, – деп, ақыры дауласып өзара бітімге келе алмаған екеуі Кəдір биге келеді. Əулие би екеуін тыңдап алып, мына билікті айтыпты:

	– Егер түлкі ұрғашы болса, мына түлкіні жетілсін, жүні де өссін деп сыртынан інін бағып жүруші едім деген жігітке тиесілі болсын. Өйткені ұрғашы түлкі ін бағады. Ол отбасындағы қазан-ошақ баққан əйел сияқты, ошағынан ұзамайды. Егер түлкі еркек болса, атын зорықтырып қуып соққан жігіттікі. Олай болатыны аңның арланы қашанда түзге көп жортады. Бала-шағасын асырау үшін ер адам көбіне сырт жұмысты атқармай ма? Отбасында отырмас болар, – депті. Сөйтіп, түлкі ұрғашы боп шығып, ін күзеткенге бұйырған екен. Ойлашы, ақылды билік емес пе? Атамыз Кəдір би осындай тапқыр кісі болған екен. Қай дəуірде де ақыл жеңеді деп еді Қарекең жарықтық, – деп əңгімесін аяқтаған ол: – Міне, əулиеге де кеп қалдық, – деп арбадан түсті.

	– Мына ойдағы қорым саңырық Өтенікі, – деген оның сөзін:

	– Əке, қайда келдік? Тас қой мынау үйілген, – деп Ислам арбадан жүгіре түсіп қырға шығып бара жатты.

	– Тоқта! Жығыласың. Əулие басында жүгірмес болар, – деп Əбиза апам да, басқалар да бəйек бола қалды.

	Ауыздары жыбырлап іштерінен жалбарына ма, əлде дұға оқып келе ме, жан-жағына жаутақ-жаутақ бірдеңеден сескеніп жасқанғандай қына басқан, үстіне ойдым-ойдым үркіп тобылғы, жусан, сирек боз, селеу өскен биікке қарап тас шатқалды қуалап көтеріліп келеміз. Бақайымды тас қағып, судай боп қан ақса да, көптен қалмай тас жайнамазды көруге едəуір биіктеп кетіппіз. Төбенің басына шыға бере: – Міне, əулиенің тастан ойып қазылған құдығы. Қараңыздаршы, құдайдың құдіреті күшті емес пе? Шимандай жіксіз сом жаратылысты тау үстіндегі тасты ойып тереңдігі кісі бойы, қол ұсыным дейтін құдық қазылған. Суы да қандай мөп-мөлдір таза! Басына өскен жыңғылдың өзінде қанша қасиет бар, – деп Бейсекең құдық жайында əңгімеледі. Бəрі құдықтың басына тоқтады. Расы, осынша биік төбедегі тасты ойып қазылған құдық екен.

	– Осы құдықтан Əзірет Əлінің дүлділі су ішкен, баһадүрдің өзі дəрет алып жуынған. Құдіреттің күшімен Əзірет Əлінің құрметіне тəңірдің өзі қазған құдық бұл, – деді тағы Бейсек.

	– Жарықтық-ай, ə? – деген Əбиза апам, – əлгі тас жайнамазы қайда? – деді.

	– Қазір, – деп, құдықтан қол созып алақанымен су алып, беті-аузын шайған бастаушы қалтасынан тиын ақша алып шолп еткізіп құдыққа тастап жіберді де, дес орамалының шетінен жыртып алып, жыңғылға ақтық байлады. Басқалар да көргендерін істеп жатыр. Еңкейіп құдық түбіне қарасам, баданадай-баданадай боп төгілген күміс пе, түбі жалтырап жатыр.

	– Аға, құдықтың түбіндегі ағарып жатқан не? – деп сұрай қалдым.

	– Ол ақша ғой. Халықтың əулиеге тастаған садақасы, – деді біреуі.

	– Не сондай-ақ, əулие де халықтан садақа ала ма? – деп қойып қалды еркелеу Ислам.

	– Күнім-ау, өйдеме. Əулиені құрметтеген, оған тəуеп еткен кісі желеп-жебеп жатсын деп қайыр-садақа тастайды, – деп апам түсіндірген болды.

	– Сонда да, – деп бала болар емес.

	– Енді қараңыздар, – қасындағылардың назарын аударған Бейсек, – мына жерде дүлдүл тұрған. Тасқа түскен ізін көріңіздер, – деп, батпақта жүргендей баттиып-баттиып көк тасқа шашасына дейін айқын түскен ат тұяғы ізін көрсетті де:

	– Ал тас жайнамаз дегеніміз мынау, – деп бір төбенің осынша үстін сегіз қанат үйдің төріндей боп алып жатқан алаңды сілтеді. – Қараңыздар, міне, сəждеге тиген маңдай, міне, намазға жығылған кезде екі тізе, қос алақан тигенде қара тас та еріп, сол қалпы мөрдей өшпей мəңгілікке қалған із. – Бəрі тəуеп етіп, ұзақ-ұзақ, қайта-қайта дұға оқып асықпай мінажат етіп, емін-еркін отырып қалды. Ислам үлкендердің мына өзіне жұмбақ түсініксіз отырыстарынан іші пысты ма:

	– Əке, тұрайықшы, əне бір адам келеді, – дегеніне елеңдей қарасқан үлкендерге: – Ассалаумағалайком! – деп биікке көтерілген ентігін зорға басып кеп сəлемдесті ол. Бəрі апыр-жұпыр қол беріп, қол алысып кетті.

	– Уай, төрем-ау, жерден шықтың ба, көктен түстің бе? – деп қалды ағам.

	– Əне, Суық бұлақтың басына осы жаңа бір əзірде əкеліп қондырып кетті. Жаппамызды тіге салып, өздеріңді көріп, əулиеге келіп жүрген кім екен деп келгенім, – деді ол. Сөйткенше етектегі арбада қалған ақ серкенің маңыраған дауысы да естілді. Төре құлағын тосты. Өздері ойнай ма, əзілі ме:

	– Əне, төреден бата тілеген əулиенің серкесі де маңырады. Тұрайық, намазды сонда оқимыз, – деді Жүндібай нағашым. Бəрі тұрған. Биіктен ойға түсе бергені сол, тағы бір атты көрінді. Таудан түсіп, етектегі арбаға жеткенше атты да кеп қалды.

	– Ой, мынау Оспан ғой. Өзіміздің Кəрі шалдың ақсақалы ендігі, бұл қайдан жүр? – деп ағам оны сонадай жерден-ақ танып жатыр.

	– Құдай жарылқап жолымыз болады екен, – деді сəлем беріп, аттан домалай асығыс түсіп жатқан Оспанға екі қолын ұсынған Жүндібай. – Ноқта ағасы Кебек əженің баласымен – мына ақ сүйек төремен əулиенің басында кездесеміз деген үш ұйықтасақ ойда бар ма?

	– Тамаша болды-ау мынау, – деп Бейсек те, Төре де қауқалақтап жатыр.

	Оспан сүйекті келген ірі денесіне шарадай басты да құдай лайықтап жаратқан кісі екен. Жай сөйлейтін, əр сөзіне мəн беретін кісі тəрізді.

	– Иə, жолдарың болсын! – деп бірден ашық сөзге шақырды ол.

	– Əлей болсын, аға! – деп Ислам ойда-жоқта көргенділік көрсеткені оған.

	– Көп жаса! Міне, көргенділік! Əй, екі жібектің ортасынан жіп шықпас деген осы-ау, ə? Жарықтық қос Қарекеңнің ұрпағы, – деп кеңк-кеңк даланы жаңғырта күлді. Бəрі мəз. Бұларды қоштағандай ақ серке тағы маңырады.

	– Күн түс боп қалды. Мына малды əулиеге шалмаймыз ба? деді апам.

	– Иə, мезгілі болды, – деді Жүкең.

	– Төренікіне тарттық онда, – деді ағам.

	Ақсерке о дүниеге аттанып, бір жапырақ еті қалмастан жілігі қазанда қайнап жатыр. Үйде əңгіме қызған. Əзірет Əлі, Рүстем батыр дей ме – талай əңгіме төркіндеп жиен құрық алып кетті. Бəрі сөзшең. Ортаға алатыны Төре. Атын өздері атап, бірде Ахмет деп, бірде Төре деп əйтеуір қолпаштауы көп. Аса қадірлі кісі екен. Ол кісі де сөзден қала соғатын сөзуар, уəзшіл, əзілқой екен. Бой бермей, не айтса да бəріне жауап табады. Сол:

	– Байқаңдар, мен əулиенің басына бекер кеп қонғам жоқ. Бұл қазақ атамның жаны қысылған шағында басына келіп түнеп, жебеп, желей гөр деп жалбарынатын бата алатын жері. Иығында Ұлытау. Көзі ұшында – пəтуа биігі – Түркістан, Ордабасы, – деп ұзаққа сілтеп кетеді.

	– Төре ұзама! Төркініңді білеміз, – деп Оспан оны тұсаулағысы бар. Ол көнер емес, ұзаққа сілтейді.

	– Е, – деді қиралау көзін кең ашып, – ұзамасам ұзамай-ақ қояйын. Ал, бірақ бабаң десем де болады, Барлыбайға сол сегіз қырлы бесаспап кісіге ел басқару, мəмлегер болу, берісі хан, батыр болу сияқты ұлы қасиеттерді дарытқан мен емеспін бе?

	– Ой, не деп кетті мынау? – Оспанның көзі шарасынан шығардай шатынап, – Сасық иісі шыққан маңғұл Таянхан бабамның тұсында кім едің, ə? – деп орнынан қозғалақтап кетті.

	– Сабыр! Сабыр! Екі қошқарды əулиенің басында сүзістіріп алармыз, – деп Бейсек лекіте күлді.

	– Қара мұның заңғар бола қалуын! Мынаны-ай, өзіңнің менімен белдесер қуатың бар ма? Шық бері, ышқыр жыртысайық, – деді Төре, – бірақ əлі де Оспандығым бар.

	– Əй, сен... – деп кіжінген боп, – əттең, мына жердің əулие басқан топырақ болып отырғаны, əйтпесе ме?

	– Қойдым, арқаң бар еді. Мен-ақ жеңілейін. Бұл – Барлыбай бастаған батырлар туған киелі жер ғой, – деп Ахмет төре атанған кісі, ойына бірдеңе түскендей, күлдіреуіші тозған шаңырағына қарап. – Апырай, сол дəуірдің адамдары шетінен көріпкел, əулие болған-ау, – деп тастады.

	– Сөз бар ма?! Барлыбайдың əкесі Тауасар он кісіге ат бермейтін өте қарулы, қатарында түйе балуан атанған кісі екен, – деп сөзді Оспан іліп əкетті. Бүкіл өмірі ол замандағы бабалар ат үстінде, иығында сойылы, қарында садағы болған той. Сол бабамызды дүниеге келтірген анамыз да олқы болмаса керек. Түс көріпті. Түсінде əбден жарап, тиісерге қара таппай, аузынан ақ көбігі бұрқырап, құтырған бура лөк қуып береді. Қашады кеп. Алты қырды алты-ақ аттаймын деп күшіне сенген ашулы тажал боп төнген кекті жануар қойсын ба, басқан жері ойылып кетердей боп жаяу əйелдің үстіне төніп кеп қалады. Əйел құлап түседі. Сол кезде жан дауысы шығып, қатты айқайлап жіберсе керек. Ашулы бура да үстіне шөге түспек болып, əрі ақ шумақ көбігі төгілген аузын қарпып түсуге аша береді. – Сонда, – депті əйел, аузымнан бір жылан ысқырып атып шыққаны. Шыға салысымен көзді ашып-жұмғанша алыптай өсіп, бураның мойнына оралып, енді болмаса мені төсіне басып жаншып өлтіргелі төнген жыртқышты буындырып құлатты. Шошып ояндым. Жан дауысымды естіген енем: «Балам-ай, түнде қатты қорықтың-ау», – деді. Таң намазын оқып болып орнынан тұрып жатып, мен көргенімді айттым. Сонда анам жарықтық: «Жақсы түс екен. Түсінде бура қуса, ол – дұшпан. Ал ол сені өлтірмек болып ұмтылғанда аузыңнан жылан шығып, ол көз алдында айдаһар болып өсіп, əлгі қара дүлей пəлені буындырып өлтірсе, батыр ұл туады екенсің. Сенің аузыңнан шыққан болашақ ерен батыр, перзентің ғой», – деп жорыды. Көп кешікпей жүкті болдым. Бірақ жерігім де қатты болды. Не жесем де, ішсем де аузыма татымай, қара судай дəмсіз, нəрсіз бола берді. Есі-дертім ерімнің астындағы қара көк тұлпардың жүрегіне ауады да тұрады. Оны мал иесіне айтуға батылым жетпейді. Өзім жүдеп, күн сайын əлсіреп бара жаттым.

	Бір күні енем жарықтық «келін» деп қасына шақырды да:

	«Сен не, мұнша жүдеп кеткенің? Не бір жерің ауыра ма?» – деп сұрады. Ұялсам да жағдайымды айттым. Анам ойланып қалды. Баласының астындағы ер қанаты дейтін жалғыз атын пышаққа қайдан қисын. Жəне жаугершілік біреуді-біреу аямайтын, олжалап кететін заманда ер адамның отбасында жаяу отырғаны өліммен тең кез ол.

	Тағы да бір күні енем қасына баласын да, мені де шақырып:

	– Құдай бергелі тұр, балам. Келінімнің аяғы ауыр. Маңдайын күн сүйген ұл туады бұ келін. Ұлың еліңнің қорғаны, ата-бабаңның атын шығаратын бес қаруы беліндегі батыр, айтулы ер болады. Менің тілімді ал. Ана көк тұлпарды сой! Балаң да тұлпардай жүйрік, төзімді болсын, жүрегін асып бер келінге, – деді.

	Əке айтса, шеше айтса – сөз жерде қалған ба о заманда. Лəм деп аузын ашпаған ерім көк тұлпарды сойып-ақ тастады. Жерігім қанды. Барлыбайым өмірге солай келіп еді, – деп əңгімелейді екен анамыз, – деп Оспан мақтанған кісіше көтеріле аяқтады сөзін.

	– Иə, менің де əжем бураның миына жерік болған. Одан біз бура боп кеттік пе? – деп қалды мына əңгімені шешесінің қасында етпеттей жатып тыңдап отырған Ислам. Бəрі дуылдаса күлді.

	– Мынау не дейді, ей, атаң Қара олқы болған жоқ қатарында, батырлығы да болған. Сен де ешкімнен кем болмассың, – деп Ахмет төре оны арқадан қақты. Екі қараның ортасынан шыққан батыр, – деді. – Е, ол бір өткен заман ғой. Расында, анасы түсінде көргендей Барлыбай батыр болған кісі ме? – деді Жүндібай.

	– Болғанда қандай. Ол жоңғар қалмақтарының бағы тасып, беті қайтпай қатар отырған елге зорлық, əсіресе қазаққа шапқыншылық жасап тұрған дəуірі екен. Бұл «Ақтабан шұбырынды, Алқакөл сұламаны» естіген жоқ па едің? Барлыбай сол кездің, қазақтың елдік тағдыры шешілетін заманының батыры. Ал мына сөз болатын жəйт одан сəл ертерек болыпты. Найман, Қоңырат, Кіші жүздің Əлім, Шөмекей руларының да ауылы аралас, қойы қоралас іргесі сөгілмеген кезі болса керек. Жаудың қанша қолмен келгенін кім білсін, аталған елдің бар малын сыпырып айдап кетеді Қазақ руларының бас көтерер, аузында дуасы бар Əлімнің Төртқара тармағынан шыққан Басықара, Көбек билер жан-жағына хабар беріп, жаудың соңына түседі.

	Қазақ қолы да оңай олжа іздеп, өзі тиіскен жауды ұзатпай, Шу өзені бойында қуып жетеді. Көбіне жолы болып бейбіт елді шауып, малын олжалап дəніккен жауды астына сүліктей қара арғымақ мінген Жоржы есімді қалмақ батыры бастап келген екен. Əбден мейманасы тасып, беті қайтпай, айтқаны да, ойлағаны да болып жүрген ол қазақтардың алдынан еліре шауып шығып, «Жекпе-жек! Жекпе-жек!» – деп атойын салады. Қазақтар жағы мұндайды күтпеген бе, ошарылып, бірден киіп кете алмай тоқырап, аңтарылып қалыпты. Осыны күткендей, дауысы жер жарған Жоржы: «Жекпе-жек! Жекпе-жек! Батырың бар ма, шық бері! Жүрегі түкті батыр жүретін жер бұл! Батыры жоқ елге теңдік жоқ. Теңдігі жоқ жерде елдік жоқ! Қайт! Қайт!» – деп айқай салады.

	Осы кезде жас жігіт Барлыбай топты жарып: «Батырсыз ел болмайды, таусыз жер болмайды. Келсең – кел! Келсең – кел! Сені ажал қуып келді, мені намыс, ел кегі қуып келді. «Қаптағай! Қаптағай!» – деп күндей күркіреп атыла шығады.

	Сүліктей қара арғымақтың сауырына қамшы салып, Жоржы да ұмтылады. Екі батыр шақ-шұқ сойыл ма, найза ма, қарсы сілтесіп, аяспай айқасып кетеді. Бірі – тау, бірі – төбе. Өлім мен өмір көздеріне қан толып даланың шаңын құйындай көтеріп, бетпе-бет асыр салады. – Мə, ажал жұтсын сені! – деп, қан көрген бұқадай өкіре айқайлап, қара арғымағын аспанға секірте ойнақтатқан, бар екпінімен кеп соғып өткен Жорждың қақ сойылын қысқалау дойырмен қаға қарсы ұмтылған Барлыбай онымен бетпе-бет тіресе қалады. Батырлыққа жылдамдық, тапқыр кимылды серік еткен баба жауын қас қағымда алдаспанын суырып орып өтіпті. Қаны орқырай төгілген жау ат үстінде теңселіп ауытқып қалған сəтте қара арғымақты жетелей тартып, Басықара мен Көбек бидің алдына келіп:

	– О, билер, міне, қас дұшпан ажал айдаған жанын да өздеріңізге тапсырсын деп əкелдім алдарыңызға, – деп қара арғымақтың шылбырын лақтырыпты. Басшысы өлген жау туы жығылып, тұра қашыпты.

	– Осы жерде емес пе, – деп манадан сөзге араласқысы кеп тыпыршып отырған Ахмет төре, – Кіші жүз атамыздың дуалы ауыз Басықара, Көбек билері: «О құдай, ұл бергеніңе тəуба! Халқымның таусылмас бақытын, қазағымның арын бер еріме! Алаштың туын мəңгі көгіне көтер. Атақ та, бақ та, дəулет те, қазағымның жерінде, Барлыбай сынды ерлерім де мəңгі қалсын! Халықтан – бірлік, азаматтан ірілік кетпесін!» – деп Сарыарқаны күңірентіп бата беретіні.

	– Дөп бастың, төре! Ол кездегі қазақ атаңның баласы бір ауыздан – сөз, бір жеңнен – қол, бір жағадан бас шығарған. «Елдік атасы – бірлік» деген ұғым олардың көгіндегі туы, жан азығы болған, – деп аяқтады сөзін Оспан.

	– Осы Барлыекемді Қарадан шығып хан болды деген не сөз, – деп ағам да бір сауалдың шетін шығарды.

	– Ол рас. Қатарынан озғандығы да шығар, бірақ өте адал, əділ, халық қамқоры болған деседі о кісіні. – Төре қайта кірісті сөзге: – Оны атақты сегіз сері Баһрам ұлының мына өлеңінен де білеміз.



	«Өтіпті бізден бұрын ер Барлыбай,

	Алашқа аты шыққан Алатаудай.

	Найман, Қоңырат, Шөмекей Барлыбайды

	Ақ киізге көтеріп хан сайлаған,

	Басқаға болмайық деп құл мен малай

	Жылында мың жеті жүз сексен бірдің»,



	- деген емес пе?

	Бұл Абылайдың дүниеден өткен жылы. Халықтың орны толмас сүйікті басшысын азалаған, атақты елбасы өмірден кеткен, енді не болар екен деп төңірегіне уайыммен қараған шағы.

	Міне, осы бір алакөңіл кезеңде о шеті мен бұ шеті алты айлық жол қазақ жерінің бірлігіне селкеу, жарықшақ түспес үшін де, жер-жерде осындай білікті беделді батыр-билердің, елге қадірлі кісілердің төңірегіне топталу болған. Барлыбай батырдың хан аталуы да осы кез. Жарықтық Барлыбай өмірі алыстан жеті қырдан естілген, жанды əсем ырғағымен тербеген асқақ əн сияқты. Аса мазмұнды өнегелі өмір ғой. Əттең, ол кісінің өмірбаяны, жасаған ерлігі, шешендігі, қиыннан жол тапқан əділ қазылығы туралы тек аңыз ғана жетті бізге. Өзі «өз өмірімде он бір рет жекпе-жекке шықтым» депті.

	– О, Ақа, неге олай дейсіз? Нақты бізге жеткен дерек те аз емес. – Оспан үлкендеу көзін кеңірек ашып шаншыла қарады. – Мəселен, ол кісінің елшілік қызметі, Қытай еліне сан рет Абылай жіберген мəмлегерлер құрамында болуы жай сөз емес. Қытай сияқты алып мемлекеттің билеушісіне қазақ елі атынан сөз сөйлеу, елдің тағдырына байланысты мəселе шешу оңай шаруа ма! Жəне Абылай ондай елмен қарым-қатынасты реттеу ісін анау-мынау адамдарға тапсыра салған да емес.

	– Дұрыс айтасың. Солардың рухы ма, қазір бүкіл сахара қазақ даласы, мына əулие басы, тау сөйлеп кеткендей маған. Тіпті Шəді төренің:



	«Шапырашты Наурызбай бар бір дүрісі,

	Найманнан Барлыбай бар екіншісі.

	Елшіге Кіші жүзден қосылды кеп,

	Тамадан Есет батыр деген кісі»,



	- дегені де ойға оралады. Бұған не айтамыз? Өз дəуірінің шындығы бұл, – деп, өз сөзіне өзі разы болғандай, шоқтығын көтеріп Ахмет төре күліп алды.

	– Өз əкемнің Барлыбай хан айтқан екен деп отыратын мына сөздері ше? «Ел билегің келсе, ойлы бол, бай болғың келсе, қойлы бол. Үнемі тасып жататын сай жоқ, дəулеті таусылмайтын бай жоқ. Жауға шапсаң ұрандап шап, рухың қозады, ұрансыз ел бордай тозады. Ел құдіреті бірлікте» сияқты мағыналы нақыл да қалған ғой, – деді ағам.

	– Жарықтық бойына Алла тағала неше түрлі қасиет, батырлық, адалдық, шешендік, мəмлегерлік ел басқару сияқты толып жатқан ерекшелік берген екен-ау, – деп Жүндібай нағашым да өз ойын айтып қалды.

	– Ерекше жаратылысты адам ғой, – деп Ахмет төре атанған кісі.

	– Уай, сендер, сол ұлы бабаларың туған, өмір сүрген, өздері қызғыштай жанымен де, тəнімен де қорғап өткен жерде не барын білесіңдер ме? Ұлы тарих, ұлы дерек осында, жүріңдер, мен сендерге кереметті көрсетейін, – деп орнынан тұрды. Бəрі өре түрегелген.

	– Дала пісіп тұр, – сөйлей шықты үйден Ахмет төре. – Алдымен мына Суық бұлақты, сосын Талды бұлақты бір шолып алыңдар. Биік басынан, əулие төбе – Теректі əулие атанған, ақ шұбар тастан қолмен қашап соғылғандай еңселі төбенің төсінен құлап аққан қос бұлақ жанат ішіктің айқара ашылған өңіріндей болып жазыла қалған. Ұйысқан, белден келетін көк шалғын, балдыры мен изені, иісі кеңсірікті ашытқан үкідей үлбіреген жусаны ақ, қызыл, көк, сары, жасылы аралас гүлі бойлап өскен көк балғын терек пен тал, жыңғыл ма, бүлдіргені қып-қызыл боп езіліп, үзіліп, басқан аяғыңды бояған ғажап дала!

	Жер бетіндегі көбелек атаулы, мен бұған дейін көрмеген əнші құстардың неше түрі осы бір кілемдей түрленген жерді мекендеп, өңеші үзілердей сан нақышты əніне басып жатыр.

	Ағаштан – ағашқа, бұтақтан – бұтаққа ұшып-қонып бірінен-бірі үнін асыра бұрын адам баласы естімеген тың, соны əнмен байтақ өңірдің əсемдігін жарыса жырлап кеткен.

	– Əлгіде есімдерін құрметпен атаған ата-бабаларың шыбын жанын шүберекке түйіп, жаудан қорып, сақтап қалған жердің ауасын жұтыңдаршы! Иісі қандай? Қулық биенің сүтінен ашыған саумалдай емес пе? Жұпарың мұның қасында түк емес! – Ахмет төре қайта көсілді.

	– Енді төмен, мына қос бұлақ құлдырап ағып өтетін, сонау Мұзбелге, анда Уыттың жалына, Борсеңгірге қараңдар! Мен не көріп тұрмын, соны сендер де көріңдер. Салқар қош, бірінен-бірі озған, сəулетімен дүниені өзіне қызықтырған əлем, əне! Мыңғырған мал – топ-топ жылқы үйірі, шəуіттеп айдаған отар-отар қой, ырду-дырду, ұбақ-шұбақ бүкіл осынау байтақ далаға сыймай шалқып келеді. Əне, əне! – Ахмет төре есімді кісі маған түрегеп тұрып сөйлеп, ұйықтап, түс көріп тұрған кісідей боп кетті.

	– Жағалай көп құдық-құдыққа қонып, жасау теңдерін шешіп, үй тігіп, шаңырақ көтерген ел. Қараңдаршы, бірнеше жігіт, қыздар тіпті ат үстінде сегіз қанат ақ үзікті үйдің уығын шаншып жатыр. Сəукелесі жалт-жұлт күнге шағылысып, шолпысы сылдырап, қыпша белі үзілердей майысқан сұлу қыз-келіншектердің сықылық атқан күлкісі де естіледі.

	Мына тұста тайға мініп жарысып кеп жаңа жұрттың шалғынына аунаған балалар. Бүкіл көкжиегін сағым сүйген атырап мыңғырған малға сыймай, ыңырсып кетті...

	– Иə. – Ол өзіне енді келгендей. – Мен бəрін көз алдыма қайта тірілттім. Өткен өмір ол. Бұдан бірнеше ондаған жыл бұрын болған көрініс. Содан бүгін не қалды? – Басқалар үнсіз. Таңдайы тақылдап біз келгелі жағы бір тынбаған ол. – Сендер қалдыңдар, мен қалдым. Ал, енді былай көз салыңдар, – қолтығын көтеріп, қолын созды. – Айтпақшы, жаңа мен көздеріңше бір кесе сүт, осы жерден тағы мына зəмзəм суы тасыған, көмейі бүлкілдеген бұлақтан бір кесе мұздай су іштім. Əлгі атыраптан, бір өтірігі жоқ, көргенімдей, нақпа-нақ əлгі ішкенімді қайтып төгейін. Бірақ байқаңдар, сүт пен су араласпай шығады, – деді де басын шұлғып: – Қайт-қайт! – деп аузын аша берді. – О, тəңірім, суы – су, сүті – сүт қалпы аузынан жерге қайта төгілді. Бізге көрсету үшін кеңірдегіндегі қалталарына бөлек-бөлек құйып алған тəрізді.

	– Əй, сен бүйтпесең Ахмет төре, көз байлағыш төре атанбас едің-ау! Мұндай да өнерің бар ма еді, – деп таң-тамаша қалған Оспан да, басқалар да күлді. Ислам кекештеніп:

	– А-а-ата, мен үйден сүт əкелейін, осыны маған да үйретші, деп жалынды.

	– Күнім-ау, оны бұ кісі өзі ғана істейді. Басқаның қолынан келмейді, – деп Əбиза апам баласын əрең көндірді.

	– Көрдіңдер ғой, мен мына тіршілігімде осы көргендеріңдей əлгі айтылған əңгімедегі көріністі бастан кештім. Ал, енді былай қараңдар, соноу мұнартқан – Қарасу. Бергі жағында Сектас, Тасқұйы, Шошала, Қақпақтас, одан əрі Жартас, Қойыс. Осы жерге ер қаншама жылдар мал тұяғы тимей, əбден пісіп, кемеліне келіп, сүрленген семіз шұжықтай боп тұр. Қазаныңды ас та, қайнатып жей бер. Мұрнын ұстап уқалап: – Жарықтықтың иісі, – деп, ілгері аяңдады. Қолында алақандай ескі тоқымның шетінен кесіп алған киізі бар. Əулие төбенің үстіне шығып, үй орнындай жалпақ тасқа келіп, малдасын құрып отырды да:

	– Мына кереметті көріңдер енді. Бұл үшін бəрің ата-бабаға қарыздар боласыңдар. Олар қалдырған баға жетпес асыл мұра осы! – Қолындағы киізге сіңіріп алған ба, əйтеуір, манағы ақсеркенің майына салған киізбен қақпақтастың бетін ысып-ысып жіберді:

	– О, құдірет! Май жаққансың ба? Қына басқан тас айнадай жалтырап шыға келді. Беті қаптаған сурет! Тау теке, ешкі, қой, түйе, сиыр ма, кейбірі біз көрмеген жануарлар таңбалары. Бəдіздер. Қысы қатал, жазы ыстық, жауын-шашын өтінде ғасырларды басынан өткерген суреттер өше бастағандай.

	Осы ғой адам өмірі – мына біздің өміріміз. Ата-бабалар бұл суретті бекерге салған жоқ. Ғибрат алсын, – деп қалдырған. Өз өнеріне тəнті еткен. Сонымен бірге туған жеріне, ата-мекеніне сен де ізіңді қалдыр деп тұр! Ал біз мұраға не қалдырар екеміз? Ол кенет ойына бірдеңе түскендей. – Расында біздің ата-бабаларымыз қызық қой. Бірі осындай тасқа қашап, не айтқанымды өзің шеш, еткен əрекетін өмірін үлгі етеді. Соның бəрінде бір ғажабы еліңе еңбек ет деген ұлы мұрат жатады, – деді де. – Мұндай көне дүние сырын көкірегіне тоқығандар, əрине, қазір аз, – деді. – Неге, ғұлама ғалымдар бар емес пе? Солар ашқан бабалар өмірі құпиясы қаншама! Соның көбінің əңгіме арқауы тамыры батырлықта, мына тас суреттегі көріністерде сақталған. Ал біздің өз еліміз тарихында, негізі қазақ тарихында көп орын алатыны батырлық қой.

	Алаштың ала туын алып алдыма түс, артыңа ерген аламанның бірімін. Қылша мойыным талша қиылып, түскен жерде құным жоқ. Желіккен жауды, жерімді арам тұяғымен басқанды құртқанша менде тыным жоқ! – деген ер жүрек халықтың ұрпағы емеспіз бе? – деп аяқтады Ахмет төренің ойын Оспан. Əлі де бірдеңе айтатын кісідей мұрты жыбырлап, ала көзіне бүкіл атырапты сыйғызардай боп қолды-аяққа тұрмай, аузы да дамыл көрмеген Ахмет төреден көз ала алмай қалдым. Не сиқыры бар. Аузын ашса тарихтың, өткен заманның керегесін керіп, шаңырағын көтереді. Ата-баба басып өткен топырақтан соны, өзінен басқа білмейтін дерек табады. Əулие төбенің басында тұрып талай жерді шолып, талай елді көшіріп-қондырды, мыңғыртып малын айдатты. Міне, ол тағы қозғалақтап:

	– Жатқан топырағың торқа болғыр сол хан Барлыбай да өмірден өтті-ау. – Өзі сол кісінің намазына қатысқалы тұрған кісіше сөйлеп кетті де. – Жарықтық дүниеден өткенде əлгі Жауғаштыдан шыққан атақты төкпе ақын-жырау Жанкісі Бөрібай баласы жеңгесі Таңшолпанға:



	– Уа, Таңшолпан,

	Отырмысың қайғырып

	Адамнан туған Қабыланға!

	Бет қаратпай дұшпанын,

	Бір келіп кеткен жалғанға!

	Егіліп босқа шаршама,

	Ортақ бұл қайғы баршаға.

	Халық үшін туып ед,

	Қайғы емес түскен аршаға,

	Елін топтап басқарып,

	Əділ болды ол баршаға!

	Кешегі өткен Барлыекем,

	Енді қайтып келмейді,

	Опасы жоқ жалғанға.

	Ақылмен тоқтап ойға сал,

	Басшысынан айырылып,

	Жетім болып қалғанға.

	Қоңырат, Найман Кіші жүз,

	Бір көруге енді арманда.

	Риза болып сабыр ет,

	Сексеннен асқан жасында

	Иесі келіп алғанға!



	- деп жұбату көңіл айтқан.

	Ахмет төре бұлбұл боп сайрап, өлең жолдарын төгіп-төгіп өтті.

	– Ой, заңғарым-ай, сен өзің бабыңда екенсің-ау! Сенің ащы теріңді алып бəйгеге қосар ма еді, – деп ағам қатты разы боп қалды.

	– Ондайды айтпа! Жоғалтып аламыз мұны. Ақ сүйек, мына қара халықты дəуірлер бойы билеп хандық құрған Шыңғыс маңғұлдың, Жошы ханның, Абылай ханның бүгінгі тірі тұяғы деп мұны НКВД ұстап əкетеді. Жасыр мұны. Анда-санда оңашада сайратып, мына тасқа басылған суреттей бетін көріп, пəтипонша сөйлетіп, мауқымызды басайық. Қалтақтап аузынан суы мен сүтін ағызып жүре тұрсын. Бұл керек, – деп Оспан оны бір қағытып өтті.

	– Сен де қорықпайтыннан қорқасың. Мені хандығын қалпына келтіремін деп ормандай орыспен он жыл айқасқан Кенесары көремісің. Ондай қауіп жоқ, – деп төре де беріспеген болды.

	– Кім біледі, əлгідей құйма құлақ, сөз сарайы, кеудесіне асыл сөз жинаған деп ішіңді ақтарып, ана дүниенің үгітшісі деп сорыңды қайнатпасына кім кепіл. Сөйтіп, жаңа өзің айтқан өлеңдегідей «Басшысынан айырылып жетім болып қалмасақ, – деп күліп еді.

	– Саспа! Мен көптің ішінде емес, осындай далада, тау басында, оңашада ғана сайраймын, – деді төре.

	– Əй, төрем-ай, бұлбұлсың-ау! Сендегі өнерді, қазынаны мына балалар қалай алады, – деген ағама:

	– Күзеубай мен Бұлдыбайдан алсын. Көп байлық, өткен тарих соларда жатыр, – деп тоқтады да, – Барлыбай ата да орнынан бір аунап түскен шығар бүгін. Мүмкін, мұсылманның батырлық бастауы Əзірет Əлімен кездесіп, біздің сөзімізді тыңдап жатыр ма?

	Бəрі оның бетіне таңдана қарады. Бал ашып тұр ма?!

	– Əй, – деді өзара анайы сөйлейтін Оспан Ахмет төреге:

	– Сен Бағаналы Төлек, оның баласы Сандыбай, одан туған Ерден батырлар туралы ең болмаса ескеріп, есімдерін де атамадың-ау.

	– Е, оны сен айт. Сен не, жоғалған екі-үш байталыңды іздеп соноу Жезқазғаннан осынша жерге елім-телімің шығып келген- де, сондай ұлы əруақтар туралы білетініңді айтып беруге шамаң келмей ме? Əйтпесе...

	– Əй, əй, сен адаспа! Біз қазақ деген ежелден ұлыққа бас иген, төре сөйлесін деп отырмыз.

	Тегі бізді ата-баба өмірінен бейхабар санама. Мүмкін, жоғалған байталымды емес, сені, сендегі қоймада көмілген көне заманнан тығулы жатқан қазынамды алуға келген шығармын, – деп Оспан да берілмей кетті.

	– Бос сөзді қой. Ол қазынаны іздесең, менің қасымда жат. Бірігіп қазайық. Сенде күш бар, менде тіс бар, – деп Төре орнынан тұрды.

	– Қос құрдас сағынғанда құшағың кең еді. Сендер, бұ не, текетіреске түсіп кеттіңдер, – деп екеуін уəжге шақырған ағам:

	– Төлек батыр жайлы көп естігенім жоқ. Ал Сандыбай батырға Барлыбай ханның, батырдың, ел қорғанының «ұраның да, руың да Сандыбай болсын!» – деп үйіп-төгіп бата берді дегенін осы бəріміз алдыңғы айтулы ұрпақтан естіп келеміз. Ол жай айтыла салған боза сөз емес жəне олар кім болса соған болмашыға разы болып бата бере салған да емес. Олардың батасы оттың басында, аттың қомында, жанын шүберекке түйген жаугершілік заманда, қылыштың жүзінде, найзаның ұшында берілген.

	– Батамен ер көгереді, жаңбырмен жер көгереді, – деп халқымыз бекер айтпаған. Бата кімге берілсе де ақ пейілден, ізгілік-ықыластан, адами тазалықтан бір құдіреттің күшіне жалбарынудан, адал тілектен шыққан. Кімнің болса да бүкіл рухани тілектен туатын бұл ақ бата мəңгілік алғыс, сол үшін де киелі, дуалы саналған. Сондай қалтқысыз, алдаусыз берілген, шынайы адал жүректен шыққан бата əркез қабыл болып, көптің көңілінде мəңгі өшпей, халықтың санасында қалған. Сондай батаның бірі – əруағыңнаң айналайын Барлыбай бабаның Сандыбайға берген батасы. Бұл бата ел басына қиын-қыстау күн туған заманда, ердің ерлігі, азаматтың адалдығы сынға татып, адамның ары мен жаны таразы басына түскен алмағайып сағатта беріліпті. Ағамды қас қақпай ынта қойып тыңдағандар бірінен соң бірі:

	– Осы бір айтыла жүретін əңгіме еді-ау.

	– Жарықтық, дуалы ауыз болған-ау.

	– Ер басына күн туған шақта, – деп жарыса қоштап кетті.

	– Ол жоңғар қалмақтарының түкірігі жерге түспей, əмірін айға артқан заманы екен. «Ақтабан шұбырынды Алқакөл сұлама» дейтін зұлматқа ұшырап, ұлы ұядан безген, бала-шағасы ұлардай шулап, сайда – ізі, сахарада сүйегі қалған апаттан, енді ес жия бастаған күндер болса керек. – Ағамның үнінде əріден шыққан асау діріл бар. Көзге басқаға көрінбейтін бұрқасын ызғары бойын қалтыратып келе ме, қабағы түйіле түсіп, – сол əбден дəніккен қазақ елін табанында таптап біржола жоқ етуді мұрат тұтқан қалмақтар Білеуті, Шұбар теңіз бойында қырғын айқасқа шыққан күндердің бірінде, кезекті бетпе-бет соғыс басталар алдында жау жағы: «Жекпе-жек! Жекпе-жек!» – деп дабыл қағыпты. Бағаналы қолының жетекшісі Барлыбай мына дабылды күтпесе керек. Жау дабыл үстіне дабыл ұрып «Жекпе-жек! Жекпе-жек!» – деп ортаға өз батырын шығарды. Қазақтар жағынан ешкім атылып шыға қоймай, жау мерейі өсіп, үстемдік көрсете бастаған сəтте Барлыбайдың алдына уылжыған жас жігіт тізерлей отырып, қолын жайып бата тілейді:

	– Жо! Уылжыған жас екенсің! – деп жау батырының үйдей болып отырған қарасына қарап, жас батырды тым балғын көрген қолбасы рұқсат етпей тоқырайды. – Қор болған қазақ! – деп айқайлайды ортаға шыққан қалмақ батыры. Туыңды жық ендеше! Жеңілдім де! – деп соңғы рет астындағы тұлпарына қамшы ұрып, дөңгелене шапқан жаудың мына басынғаны жанына батқан əлгі жас батыр:

	– Уа, батыр аға, басындырмаңыз жауымды. Ашындырмаңыз жанымды! Өлсем – елімнің ары үшін, жеңсем – халқымның бағы үшін! Батаңызды беріңіз, – деп үшінші рет тілек тілепті. Сонда Барлыбай батыр жан-жағын тінте қарап тепсініп тұрған басқа ешкімді көре алмай:

	– Бар! Бағың батпандай екен! Тауаның аспандай екен. Не албастыны басқандай жүрегің – от, көзің – шоқ екен! Жан-жағың алдындағы атаң, артыңдағы балаң есіміңді атап ұрандап кетті ғой! Бар! – деп батасын беріпті.

	Тəңір қолдады ма, əруақ жебеді ме, батырлығы асты ма, қалмақ батырын əп-сəтте жəукемдеп, арғымағын жетелей келіп, кесілген басты алдына тастай берген жас батырға разы болған Барлыбай:

	– Қабылан жүректі балғыным, есіміңді аташы. Кімсің? – десе.

	– Атым Сандыбай, əкем – Төлек! – дейді. Қатты риза болып, тебірене ақ батасын беріпті сонда.

	– Жарықтық-ай, қатты разы болып кеткені-ау. Атасы Қаптағайдың да ұрандағы есімін Сандыбайға бере салғаны, – деп Оспан қозғалақтап кетті.

	– Шамасы, қалмақ батыры атағы бұрыннан белгілі жанкешті дүлейдің өзі болса керек. Сондай алып батыры мерт болған жау ойсырап жеңіліпті.

	– Сонда да тым жомарттық қой бабанікі, – деп сөз қосқан Ахмет төре. – Көреген, сəуегей кісі ғой Барлыбай хан, сол Сандыбайдың баласы Ерден, Дүзен де атақ-даңқтан кем болмапты, – деп əңгімеге қайта араласты. Əр дəуірдің өз ұрпағы, өзінің талап-тілегі бар. Соған лайық ел намысын, жер тағдырын қорғап, уақыт салмағын көтерер азаматының да қалыптасуы, ата-баба намысын ту етіп, басқаның құлы болудан елі-жерін қорғап, шыбын жанын шүберекке түйген ерлердің атойлап ат белін тартып ұрандап шығуы да өмір заңы. Солардың бірі – Ерден батыр ғой.

	Бірінің аузына бірі тəттіні үзіп салғандай қызықты əңгіме жалғасқаны қашан. Бірінен бірі бүйірі қызып оза шапқан жүйріктер тəрізді самғап кетті. Əңгіме тақырыбы біржола Ерден батырға ауған. Əкесі Сандыбайды, одан əрі Төлекті аңыздап жеріне жеткізген əңгіме енді анасына ауысып, оның Сарғалдақтың Қараторғай бұтағының қызы, аса ақылды, заманының дуалы ауыз, қасиетті анасы болғанын тəптіштеп біраз жерге барды. Бүкіл дала, Теректі əулие мына көк желек жамылған аспаны да, жері де мүлгіп, тек мына сөзуар қарттарды тыңдап қалған. Санама бұғанға дейін көзі бітіп, өзі ғана ашылған бұлақтан кəусар суы құйылып жатыр ма, тынысымды ішіме тартып, емініп мен отырмын. Ислам ғана Əзиза апама «қайтайықшы ауылға» деп қыңқылдайды. Мына сөз, əңгіме үзілмесе екен деймін ішімнен мен. Əңгіме қыза түсті. Қазір кім айтып отыр, кім сөйлеп отыр, онда менің жұмысым жоқ. Менің арманым – тек тыңдау, білу... Шіркін-ай, айта берсе екен деймін.

	Бұл шамасы Қоқан хандығының қазақ жерінің оңтүстігіне, Сыр бойына баса кіріп, Түркістанды басып алған кезі болса керек. Қоқан хандары Шерəлі, Құдияр билік құрған жылдар. Қоқан бекіністері төңірегінде көшіп-қонып жүрген қазақ ауылдары жылына түндік басы алты қой, жиырма төрт қап көмір, төрт өгіз арба сексеуіл салығын өтеп, қанау мен қорлықтың зардабын шеккен кезең. Қай кезде де ортақ жауға ұйымдасып, «бір жағадан – бас, бір жеңнен қол шығарып» келген қазақ ұлыстары Қоқан хандығына қарсы жорыққа аттанды. Аңыздарда жиырма бір жасар бала жігіт əкесі Сандыбайдан қазақ халқының ортақ жауы қоқандықтармен соғысқа аттанбақ ойын айтып, бата тілейді. Жасы шау тартып қалған қарт батыр баласының бетіне күн салғандай қолын көлегейлеп қарап:

	– Қазіргі жау біз соғысқандағы жау емес. Бұл – от-қарудың заманы, балам, ойлан, – депті. Сонда анасы:

	– Балам, жақында бір түс көрдің-ау, ə?! Əкеңе соны жорытшы, – дейді. Бала батыр анасына жапақтап, əдепкіде не дерін білмей сасып, «бұ кісі менің түс көргенімді қайдан білді екен» деген оймен аз үнсіз қалады. – Сол түсіңді мен де көрдім. Сен түсіңде не көрсең, мен де соны, – дей берген анасына:

	– Айтайын, ана, айтайын. Өзі де қорқыныштылау. Түркістан коқандардан босаған соң əулие хазіретке жорытам ба деп едім. Əкем-ақ жорысын, – деп көрген түсін былай баяндаған екен. – Шалқамнан жатыр екем. Ашық қалған кеудемнен мұп-мұздай болып бірдеңе алқымыма қарай өрмелеп жылжып келе жатты. Қарныма инедей қадалған көп тікенек боп жосылта қозғалады. Жұтқыншағыма жеткенде денесін жиып жиырылып, екі көзімнің арасынан маңдайыма қарайқазықтай қадалап тұрды да, ысқырып-ысқырып жіберді. Қозғалуға дəрмен жоқ. Болмашы ғана салмағы бар сияқты еді. Енді батпан боп басып алды. Тапжылтар емес. Көзімді аштым. Тұрқы қос сүйемдей, арқасында күдірейген жалы бар, маңдай тұсы аппақ, қара шұбар жылан. Тілін жаңа ғана егеп қайрап ұштаған қандауырдай жалақтатып, көзі күнге шағылған алтындай жарқ-жұрқ етіп, жан-жағына ысылдап айбат шегіп тұр. Атып тұрғым келді. Шама жоқ. Əп сəтте мойныма оралып, əлгідегі жіп-жіңішке денесі өзімді жауып, лезде манағыдан да зор алыпқа айналды. Жан-жағым от болып, алау болып кетті көзіме. Айқайлағым келді, үнім шығар емес. – Иə, сонда оң қолың ғана икемге келіп, бар күшіңмен шеңгеліңді ашып, кеудеңді басқан алып жыланның мойнынан ұстап, əлгі пəлекетті өзіңнен аулақ лақтырғың келіп, бар пəрменіңмен қинала қозғалдың-ау, балам! Əйтеуір, үрейленген қорқынышты дыбысың шықпады, – дейді Ерденнің мына түсін тыңдап отырған, сол сəттегі баласының басынан еткен ахуалды өзі басынан кешкендей болған ана.

	– Апырай, анашым-ай, Сіз оны қайдан көріп едіңіз, – деп Ерден де таң-тамаша қалады.

	– Ə, балам, тəңірім сенің болашағыңды, кім болатыныңды туған анаңа аян еткен сонда. Бірақ əлгі маңдай тұсы аппақ, көздерінен зəр ұшқан алып аждаһа сенің иығыңа шығып ысқырған күйі төңірегіне айбат шеккен қалпы қалып қойып еді-ау!

	– Дəл солай, – дейді Ерден анасына таңдана қараған күйін бұзбай. Манадан баласы мен бəйбішесінің айтқандарын қалт жібермей тыңдап отырған қарт Сандыбай:

	– Мынауың ғажап түс екен. Түс болғанда да өңіңдегідей, тəңірім бар ұлы өміріңді алдыңа жайып салған екен. Шалқаңнан жатсаң, – деп ақсақалын тарамдаған Сандекең, – мынау еліңнің байтағын дара билейді екенсің. Өзің еліңе қадірлі болады екенсің. Анау төсіңе, одан мойыңа оралған жылан жан-жағына ысқырып айбат шашқан сені қауіп-қатерден қорғайтын əруағың. Оның сен мойнынан оң қолыңмен ұстасаң, ол қайып-ерен қырық шілтенің болып иығыңа қонғаны. Оның көзінен ұшқан ұшқын алау боп жайылғаны, – əлемге тарайтын атақ-даңқың.

	Тəңірім басыңа қайтпайтын бақ, алысқа жетер атақ бергелі тұр екен. Алысқан дұшпаның табаныңа түсетін, қарсыласқан жауың мерт болатын күш-қуатың арыстандай болғалы тұр екен, балам. Алла бақытыңды ашсын! Атаң Қаптағайдың, маған бата берген Барлыбайдың əруағы қолдасын! – деп бата береді баласының түсін жорыған Сандыбай.

	Сол сапарында қасында өзі жасақтаған Бағаналы елінің қосыны бар Телікөлдің қалың ну қамысын жарып өтетін жолмен қаперсіз келе жатқан қосынның алдынан тұтқиылда жолбарыс шыға келеді. Таң атып келе жатқан шақ. Ерден қолды өзі бастап келе жатады. Күтпеген жерден атылған жыртқыштан батырдың астындағы боз тарлан ат оқыс үркіп, шыңғыра шұрқырап кісінеп те жібереді. Қас қағымда найзасын серт ұстап үлгерген Ерден енді болмаса алып түсетін дала жыртқышының арандай ашылған аузына салған найзасын жұлын тұтасына жеткізе сермей сілтеп, жанын жаһаннамға жібереді. Батыр мінген боз тарлан ат сонда ауыздығымен алысып, батырдың найзасына ілінген жыртқыштан əлі де үрке тулап жүрсе де, ұзындығы пəлен кез жолбарысты тымақтай көтеріп, жаны шыққанша жерге тастамапты. Сонда қасына ерген бір құрдасы:

	– Пай-пай, Ерден-ай! Батырлығыңа жаңа риза болдым-ау, шұбар ала жібек көйлек киген қалыңдығыңды Ұлытаудың көк майса, нулы күміс бұлағы сылдырап аққан дарасында оңаша ақ төсіңе басқандай тап бердің-ау! Жарайсың! Ер болсаң, қапысыз бол деген осы! – деп шын қошеметін көрсеткен екен. Жиырма бір жасар батырдың ақ жолы осылай жолбарыс алудан басталып, Түркістан маңында қоқандармен ұрыста əкесі Сандыбайдың бағы қонып, жау батырын құлатып, бұдан былай ел аузына Ерден батыр атанды, – деп бір жосып өтті.

	Ерден Сандыбайұлы өмір сүрген уақыт қазақ сахарасының ру-руға жіктелген, қонысы белгіленген, əсіресе Ресейдің бодандық зұлым саясатының кемеліне келген шағы емес пе?

	Бұл қазақ елі мен жерінің дуандарға, гүбірнелік аймақтарға бөлініп, патша шенеуніктерінің тежеусіз үстемдік еткен кезі. Бір жағынан, бұл қазақтың беделді, ел басқарушыларын біріне-бірін айдап салып, ұрыстырып, іштей алауыздық отын тұтатып қойып, ішкі Ресейден қара шекпенділерді қазақ сахарасына көшіріп, шұрайлы жерді тартып алып жатқан қиямет жылдар. Қарапайым халықтың туған жерінен ең шұрайлы жайылым, шабындықты қонысынан айырылып, жер-жерде отарлаушы орыс мемлекетінің əскери бекіністері ірге тепкен қасіретті шақ.

	Қазақ халқының ұлы тарихынан өшпес орын алған Кенесары – Наурызбай бастаған хандық көтерілісі де осы кезеңнің ғажайып оқиғасы.

	– Сəл шегін! Шегін! – деді Оспан, – шамасы, Төре, бабаларың есіңе түсті ме, мұртың жыбырлап кетті ғой. Сол күніңді аңсап, ақ туыңды көтеріп жүрме!

	– Ой, сен де қайдағыны айтасың, ə? Осы отырғандарыңа билігім жүрсе де болды. Осының өзі хандықтан кем емес, – деп жарқылдап күліп алды ол.

	– Кенесарыны хан көтерген киіздің бір шетін Бағаналы елінің сол кездегі билерінің бірі Қозыбай Саты ұстапты деген не сөз, – деп Жүндібай да бір сөз қосып қалды.

	– Иə, ондай аңыз бар, – деді Оспан.

	– Ерден батыр Ұлытау бауырында күні бүгінге халықтың тəуеп етер орнына айналған хан ордасы тігілген жерде Кенесары ханның ордасына келіп, қасында Шəлтеке Аманбай, Жырық Өткелбай, Саптыаяқ, Шағатай, Есенғабыл, Есенбек тағы басқа Бағаналы елінің ту ұстар билері, батырлары бар үлкен құрмет көрсетеді. Кенесары хан батырға бірнеше сауалдар қойып, қазақ елінің дербестікке жетуге ұмтылған күресіне қосылуды талап етеді.

	– Жүке, сен жаңа бір жанды сауал тастадың. Ол Саты биге қатысты сауалың. Əй, төре, сен сөзімді бөлдің деп орысқа найзасын көтерген Кенесары бабаң сияқты, маған сойылыңды көтерме! Мына Жүндібайдың сұрағы жетім қалмасын деген Оспан. – Байтемірден екі бала туады емес пе – Жарғанат, Саты. Осы соңғысы өте ділмəр, бір айтар, бетті кісі болады. Со кісінің осы аузымның суын тауысып мақтанышпен атын атап отырған Ерденнің өзіне əмірін жүргізгені бар. Ел арасы қай заманда да дау-шарасыз болған ба, əсіресе барымта, ұрлық дегені бар. Сол аты өшкір, елдің арасында тартыс-айтыс тудырған күндерінің бірінде, оған дейін Қыпшақ елінің бірнеше айғыр үйірлі жылқысына жалалы болған Бағаналының дауын өз мойнына алып, тындырып келген Ерден Сатыға: «Осы жолы менің маңайым бұл ұрлықтан аман, адал десе, жанын берсін», – деп кісі жіберіпті. Күні кеше Орта жүздің айтулы билерімен Кенесарыны хан көтергендердің бірі жəне ел қадірлісі Саты бұған қатты ренжіп, «Мына қара құл қайтеді-ей! Менің батаммен көгеріп, бауырымнан туып отырып, енді жаныма шапқаны несі! Əзірет Əлі де құлынан өлген деген бар еді. Мынау со құл екен ғой. Қой, тірі күнімде мұның басын алайын! Əй, Сары аталық- ай, Барлыбай-ай!» – деп кіжініп, шабарманын Есенғабылға шаптырыпты.

	Батыр да табыла кетеді.

	– Ей, Есенғабыл, сен шын батырсың ба? Əлде қатынсың ба? Ағасынның алдында құрдай жорғалаған:

	– Лəббай, не бұйырасыз? Мен шын батырмын, – деген Есенғабылға:

	– Қазір атыңа мін! Ертең осы уақытта Ерденнің басы менің табалдырығымның алдында жатсын, – дейді.

	– Құп! – батыр атқа мініпті.

	Ерден ауылы Ұлытаудың құламасы Қарағанды сайда былқылдақта отырса керек. Бес қаруы бойында, түнімен жүрген Есенғабыл батыр таң атып, əй-жай көріне, батырдың анасы дəрет алуға шыққан сəтте шапқылап жетіпті. Ерден ауылына келушілер аттарын, қару-жарағын да аулақта қалдырып, онда да рұқсатпен келетін кез екен. Таң ата дүниені дүр сілкіндіріп шапқылап жеткен, сауыт-сайманы жарқылдаған адамға назары түскен Аппақ ана інісін танып:

	– О, Есенжанбысың? Бұ не суыт жүрісің, – деп таңырқай қарап амандасады. Анау-мынау маймөңке сыпайы сөзді білмейтін Есенғабыл батыр:

	– Маған Ерден керек. Ерденнің басы керек, – дейді. Сонда Ерденнің анасы:

	– Ерденжан, əне, анау ақ ордасында жатыр. Басы да иығында шығар, – деп жөн сілтеп жіберіпті. Ерден ордасының алдына барып, атын қаңтарып ішке кірген батыр:

	– Ерден! Тұр! Кел бері, батыр болсаң, – деп айқай салған ол қылышын қынабынан суырып, – алдымен мына жыланыңның басын қағайын, сосын сенің басынды, – дейді.

	Сонда Ерден:

	– Қап, əттегене, Сатекемді ашуландырып алған екем-ау. Қылышыңды қандама, батыр! Төрге қара! Мəуітімен тысталған, алтын жіппен тігілген құндыз бөрік тұр. Ол да менін басым ғой. Сатекеме апаршы соны. Өзі де түсінер, – депті жатқан орнына тұра алмай.

	Есенғабыл батырдың баласының үйінен тез аттанып кеткенін көрген Аппақ ана таң намазын оқып болып, Ерденге келіп:

	– Не болды? – десе:

	– Анажан, ініңіздің беті жаман екен. Əруағы қара бүркіт екен. Шаңқылдап шаңырағыма келіп қонғанда, қара шұбар жылан кереуетімнің астына кіріп кетті-ау! Сатекемді ашуландырып алдым. Райынан енді қайтар, – деген екен. Сонда Аппақ баласына:

	– «Қара Қыпшақ Қобыландыда нең бар еді, құлыным!» дегенді естімеп пе едің? Батыр – шалыс, ақыл – қалыс болады. Тым асқақтап барасың. Баубек батырмен араң анау, өз бауырыңмен жағдайың мынау. Бұл күні кеше Қыдыр қонған Меңей ағаңның таяғы түлкі алса, түйесі қасқыр соққан жер емес пе!

	Енді сен төріңе найза көтеріп, күнде қиқу-барымта дау шақырдың. Тоқтат мұны. Жақсыны жайсаң сағалайды, сəурікті байтал сағалайды. Осы ақ ордаң тігілген жер кімдікі еді? Ойлан! Жерден жік шығар, өкпелі жүрекке түк шығар. Сен бабаң берген батаны ұмытпа! Бақтан бата күшті. Сол батаға қылау түсті. Бүгінгі бала ертең өсіп ер болмай ма, қалған көңіл жер болмай ма? – депті.

	– Аппақ өте ақылды болған екен-ау, – десе біреуі.

	– Е, батыр оңай анадан тумас болар, – деді Оспан. Сол Саты ғой ол. Қозыбайдың дүрі, – деп сөзін аяқтады Оспан.

	– Иə, – деп өз ойын жалғаған Төре қайта сайрап кеткен. Білмейтіні жоқ, ойына түйгені көп оның айтқандары əлі жадымнан өшер емес. Шағын денелі, жылдам сөйлеп, бұлдырықтай бұлт-бұлт қимылдап, қозғалып отыратын əдеті де көз алдымда. Неге екенін қайдам, ағамнан бастап, бəрі соның аузына қарап сөйлетіп қойып, əр сөзіне бас иіп, күлісіп мəз болады. Бір тамаша кісі.

	«Бұл кезде қазақ елін рушылдық, жершілдік сияқты неше түрлі айла-тəсілмен алауыздық арқылы бірлігінен тайдырған сұрқия саясаттың қатты жүріп тұрған кезі» дей ме, əйтеуір ол ағып əлі сөйлеп отыр.

	Міне, осы тұста Кенесары:

	– Иə, Ерден батыр, киелі топырақ, қазақ мемлекетінің дербестігінің алтын діңгегі Ұлытауда бірнеше ай бекіністе ұлы жорық алдындағы ірі дайындықта болдық. Бағаналы – бүкіл қазақ емес, оның бір ғана бұтағы. Ендігі жерде бай құнарлы топырақтан бізге керегі мінетін ат, ішетін тамақ, киетін киім! Не көп, ұста көп екен еліңде! Мына Жетіқоңыр құмындағы Кент жерінде «Ақтабан шұбырынды, Алқакөл сұлама» заманында қару-жарақ, қылыш, айбалта, найза, садақ жебесін соққан дүкендер əлі бар екен. Сол дəстүрді жалғап отыр. Бізге керегі осы, – дейді. Кенесарының бұл тілегі қабылданып, бір түнде қаншама ат, киім, азық-түлік жиналады. Мұндай қимылға, берекелі іске риза болған Кенесары хан:

	– Атың да ер, затың да ер екен! Соңымызда өзіңдей сенеріміз бар, біз де мұратымызға жетеміз, – депті.

	Қайсысы сөйлесе де, Ерденді жер-көкке сыйғызбай мақтай жөнеледі. Ерден өз кезінде қатар, тұстас үзеңгілестері – мейлі ол батыр, ел билеген аға сұлтан, лауазымызды шенеунік, беделді би немесе басқадай озық мансапты болсын, ешқайсысынан ығып қаймықпаған. Айтам дегенін кімнің болса да бетіне айтып, кектенген кісіге есесін жібермеген, аса батылдығымен, беттілігімен халықтың көзіне түскен кісі екен. Ол сондай қайсар мінезімен бірде есімі сол заманда бүкіл Батыс Сібір генералитетіне мəлім, биік мəртебелі орыс патшалығына аса қадірлі адам саналған полковник Шыңғыс Уəлихановпен сөзге келіп қалады. Шыңғыс білімділігін, қазақтың Абылай сынды атақты ханының ұрпағы екенін айтып, зиялылығын бетке ұстап, Ерденге: «Сен қанша мақтансаң да, даланың малына сенген жуан қоныш қазағысың! Қайтесің қарныңды кампита беріп», – депті. Сонда батыр жұлып алғандай: «Шыңғыс мырза, Абылайды Абылай еткен қазақ. Сол көнбіс халықтың ұлымын мен! Кешегі құлым едің түйемді баққан, Бұқар жырау атамның данагөй ақылымен Қабанбай, Бөгенбай, Малайсары, менің аталарым Барлыбай, Оразымбет, Жаулыбай, Төлек сынды жау жүрек батырлардың жанкешті, елі, жері үшін ерлігімен тəуелсіздігін сақтаған елдің тағына кеп отырып, енді маған иық көрсеткелі отырмысың. Абылайдың жөні бір басқа! Тіпті сен күні кеше жалпы казақтың елдігі мен тəуелсіздігі үшін жанын пида еткен Кенесары ханның басқан ізіне де тұрмайсың! Халқымның қорғаны емес, қорлаушысы болып, Ресейдің бодандық саясатын күйттейсің, иығыңа оқа таққаныңа тасыма! Жоқ, мен ол қорлығыңа көне алмаймын! Сен білген орысты біз де танимыз. Қане, қазаққа не еңбегің сіңді? – деп тарпа бас салыпты.

	Дəл осы сөзден, осы қарпысудан кейін екеуінің арасында үлкен айтыс-тартыс басталып, ол айтыс Шоқан мен сол кездегі Батыс Сібір губерниясын билеген орыс шенеуніктері арасындағы келіспеушілікке ұласады.

	Ерден Сандыбайұлы атағы жер жарған Абылай ханның тұқымы Шыңғыс Уəлиханов пен оның баласы оқыған, бүкіл сол замандағы орыс қауымына есімі танымал, Орыс географиялық қоғамының белсенді мүшесі ғалым Шоқан Уəлихановпен ашық айқасқа шыға қоятын күшті қайдан тапты деп ойланбасқа бола ма қазір? Шыңғыс Уəлиханов айтқандай, оқымаған қырдың жуан қоныш қазағы қарнын несімен қампитты екен сонда?!

	Қазір ойлап қарасақ, осы сауалдар сол дəуірдегі қоғамдағы саяси-əлеуметтік қайшылықтарға меңзейді. Оның негізі «бөліп ал да билей бер» дейтін оспадар патшалық озбыр саясатта жатыпты. Бұл бірді-бірге айдап салу қазақ елінің беделді, ел- ге қадірі бар билеушілерді өзара қырқыстырып, айтыстырып қойып, «құда да тоқ, құдағи да тоқ» дейтін патша шенеуніктерінің айла-шарғысының тамаша көрінісі. Осы айтыс-тартыста өзара қырғи қабақ араздықта болған Ерден Сандыбайұлы мен Шоқан Уəлиханов Атбасар дуанының аға сұлтаны болу үшін шарға түседі. Бұ жерде екі жағы да аянып қалмағаны, екі жағы да биік мансап, дəреже үшін бар күшін жұмсағаны айтпаса да түсінікті.

	Əр дəуірдің өз қайраткері бар. Аға сұлтан Ерден Сандыбайұлы – заманның озық перзенті, өз тұстастарынан оқшау, дара тұрған биік тұлға. Оны замандастарының берген бағасынан, ол жайында айтылған уытты сөздерден де көреміз. Ерденнің аға сұлтан болып сайлануынан бұрын-ақ, əлдеқалай оған келетін қонақтар көліктерін ауыл сыртына қалдырып, оның үйіне жаяулап келеді екен. Бұл келе-келе əдетке айналып, Ерден ауылына сондай инабаттылық, əдептілік көрсету болып қалыптасады. Осы жағдай бірден-бірге тарап, қатар, іргелес, қоныстас отырған басқа ру кісілері де, қандай қадірлі беделді болса да, Ерден ауылына келгенде сол тəртіпті сақтайтын болған.

	Бірде Ерден ауылы жазда Есіл бойын жайлап отырады. Қайдан келе жатқаны, не үшін келгені жайында əңгімеші нақты дерек келтірмейді. Батыр ауылы көк шалғыны қалың, өзеннің жағасына таяу күнде ғана қонса керек. Сатырлатып бие байлап, жайлау салтанатын асқақтата күтуші, қызмет ауылы да айқай жететін жерге орналасқан екен. Соңында бір топ салт атты нөкері ме, əлде атқосшылары ма, пəуеске мінген жолаушылар суыт жүріспен Ерден ауылының төріне кеп ат басын бір-ақ тартады. Мұндай баса көктеуді көрмеген: – Сөйлес-ау! – деген дауысқа, – Бұ не айқай! – деп қасындағы əйелін оятыпты Ерден. Əлгі дауыс қайта шыққанда, əйелі барып ақ боз үйдің алтын жақтаулы қарағай есігінен сығалай қарап:

	– Күйме мінген, аттылысы бар, бір топ кісі, – дейді

	– Е, е... Не ақысы бар екен! Неткен бейбастақ жолаушы, деген батыр орнынан қозғала қоймайды.

	Өмірі қошемет пен басқаның құрметіне, ел тағзымына дағдыланған Шорманның Мұсасы болады бұл келген. Жас шамасы да қатар. Əрі Ерденді жиен деп əзіл-қалжыңда қағыта жүретін, бір жағынан басқаның мұндай тəкаппарлығын кешірмейтін ол, қасындағы серіктерінен қысыла ма, намысы қозып, күймеден атып шығып, атқосшысына:

	– Бар! Мұса кеп тұр де! – деп бұйырады. Атқосшысы да лып беріп Ерден үйінің есігін айқара ашып кіре беріп, қалт тоқтап, не əрі, не бері жүре алмай состиып тұрып қалады. Сəлден кейін қайта бұрылып Мұсаға:

	– Мырза, мына үйдің табалдырығында айыр тілінен от шашып, ысқырығы жер жарған қара шұбар жылан жатыр. Кіре алмадым, – дейді.

	– Не деп тұрсың? Ерден айдаһар болып кетіп пе? – деп дүрсе қоя берген Мұсаның дауысын естіп, үйден шыққан Ерден:

	– Мұса мырза, алдын ала хабарсыз бұқпантайлап келген жау ма, дос па – тексеретін күтушіміз де бар. Дос болсаң, төр міне, – деп кідіреді. Əлгідегі атқосшысының не көргеніне əлі де таң-тамаша ойда қалған Мұса Ерденнің мына əзіліне:

	– Апыр-ай, адам да тапай тал түсте басқаның көзіне айдаһар болып шалынады екен, а?! – депті айтар ойын əзілге сайып. Сол күні сыйлы қонағы болып, Ерден ауылынан аттанып бара жатып, қасындағы серіктеріне Мұса:

	– Өткен жазда осы Ерден Омбыдан келе жатып, біздің ауылға түсіп, бір-екі күн құрметті қонағым болған еді. Ауылдан аттандырып тұрғанымда Шоқай би əзілдеп қағытып:

	– О, мырза, мына сұмырай бөрік, сұп басың кім? – деп сұрағаны. Сонда Ерден жұлып алғандай, биге қарсы сауал тастап:

	– Ағасы, осы ит қалай дүзеді? – дегені. Шоқай:

	– Е, малтып дүзеді де, – деді. Осындай жауапты күткен Ерден:

	– А, а, онда сіз де малти беріңіз, – деп екінші сөзге келмей жүріп кеткен. Оның соңынан ұзақ қарап, бармағын тістеген Шоқай би сонда:

	– Апырай, мен қателестім-ау, иттің қалай дүзетінін өзінен сұра десемші. Мынаның əруағы қара бұлттай өсіп барады екен, – деп еді. Сол рас болды-ау, Ерденнің сөзі де, ісі де, қонақ күтісі де ірі жатыр ғой. Жауға шапқанда бабасы «Қаптағайлап» ұрандайтын Бағаналы найманның соноу «Ақтабан шұбырынды, Алқакөл сұламадан» кейін басын қосып хандық құрған Барлыбайдың батасынан əруағы аспандап «Сандыбайлайтындығын» білдірді-ау, – деп атқосшысына қарап, – сен не көрсең де тегін көрмеген екенсің, – деген екен.

	Сарыарқаның ұлан-байтақ даласын емін-еркін жайлаған қазақ рулары өзара дау-дамай, барымта-сарымтасыз да болмаған ғой. Ұлытаудан сонау Есілге дейін бір шеті Шу бойын мекендеген Бағаналы-Балталы елі Кіші жүзбен де, Орта жүздің Арғын, Қыпшағымен де, бір шеті Ұлы жүзбен де шекаралас. Бəрінің ортасында ат төбеліндей болып жатыр. Бірде ел арасы болған соң ауыс-түйіс болмай тұра ма, мал дауымен қыпшақтың Тілеулі тұқымынан бір топ кісі келіп, Ерден ауылына түсіп жатыпты. Сол кездің тəртібі: мұндай дау-дамайды əділ шешуге екі жақтың білікті билері бас қосады екен. Сондай билік айтылар сəтте қонақтарға қымыз беретін сырлы саптыаяқтар көтерген бала жігіт Ерден үйінің табалдырығын аттай беріп, сүрініп құлап қолындағы ыдыстары төрге дейін шашылады. Мұны сөкет көрген сыйлы конақтың бірі:

	– Өй? Ит көрген тайлақтай үріккені несі мынаның! – деп қалады. Сонда Аймырза жұлып алғандай:



	Бай екенін кім білер,

	Қымқаптан туырлық жаппаса.

	Мырза екенін кім білер,

	Алтын жүген тақпаса.

	Сары Ерденнің босағасы екенін кім білер,

	Кірерде біреу, шығарда біреу

	Сүрініп жығылып жатпаса,



	– депті.

	Қонақтар біріне-бірі қарап, орынсыз сөйлеген жолдасына айып тартқызған екен.

	Асылы Ерден Сандыбайұлы ел басқарған заманда Бағаналы найманның дəулеті тасып, Едігенің майлы жұрты атанған. Ерден батыр аға сұлтан сайланған бір мың сегіз жүз алпыс екінші жылы Бағаналы еліндегі бір мың бес жүз алпыс сегіз шаңырақта алпыс екі мың жылқы, отыз алты мың қой, бірнеше мың түйе болған екен.

	Ерден əкесі Сандыбайдың асына бес жүз бие, бес мың қой сойылып, Ақмола губерниясы, Торғай, Сырдария облыстары түгел шақырылыпты. Сол асқа тігілген үй, салтанат, бəйге бұрын-соңды болмаған молшылық болып айтылды. Аламан бəйгеге тігілген бас бəйгені айтпағанда, екінші атқа елу, ал ең соңғы отызыншы атқа бес жылқы бəйге беру астың айтулы болғанын көрсетсе керек.

	Ел аузында қалған бір əңгімеде бүкіл сол асқа сойылған малдың өкпесін далаға тастаса сасиды деп, суға ағызыпты. Қанша қарқынды болса да, күні-түні ағып жатқан өзеннің бетін басып кеткен көп өкпеден үркіп, жылқылар жаз бойы су ішпей, жылқышылар лажсыз қоныс аударады. Міне, байлығы мен салтанаты асқан Бағаналы, Балталы елі Сары Ерден тұсында осындай молшылық өмір кешкен.

	Ерден Сандыбайұлы өз замандастарына аса қадірлі, сыйлы кісі болған. Бірақ басынан артық сөз асырмайтын, намысшыл, кісі алдында бас имеген тəкаппар менмендігі басым болыпты. Ол: «Еңкейсең – еңкейемін, пайғамбардың ұлы емессің, шалқайсаң – шалқаямын, сатып алған құл емеспін», – дейді екен.

	«Адамның кісілігі ақылында, наданның күші тақымында. Мен тақымға емес, ақылға бас иемін» деп отырар еді, – дейді оны білетіндер.

	Өз дəуірінде елін қызғыштай қорып, ру намысын ту етіп ұстаған Ерден батыр сол замандағы не бір айтулы ақын-жырау, күші тасыған батыр, айыр көмей шешендермен дос болады. Өзі басқарған елінің атағын асыруға күш салған адам. Содан да Сары-арқаның, иісі қазақтың не айыр көмей шешені, ақын-жырауы, күйшісі əркез Ерден ауылына келіп сыйлы қонағы болған.

	Бірде Сыр бойына атағы жайылған қыл қобыздың Қорқыттан кейінгі ерен жүйрігі Ықылас Ерден ауылына келіпті. Бұл Ерденнің аса тəуір көретін баласының қайтыс болып, күйіктен шерлі болып отырған шағы болса керек. Батыр бір аңыздың басын ғана қобызына шалып, əрі қарай өрбітіп əкете алмай, шоқырықтай береді екен. Қобыздың сол дəуірдегі дəулескер пірі атанған Ықылас батырға «былай тартыңыз» деп айта алмай, сыпайыгершілік сақтайды. Бір сəт Ерденнің сыртқа шыққан кезінде қобызды алып жіберіп дəулескер күйші күйдің сол тұсын, Ерден келтіре алмай тұрған қайырмасын аңырата тартқан екен. Аһ ұрып, үйге қайта кірген батыр:

	– О, əруағыңнан айналайын, Қорқыт баба, артыңа Ықыластай ұрпақ қалдырған сенің арманың жоқ! – деген екен. Ол бүгінгі бізге жеткен «Ерден күйі» деген күй.

	Ерден батыр аса жақсы көретін баласы дүние салып, қайғыдан басын көтермей жатқан күндерінде көңіл айта келген құдасы Қанжығалы Нөгер мырзаның қасындағы Асаубай шешен:



	Ассалаумағалайком, Ерден,

	Қарсылық қылма Аллаға,

	Көтер басыңды жерден!

	Балаңды алған құдай,

	О баста өзі берген.

	Көтереміз деп басыңды,

	Арнайы келдік елден.

	Көрмегелі көп болды,

	Көрісейік, келші бермен!

	Келіп тұрған қасымда

	Құдағи мен құда бар!

	Өзі беріп, өзі алған,

	Жазуына Алланың

	Сабырлық етіп шыдаңдар!

	Азаға арнап əкелген,

	Бір биеден туғандай,

	Тоғыз шұбар құнан бар.

	Шығарған Құран хатым бар,

	Айтатын сізге датым бар,

	Азаға тағы əкелген,

	Көрмеген жан қарап тұрғандай,

	Алты шұбар атым бар.

	Уа, Бименде өлсе,

	Бимендедей тағы балаң бар.

	Тоқтатпаса беруін

	Алладан үміт жəне бар.

	Екі айғырдың терісінен тігілген,

	Нар түйеге артып əкелген,

	Түйе мойын сабам бар.

	Тағы сізге əкелген

	Жанат ішік киім бар.

	Басы құндыз болғанда

	Тоғыз түрлі бұйым бар.

	Еліңді тегіс жиыңдар,

	Қымызым жетед құйыңдар!

	Сағағынан сынды ма,

	Алмас қылыш болатың!

	Қайырылып қалды ма

	Топшыңнан тиіп қанатың?

	Ерлерге керім кездессе,

	Жуан созылып болғанша,

	Жіңішке үзіліп қалатын.

	Қанатымен құс ұшпаса,

	Құйрығымен қонатын.

	Баланың қатты қайғысы

	Өртеніп өзек жаратын.

	Дүниеге келген жан

	Жақсы-жаман, кəрі-жас

	Уақытынан асырмай

	Темір үйде жатса да,

	Аманатын Алла алатын,



	- деп батырдың қайғысын бөліседі. Осы қаза тұсында Ерденге көңіл айтуға атақты Шоқай би мен Досбол шешен келіп, Шоқай:



	Ассаламағалейком, Ерден.

	Кеткенің бе керден?

	Əруаққа шет болма,

	Басыңды көтер жерден.

	Көрісейін деп келдім,

	Қолыңды əкел бермен!

	Əкең Сандыбай да өлген,

	Оны да мына Шоқай көрген.

	Жақсының басына іс түссе,

	Жасымайды, бойлай береді.

	Жаманның басына іс түссе,

	Күндіз-түні ойлай береді.

	Көкті бу көтереді,

	Жерді су көтереді,

	Жүкті пар көтереді,

	Өлімді ер көтереді.

	Болмаса хас патша мен хан көтереді.

	Сен қарадан туған хан емес пе едің,

	Айырдан туған нар емес пе едің,



	- дегенде, Досбол сөзді іліп əкетіп:



	Өлмесе қайда кетті,

	Бұрынғының кəрісі?

	Жер жүзін жұтса да,

	Тоя ма қара жердің талысы.

	Ерден-ау, өткенге өкінбе,

	Келмеске кейіме.

	Өлім деген ұзақ жолдың алысы,



	- деп тоқтау айтқан. Ал сол замандағы от ауызды, орақ тілді сұңғыла жүйрік ақындардың бірі Орынбай Бертағыұлы:



	Ассаламағалайком, батыр Ерден,

	Кетіп тұр бақ-дəулетің тағы керден.

	Ішінде көп қарғаның бір бүркіттей,

	Көзіме көріндің-ау келген жерден.



	Сұңқардың екі мұртың жебесіндей,

	Ақылың Оман дария кемесіндей,

	Сұрасаң биіктігін мен айтайын,

	Күн шалған Алатаудың төбесіндей...



	Ұсынса қол жетпейтін асқар белім,

	Өлімнен қарсы келген қайтпас серім,

	Қарындас қадір білмес тірлікте

	Арыстандай асыл туған асыл ерім.



	Иілмес қарағайдай терегімсің,

	Ақылың көз жетпейтін зерегімсің!

	Қазақтың қазақ иісі тұрған шақта

	Алаштың баласына керегімсің.



	Елге – кек, жұртқа намыс кез келсе,

	Жақұттай шығушы едің көзің жайнап,

	Уай, Ерден, енді тумас сендей көзел

	Ішінен Бағаналы судай қайнап,



	- дейді. Жоғарыда аты шулы дуалы ауыз замандастарының бірі «Сен де қарадан туған хан емес пе едің, Айырдан туған нар емес пе едің» десе, екінші біреуі «Сұрасаң биіктігін мен айтайын, Күн шалған Алатаудың төбесіндей» деп асқақтата бағалады.

	Ал Ерден дүние салғанда Бағаналы руының бір бұтағы Байназардан шыққан ақын қыз Құлпы батырдың нағашысы Жəуке бата қылып келгенде айтқан жоқтауында:



	Найман деген ұлы елдің

	Марқасқасы өзі еді.

	Намысқа елін бастаған,

	Ардақты ерден айрылдық.

	Арыстан туған басқадан,

	Дананың сырын айтсақ біз

	Басыңа қиын іс түссе,

	Қабағын қағып саспаған.

	Арқаның туған абызы,

	Жетпегенді жеткізген

	Тарамыс тіліп таспадан.

	Жақсы айғырдың құлыны

	Сүрініп шұқыр баспаған,

	Қоқанменен соғысып,

	Батырлығын танытып,

	Шекпен киіп, шен алған

	Жоғары ұлық патшадан,





	- деп туған елінің қасиетті перзенті болғанын жырға қосады. Бұл айтылғандар Ерден Сандыбайұлының қатарынан озған дара білімді, ел қадірлісі болғанын дəлелдейді.

	Сары Ерден атанған ел қадірлісі өз кезінде халықтың талай сүйікті білікті өнер иелерімен дос болған. Соның бірі Жоғарыда сөз еткен – Ықылас.

	Ал Шөже, Тəттімбет, Сайдалы Сары Тоқа, Ақан сері, Жанақ, Орынбаймен тату, сыйластығы хақында ел аузындағы деректер қаншама. Өнер десе делебесі қозып, өнер адамын құрметтеп, əркез арнайы шақыртумен жазғы жайлауда тамаша ойын-сауық ұйымдастыру Ерден батырдың əдеті болады. Бірде өзімен көңілі достық қатынастағы Орынбай ақынды Ұлытаудың шұрайлы жері Қарағанды сай бойына алдырып, былқылдақ бастауларға арнайы үй тіктіртіп, тамаша дүкен құрады.

	Бірнеше күн қонақ болған Орынбай ақын рұқсат сұрап қайтатын күні дос ақынына мінгізіп жіберу үшін арнайы ел ауызына іліккен Текежəумит деген қаракөк айғырдың тұқымынан көк бестіні ұстап байлатып қойғызады. Еліне қайту жайын айта берген Орынбайға батыр:

	– Аз жаттың. Əлі де сөзіңе құмарымыз қанған жоқ. Бірақ күзге қарсы тағы келем деген соң рұқсат бергелі отырмын. Бұйымтай, көңіліңе алған шаруаң болса айта кет, – дейді.

	– О, батыр, рахмет! Қызық күндер өтті. Өзіңмен бір болған аз күн естен кетпес əсер берді. Сол жетеді, – дейді ақын.

	– Онда менің бір өтінішім бар. Қазір өзіңе мінгізетін атты мына ашық есік алдынан жетелеп өтеді. Соны өлеңге қос. Егер құлын, тай, құнан, дөнен болса қайтер еді. Аттың басы көрінгеннен бастап, құйрығымен аяқтайсың. Бұл сенің ақындығыңа да сын, – дейді де, атты жетелеп өтуге бұйырады. Атты жетелеуші де жылдамдатып өтсе керек. Орынбай ойланбастан:



	Құлын берсең, жер алыс жете алмайды,

	Көк Есілден тай берсең өте алмайды.

	Айырып үйірінен құнан берсең,

	Болғанда күздің күйі ет алмайды.

	Біздерге дөнен менен бесті берсең,

	Алыстан Орекеңнен кете алмайды,



	- деп айтып үлгереді. Батыр Орынбай ақынның суырып салма ақындығына риза болып:

	– Еліңе аттанарда баламның үйінен де дəм татып кет, – деп отау үйіне апарады.

	Ерден батырдың баласының үйінен аттанар кезде бір əзіл айтылады да, тағы Орынбай:



	Əкең ертіп келгенде құр қайтарма,

	Күшің сенің жетпей ме бір байталға.

	Батыр айғыр бергенде, сен бие қос,

	Ерден көктің үйірі деп айтарға,



	- депті.

	– Пай! Пай! Қайран айыр көмекейім-ай! Берген жомарт емес, алған жомарт деген нағыз жомарттықты көрсеттің-ау, – деп Ерден көзінен жас аққанша күлген екен.

	Өзінен жасы үлкен ағасы Дүзен інісіне: – Тым сауықшылсың. Сенің ауылыңнан жыршы мен күйші шықпайды. Күнде қыз ұзатып, келін түсіріп жатасың ба? Бұл неткен у-ду! – деп кейиді. Сонда Ерден:

	– Аға, өмірге жылап келген жан иесі сол өмірден жылап кететінін білмеуші ме едіңіз. Қысқа өмірдің маңдайға жазылған шағын бөлшегінде аз болса да əн мен жыр, тəтті күй естіп өтуді де қимаймыз ба? – деген екен. Дүзен содан былай інісі не істесе де аузын ашпайтын болыпты.

	Есіл өзенінің жағасы көк шалғыны пісіп, байтақ дала кілем жамылған балбырап тұрған жаздың ақ шуағы төгілген кез екен. Əдейі шақырта ма, əлде жолы түсіп өзі келді ме, Ерден ауылына Сайдалы Сары Тоқа қонақ болады. Отырған жері күлдіргі, əзіл-оспағы аралас, келісті ақ сұр кісі бетін күмістеген домбырасын шертіп отырған үстіне Дүзен келеді. Жаңа ғана басталған бір күйді төгіп тартып отырған күйші екі көзі шоқ болып, есіктен кең далаға тігіле қарап мойынын толғап, бірде қабағының арасы қосылып, көзі жұмылып, еріксіздік жеңгендей, осы сəтте күй де үзілердей баяулап əлсірей түсіп, демі бітіп бара жатса керек. Сонда шыдамы тозып, күйдің ырғағы баураған Дүзекең:

	– Осы кезің, осы кезің титықтаттың-ау! Апыр-ау, неткен тəттілік еді, – деп таңдайын қағыпты. Сонда күй əуеніне ұйыған Ерден:

	– А, аға, сіз де келіп пе едіңіз, – деп орнынан атып тұрып сəлем береді де: – Бір ерекше өмірді, ғажап тыныс кеңіткен шақты бастан өткерген жоқсыз ба? Міне, қайталанбас сəт! – деп Сайдалы Сары Тоқаға таныстырған екен Дүзенді.

	Бейсеубет дүние шашуды дарақылық, мақтаншақтық санайтын Дүзен өнер құдіретіне табынып, күйшіні қонақ етіп, астына – ат, үстіне жанат ішік жауып жіберген екен сонда.

	Кенесары бастаған көтеріліс жеңіліспен аяқталған соң, соғыс жетекшілерінің бірі Жанайдар Орынбайұлы бірнеше жыл патша үкіметі тарапынан қуғындалушылар қатарында болады. Бірақ Ресей үкіметі халықты тыныштандыру мақсатында сол көтерілістің тірі қалған басшысы – жетекшілеріне кешірім беріп, тыныш өмір сүруіне жағдай жасайды. Сондай кешірім алған Жанайдар Орынбайұлы сол кездегі Бағаналы наймандардың жазғы жайлауы болып келген Терісаққан өзені бойын қоныстануға Батыс Сібір генерал-губернаторынан жарлық алады. Бұған дейін көп жылдар бойы бір шеті Атбасар, одан əрі Қара-өткелге дейін емін-еркін қыс қыстап, жаз жайлап келген жердің дəл ортасынан ойып, нағыз шұрайлы қонысты басқаның иелігіне беруге, əрине, негізгі тұрғындар – Бағаналы елі үлкен наразылық білдіреді. Ел басшысы Ерден Сандыбайұлы Батыс Сібір генерал-губернаторына шағымданып, үлкен қиянат, халыққа қарсы жасалған зорлыққа қарсы шығады. Батыс Сібір генерал-губернаторы өзі берген жарлығын қайтып алмайды. Мемлекет тарапынан жасалған жерді бекіту картасы күшінде қалады. Патшаға дейін шағымданған екі ру арасында араздық шығып, жер дауы үлкен барымтаға ұласады. Жанайдар да, Ерден де бірін-бірі қанша сыйласқан бұрын достас кісілер болса да, мынадай өзекті ел мүддесі жатқан мəселеде бірі-бірінің бетін жыртысады. Өзара айтыс-тартысқа ұласқан ауыр сөздерге барады.

	Жоғарғы ұлықтарға жеткен шағым-арыздар тыйылмай қояды. Ақыры іс насырға шауып, қатар жатқан екі ел арасы жауласып, тыныштық таба алмай, Ресей үкіметі араласуымен ғана Бағаналы елі жаз жайлауға көші-қон кезінде Терісаққан өзені бойымен емін-еркін көшіп өтуіне жол ашылған екі жақты бітім жасалады. Ал Терісаққан жері Бағаналы елі иелігінен Жанайдар Орынбайұлының қарауына түпкілікті кетеді. Ол араздық рулар арасында бітіспес өшпенділікті қайта қоздырады. Ақыры бұл егес Ерден Сандыбайұлының аға сұлтан болып тұрған шағында Атбасар жəрмеңкесінің қызып тұрған бір күнінде оның өлімімен, өкінішпен аяқталады...



	Айналайын нағашы,

	Көзімнің ағы-қарасы,

	Ерден өлді дегенде,

	Жыртылды елдің жағасы.

	Тыйылмай қалды көз жасы,

	Жылады Найман баласы,

	Ақмола, Есіл, Торғайдың

	Алпыс екі саласы.

	Осындай асыл ерімнің

	Арғыннан болды жаласы!

	Өлген жері батырдың

	Атбасардың қаласы,



	– деп жоқтайды оны ақын Құлпы қыз. Туған халқының ардақтысы болған тұлғаның рухын биіктетіп қастер тұтады. Қиянат өлімді айтады. Туған халқының аса қадір тұтқан басшысының дарқан өмірі осылай егес үстінде қапыда мерт болады...

	Асылы Ерден батыр айтар сөзге де шешен болған кісі, ол:



	Батырлықтан не пайда?

	Ажалға қылар айла жоқ!

	Сараң байлықтан не пайда,

	Жарлығы тиер пайда жоқ,





	– деп бір тебіренсе, жастарға үлгі етіп:



	Ел мықтысы ұранға шығады,

	Ер мықтысы дуанға шығады.

	Болатын ер аталы ердің сөзін ұғады,

	Болмайтын шіркін – адамнан

	Қырғи көрген торғайдай бұғады,



	– деп адамдық пен жасықтың арасын ашып өсиет тастайды.

	Бұл күнгі əулие басындағы қызықты əңгіме ел бір ұйқыға кеткенше тынбай созыла түсті.

	– Бір ғажап бас қосу, айтулы кездесу болды-ау, – десе Оспан,

	– Əй, ішім жарылғалы жүр еді. Бір босаттым-ау, – деді Ахмет.

	Бəрі тағы даурыға күлді.

	– Е, е, əңгіменің төресі Күзеубайда ғой, – деді тағы Төре.

	– Оның да реті келер, – деді ағам.

	* * *

	Болат жолдың үстінде дамыл жоқ. Байтақ даланы дабылдатып сілкіп, ерсілі-қарсылы ағып өтіп жатқан пойыз. Аты Теректі аталған станса басы қарбалас жүріп жатқан құрылыс жұмысы. Мына жерде келген пойызды қабылдап шығарып салатын арнаулы қызмет үйі, кезекшілер, мына жерде теміржолда ағылған пойыздың аман-сау жүріс-тұрысын қамтамасыз ететін жол жөндеу жұмыскерлері тұратын үйлер салынады дей ме, əйтеуір, келіп-кетіп, сапырылысып жатқан бір көпшілік. Өтіп жатқан парауызға «водакашка» аталған терең қазылған құдықтан су беретін тағы бір шағын үйшік ағам үйінің дəл қасында, əй дейтін жер. Тіпті əкем жатқан төрт құлақ қызыл тамнан қол созым ғана. «Апыр-ай» демеске шараң жоқ. Көп қорымның іргесін басып өтіпті болат жол. Сəл болса үстімен өтетіндей-ау!

	Бұдан бұрын болашақ Жезқазған қаласында, күнді – күнге, түнді түнге жалғап күрс-күрс дүңкілдетіп жердің астын атқылап, кен қопарып, оны темір вагондарға тиеп, шіңкілдек парауыздардың қара қоңыздай тырбыңдап сүйреп бара жатқанын көрген, одан енді құм-шағыл құба дала Ақ кеңседен келген маған мына жер дүниемен байланыс орталығы боп кетті. Ағамды мұнда білмейтін кісі жоқ екен. Əдейі іздеп келіп сəлем береді. Қонақтап жатып алады. Шетінен əңгімеші, өткен-кеткенді білгіш, бəрі сөзуар сұңғыла жандар.

	Бірақ маған түсініксізі – солардың қайсысы болмасын, «үй артында кісі бар, айқайлама» дегендей аса сарабдал, тартына сөйлеп, көкейлеріндегі барын толық ақтарып, ашып тастамай, бүкпелеп, емеуріндеп отыратыны. Қаражардан үш-төрт құлынды бие, он шақты қой, екі бұзаулы сиыр, бір ат, жетім нар дейтін айтулы бура нармен көшіп келген ағам үйін бұл жердегі ағайындар «бай келді» деп қуана қарсы алды. Рахымжан, ағамның баласы, теміржолдың парауызға су берушісі болып жұмысқа тұра қалды. Суды тереңнен тартып, сорып алып, үлкен бөшкеге толтырып қояды да, көз көрім жерге пойыз келгенше үйде шаруасын атқарып жүреді. Бір рақат, жанға жайлы жұмыс. Қолы бостың о жақ, бұ жағы. Отбасы шаруасы оңынан оралып тұр.

	Сондай күндердің бірінде ағама сəлем беретін көп сағынған ағайындар келе қалды. «Осылардың-ақ бауыры еріп тұрады екен. Тіпті сағынып жатса, ағамды неге ауылдарына шақыртып алдырмайды» деп те ойлаймын кейде. Олай дейтінім осында келгелі осы сағынған қонақтарға союмен аз ғана ұсақ тұяқ бітуге айналды.

	Бүгін тағы, міне, сақалдарын сауған бір топ «əдейі сені көріп, бір өткен-кеткенді еске алып, жарықтық Қарекеңнің басына дұға оқуға келіп едік» деп қаумаласып келіп отыр. Жəне бəрі бауыры еріп бара жатқандай, құшақтарын кең ашып, төстерін төске тигізіп, аймаласып амандасады.

	Ағам да жаны қалмай, бар ықыласымен қарсы алады оларды.

	– Алты-ын! – деп жеңгеме ағам, – ең бір қадірлі қонақтар, сүйкімді достар, балалық, жігіттік, қарттық шақтың куəлары, қимастарың келді. Төріңді дайында, – деп осы жолы ерекше ықылас танытты да, – Апырай, сендердің бастарыңды адам қосты ма, құдай қосты ма? – деп таңырқай қарады өзі.





Уай, жел айдаған қаңбақ

	Қайдан тапсын салмақ.

	Мына Тұрсын

	Айнала шауып,

	Бірімізді-біріміз алдап, арбап,

	Осы отырғанымызды таңдап

	Алып келді осында,



	– деп анадағы бір сойдақ тіс Иманəлі есімді кісі сияқты, дауысын əндете созып сөйлейтін ұзын жақты, сақал-мұрты ағара бастаған, сопақ маңдайлы, биік төбелі кісі төрге жайғаса беріп сөз бастап кетті. Үстіндегі көнетоз түйе жүнінен тоқылған шекпенін төрге кереге басына өзі іліп, бабымен, аспай-саспай бəрінің ортасынан орын алған, өзара «Тұрсекелеп» қошемет еткен кісі жайғасып алып:

	– Жə, жарықтық Қарекем баласы, қоныстарың оң болсын. Несібе, ырзық мол болсын. Табалдырығыңды көп жылдан кейін аттаған бізге де жақсы жол болсын! – деп жан-жағына өткір қысаңдау көзін күлдіре қарап, реті келгенде əруақтардың атын атап, олардың рухын тірілтіп, жаны жаннатта болғырлардың ізіне түсіп, сапар шеккен де теріс емес. – Дауысы тұнық көлін қимай, лажсыз ұшқалы отырған қоңыр қаздың даусындай сыңғырлап шықты да: – Жарықтық, Бағаналы елінен талай жүйрік тұлпар, таңдайына гауһар басқан шешен, қара тұман, ақ боран көз берместе адаспас көсем, жауын көрсе жаным бар демей, елі мен жерін қызғыштай қорыған от жүректі батыр, ой, ақыл десе ақыл қиялдың су төгілмес жорғасын жүген-құрықсыз ұстаған нелер даналар өтті-ау. Мұқыш, сенің мына бес қанат отауыңа келіп, шаңырағыңа көзім түскенде ұлы Кəдір бидің бір тапқыр шешімі, түс жорығаны есіме түсті, – деп су төгілмес жорғадай тайпалып ағып сөйлеп жөнелді де: – Бұл Жырықтан шыққан. Жырық та Бағаналының бел баласы ғой. Өрен жүйрік Аймырза бидің қоңы қашып жүрген кезі ме? Əлде қыран шашып жейді, құзғын басып жейді дегендік пе, өзінің бір көрген түсін жорытқаны бар екен.

	Бұл төрт босаға атанған Бағаналы елінің Кəдірі де, Шегірі, Сандыбайы, Бабырының да тірі, бірақ қартайған шағы болса керек. Байлықта шек жоқ. Бағаналы елі мыңғыртып жылқы, түйе, қой өсірген, ұранға шыққан тұс екен. Əлгі арғынның ауызы алты қарыс Торайғыр Шоңның өзара өкпелесіп, Шоңның Бабырға барам деп еліне көше жөнелетін тұсы бұл. Аймырза Бабырға сəлем беріп қонып, ертесіне: «Бір түс көрдім. Жорисыз ба?» – деп сұрапты.

	– Иə, – депті бай. Сонда Аймырза:

	– Түсімде өз үйімде жатыр екенмін. Бір жағымнан ай, бір жағымнан күн туып, төбемде үркер тұр. Қалған жұлдыздар маған қарап мылтық кезеніп қалыпты. Бойым мұздап ояндым. Бұ не? – депті

	Бай:

	– Қарағым, түсің жақсы екен. Айың оңыңнан, күнің солыңнан туса, төбеңде шоқ жұлдыз үркер тұрса, төрт құбылаң түгел, бақытты, бай боласың. Анау самсаған қалың жұлдыз күзетің де мықты екен, – дейді түсін жорып. Бабырдың бұл жоруына көңілі толмаған Аймырза Шегірге барып, түсін қайта жорытады. Ол да Бабырдың айтқанын айтып, шығарып салады. Сандекем де солай жорыды ғой деп ойлаған Айкең одан Кəдірге келіп, сəлем беріп, бірер күн əңгіме-кеңес құрып, түсін айтады. Жас бидің асты-үстіне түсіп, мал сойғызып, əбден күтіп, бірақ түсінің жоруын айтпай, Кəдір Аймырзаны шығарып салмаққа есікке беттепті. Аймырза шыдай алмай:

	– О, Кəке, құдай артық жаратқан киелі аға, қасиетті қарт, дуалы ауыз көсем, ел мен ер тағдырын қара сөзбен Кетбұға бабам- ша шешкен іріміз еді, бүгінгі Бағаналыдағы киелі тіріміз еді деп көрген түсімді Сізге жорытқалы келіп едім ғой. Түсім ұнамады ма, əлде жүрісім ұнамады ма, – депті сыртқа беттей беріп, сонда Кəдір би:

	– Сенің түсіңнің жоруы даяр тұр. Жүре көресің, – дейді сыртқа алып шығып, – Сен бір кезде ақ орда тіккен екенсің. Соның бұл күнде ақ үзігі тозып, мың торғай қамаса бір торғай тұрмайтын болған екен. Əне, екі атанға артылған ақ киіз түсіңнің жоруы.



	Ақ ордаң ақ үзікпен ағарсын,

	Халқыңа адалдықпен жағарсың.

	Еліңді отыңның басындай күзет,

	Бақытты туған жерден табарсың!

	Тілің тəтті, дінің қатты,

	Осы бетіңнен қайтпа!

	Əділдік алдында əкеңе бұрылып,

	Жалған шешім айтпа!

	Жолың болсын, қарағым,



	– деп Аймырзаның əр кездегі əділ, адал билігіне, тапқыр өжеттігіне разы болып бата берген екен. Сол Кəдір би есіме түсті үйіңе кіргенімде. Біз де сол Аймырза көрген түсті бүгін де көріп отырған жоқпыз ба? Басқасы – басқа, тегі мына көк аспан, маң дала, құдай жаратқан баспана ықтын болмай қалған жоқ па? Ойланыңдаршы, – деген Тұрсын атты кісі басқаларға байырқалай қарады.

	– Əй, ерім-ай, сөзіңнің бəрі нақыл, айтатыныңның бəрі ақыл, тыңдаушыңнан еститінің тек қана мақұл ғой. Оның несін айтасың, өзің білмейтін сыр, шықпаған қыр бар ма? Бұл күнде оны ақтарып айтатын Кəдірдей пір бар ма? Өзің-ақ! Əйтпесе Ұлытаудың мың жыл өмір сүрген еменіндей шырқап биіктемес едің-ау! Ойыңда да заңғарлық бар. Əттең, уақыт бұқтырып тұрғаны болмаса. Атыңды да Тынымбай қария: «Тұрсын! Тұрсыншы осыным» деп əдейі болаттай бекітіп, ұлы тілекпен мықтап қойған, – деп көтермелеп кетті оны Күзеубай есімді ұзын тұра арық кісі.

	– Күзеке, – деп ыңқылдап үн қатқан Тұрсын, – ертеде бір ашқарақ кісі алдына келген ыстық көжені ұрттап қалып, аузы күйіп, сасқалақтап төбеге қарай, шаңырақтың күлдіреуішін «мынау қандай жердің ағашы», – деп сұрағанда, оның аузының күйгенін байқап отырған бойжеткен қыз: «Саздау жердің ағашы, сабырсыз ердің сазасы» деген екен. Сондай-ақ екеуміз бірімізді біріміз жерге түсірмей көтермелей бермейік. Ежелден сөзіне дуа, басына бақ қонған тамырлы дарақтың бұтағына келгеніңді ұмытпа. Əлгі бір аузы күйгеннің кебін құшып қалармыз, орнымен сайра, бұлбұлым! – дейді.

	– Бұ жерде қауіп жоқ. Бақ қонған жерде терең ақыл да бар, – деді Күзеубай. – Əлгі Аймырзаның түсін жорыған Кəдір би заманында қатарынан озған кісі-ау. Осы Қара бала атанған əулиенің тұқымынан сондай білікті сөзуарлар шыға берген, ə?– деп қалды. Екеуінің құлағы ауыр ести ме, Көпбай есімді толық жұмыр денелі, желін бет, көгілдір көзді кісі ыңырана қарады. Əлі лəм деп аузын ашқан жоқ. Сөз тыңдауға келген өзінің айтары жоқ адам тəрізді. Жерге құйған қорғасындай əлі бір қозғалмаған бағанағы отырған қалпы. Анда-санда терең судай мөлдіреген көзін еріне ашып, қасындағыларға қараған болады.

	– Ой, сен өзі, тағы бір естен шығып бара жатқан сөзді қайта ояттың-ау. Бар дуалы, киелі сөзді бір шалдың басына үйіп-төге берме. Мына Түктібай атаңнан шыққан Бейіс бидің, Ақтаздың Əбəйділдасының бір сұрағына жауабын-ақ айтайын. Қаншалық салмағы бар, ұлағатты несі барын, ойының қаншалықты тартымдылығын байқарсыңдар, – деп еңсесін көтере отырды да, – Əбəйділда: «Кейбіреулерді шіркін ақылды, бақытты кісі» деп сыртынан дəріптеп жатады. Сонда əлгі кісіні дабырайтқан ақыл, бақыт деген не? Жəне қандай адамды бақытты, ақылды деуге болады, – деп сұрапты. Бейіс би ойланбастан:

	– Адамдағы ақыл үш түрлі болады. Əркімде ақыл əр түрлі. Біреуде терең мұхиттай, құдай ана сүтімен бірге бойына құя салған ақыл болады. Ол өмірдің, тіршіліктің барлық ойы, қыры, күнгейі, көлеңкесі, жақсысы, жаманы, арамы, адалы, обал, сауабы дейсің бе – адами табиғат сырын ми таразысына салып өлшеп-пішіп отырады. Не оңға, не солға ауытқымай, қара қылды қақ жаратын білгір дейді ондайларды, ақылды дейді. Оның аты – екпе ақыл. Құдай тəніне құя салған қазына. Мəселен, Қаз дауысты Қазыбек, Абай, өзімізден əлгі Кəдір биді сондай ақылдылар қатарына қосса болады. Сонау Əбу Насыр əл-Фарабидан бастап, ақылына білімі сай қазақта ондай кемеңгерлерді қара қылды қақ жарған ақылы кемел, қасқа сөздің иесін санап тауыса алар ма екенбіз.

	Ақылдың екінші түрі – жұқпа ақыл. Оны да олқы көрме. Бұл – білімдіден естігенін, өмірде көргенін ұлағат тұтып, санасына тоқып, бойына жинаған, оқу, тоқу арқылы келген ақыл. Бұндай ақылдылар қатарына халқымыз осы өзімізді қосса, бөркімізді аспанға ата берейік. Шіркін, дүние-ай, даналардың айтқанын, ұлағатын, берген білімін санаға сіңіріп, өнегеге қалдырған мұрасын өмір- де қолдана білсек, өне бойға жұққан кемеңгерлік болар еді-ау! Əттең, ол қолдан келе бере ме! Көрген көзден, санадан ұшып, жер сабалап қаламыз ба? Ол ойланып: – Ақылдың үшіншісі – кезбе ақыл. Бұл тұрақсыз, соққан желдей, нөсерлеген жауындай, жасыл ойнатып жарқ-жұрқ өте шығады. Қазір бар да, қазір жоқ. Көршісімен бір күн тату, бір күн қату отыратын соқпа мінезді адамдар сияқты болады ол.

	Міне, осы ақыл қандай болса, бақ шіркінің де үш түрлі көрінеді. Оның біріншісі – орнықты бақ. Төбесіне тау құласа да үркіп шошымайтын, бір қонған жерінен қозғалмайтын, тамыры қонған адамының жанымен, рухымен бір жаратылған бақ, əне, сол! Əлгі «аузы қисық болса да, бай баласы сөйлесін» дейтін мəтел осы бақтың иесіне арналған.

	Екінші – орынды бақ. Бұл кінəмшіл, өкпешіл, ретсіз тиіссең тəйт, – деп ұша жөнеледі. Негізі орынды бақ адамның ақылына байланысты, өзінің қадір-қасиетін білуіне қарап абыройын асырады. Ренжітіп алса, əлгі бағы ұшып кетті, немесе бағы жанбады дегізіп сан соқтыратын да сол.

	Үшіншісі – өткінші, əлсіз бақ. Бір қонып, түстеніп кеткен қонақ тəрізді, оған мысал көп. Мысалы, өзіміздің Алдамқұлдың Қазбегі бір сайлау болыс болып еді. Елге қаншама қиянат көрсетіп, келесі сайлауда орнынан түсіп қалды. Əне, өткінші бақ деп соны айтады.

	Бəрі дуылдаса күлді. Бірақ Тұрсын күлмей, сазарып отырып қалды.

	– Сабазым-ай, əңгіменің де шоқтығын көтеріп, майын ағызып жібересің-ау! Өткендегілерді сөзімен де, ісімен де тірілткен өзіңдей жады кітап, осы өзі мəңгі құламас гауһар мүсін сирек-ақ шығар. – Көпбай басын көтерді. Төрт бұрышты толық денесін ырғала қозғап, сол қырылдаған дауысын созып, тамағын қырнап:

	– Əдемі айттың-ау. Əдемі. Бейіс көкеңнің əруағын бір қозғадың. Ақыл иесі орнынан бір аунап түсіп жатқан шығар. Расында ақыл мен бақтың əлгі айтылған сыр-сипаты еріксіз ойландырады екен. Жаңа ғана Түрсекең айтқан Кəдір бидің мына төрелігі қалай? – деп ойын сабақтап кетті.

	Атын атамай-ақ қояйын, қай кезде де бай болғандардың көбі сараң, дүниеқоңыз болған ғой. Сол мінездері үшін бəлем өздері бұл заманда засырықтан өтіп, көрмегенді көрді-ау. Дəл сондай байларға кеңес үкіметінің қазіргі істеп отырғанына өзім шоқ-шоқ деймін, – деп бір күрсініп алған Көпбай, – Сол көп сараңның бірі осы елдегі атақты етікшіні шақырып, «Бала-шағам, отбасым, өзіме дейін жалаң аяқ қалдық. Қолыңның шеберлігін бір көрсет. Былғары жетеді. Бізге кебіс, мəсі, етік тігіп бер», – депті. Етікші де: «Мақұл. Бірақ мен бала-шағамды осы қолөнеріммен асырап жүрген кісімін, десе» – «Ақыңды ал», – дейді бай. Екеуі келісіп, етікші соғымына бір байтал алып сояды. Шебер алғашқы етікті де тігіп тастайды.

	Бір күні ауылда бір ойын тамаша болады да, етікшіні де бай баласы ертіп алып барады. Өзі əнші, домбырашы жігіт ойынның ажарын кіргізіп, көпті қызыққа батырады. Оның мына өнеріне кызыққан бай баласы қайда той, ойын болса етікшіні қасынан қалдырмай ерте баратын болады. Сонымен жүргенде қыс өтіп, етікші байдан үйіне қайтпақ болып рұқсат сұрайды. Бай:

	– Не деп отырсың сен! Бір ту биемді жеп, бір етік қана тіктің!

	Əлі де тігетін етік, мəсі жетеді. Кетпейсің, – дейді. Етікші:

	– Жаз келді. Бала-шағамды асырау үшін атқаратын басқа кəсібім бар. Кетемін, – дейді. Бай:

	– Кетсең – кет, бірақ жеген биеңді құлынмен қайтарасың. Ол ту бие еді, – деп дауласады. Етікші қысылғаннан Кəдір биге келеді. Би байды алдырады. Мəселенің мəнін түсініп зерттеген би: – Бұл үш ай қыс сенің балаңның қызметін істеп, əншісі, күйшісі болып, ойын-сауықта көңілін көтеріпті. Əр күн сайын үйіңдегі етікшіні ертіп бара жатқан балаңа неге тоқтау салмадың? Оған кінəлі өзің. Солай да биеңді балаңнан ал. Егер бұл айтқанға көнбесең, балаңды мына жігіттің қолына, не істетсе де өз еркі, үш айға бересің. Сонда ғана биең қайтады, – деп кесім айтыпты.

	– Бай біреуге баласын құлдыққа қайдан берсін, – деп қалды Күзеубай.

	– Əрине, бермепті ол, – деп ойын түйген Көпбай, – Кəдір би осындай уəжшіл, тура əділдік атасы болған ғой, – деп аяқтады сөзін.

	Тағы бірді айтып бірге кетеміз-ау. Тұрсын қатқан қазықтай болып манағы қалпынан қозғалған жоқ. Əдемі қоңыраудай даусын созып:

	– Жүйелі сөз жүйесін табады деген ғой. Осы үйге келгелі аузымыз жабылған жоқ. Сондағы айтқанымыз ілгеріде өткен қасиетті бабалардың ұлық сөзі. Ақылға қонымды, жанды жадырататын үлгі-өнеге беретін тапқырлыққа баулыған даналығы ғой.

	Жарықтық Қарекең (əкемді айтып отыр) біреуден сөз уəж сұраған кісі емес қой. Сол кісіден дарыды-ау, ə, саған, Мұқыш, тапқырлық, – деп аз күле түсіп, – сенің, Аймырза, Бəтеш, – деп ағайынды екеуін қатар айтамыз ғой, Бəтештің Жүнісіне оңаша айтқан бір сөзің еске түседі. Соны өз аузыңмен айтшы. Мыналар естісін, – деді бұ жолы жарқылдап күліп. Ағам да байырғы салмақты қалпын бұзбай:

	– Тұрсеке, қайтесіз ол əңгімені. Одан бері не заман. Ерен мінезді, жаны жомарт, сөзден түйін түйіп, таспа өрген, тайпалаған жорға Жүкең, Жүністі айтам, бұ дүниеде жоқ. Жатқан жері торқа болғыр, – деп тартына берді.

	– О, несі-ей, Тұрсын шикі сөзді сұрамайды. Шамасы жілігін шағып, бұл қасқаң майына кекірігі азған болды. Мұқа, сөйлеп жібер, – деп Көпбай, Күзеубай бастаған үйдегі қонақтар қолқалап кетті.

	– Апыр-ай, енді, Тұрсеке, өзіңнің сол күндерде қайда екенің есімде жоқ, – деген ағам қабағын керіп, əңгіме бастайтындағы тамағын кенейтін əдетін жасады:

	– Қызылжыңғылға ел жігіттері – болыс, ауылнайлар бас қоса қалды. Менің болыс кезім. Əлгі Алдамқұлдың Қазыбегі, Бұзаудың Ыбырайы, Айранбайдың Бəкірі, Бəтештің Жүнісіне керек Бағаналы елінің атқамінерлері, мен кіммін дейтіндері түгел.

	Жүніс қысырдың тел емген тайын сойып, қонақасы дайындап жатыр. Қымыз да мол. Екі үлкен ақ үйі бар. Қонақ үйінде тайыншадай құмырсқа бел, сары қасқа тазы төрге жақын төселген сары ала шайы көрпенің үстінде жатыр. Күтімі де бөлекше. Ыбырай, Қазыбек екеуі мені бір қалт еткенде сыртқа шығарып, «Төрде жатқан тазыны көрдің бе? Атақты, қарда қасқыр мен түлкіні аттатпайтын жүйрігің сол. Осы тазыны Жүністен сұрамағанымыз жоқ. Маңына жолатпайды», – дегені. «Немене, ол сондай-ақ сендерден артық болып па! Мен сұрасам, аламын», – деп мақтанып қалдым. Ыбырай:

	– Қой, көңілің қалады. Ол бəрібір бермейді. «Айырылысар дос ердің артқы қасын сұрайды» деген, əуре болма! Мына Қазыбекке – «баламды, қызымды сұра – берейін, бірақ Бидайықты аузыңа алма» депті, – деді. Мына əңгімені тыңдағандардың ауызы ашылып қапты. Ағам да асықпай əңгімесін жалғастырып:

	– Ел жағдайы, ол кезде етек алған ұры-қары əрекеті, барымта, жер-қонысқа қатысты сөздің ауыздан түспей тұрған кезі емес пе, бір шие дау қызу талқыға түсіп, бəріміз терлеп-тепшіп, сəл үзіліске шыққанбыз.

	– Жүке, – деп оны қолтығынан алып, – сізде шаруам бар еді. Оңаша айтам, – деп ауыл сыртына алып келе жатырмын. Ұзап барамыз. Ауылдан айқай жететін жер шыққанда Жүкең:

	– Оу, Мұқыш, қайда барамыз. Ауылдан ұзап кеттік қой, – деп тартына берді.

	– Біреу есітіп қояды. Əлі де былай... – Қой, нені естиді, осынша жерден, – деп кідіре берген оған, жан-жағыма алаңдап қараңқырап, – біреу естіп қойса өлім! Өлім ғой, – деп төңірегіме қайта тінте көз жүгірттім.

	– Ой, айтшы, не болса да, тап осы жерден жер құлағы болмаса, тірі жан естімейді – деп Жүкең жалына қарады.

	– Апыр-ай, бауырым-ай қадірлі аға, қасиетті адамымыз едіңіз, əйтеуір тісіңізден шықпасын. Осы жерде қалсын. Бұ сөзді сізге айтуға өзім де қиналып тұрмын. Бірақ айтпасқа болмай тұр, – деп қиналдым.

	– Жаным, айта бер. Екеумізден басқа тірі жан естімейді – деп Жүніс мөлтеңдей түсті.

	– Болмадыңыз ғой, – Тағы да жан-жағымды тінтіп қарап, – ақиқат ешкім естімейді, о, Жүке, – деп оны куəге шақырып алып, – Мына жұрт сізді итпен туысты деп жүр, – дедім. Бетіме жалт қарап, көзінен ұшқын ұшқандай, кірпігін тез-тез қағып жіберді де, бауырына тартып қатты құшақтап қысты келіп, қысты келіп:

	– Бауырым-ай, сенбе едің туысым! Алдың! Алдың, – деді де қарқылдап күлген беті жігіттер отырған өз үйіне келіп:

	– Мына Мұқыш менен Бидайықты тартып алды. Бір-ақ ауыз сөзбен алды, – деді көзінен жас шыққанша күліп. – Сөз киесі қонған əруақтың шырақшысы сөзбен өртеп алды! – деп еді жарықтық. Ағам қоңыр көзі жасқа толып мөлдіреп, жанындағы отырғандарға кезек-кезек қарап отырып қалды.

	– Əне, сөз! Əне, тапқырлық!

	– Əке сөзі ғой! – деп көтермелеп жатыр. Ағам ғана:

	– Ол адамның сөзге түсінетін заманы ғой, – деді.

	– Жүйрік тазының қызығын көрген екенсің ғой, – деді ақсақ кісі ме, Күзеубай елеңдеп қозғалып.

	– Алуын мен алдым, бірақ ауылдан шыға бере Бұзаудың Ыбырайы саған алдым деген аты да жарайды деп, Бидайықты менен алып кетті. Өзі де иттің сырттаны еді, – деді ағам. Тынымбайдың Тұрсыны су төгілмес жорға, құйма құлақ, естігені, тоқығаны көп зерделі кісі екен. Ағам да, Көпбай, Күзеубай да сөніп бара жатқан отқа үстемелеп отын тастағандай, оны анда-санда бір түртіп қалады. Кейде өздері де қызып кетіп, бір оқиғадан соң, екінші оқиғаны қоздатып жібереді.

	– Ұлытау десе ұлылар еске түседі. Тапқыр даналық сөздер ойға оралады. Қазақ қазақ болғалы осы тауды кие тұтып, тəуеп етіп келеді. Жерінің төрі, қара шаңырағы санап, бас иіп, табаны тимеген кемеңгері, батыры, сəуегейі, əулиесі, шешені, ақыны, бұлбұлы кемде-кем. – Сондықтан қара шаңырақ Ұлытау қазақ жерінің кіндігі ғой, деп сөйлеп келе жатқан Тұрсынды Күзеубай:

	– Қой, тап бір қадамдап өлшегендей, сен де жердің ортасы деп, – сөзін бөліп еді, ұзындау мойнын оғаш бұрып:

	– Əй, Күзеубай, сен өзі сөз тыңдасаң жағаласпай тыңда. Сен Қожанасырмен таласқан ақымақ хан сияқты болма! Қожакеңнің ханның жердің кіндігі – дəл ортасы қайда дегеніне жауабын естімеп пе едің?

	– Иə, ол қайда екен? – деп қалды біреу. Сонда Қожа:

	– Осы мен басып тұрған жер – жердің кіндігі. Сенбесең өлшеп кел, – депті. Сенікі де сол. Сенбесең осы Ұлытаудан батысқа, шығысқа, солтүстігіңе, оңтүстігіңе өлшеуішіңді сал. Дəл қазақ жерінің ортасы боп Ұлытау шыға келеді. Менің айтпағым, – деп сөзды сөзін ол, – не бəтуəлі, келелі жер тағдырын шешетін бас қосу, бірлік, елдік мəселесі осы таудың бауырында шешілгендігі еді. Жарықтық Ұлытау ақыл ұясы, мəмле ордасы ғой. Содан да оның бауырында өскен ұрпағы сөзге, уəлі сөзге, адалдықка, əділдікке бас иген. Өзінің де телі-тентегін тоқтата білген.

	Бəлки, содан да болар, «ырысы тасығанның иті де үргіш болады» дейді ғой бұрынғылар.

	– Əй, ит те бекер үрмейді. Итті ит дей берме. Оның да сырттаны бар.

	– Қасқыр көргенде құйрығын бұтының арасына қысып алып, таса-тасамен зыта жөнелетіні де болады. Адам да ит мінезді емес пе, алдыма ас құяр ма екен деп, «Асыра сілтеу болмасын» дейтін заманның белсенділері сияқты, құйрығын бұлғаңдатып, аяғыңа жығылып жата қалып еркелейтін. Ондай иттер басқа біреу асқа тойғызса да қабады. Оны көрдік қой, – деп бір бөгеледі.

	– Уай, сен қайда кеттің, тышқаншылап бара жатқан жоқсың ба? – деп қиястана қарады Тұрсынға Көпбай.

	– Ей, мен қайда қашады деп едің? Əншейін мына сөздің қисыны ғой. Иттің жеті қазынаның бірі екенін білемін. Кейде адамның да итке ұқсап кететінін ойыма алып кеттім. Бəрі мына Мұқыштың Жүніске «Сізді итпен туыс деп жүр ғой» деген бір ауыз сөзінен іштей шыға алмай малтып қалдым. Не сөз болса да Ұлытауға соқпай кетпейді. Сол Ұлытаудың басына ел қамын жеген Едіге де бекер келіп жатпаған шығар.

	– Апырм-ай, Ұлытау, Ұлытау деп таңдайың тақылдап кетті ғой.

	– Мүйізі шығатын болса, Сарғалдақ атаның баласы сол Көк-төбенің шұрайын бауырына басып жатқалы не заман. Мен мына Бетпақтың шөлінің етегінде жатып-ақ кезерген ернімді жалап, сарнаған сары жел, аңызақты бірде арқаммен, бірде жалаңаш кеудеммен қалқалап, сенің бетің, не ерінің, еті жарылмасын, қабағыңа кірбің түсіп, күлкің бұзылмасын деп, а десең аузыңа қарап келген жоқпын ба? Содан не таптым? Сен не істедің? Мен не көрдім? Күні кеше Сарғалдақтың Жылқайдарына ас бергенде Жандəулеттің бұл заманның қасқасы мен жайсаңының алдында Жанайдардың Мейрамына не айтқанын жақсы білесің. Осы біздің жөніміз қайсы? – деп Көпбай шалысқа кетті. Осы екеуінің бетіне кезек қарап, манадан сөз кезегі тимей отырған Күзеубай:

	– Ой, сендер, – деп екі иығын кезек қозғап, – отбасы, ошақ-қасына орала бердіңдер ғой. Неменеге тұсалып қалдыңдар. Жақсының сырты разы болғанмен, назасы іште кетпей ме, – деп жөткірініп, Мейрам тектілігін білдіріп, жасы үлкен Жəкеңе бір ауыз сөз айтпастан кетіпті сонда. Əйтпесе, Мейрам сияқты, – дей берген Күзеубайдың сөзін бөлген Тұрсын:

	– Жарықтық Жəкеңдікі де зорлық қой. Болмаса «əртүрлі сөз қашады. Жолдан жасырынып тұрып, ат қосып, төтеден келіп озып, бəйгені олжалап кететін бір жаман əдет бар көрінеді бұ жақта. Мына аста соны болдырмайық, Жəке! Атты айдаушы өзі атқа жеңіл, беделі бар, құдайды, əруақты сыйлайтын адал кісі болса», – десе:

	– Сондай адам өзің емессің бе? Осы атқа да жеңіл, беделің де, абыройың да бар, құдайды бек танитын сенің ат айдаушы болғаныңды жөн көрем деуі, бір рудың бас адамы, Орта жүздің баласына белгілі атақты Жанайдардың Мейрамына айтылуы тым артық та болған.

	– Ойланып сөйле, Тұрсеке, сен, немене, Ұлытаудың ұлы дарасындағы ақ жібек көйлек киген, сəукелесі мен шолпысы сылдырлаған қыздай ақ қайыңмен, жатсаң – жастық, тұрсаң төсегің болған түйе көрінбес көк шалғын мен жазда күн түсірмеген көлеңке, қыста ақ көрпе жамылған ұя қоныс ордаң болған жерден шыға алмай қалдың ба? Жəкең, кім біледі, заманындағы елдің болдым, толдым деген азаматын сынау үшін айтқан шығар. Салмағын, ақыл-ой өресін көрейін деген шығар. – Мына сөзден кейін саябырлап, өзара əзіл-қалжыңға ауысып, сөзден қақпақыл ойнап кетті олар. Сыртқа шығып, тобылғысы керегедей болып биіктеп өскен, жусаны мен бозы, изені тізеден келетін көкжиегін сағым сүйген даланы қызықтап қарап қалған достарына ағам:

	– Мына Күзеубай тауып айтты-ау, расында Ұлытаудың дарасын көрген кісі рақат құшағынан шыққысы келер ме? Ал мына жерден Бетпақтың ыстық аңызағы соғады емес пе? – деді.

	– Рас! Рас! – деді Тұрсын. Бір ғана Торғауыт қажының мекені- нің өзі не тұрады. Пейіш қой. Соған лайық қажы да, жарықтық, сол топырақтың киесін асырып мешіт, медресе салып, халыққа ілім-білім шырағын жағып, қызмет еткен ғой. Одан былай Төртқара, біздің ауылдың тұрақ қонысы, – дей берген оның сөзін бөлген Көпбай оған қабағын түйіп, ұрып жіберетін кісіше түнере төніп: – Əй, сен білгіш болсаң Қарағанды сай тарихын айтшы, – деп шүйілді. Тұрсын дəл қышыған жеріне дөп тиіп, айызы қанған кісіше сақылдап кеп күлді. Жай күлмеді, дауысын шығара күлді. Бəрі Көкең, Көкең – деп отырған кісі түсін суытып:

	– Əй, неменеңе күлесің! Бауырыңды, туыспын, жақыныңмын, қорғаушыңмын, күні кешегі бабаңның батасы тілегімен аты ұранға шыққан белгілі тұлғаның ұрпағы едім деп отырып-ақ, шөлге айдап тастағанына қуанып отырсың ба? Онан да сол қалай болды? Соны айтшы. Ең болмаса, «е жөні бар екен» деп өкпеміз орнына түссін. – Əй, Тасқұлақ, сен өтірік кереңсің. Сенің ішіңде талай ит үріп жатыр, ə? Оны сен жатқа білесің, бірақ мен айтсын, мен арқылы жұртқа тарасын деп отырсың. Оны жырық Тілеубай қажыға мына Досайдың тілі тас кескен, ойы орман, ақылы апиын қайнатқан Қазыбегі Өте-Сансызбай билік еткен кездегі айтыстартыста айтқанын жақсы білесің.

	– Иə, Өте-Сансызбайға қатысты əңгімені кейінірек. Маған Қарағанды сайды ашып берші. Өй, мына Шағыр баласының сол ұжмақтан көшуіне таң қалам. – Мына сөзге Тұрсын бүкіл денесін қозғап селкілдеп кеп күлді, оған кектене қараған Көкең:

	– Неменеңе жетісіп күліп тұрсың? Сен ғой Шағырдың Майлыбайы Сандыбаймен құда екенін білесің.

	– Иə, құда! Онда қайтейін?

	– Сол құдасын деймін ғой...

	– Ал, – деп мойнын толғап ұшатын аққудай төңірегіне қараған Тұрсын əңгімені ұзақтан бастап кетті. – Оның рас, Қарағанды сайы Қыдыр қонған жер екен. Сандекең бір жаққа қасында, əрине, атқосшылары бар, жолаушылап келе жатып, осы Қарағанды сайды жайлап отырған Майлыбайдың қой бағып тұрған үстінен шығады. Анадайдан бір қора қойды үш кісі бағып жүргенін көріп,

	«Мұнысы несі екен, бір қора қойды үш кісі баққаны, соға кетейік» деп бұрылып келсе, Майлыбай болып шығады. Саңдекеңді замандасы болғасын да, əрі елдің басшысы болғасын да Майлыекең жақсы білсе керек. Құрметпен сəлемдесіп: «Бүгін қойшым ауырып қалып, басқа кісінің реті болмай, осы бір қраны айналдырып шығып едім. Ауыл мына қырдың астында, қонақ боласыз, жүріңіз. Мына атқосшыңыздың бірі қойда бола тұрсын», – деп қолқалайды. Сандекең асығыс шаруамен кетіп бара жатқанын айтып, рұқсат сұрап кетеді де, біраз жер ұзап кетіп, артына қараса қойды үш кісі бағып жүргенін қайтадан көреді. Атының басын тартқан батыр қасындағыларға: «Ғажап, ə? Əлгі Майлыбай қойын жалғыз бағып жүрген жоқ па еді? Қасында басқа кісі жоқ тəрізді еді ғой», – дейді. Атқосшылар да: «Бір өзі, қасында басқа адам болса, о кісі жүрмей ме?» – дейді.

	Мына көрініске қайран қалған Сандекең «Жігіттер, қайттық Майлыбайға» деп қайта оралып келіп:

	– О, Майлеке, сіздің үйдің дəмі тартты ма, қайтып келдік, деп, байдың ауылына келіп түседі.

	Əрине, Сандыбай сияқты ел ағасы келгенде несін аясын, оңаша үй тіккізіп, мал сойып, қонақ етеді. Осы айтулы қонақасы кезінде шайын құйып, ас-суы тəрбиесін жасауда жүрген Майлекеңнің бойжеткен қызына көзі түскен Сандекең аттанарда:

	– Майлеке, көп рахмет! Тəрбиеңе де разымын. Бір білмегім болып қалды. Бойжеткен, өте тəрбиелі өсіп келе жатқан қыз балаң бар екен. Басы бос па? – деп сұрапты.

	– Уа, батыр, оны неге сұрадың? – десе:

	– Балаңның басы бос болса, балаңа құда түсемін, – дейді.

	– Қимайтын кенжем еді. Талайлар келсе де рай берген жоқ едім. Елімнің де, жерімнің де иесі – сен сұрасаң, бетіңді қалай қайтарамын. Айтқаның болсын, – деп қызын Сандыбайдың үлкен баласы Дүзенге берген ғой. Əрине, құдай артық жаратқан Сандыбайға Майлыбайдың Қыдыры да көрінген емес пе! Сол Қыдырға қызығыпты деген сөз де бар Сандекеңнің.

	– Жарайды, қызын берсе – берсін, бірақ елімнің иесі деген сөзге, жерімнің иесі деген сөзді бекер-ақ қосқан, – деп қалды осы сөзді манадан тыңдап отырған Рақымжан ағам.

	– Ей, енді олардың ойында иненің жасуындай қылау болды дейсің бе, адал ғой олар – адал, – деп орныға отырып сөйлеп кеткен Тұрсын қызып алды ма, əзір тоқтар емес. – Сонымен Майлекең қызын еншісімен, қос қабат үзік жапқан ақ отауымен ұзатады. Еншісіне түйені келесімен, жылқыны сауын бие, қысырағымен, қойды өсер қозысымен деп жүз тұсақ, жүз тоқтысы бар бір қора мал айдатады.

	Сол жылы қыс қатты бола ма, Дүзеннің отауы малдан жұтап қалыпты. Бұл хабарды естіген бай қызына сол мал түліктерін тағы жібереді. Келесі жылы Дүзен тағы жұтапты. Үшінші рет қызына енші жіберерде бай:

	– Дүзенге сəлем айт. Менің малымның енін бұзбасын. Жəне осы малдың ішінде сары ала ұрғашы бойдақ бар. Соны сойғы- зып, шып-шырғасын қалдырмай күйеу бала жеп қойсын. Сонда Қыдыр да разы болар, – депті.

	Дүзен атасының айтқанын екі етпей орындаған ғой. Содан кейін-ақ, Қыдыр қонып, Дүзеннің малы өсіп, байып жүре береді. Ерденнің күніне «жүзді алып, мыңды жетелесем де Дүзенге жете алмадым. Саулық сауғаннан төл емізген жақсы екен» дейтіні де содан. Қазір де Майлыбай байдың малының құлағындағы кез ені бүкіл Сандыбай тұқымына біткен малдың құлағында қалды. – Осы жерде тағы тыныс алған Тұрсекең: – Қарекең жарықтықтың Байұлының үйінде қонып отырып:

	– О, нағашы-еке, атаң Дүзекең жездеміз сары ала тоқтының ештеңесін қалдырмай, күн тимесін деп қуырып жеп қойыпты ғой. Содан байыпты. Рас па? – десе, Байұлы:

	– Рас. Бірақ, жиенжан, мұны басқаға айта көрме. Əзіл жаман. Біз арқамыз бар намысқой тұқымбыз. Біреумен жағаласып қалармыз, – деп жалыныпты.

	– Шіркін, батырдың тұқымы-ай, енді болғанды болды демей, тəңір алдында жалған сөйлейміз бе? Қайта сондай ырыммен байып, мыңғыртып мал өсірдік. Нағашымыздың қыдыры қонды демейсіңдер ме, – деп қол-аяғын буып тастайды.

	– Жиенжан, қой мұныңды. Сол əруақтын бір мінін жасыра жүр. Астыңа өзімнің қара ала жүйрігімді, үстіңе атаңнан қалған ішікті жабайын деген екен. Сонда ғой нағашысының ауылынан қара ала атты жетелеп кете беріп:

	– Оу, нағашы, қара ала ат ауыз бастырық бола алмайды. Жатқан жері торқа болғыр Дүзекең өз жездем əрі нағашымның

	«Атың шықпаса жер өрте» дегені бар. Оның болғаны рас, – депті ғой деп дауыстаса, тағы Байұлы:

	– Қап, ат пен шапанның босқа кеткені болмаса, расы, расы-ау, – деген екен.

	Үйдегілер күлкіден тұншыға қапты. – «Жарықтық, ойнаудың да, əзілдің де жөнін біледі-ау», – деп жатыр.

	Иə, сонымен Қарағанды сайға келейікші. Ол Ұлытаудың Шағыр баласы қоныс еткен қыртыс майлы жаясы ғой. Шалғыны етектен, қасқа бұлақ, өзені құлдырап төстен төгіліп жатқан көктабан.

	Бұл Ерденнің Атбасар жағындағы Бағаналының қалың елінің шетінде арғын мен қыпшақтың ортасында жүрген кезі. Арғы жағында нендей оқиға, себеп барын білмедім. Елдің сол кездегі бас көтерерлері Ерденге: «Ел ортасына кел. Кешегі Сандыбай батырдың баласысың, сенің сыртқары жүргенің жараспайды. Ел ортасы – Ұлытауға кел», – деп шақырады. Ерден: «Барайын, бірақ ортаңнан ойып орын бер», – деген тілегін айтады. Сонда қартайса да Кəдір би: – Басқа бермесе де, мен беремін. Маған елім деген ер керек, – депті. Əйткенмен мына жерді берейік деп кесіп-пішіп ештеме демепті де. Осы екі ортада Кəдір би дүниеден өтіп, Ерден елге келеді. Нағашы жұртым еді деп алдымен Шағыр Айдос, Жандос, Үркін, Меңін ауылдары жұбын жазбай отырған Қарағанды сайдағы Майлыбай шаңырағына түседі. Жерді көреді, елді көреді. Қыдыр түнеп, бақ қонған оңаша өлке ұнай ма, арада шамалы уақыт өткенде Қарағанды сайдағы елге қоныс аударады...

	– Мынау не болып кетті өзі? Ақырында батыр келе салып, Шағыр баласының ата қонысын тартып алған жоқ па? – деп, бұрын естімеген əңгімесі ме, Күзекең ентелей түсті.

	– Не десең де, солай болары болып кеткен жəйт ол, – деп тершіген маңдайын сүртті Тұрсын.

	– Апыр-ай, мынау... Сонымен Ерден батыр өзіне-өзі қол салды ма? – Күзеубай өзеуреп барады. – Сол жер сонымен қайтпай кетті ме?

	– Ей, сен не естіп, не көріп отырсың. – Тұрсын дауыстап жібереді. Бəрі сол орнында, тек Шағыр атаң қыс Шу қыстап, жаз Есіл, Көкшеге дейін жайлап, мыңғыртып мал өсіріп, атағын дүниенің төрт бұрышына шығарады. Қазір бірақ содан не қалды?

	Бəрі біріне-бірі қарап, бірдеңе жоғалтқандай томсарыса қалған. Күзеубай ғана сақалын тарамшылап:

	– Əй, осы біз бүгінгі заманның от-жасын, қылыш, мылтық ойнатқан зығырына іштей қынжылып, – деп, ойындағысын ашып айтуға бата аламаған кісіше, мүдіріп аз отырды да – жүргеніміз бекер болды-ау. Əйтпесе, сол өз еркі өзінде, не ішейін, не киейін демеген, болып-толған заманда біреудің, əсіресе жақынның жақынға озбырлығына, оның ішінде біледі, əділдік иесі дейтін кісілердің қиянатына не айтар едің? Өз əкем Өзденбай айтқан, оның өз қолымен жасалған мына оқиғаның ойыма оралғанын қарашы! Аузымнан пенде болып шығып отырғаны да осы. Біз, əрине, бұл заманының адамы бола алмаймыз ғой. Осымен іштей күңіреніп, бұл уақыттың оспадар жан күйзелткен сұмдығына тек куə болып өтерміз. Əлгі Тұрсынның Қарағанды сайы қоянды қозғап барады, – деп сөзін бастап кетті. Əкем осы əңгімені айтқанда: «Толысекең жарықтықтың сондағы бейнесі əлі көз алдымда» деп еңкілдеп жылап алғаны бар...

	Жандəулеттің кемел шағы. Өзінен басқаның сөзін сөз демейтін, алған бетінен қайтпайтын, қайсар қара бурадай ашуына кезіккенді төсіне басып жатып алатын тасыр жан шаңқай түстің кезінде атымды атап, айқай салды. Қара бала атанған бір тайпа елді ашса – алақанында, жұмса жұдырығына сыйғызып, «туу» деген түкірігі бөрі соғып, қақырығы қар жауғызған оның даусы ұйқыдан шошып оянғандай үрейлі жетті. Алдына жүгіріп жеттім. Түсі суық. Үстінде етегі тізесіне түскен ақ көйлек, дамбалшаң, аяғында жеңіл мəсі, басында қара мəуіті тақия, сақал-мұрты тікірейіп кетіпті. Ашуланғанда қасын қозғай беретін əдеті бар еді, қасы біресе маңдайына, біресе көзіне қарай ойнап қапты.

	– Табан қайда? – деп зілдене дауыстады.

	– Үйінде.

	– Не істеп жатыр?

	– Білмедім.

	– Сендер қашан білесіңдер осы? – деп ақырғанда жеп жіберетін шығар деп те қалдым. Құданың құдіреті, Жəкеңнің алдында кім болса да мүсəпір болып бұқпалап, тайсақтап қалатын еді. Мен екі бастан ол кісінің қабағының астындамын.

	– Əй, – деді шаңқылдап, – бір шалға өзіңнің де шамаң келеді. Сол тарақтыны əуре етпей-ақ қой. – Тарақтысы – Табан, Сыздықтың əкесі. Қашанда өз қарауыңда жүретін төрт-бес үй, өзі ылғи Ноқта ағасы деп көтермелеп отыратын тарақты руының шағын ауылы бар. Табан сол ауылының иесі. Мен де, ол да «шаш ал десе, бас алатын» қылпып тұрған шақтамыз. Не болса да, əсіресе Жандəулет біреуді өлтіріп кел десе, ақиқаты сол, құныкер өзі, несіне аянамыз, өлтіруден де тайынбаймыз. Оның мына түрін байқаған мен не дер екен деп лыпып тұрмын. Менің əмірін екі етпейтінімді өзі де жақсы біледі.

	– Сен мына күн қайтысымен атыңа мін. Ақ биікті білесің, Толысбай бай намаздыгерін сол биіктің басында оқиды. – Малын көзінен таса қыла ма ол. Намазына жығылып жатып Бетпақтың шөліне қарап, қара жерді қайыстырып жайылған жылқысынан көзін алмайды. Оның алты қос жылқысының дүбірі төбемді тесіп болды, жетті енді! – Жəкең ашулы, тепсініп таянды маған. «Не дейді осы кісі, сол жылқыны қуып келдей ме», – деп қас қақпай тосып тұрмын. Үйінің алдында тұрып-ақ арқасы бар кісідей қалш-қалш етеді. Булығып:

	– Керек емес оның мыңдары! Астындағы тақымына басқан атақтысын аударып əкелесің. Бозтарланын, тұлпарды əкел! Өз астынан аударып əкел! Бар! Шап!..

	Аузынан жалыны шығып, арыстандай айбаты жаны барды жапырған Жандəулеттің атса – оғы, шапса – қылышы болған мен, сол күні намаздыгерін енді оқып болып, Ақ биіктің үстінде атына беттеп бара жатқан Шағырдың атақты байы Өтептің Толысбайына сəлем бере түстім атымнан. Толысекең жұмсақ мінезді, шалқар кісі еді.

	– Өзденбаймысың, амансың ба? Ағаң қалай? Жақсы ма? Бұ не кештетіп, суыт жүрсің ғой, – деп, ойында ештеңе жоқ, бейғам қалпы құшақ жая амандасты.

	– Бəрі аман, – дедім де, сөзді келтесінен қайырып, – мен мына Бозтарлан тұлпарға келдім. Жəкең өзім мінем, – дейді дедім. Ол бетіме үрке, бойын жия қарады.

	– Жəкеңің кім? – деді аздан кейін.

	– Жандəулет!

	– Не, оған бұдан басқа ат жетпей қалып па? Қолын сілтеп: – Анау шұбырып жатқан мыңдардың ішінде Жандəулет мінетін бір текежəуміт бар шығар. Бозтарлан өзімнің төл атым. Берілмейді, – деді тершіген маңдайын алақанымен сүртіп, басындағы көзіне түскен бөрікті түзеп киіп.

	Ол кездің адамы шетінен ірі, батыр тұлғалы жаратылған ба, əлде соның ішінде мына Өтептің сегізінің бірі – Толысбай ірі ме, көзіме таудай көрінді. Егер алыса кетсе, бірме-бірге берісе қояр түрі көрінбейді. Көзі де жайнақты, кең екен. Ірі мұрынды, жақ сүйегі семіз тайдың жаясындай, бетін жазық даладай жайып жіберіпті.

	– Ай, Өзденбай, сенің сүйегіңді білем ғой. Бөтен емессің, бірақ бұл сен келетін жер, сен шығатын төбе емес еді ғой. Қайта бер. Жандəулет мыңдардың ішінен өзіне керегін таңдап ұстатып алып мінер, тек менің тақымымдағы Бозтарланға қызықпасын, – деді.

	– Жоқ, Толысеке, маған бұйырды, əкел деді. Айтқанын екі ете алмаймын, – деп байдың қолындағы Бозтарланның шылбырын жұлып алдым. Толысбай ұзын шекпені шұбатыла орнынан атып тұрды. Бетіме танымай тұрған кісіше үңіліп қарап:

	– Əй, екеуміз бір тайға таласып, Ақ биіктің басында күш сынасамыз ба? Ар сынасамыз ба? Бұл қай қылығың? – дегенше, аттың ер-тоқымын алып, жүгенін сыпырып, ноқталап та үлгердім. Қолында он екі өрім бұзау тіс қамшы, қолы дір-дір етіп:

	– Сен менен атты күшпен ала алмайтыныңды білесің. Мен сендей он Өзденбайға ат бермейтін дүлділдің өзімін. Бірақ қазіргі белдесер жауым, иə жауым, – деп аз кідірді де, атына қарап, – О, сен не дейсің? Осымен алысып, жүгеніңді басыңа қайта ілейін бе? – дегені. Ат кісінеп жіберді. Бай да, мен де солай қарадым. Қырға қарай бір салт атты шығып келеді екен. Осы сəтті пайдаланып, атыма міндім де, Бозтарланды жетелеп, шоқыта жөнелдім. Бай қозғалмаған күйі орнында қала берді. Алдым бөлек- бөлек үйірі өзара шұрқырап жайылған көп жылқы. Қаттырақ жүріп кеттім. – Осы əңгіме басталғалы қайта-қайта ырғалып, ойына бірдеңе түскендей қозғала берген Тұрсын:

	– Толысбайдың Бұзаудың əкесі екенін білетін шығарсың, – деп көлденең сауал тастады да: – Апыр-ай, сөзіңді бөлетін болдым-ау, ойлап қарасам сол кезде де қолында күші, басында бағы барлар ойына келгенін істеген екен-ау. Бір анадан туып, бір атадан тарап отырып, əлгідей қиянатқа барады, ə?

	– О, Көпеке, сен өзі зорлықтың сол заманнан қалған көзі де екенсің ғой. Саған кінə жоқ екен, қасыңда Өзденбай, Табан сияқты «алып кел, шауып келің» жоқ, бар қолыңнан келетіні қарындашқа жармасу, – деп, Жауғашты атамыздың бабаларының мына Кеңес заманында «алпыс қарындаш» шағым жазғыш атанғанын айтып, біраз селкілдеп күліп алды. Оған былқ еткен Көпбай жоқ. Басын көтеріп «не деп отырсың» дегендей, иегін изеді де қойды.

	Тұрсын: – Əлгі əңгімең ғой Бозтарлан тұлпар ғой себеп болып Бұзауды өмір тартысына шығаратын. Оны, Мұқыш, сен кейінірек сен айтарсың. Мыналар тыңдасын, – деді де. – Бұл Есенғабыл Есенбектің ерлік қуаты жүріп тұрған заманның сөзі. Əлгі Толысбайдың алдындағы алты қостың төркіні, арғы түп тамыры оның əкесі Өтеп байдың жылқысына барады. Арадағы жылдарды, оқиғаларды аттап кетем. Оны, Мұқыш, сен айтшы, – деп ағама тағы бір көз тастаған ол ойын жалғады. – Берігіректе Есенбек батыр Бұзаудың аузынан өзіне қатысты бір жайсыз əңгіме шығыпты деп естіп, арнайы келіпті. Батырды ойындағыдай құрметпен, Бұзаудың болыс, ұранға шыққан кезі емес пе, қарсы алып, күтіп, үлкен қошемет көрсетеді. Қаншама иіліп, ілтипат, бас ию болса да, батыр шешілмей, қабағы жазылмай, жауатын бұлттай түнеріп отырыпты. Оны байқаған болыс:

	– Батыр, соңғы жылдары сирек келесіз елге, біз де сізді іздемеппіз. Қабағыңыз қату, бірдеңеге ренжулі емессіз бе? – деп қалады. – Жарықтық батыр туған солардың табиғаты да бөлек-ау. Жалт қарап сонда:

	– Ей, сен не айтып отырсың? Сені бəрін біле береді, ел де өзі, жер де өзі, ақылды, абырой, бақты да құдай сол үшін аямай берді. Біздің тілегіміз шығар деп жүрсем, не болып барасың? Өзі болған ұл ма десем, өзі болған қыз ба едің? – деп бас салады. Мына сөзден сəл абыржыған Бұзау:

	– Батыр, мына тосын сырыңызға түсіне алмадым. Рас, көптен сізге сəлем бере алмай – десе:

	– Сəлем сəлем ғой, бəлеңді тарт бірақ менен? – деп дауысы күндей күркіреп. – Ей, Бұзау, сен бұл оқиғалардың тұсында бұл дүниеде жоқсың. Əлі тумаған едің. Мүмкін, содан да сен менің сөзімді жалғанға шығарарсың. Жоқ, жалған сөз – жанды жейтін шайтан, – деп дауысын көтерген батыр: – Бес жүз қарулы қоқан аттаныпты деп екі Кеңгірдің бойындағы Найман үрке көшті, бұл Аманбай батырдың қартайған шағы. Ағамыз екеуіміз Есенғабыл мен батырға: «Батаңды бер. Мына жауға қарсы шабамыз деп келдік. Батыр ойланып, теңселіп отырып алды. Екі көзін жауып кеткен қасын жалпылдатып», олар көп қой! Көп! – дей берді. Шыдамадым. Мойныма шылбырымды салып, алдына тізерлеп отырып, батыр бабалардың, нағашым Қашқан батырдың атын атап, əруақтарды тебіренттіріп отырып алдым. Сонда Аманбай:

	– Апыр-ай, мына Сөлтік қайтеді-ей.

	– Əй, Есенғабыл, – деп ағамды өзіне қаратып. – Бердім батамды! Барыңдар! Құдай арам аяғымен жерімді басқан жаудың желкесін қисын. Мен шақырғаным жоқ, өзі келді. «Шағамын» деп үйге кірген жыланды өлтіреді. Ақ құймайды, – деді.

	Жау Аяқ асуынан асып келеді екен. Жер жазық. Ағайынды екеуміз ақылдасып, Кеңгір өзенінің Сарысуға құйылысында қалың тоғайдан шыға тиюге келістік. Жан шүберекке түюлі. Екі-ақ кісіміз. Қаннен-қаперсіз жау он-он бес буын боп құйылып келеді. Астында қаратөбел арғымағы бар Қоқанның батыры сауыты жарқырап алдыңғы топты бастап, келе берді. Иə, Алла деп тиіп кеп кеттік. Ұрғанын ұрып, шанышқанын шаншып, ең алдындағы батырды құдай дес бергенде шу дегенде құлатып кеттім. Осы жан алып, жан берген тұста бір қарасам, ағам түйедей дəу қарамен айқасып қалыпты. Беріле қояр бəле емес анау. Мен тұсынан өте беріп: «Ей, бұ немеге несіне кідіріп тұрсың!» – деп айқай салғанымда əлгі жалт қарағаны маған. Ағам құдай қолдады ма, көз ілеспес жылдамдықпен оны іліп тастады.

	Міне, сол шайқастан жау батырының басын қанжығаға бөктеріп, ағайынды екеуміз Аманбай батырдың алдына келдік. Сонда батыр қуанғаннан ба, əлде аруақ қысты ма, денесі селкілдеп:

	– Бəсе, бəсе, жұлын тұсым қатты терлеп кетіп еді. Елге жау тигенде, жеңіске жететінде, Барлыбай, Төлек, Жаулыбайларда болатын белгі еді ол. Жарадыңдар! – деп жалбырап көзіне түскен қасын көтергенде, көзінен моншақтай боп екі түйір жас үзіліп түсті. Бұның аты не?

	Бұзау:

	– Ерлік! Ел үшін жасалған жанкештілік, – десе, батыр:

	– Ə, Сөлтігім, əрі тыңда – дейді.

	– Өтеп сенің атаң емес пе?! – Қойқаңдап қозғалып. – Бір күні асылы Сөлтік деген сөз Аманбай батырдың аузынан түспейтін көсем сөзі. Соны еншілеген ағам түн ішінде үйдің сыртынан келіп:

	– Əй, Сөлтік! Тұр тез! Өтептің жылқысын жау əкетті, – деп айқай салды. Ат белдеуден кеткен бе, міне, салып тұра шаптық. Жарықтығым-ай, ағамды айтам, Есенғабыл батыр жол үстінде не қақырынбай, не түкірмей ат үстінде тас мүсіндей тік отырып еді. Аты да алшаң-алшаң басып, тақыммен бірге қозғалып, көсем жүретін. Сол таңның атысында Шағыр аулына, бүгінгі сен билеген елге келдік. Көп адам жиналған, бірақ ішінде жауға шабары жоқ. Бос даңғаза. Ағам:

	– Əй, Сөлтік, – деді маған, – жау қанша дейсің. Зоры анадағыдай-ақ шығар. Тарт! Баста! Шегінетін жер жоқ! – деп ақырды.

	Жауды қуып кеттік. Шу өзенінің бергі қабағы. Қалың ормандай сексеуіл. Дандайсыған жау жайбарақат. Бір ту биені сойып, мəре-сəре болып сексеуілді ортаға үйіп, семіз етті асып жатыр. Айсыз түндегі от қандай, бүкіл атырапты алауға бөлеп, самалға толтырып жіберген. Өзен жағасына таяу кеп тұрмыз. Ат шөлдеген. Біз де жетісіп тұрғамыз жоқ.

	– Атыңды ауыздығымен суар. Кісінейді, – деп ескертті ағам. Мəре-сəре жау бір кезде піскен етті ортаға алып, қораланып отыра берді. Осы сəтті тосқандай:

	– Əй, Сөлтік, көрейін сені, – деп түнгі самалада бетіме түксие қараған Есенғабыл. – Бар! Бергі шеттен ти! Анау лапылдаған өрттей жанған сексеуілдің шоғына лақтыр шетінен. Арғы жағын маған бер! – деді. Сөз қатпадым. Қылышым белімде. Найзамды тұрған жеріме шанша салып, жүгіре жөнелдім. Айналам да, көзім де от болып кетті.

	Келген бетімде жарты қазыны қаннен-қаперсіз аузына асай берген дəу қараны желкесінен алып отқа атып жібердім.

	Екінші біреуін тағы, тағы... Апыр-топыр, төбеден жай түскендей, жаудың есі шығып, у-ду болды да қалды.

	– Ұр! Соқ! Өрте! – деген ағамның əр дауысы түнгі даланы дүр сілкінтті. Бір қара қасқа ат отқа таяу жерде ер-тұрманымен қаңтарулы тұрған. Бір қарасам, екі адам жанталаса мінгесіп, шаба жөнелгені. Жүгіре түскен менің қолым аттың құйрығына тие берді. Табанымды сексеуілдің түбіріне тірей тартып қалғанымда, ат бір лоқсып, құйрығын үзіп кете барды.

	– Ей, Бұзау, тыңдап отырмысың, – деген батыр: – бұл екі. Тыңдап отыр! Келесі бір жылы Өтептің жылқысын жау əкетті деп тағы хабар жетті.

	Жылқы алған жау онымен қоймай Өтептің баласын, Табанды да байлап əкетіпті. Ол кезде мал иесінің малының басы-қасында болатын кезі. Ал, Табан – Өтептің аса сенімді, жақсы көретін баласы. Қас-қабағы ақ қырау Есенбек: – Уай, Бұзау, Табан – Өтептің баласы ма еді? – деп дауыстайды. – Дұрыс, білсең болды, – дейді де, – сол жылқыны, Табанды қоса əкеткен жауды қуып кеттік. Өтеп бай: «Малы құрысын. Қос батыр, баламды тірі əкеліп берсеңдер болды», – деп егіліп қалды.

	Иə, сол жаудың қолында отыншысы, сушысы, тамақ пісіретін аспаз болып жүрген бір татар жігіт бар екен. Ол да қайбір жетісіп жүрген жан. Пенде болып жаудың қиянатына кім разы болады. Сол Табанға: «Мыналар осы түнде сені өлтірмекші. Мына түнде қашқанмен құтылмайсың. Қазір мен сонау өліп жатқан биенің ішін алып тастаймын. Жан керек болса, өлген биенің ішіне кіріп тығыл. Əйтпесе өлесің», – дейді. «Сені, түбі мал дауы болса, тірі куə көзін жоямыз дейді», – депті. Жан шіркін тəтті емес пе, түйедей Табан тарыдай болып өлген биенің ішіне сыйып, тірі қалды. Оның үстінен ағайынды екеуміз шығып, үшеу болдық. Шіркін, Табан да ер, айтулы күш иесі еді-ау! Жаудың кез келгенін сырықпен түртіп, құлатып отырады. Əсілі, біреудің малына, дүниесіне қиянат жасаған кісі де қауқар болмаса керек. Сондағы жау бізге шетінен шыбын болып кетті. Берекесі кетіп, құты қашып, быт-шыты шықты. Жылқыны аман айырып қайттық. Сенің атаң Өтепбайдың жылқысын қоқандар үшінші рет алды. Бұл ағамның дүние салған кезі. Мен байға: «Жалғызбын ғой, қасыма Табанды қос. Жылқыны қуамын», – дедім. Сонда Қыдыр иесі бай: «Бұ жолы жылқыны қума! Екі рет айырдың жылқымды жаудан. Тілек үш рет қабыл болмайды. Жазым боларсың. Тоқта», – деді. Мен көнбедім. Ақыры құдайға сыйынып, əруақты арқаланып, «ақ адал малым, ішінде арамнан туған байтал түгілі, тай да жоқ» деп жалғыз қуып кеттім. Сонда байдың сонша малды адалдан жиғандығына сеніп кеттім. Мына Жетіқоңырдың құмынан əрі асып, Бетпақтың шөліне шығып бара жатқан, қара қалпақ па, ақ қалпақ па, Қоқан ба, ит біле ме, есімде жоқ қазір, жетпіс кісіден бес жүздей жылқыны жалғыз найзамен жүріп бір өзім айырып қалдым. Батырдың бетіндегі түк, сақал-мұрты тікірейіп, көзі шоқ болып жанып. – Енді, Бұзау, сен сөйле! Атаң Өтепке біткен малдың бақташысы кім екен? Кім бағып күзетіпті? Бізде ол кезде сенікі, менікі болған емес. Ел шетіне жау келсе, ақ туын көтеріп, ала туын желбіретіп шыққан баяғы батырлар – Қабанбай, Барлыбай, Төлек, Жаулыбай жаным бар демеген, сол мұра бізге жұққан! Найман десе, өрісі қазақ десе, шыбын жанды шүберекке түйіп шаба беріпті, шаба беріппіз. Сендер ғой, қазір сенікі, менікі дегенді тауып жүрген, – деген батыр денесі қалтырап, діріл буып, төрде тұрған найзасына қол созып, мына сүңгіні елу-алпыс жыл ұстап келдім. Мұны енді шабатын жау болмаса, сындырамын, – деді түсі өзгеріп.

	– О, батыр, сөзіңіз сөз-ақ. Бір ағат сөздің желге ұшқаны. Енді бұдан былай Өтеп баласы ғана емес, қасымда, міне, ағаларым Қаражігіт, Мақат отыр. Бүкіл Шағыр баласы алдыңызға шықпайды. Жыл сайынғы соғым, келім-кетім қонақтың барлық кəдесі, жазғы сауыныңыз қалағаныңызша алдыңызда болсын. Мал иесі екеніңізді білмедік, – депті. Сонда Есенбек батыр:

	– «Е, Сөлтігім, еліңді сыртынан да, ішінен де қорғай біл. Біз найзамен қорғасақ, сендер өнермен, тілмен қорғайтын уақыт келіпті. Бірақ ағайынның, туыстың қиянаты болмасын. Бата – менікі, ел – сенікі» депті, – деп тоқтады Тұрсын. Бірінен бірі асырып, өткен-кеткенді жырдай төгіп, бірде жасаған асқанын-тасқанын, бірде көрген қорлығы мен зорлығын айтып өзара мəз.

	Бірді айтып, бірге кетіп жатамыз. Батырлығын, ерлігін, халыққа істеген жақсылығын, адами ізгілік қасиетін айтып, қос батырды – Есенғабыл, Есенбекті жағы талғанша мақтанып əңгімелемейтін Бағаналы баласы жоқ. Соның бəрі қамал бұзған батыр, əлгі қос батырдың ағасы, тіпті жебеушісі, батагөйі, тəрбиелеушісі болған Шəлтеке Аманбайды көп айта бермейді, – деп тағы бір ұмтылып, есімі аз айтылып жүрген əруақты қозғап, сөз бастап кетті Тұрсын:

	– Е, Аманбай батырдың жөні бөлек қой. Əлгі жүрегінің түгі бар дейтін батырыңыз да сол шығар. Əйтпесе, Кенесары мен Наурызбай барып əдейілеп сəлем бермесе еді-ау! Жарықтықты қарттық тізелеп тастаған екен. Көзін жапқан шудадай төгілген қасын қайырып, жаудырап қараған көзіндегі от күннен бөлініп түскен қып-қызыл шоқ па деп қалдым, – деп Кенесары таң қалмас еді.

	– Апыр-ай, солардың ерекше қасиеті, сұңғыла білгірлігі, адам жанын бір көргенде танып зерттегіштігі-ай! Əлгі Кенесары хан Аманбай батырдың көзіндегі басқаға бітпеген нұрды бір көргенде қалай біле қалды екен! Аманбай батыр жауға шапқанда көбіне айсыз қараңғы түнді таңдайды екен. «Қанша күшің басым болса да, қапы қалдыру, ойда-жоқта, əсіресе түн ұйқыда барыстай бас салу – жарты жеңіс», – дейді екен. Батыр өмірімде басқа елге өз аяғымнан барып тиіп, қан төккен емеспін. Басқаның малын, дүниесін олжалау үшін шығу – қарғыс-қиянат көзі. Ал жау боп тиіп, сені олжалау үшін, халқыңды құл ету үшін мысық табандай келіп тиген немесе астам қаруымен күшіне сеніп басынған дұшпанды келсең – кел деп қарсы алмау – қорқақтық емес, сорлылық! Мен мына өмірге мүсəпір болып келгем жоқ. Əкешешем ұл тапты деп қуанғанда, халқым менің ар-намысымды қорғайтын перзентім бар деп ақ батасын бергенде, менің аянар нем бар! Халық құдірет иесі – оның батасы алдырмас қамал! Сол халқым атынан жауға кек буып атылғанымда жолым болмаған жерім жоқ деп отырады екен.

	Сол тамаша батыр жауға аттанғанда Тышқанкөз атанған боз атымен көзге түртсе көргісіз қараңғы түнде қолды бастап оқ бойы отырар еді дейді. Бірде Қоқанның Шерəлі ме, Құдияр ма ханы қазақтың көп жерін жаулап алып, қарапайым елді алым-салықпен күйзелтіп қана қоймай, асып-тасқаны сонша, Ұлытауды мекендеген елдің он бес мың жылқысын қудырып алдырады. Қоқанның бұл əрекеті «Бұл қазақтар қайтер екен, қарсыласа ала ма, жоқ, біздің тегеурінімізге төтеп бере алмасын біліп, ыңғайымызға көнер ме екен» деген барлау да екен. Онысымен қоймай, тіпті орыс патшалығының Хиуа мен Бұқар, Ташкент, Самарқанд сияқты қалаларына жіберілген керуендерін тонап, мейманасы тасып тұрған шағы болса керек.

	Бұл Ерденнің аға сұлтан тағына отырған дəуірі дейді айтушылар. Қоқандықтардың мына озбырлығына қарсы күреске патшалық Ресей де мүдделі болады. Ерденнің сұрауымен арнайы отряд жасақтап, Бағаналы елінің қоқандықтарға қарсы жорығына қолдау жасайды.

	Түн. Астында ақ боз ат Аманбай батыр алда оқ бойы келе жатқан. Ерденді қасына шақырып:

	– Сонау қобыланып қарайып көрінген өзен. Сол өзеннің бергі қабағында жаудың қамалы көрінеді. Арғы бетте мың-мың жылқы тобыры жатыр. Көріп тұрсың ба? – дейді. Ерден батыр аң-таң.

	– Аға-ау, сіз оны қалай, қайдан көріп тұрсыз. Мен мына тас-түнекте атымның құлағын зорға көріп тұрмын, – десе:

	– Ой, Сөлтігім, сен аяғыңның астын ғана, онда да күндіз көретін бе едің? Мен түнгі айқай жететін жердегіні күндізгідей көремін ғой, – деп таң қалдырыпты да, – қолдың бас-аяғын қос! Мен ұйқыда жатқан қамалдағы жауға шабамын. Сендердің міндеттерің мені қолдау болсын! – дейді де найзасын көтеріп, шаба жөнеледі.

	Қаннен-қаперсіз ұйқыда жатқан қоқандықтардың күзетін жойып, қорғаннан асып түсіп, қақпасын ашып сол түннің ішінде тас-талқан қырғын салады. Өлгені өліп, өлмегені жан сауғалаған жау қатты жеңіліске ұшырайды. Құпия есіктен хан əйелін алып қашып, құтылып кетеді. Хан сарайында ханның қызы, күтушілері, таққа мұрагер ұлы қалады. Оларды байлап алмай ма?! Аманбай, Ерден, жас батыр Лепесбай бастаған Бағаналы елі жасақтары қоқандықтарды ойсырата жеңіп, қолды болған малын қайтарып, кейін қайтады. Көп мал, басқа олжа, ханның қызы мен баласын тұтқындаған бұлар Бетпақтың қуаң даласымен асып, Айнакөлге келіп тоқтайды.

	Əрине, қамалдың құпия есігінен қашып шыққан Қоқан ханы да тек жатпай, тың əскермен бұлардың соңына түседі. Арада бірнеше күнгі қанды соғыс, жорық жолы қажытқан Бағаналы жасағы Айнакөлге келіп, жайбарақат демалып, жеңіс қуанышына бөленеді. Ханның атақты сұлу қызын жас батыр Лепесбайға қосып, той жасап, хан сарайынан олжалаған ақ жібек шатыр отауға жастарды жайғастырады.

	Неше күнгі жорықтағы жүрістен қажыған қол бейғам ұйқыға кеткен сəтте Қоқан əскері лап қояды. Əскер ұйқыда, ат жайылымда. Тек қана Аманбай батыр Тышқанкөз тұлпарын шатырының іргесіне арқандап қойған екен. «Ча-ча! Ча-ча!» – деп ұрандап тиген жаудың дауысына жер тепкілеп арқырай кісінеген атының үнінен ұйқыдан атып тұрған Аманбай батыр атын ерттеуге де үлгірмей, жайдақ, міне, шабады.

	О, дүние-ай десейші, сол батырлардың астындағы аты да өзіне сай болған-ау. Қамбардың Қара қасқасы, Қобыландының Тайбурылы, Алпамыстың Байшұбары сияқты, Аманбайдың Тышқанкөзі де батырдың жанашыр серігі болыпты. Мына арқырап кісінеуі соның куəсі. Осы бір қатерлі шақта атына мінген батыр қоқандықтарға түре тиіп, шанышқанын шаншып, түйрегенін түйреп, айсыз қараңғы түнде жауды ойсырата қуады. Түнгі жаудың жəне оған қарсы Бағаналы қолының дабылды үні жер дүниені күңірентіп жібереді. Мына қапелімде қаннен-қаперсіз жатқан қолды қапыда қалдырған жауды Аманбай батыр бар күш-қуатын жұмсап, өшіге қуады. Дұшпанның талайының жанын жаһаннамға жіберіп, əлденеше ондағанын атынан аударып, қан-соқта жасайды. Жау қаша ұрыс салып, жан сауғалап қаша береді.

	Осы кезде батырдың есіне жібек шатырда хан қызының қойнында жатқан Лепесбай батыр оралады. «Апыр-ай, соны қапыда мерт қылмаса нетті» деген удай ащы уайым жүрегін тілгілеген батыр атының басын кері бұрады. Жолда ер-тоқымымен иесі опат болған алпыс-жетпіс дұшпанның атын алдына салып қуа кейін қайтады. Айнакөл жағасына шабуылдап жеткен батыр Лепесбай жатқан жібек шатырдың есігін найзасымен түре көтеріп қараса, есіл ер, жасы жиырмаға енді ғана жеткен қыршын жас батырдың хан қызымен қоса қылыш астында туралып жатқанын көреді. Бұл кезде Ерден батыр бастаған қол да қашқан жауды өкшелеп қуып, едəуір ойсыратып, шығынға ұшыратып, бір биіктің басында Аманбай батырдың қайда кеткенін білмей дағдарып тұрған кезі екен. Кеше Қоқан ханның қамалын шапқанда қолға түскен ханның мұрагер баласы Ерден батырдың үзеңгісін жалап, шыбын жанына сауға сұрап, жылап тұрған үстіне Лепесбайдың қапыда қаза тапқанына іші-бауыры өртеніп келе жатқан Аманбай батыр да келеді. «Ой, мына неме əлі зарлап жүр ме еді. Мұның жаны Лепесбайдан артық па!» – деп, сөзге келместен кылышпен тартып жібереді. Хан баласының басы домалап бара жатқанда Ерден: «Əттегене, сауға сұрағанның шыбын жанына кешірім ету керек еді-ау!» – деп қалады. Сонда Аманбай: «Менің қазір көзімнен қан ағып тұрған жоқ па!? Не деп тұрсың, Лепесбай қайда?!» – деп атынан аударыла құлаған екен.

	Осы жолы батыр «түнде айқай жететін жерді күндізгідей көретін көз берген құдайға разымын. Мыңдаған жаудың жанын жаһаннамға жіберуіме көзімнің түнгі жарығы көмек етті. Əттең, атыма жайдақ мінгенім, əйтпесе бір қоқан тірі кетпесе еді» деген екен. Əлгі Ерден батыр Аманбайды қарсы алатын Айнакөл жанындағы биік кейін Ерден шыққан төбе атанып кетеді. – Лепесбайдың қапыдағы қазасы батырдың бүкіл өмірінде жүрегіне қатқан өкініші болды. Əркез сол оқиға есіне түскенде «Жауғашты атаның сол қыршын кеткен батыр баласы тірі болғанда, талай жаудан кек алатын атақты ер болатын еді» деп отырады екен. «Арманда кеткен сөлтігім-ай, өзі де адамзаттың көріктісі еді-ау», – деп аһ ұрар еді дейді.

	Міне, əлгі Есенғабыл, Есенбек батырлардың жетекшісі, басшысы болған Бағаналыдан шыққан дүрлердің бірі осындай. Ал сол батырдың балалары да əкеміздей боламыз деп армандаса керек. Бірде оларға астында көк ала байталы бар қартаң кісі кезіге кетеді. Сəлемдесіп тұрып, байталға қызыққан жігіттер:

	– Қарт, мына көк ала байталды бізге бер, – демей ме?

	– Иə, ол ненің ақысы? – деп шақшиыпты шал.

	– Қызығып тұрмыз, тəуір мал екен, – десе:

	– Жарайды, – деген шал байталынан түсіп, айыл тартпасын мықтап тартып, қайта мініп, саптама етігінің қонышынан үзбелі найзасын шығарып, – Ал, батырлар, қане келіңдер, енді байталды қай жеңгеніміз мінеміз, – деп үш жігітті аттарынан аударып тастап, алдына салып айдап, – Енді жөндеріңді айт, – демей ме. Олар Аманбай батырдың атын атайды. Басын шайқаған қарт

	«Есіл əруағы-ай, сөлтігім екен ғой», – деген ол енді. «Аттарың өздеріңе олжа, барыңдар» деп босатып қоя беріпті əлгілерді. Əкесіне келіп болған оқиғаны айтқанда, қарт батыр: «Біздің қатарымыз сондай болған. Сондай бола береді», – деп қуанып, қарқылдап күліпті. Бізге жеткен əңгімеде бұл Жұртшы, Сағындық, не Дүтбай, немесе Жанғабыл Кəрібек болуы керек, – деп аяқтады бұл əңгімесін Тұрсын. Аң-таң болам. Сонша біреуге қасқырдай шапқан, түлкідей айла шарғылы неткен заман. Байлық анау. Сəл тынып, əңгіме үзілген кезде маңдайын сипап, өз көзін өзі уқалаған Күзеубай:

	– Бозтарланды ауыл сыртына арқандатып тастаған Жəкең кештетіп əдетінше қыр басына шығып: «Зəніңді ұрайын, көрейін Құланбайын шошаңдатып, бəйгеге қосып болмайды. Ал, отыр жаяу! Жəне шетінен əжі, шəйнегі қолынан түспейді. Мекешіл-ақ. Пайғамбардың қайда екенін көрсетейін», – деп өзімен-өзі бұрқан-талқан.

	– Иə, – деді ағам бəрінің назарын өзіне аударып. – Өздекем Бозтарланыңды жетелеп жөнелгенде Толысекеңнің қасына жеткен Шағырдың сол кездегі сəуегей қариясы Байтөбет əжі екен.

	– О, не болды? Бозтарланыңды кімге беріп жібердің? – десе:

	– Тартып əкетті. Зорлық етті.

	– Кім екен ол?

	– Өзденбай! Жандəулеттің бас кесері.

	– Оның себебі неде екен?

	– Себебі Жандəулет тұлпарды мен мінемін, əкел, – депті.

	– Солай де! Ə, Шағырым, енді қайда көшер екенсің?! Мына атаң Кетбұға, Ер Шоштан, Барлыбай, Кəдір сыйған байтаққа енді малың ғана емес, басың сыймайын деді ме?

	– Бүгін астыңдағы атыңды алса, ертең қойныңдағы затыңды алар. Кеудеңнен бас кетіп, иесіз шатың қалар. Көтер басыңды Сілкін! Жандəулет енді Ерденнен көргенін істейді, – десе, бай:

	– Не дейсің маған сонда?

	– Мына малыңның билігін бер үш жылға! Сенде – баулысаң көкке қанат қағатын қыран да бар, көмейінен дуалы сөз, кие төгілген, Алла деп аузын ашқан адал, зейіні пəк ұлан да бар. Қос бəйгеге! Күні кеше «Құдайға қарап, құлшылыққа қарап отырмыз» деген бауырыңа отарыңды шетінен бөліп беріп, ырысын тасытқанда, тапқаның мынау. Жауғаштының бес баласы сенен əлденеше көп. Көптігіне бағып отыр. Кеше Барлыбайдың батасымен ақ туын желбіреткен Сандыбайдың баласы Ерденнің шалғыннан тасқа айдағаны анау. Ал мына Бозтарлан оқиғасының мақсаты тіпті басқа! – депті. Сонда Толысбай:

	– Құдай артық жаратқан дуалы ауыз көсемім, бердім өзіңе мал билігін! Мал берген құдай иесін берсе, немді аяймын, деген екен.

	– Міне, сол тұлпар оқиғасынан кейін екі ел арасында мал таласы емес, бақ таласы басталып кетіпті, – деп тоқтады ағам.

	Бірін-бірі қатты сағынысып, кездескен бұлар дəм үстінде де аузы сөзден босамайды. Айтатындары өткен заманның əңгімесі. Ана ескі дүниеден қонаққа келіп, өткен-кеткенді ұмыт болмасын деп зейіндеріне қайта тоқып, еске түсіріп отырған сияқты. Осындай əңгіме тарихтың бəрін қоздатып, келесі сөзді тұздықтай бастайтын да, түрткі салатын да, мойнын аққудай созатын да Тұрсын. Ол сөйлесе, бəрі соның аузына қарайды. Бұ жолы Күзеубай əкем айтып еді деп оның сөзін бөліп, манағы əңгімені аяқтайыншы деді де:

	– Жəкеңнің неге күйгелектеніп, соқтығар қара таппай, мұншалық ашу буғанын көргенім осы. Ақ дегені алғыс, қара дегені қарғыс, Ұлытауды мекендеген елдің ең биік беделді ақсақалы атанған кісінің ойда-жоқта өзінен-өзі бүлінгеніне іштей таң қалам. Алдына келгенді тарпып, артына келгенді теуіп, өз дегенінен басқаның сөзін де, ісін де өрге бастырмайтын бет қаратпас адуын, бірақ бəрін ақыл таразысына салып, жұртшылықтың көкейіндегісін тауып отыратын білім иесінің мына нілдей бұзылғаны бір астамшылықтың басы сияқтанып та кеткен. Беталысы – мен не айтам, сол болады.

	Күн нөсер жаңбырдан кейін жарқырап ашылып, ауыл жанындағы биіктің басына шығып, əдетінше ел тағдырына байланысты, өткендегі ата-бабалар ерлігі, əділ ісі, адалдық, кісілік жайлы ағып сөйлеп отырып, қабағынан қар жауғаны.

	– Əй, – деп дауыстап қарады маған. – Байғара тұқымының əлгі, зəніңді ұрайынның аты аузыма түспей отыр. Қара суды теріс ағызады дейді өзін. Қойына топалаң, жылқысына жамалдату тигенде Жандостың Итемегені дегені барып қойының, жылқысының ішін басынан бір, аяғынан бір аралап өтсе, мал өлімі пышақпен кескендей тыйылады, – деп естуші едім. Енді соның Сыр бойындағы моласының əулие атағы шығып жатыр. Мұның сыры неде? Төбе басында отырған бір ауылдың бас көтерері бидің сауалы саған арналады дей ме, бəрі маған қарап қалыпты.

	– Əкем қарқылдап күліп алды.

	– Е, оны айтасыз, күні кеше көз алдыңызда əкеңіз Құлыбекке Орта жүздің баласына сауын айтып ас бергенде, сол Итемегеннің баласы Досымбай бақсы көрсеткен кереметті ұмытып қалдыңыз ба? – деп қалдым.

	– Ə-ə, зəніңді ұрайын, сөйтті-ау! Сөйтті! – Жəкең орнынан қо- паңдап. – Əй, өзі мен Қыпшақтың Қойлыбай бақсысынан бата алғамын. Түсімде Барлыбай бата берген. Менің қырық шілтен əулие-əмбие қолайымда деп те үлкен əруақтың атын атап еді. Əкесінің ісі анандай... Құдай біреуге бақ пен ұлы қасиет дарытайын десе, қиын ба? Солай болды. Солай екен, – деп тұнжырай төмен қараған Жəкең, – сонда біреу Қыпшақ Қойлыбай бақсы бəйгеге қобызын қосып алдымен келтіріпті деп дəуірлеген жоқ па? Осы даурықпа əңгіменің үстінде Итемегеннің Досымбайы келе қалғаны. Иығында қара қобыз. Оның қобызын көрген əлгі:

	– Əй, қара қобызды босқа арқаламай, Қойлыбайша сен де бəйгеге қосып, бас бəйге жүз елу құр атты неге алмайсың, – дегені.

	– Несі бар, қоссам – қосам, бірақ ас өзімдікі, бəйгені сырттың алғаны дұрыс. Атағымыз алысқа шығады, – деді ол. Оның мына сөзіне «осы не сандалып отыр» деген райда қараптан-қарап қитығып Жəкең:

	– Қолыңнан келсе, қос бəйгеге қобызыңды! Алдымен келтір! Көрейін сен əулиені, – дегені бар. Əне, керемет! Үш жүз елу ат, бір қобыз қосылды бəйгеге. Əлгі қобыз иесі Досымбай ат айдаушыларға қобызын беріп жатып: «Атты жіберетін жерге барып қонатын шығарсыңдар. Мына қобызды мықтап тұрып, мейлі, қандай тамырлы ағаш болса да, мына қыл арқанмен сол өсіп тұрған ағашқа байлап, таңып тастаңдар», – дейді.

	Ат айдаушылар қобызын қосқан оны келекелеп: «Мұны біз өзің іздеп барып шешіп алатындай бекітерміз. Қам жеме», – деп кетеді. Содан не болды дерсіңдер, келесі күні кіші бесінге дүрбі салып, биікке шыққандар бəйге аттардың шаңы көрінгенін жеткізді. Мың-мың адам. Ат қосқандар, бəйгеден дəмелілерде дегбір жоқ. Көтермелеушілер де топ-топ болып, аттарының алдынан кетіп жатыр. Əне, қара дауыл құйын боп дөңгелене көтерілді. Оның соңынан бірнеше ат түйдегімен шыққан. Қарақшы басында ас иесі Жəкең, елдің бас адамдары тұрған.

	– Мəссаған! Əлгі құйын боп дөңгелене көтерілген шаң арасынан діңіне құттақ жетпейтін бір түп жидені тамырымен қопарып сүйреткен қобыз – Досымбайдың қобызы қарақшыдан əлемді ақ тұман шаңға көміп өте берді. Екінші ат Жанайдардың Мейрамынікі, үшінші ат...

	Соны өз көзіммен көрдім, – деп Жəкең сəл кідіріп, екі танауын кезек ұстап сипап отырып қалды...

	– Е, Досымбай тегін кісі болмаған ғой, – деп сөзді əрі созды Көпбай Күзеубайдың бетіне жалтақтай қарап. – Көктемде Сарысу өзені қатты тасып кетіп, өзеннің екінші бетінде болып жатқан, арнайы шақырған тойға өте алмай қалады Досекең. Бір өзі болса ештеңе емес, қасында бір топ нөкері бар екен. Арғы беттегі той иесіне айқайлап, келгендерін айтса:

	– Сең жүріп, өзеннің екі қабағын кеміріп жуып жатқан тасқыннан өту қауіпті. Қастарыңда əулие бар екен ғой. Тойдағы сыбағасын ақ үйі мен дастарқанына дайындап қоямыз, өзі алдырып жер, – депті.

	– Мақұл! – депті бақсы. Не керек, Досекең қобызды шалып бір сарын дауыс көтереді. Сөйткенше болмай, ақ үй дөңгелене қозғалып, өзеннің екінші бетіне келіп, тігулі қалпы жайғасыпты. Бұған не деуге болады! – Біріне-бірі таңдана қарайды. Тұрсын ғана: – Əруақ қой, – деді.

	– Əруақ екеніне кім таласады, бірақ сол əруақ қасиет боп, əлгідей көзге көрінбей, өзінен өзгені құдіретімен таң қалдырып, тіпті ақылға сыймайтын ғажап кереметтер жасау бұл күнгі адамның қолынан неге келмейді. Мені ойға қалдыратыны сол. Сиқырлы күштің сыры неде? – деп əкем айтып еді, – Жандəулет айтып еді, – деп осыншама таңғажайып əңгімені айтушы Күзеубай қайта сауал тастады.

	– Оның сырын несіне сұрайсың? Ол кездің адамдары дəретсіз жер баспады. Арамдық, зұлымдықтан аулақ болды. Бүгінгідей құдайға, дінге қарсы соғыс ашып, санасына қулық-сұмдық, бірді-бірге айдап салып, пəле қарап, өзін-өзі талап, арам, адал, обал, сауаптың не екенін білмейтін ақ пен қараның жұлысқан заманы деп пе ең! Адам зердесінде құдайды – бір, пайғамбарды хақ деген ақиқат қана өмір сүрген уақыт ол, – деп Тұрсын шешіле сөйледі.

	Қанша уақыт үлкендер сөзін ести жүре заманға, өздері өмір сүріп отырған кезеңге ашық наразы пікір айтқанын естігенім осы. Мен де айтылған əңгіменің сиқырлы сырына түсіне алмай, таң-тамаша қалып отырмын. Мені үлкендердің көкейінде бұғып жатқан бір құпия баурай түскендей. Бірақ оны түстеп, дəп баса алмай дал болам.

	– Сонда не? Пенделер жасаған зұлымдық, арамдық, күнə, қиянатты тоқтатуға құдайдың да шамасы келмей ме? – Көпбай өре түрегелді. Достарына адырая қарап, қияс сұрақ қойып отыр.





– Құдайдың шамасы келмейтін ештеңе жоқ. Құдай өз қолымен, сол қасиетсіздікті, кесапатты, қиянатты жасаушы басқа бір пендесі арқылы зауал түсіріп жазалайды. Алла тағала ондай зұлымдықты жасаушыны қай дəуірде де мəңгі қалдырған емес. Сол үшін құдіретімен Құран кəрім түсірген. Оған мысал көп, – деп ойын түйген. Ол – күні кеше Төбектің жыландысы атанған Сарысудың жағасындағы қалың бидайықты жайлаған жылан ордасын Досымбайдың қалай көшіргенін əке-шешеміз көзімен көрген жоқ па? Сонда, жарықтық, өрістегі жылқыны шағып өлтіре берген өзен жағасындағы төбені мекендеп, сонау қырдан жазда жылқы табынындай шаңын бұрқыратып суға құлап, кешкі салқынмен ордасына қайтатын жыланды көшіру үшін шабындық ортасына ақ боз үй тіктіріп ойнапты. Бақсының дауысы да зор болса керек. Қара қобыздан не сырлы əуен, жанды тербеп, жүректі қозғаған айбарлы сазды асқақтатып:



	– Уа, тəңірдің құлы мүміні,

	Пайғамбардың үмметі!

	Тыныштал, тыңда, үнімді

	Алыңдар, менің тілімді.

	Тəңірсіз еш іс қылма,

	Жасаған жалғыз құдірет,

	Дүниені мына өшіріп,

	Тірліктен қайта мың рет!

	Жан иесі тіршілік!

	Зұлымдықтан аулақ бол!

	Алдыңда жатыр əнекей,

	Құдай салған адал жол.

	Ғалайкомуссалам Мұхаммед

	жолына кəміл бақыл бол!



	– деп сарнап алып:



	Ой қойқапта жатқан көп пері,

Шуылдамай, жет бері.

	Шақыра кел осында

	Қара жылан патшасын,

	Жайсын келіп алдыма

	Бұрқыраған ақ шашын!

	Жылдам келіп көшірсін

	Таудағы қарау тақшасын!

	Менің пірім Барлыбай,

	Қыпшақта бар Қойлыбай.

	Асан-Тоқпақ Мергенбай,

	Балталыда Беркімбай,

	Шағырда мен Досымбай!



	Қара қобызды лақтырып тастап осы сəтте отта қып-қызыл боп жанып жатқан қылышты қолына алып, аяғының астын осып жібергенде екі босағадан маңдайының қасқасы əліп таңбасындай жарқыраған екі жылан ысқырып шыға келіпті.



	Кет дегенде – кет енді,

	Көш дегенде – көш енді.

	Қанша жылқы өлтіріп,

	Келтірдің қанша кеселді!

	Ала кет қазір қасыңа,

	Ұрпағыңды, əке-шешеңді,



	– деп күңірене ойнап кетеді.

	Міне, сол күннің ертеңіне таң атқаннан келесі күннің батарына дейін Жыланды төбеден жылан көші батысқа ауа жылжып кеткен екен. Досымбай бақсы осындай ірі қасиеттің иесі болған, – дейді, көнекөз қариялар, – деп тоқтады Тұрсын.

	– Дұрыс айтасың! Расы, сол Жыланды да қазір бір кездегі ордалы жыланнан тұқым да қалған жоқ, – деп қостады ағам.

	– Тағы бір қызығы Жəкеңнің ашуы əлі де басылмай, – деп əңгімесін созған əкем, – деген Күзеубай, – зəніңді ұрайын, сонда бұл Шағыр баласына құдай бəрін берген бе? Бəріне көндім. Ал Бейсембісінікі не? Сұмдығым-ау, ол құдайдың құдіретіндегі жылдың қай күні қандай болатынын болжайтын көріпкелдік, сəуегейлікке ие болыпты, – деп бидің даусы қатты шығады. – Қардың қай күні жауатыны, сол қардың қай күні еритіні, өзеннің қашан таситыны, не керек құдайдың үш жүз алпыс күнінің бəріне ен тағып, таңын атырып, тауығын шақыртып болжап отырады, – деді екіленіп.

	Өткен жұт кімді қалжыратпады. Шуды қыстайтын Қоңыраттың Майбас байының Айсұлу атты қызы ауылы жанындағы күрек ашар тебіні таусылып, Бейсембі айтыпты деген қар еритін күнді асыға тоспай ма?! Күн бесін ауып, қара суық жел азынап соқпай ма?! Жүнін жұлып, жеген қойды не істерін білмей, əлі де қар күреп, малына талғажау іздеген қыз ауылының тұсынан қасында екі-үш жолдасы бар Бейсембі өтіп бара жатса, олар екенін танымаса да:

	– О, азаматтар, соға кетіңіздер, – деп дауыстапты да, сəлемнен кейін:

	– Мына Найманда Бейсембі деген есепші бүгін қар күрт ериді. Елді қарғын алып кетеді. Сақтансын, – депті. Бұ не сөз? Ол өзі есепші ме, əлде аузына ие болмаған өсекші ме? Білесіздер ме? – деп қағытыпты. Шамасы жігіттердің наймандар екенін білсе керек қыз. Сонда Бейсембі жұлып алғандай:

	– Үйіңіз айқай жететін жер екен. Малыңызды тез айдаңыз. Міне, қар түгілі, қара жерді ағызатын нөсер басталды. Ал, жігіттер, тез ауылға жетейік, – деп шаба жөнеледі. Айтқанындай үш күн, үш түн құйған нөсер астында қалған Айсұлу қыз найман- дағы есепші Бейсембіге өмірі қарыздармын. Қиналып тұрып: «Құдайдың құдіретін болжайтын сен кім едің?– деп жазғырып едім. Əттегене, соныма əлі өкінемін депті», – деп ентігіп, демін зордан басты. Жарықтық бір мəселеге көңілі ауса түптемей тынбаушы еді. Енді кеп, ойда-жоқта, өз туысына кегі бар жандай зілдене қадалып отыр. Бірақ негізгі ойындағысын ашып айтпай:

	– «Ə, зəніңді ұрайын, шетінен əулие ме», – деп күбірлей берді...

	– Əрине – Жəкеңнің ол сыры болыс сайлау тұсында айдай əлемге ашылды ғой, – деген Күзеубай, «мен болдым» деген кісіше жастыққа қисайды.

	– Əулие – құдайдың өзі қолымен жер бетіне жаққан шырағы! Оның қасиетін білу, бас ию пенденің ісі, – деді ағам бəрінің ойын қорытқандай.

	«Бұл не деген керемет! Өмірде мұндай да болады екен-ау! Оның сырын білуді тəңір, бірақ əркімнің пешенесіне жазбаған болар», – деп түйдім ойымды сол күні. Басқаша ойлау қайда...

	– Мейрамға ат айдаушы бол деп жүрген қисық шал Бағаналының көзі тірісінде ешқайсысына билік бермеген ғой. Өзінен бойы биіктеп бара жатқанды көрсе, кезінде тұқыртып отырады екен. Сол əдеті ғой Толысбай байға істегені. Дəулеті мен бағы таситын ағайынды бір қарпып тастағаны да. Сонысына баққаны да ойлап қарасам. Ал, жаңағы Итемеген, Досымбай, Бейсембі жайындағы əңгімеде Жəкең басқа қырынан көрінді, – деп аяқтады сөзін Күзеубай. Соңғы кезде Бағаналыда өз қатарынан Арзықұлдың Арыстанбайынан асқан кісі болмапты, – деді Тұрсын.

	– Арыстанбай дегеніңіз мына Түркістан жақты биледі дейтін кісі ме? – деді Күзеубай.

	– Сен де қоймайтын сұрақтарды қойып, сөзді үзе береді екенсің. Бағаналыда неше Арыстанбай бар еді? – Көпбай қырыстанып, Күзеубайды қиып болмай отыр, – Ол – елдің ортақ мақтанышы.

	– Адам жаны жұпар иісі бұрқыраған гүл ғой, – деп созды сөзін Тұрсекең, көздің жауын алып, жарқырап көрініп, бір мезгіл жайнап тұрады да ұшып кетеді. Сол аз ғана уақытта артына өшпес із, тозбайтын атақ, еңбек қалдырады. Ақылды, кемеңгерлігін паш етеді. Біреу найзаның күшімен, біреу қызыл тілдің ұшымен. Соның бəрінде адамның жаны азаматтық дабылын қағады. Арыстанбай сондай өз заманында айтулы, атақты кісі болған.

	Құдайдың бұйрығы шығар, жақын туысының қызын алып қашып, оңтүстікке дəм тартқан Арыстекең шалғайда жүріп-ақ шешендігімен, ақылымен ел билігіне ие болған адам. Нақты бізге жеткен деректерде – Арыстекең патшалық Ресейге көп қызмет сіңірген қайраткер. Жасында Омбыдағы кадет корпусында оқыған. Орыс тіліне жетік болған кісі. Сол білімі арқасында оңтүстікте болыс, дуан басы дəрежесіне жеткен. Мына қырғыз елін бір оқ шығармай, қырғыннан сақтап, орыс патшалығына өз еркімен қосылуға көп еңбек сіңірген. Сол үшін полковник шені берілген Сарыарқадан Ұлытаудан шыққан бірінші адам.

	Міне, сол өзі ел билеп тұрған кезде Арыс бойында бұл күнде бірде «Найман арығы», бірде «Арыстанбайдың ақ арығы» атанған канал қаздырып, шөл даланы суландырып, елді қоныстандырып, диқаншылықты дамытуға басшы болған да со кісі екен.

	Бірақ қай жерде болса да күншілдік, біреуді-біреу көре алмау, қастандық жасау сияқты астыртын зұлымдық болған емес пе, – ол даусын созып, – басқа – басқа, қазақтың күншілдігі кімді аяды дейсің. Соның бір мысалын Арыстекеңнің басынан өткен мына оқиғадан көруге болады. Бұл Арыстанбайдың аға сұлтан болып тұрған кезі. Ұлы жүздің Дулат тармағында Дана Қасымбек, Бала Қасымбек атты екі белгілі азаматымен дəмдес, сыйлас жүріпті. Əйтсе де əлгі арбасу күншілдік, көреалмаушылық, басқаның азғыруы ма, бұлардың арасына көзге көрінбейтін араздық жағып үлгереді.

	«Патшаға, басқа ірі ұлықтарға мұның беделі, абырой-атағы бəрімізден де асты. Мұны ажал жеңбесе, ештеңе ала алмайды. Жалғыз атты найманға елімізді билетіп қоямыз ба, мұның көзін құртайық», – деп өзара құпия қастандыққа даярланады. Арнайы қонақасыға шақырып, тамағына у салып беруді, өлтіруді жоспарлайды. Сырты қанша жылы, кішіпейіл, иіліп тұрғанымен, іштерінде өзіне деген зіл жатқанын іштей байқап, сезе жүретін Арыстекең қонаққа шақырған күні ойда жоқ бір сылтау айтып бармай қалады. Қашанда бірге дəмдес, сырлас, көп жылдар қасынан қалдырмай өзіне етене жақын дос тұтқан батыршалыстау, тағы бір ер көңілді азамат досы болған екен. Сол келіп:

	– Арыстеке, екі Қасымбектің қонақасына бармадық қой. Дəмнен үлкен болғанымыз ба? – депті. Мына аталы сөзге ойлана қалған ол: «Ажалым жетсе, ауырмай да өлмеймін бе? Солар қастандық жасайды деп корыққаным не? Қой, тəуекел, барайын», – деп іштей өзін-өзі қайрап, досына:

	– Жарайды. Қонақасыға барайық... Қашан баруды, өзің шешерсің, – деп келісім береді.

	Уəделі күн жетіп Дана Қасымбектің үйіне келіп түседі. Аға сұлтанды басқаға жасалмайтын құрмет, бай дастарқан мəзірімен күтіп қарсы алады. Бір сəт бабына келген сары қымыз сапырылып жатқан тұста Арыстекеңнің қасындағы атқосшысы, батыршалас досы сыртқа шығып, қайта келеді де, бұрын əдетінде болмаған мінез танытып, Қасымбек пен Арыстекеңнің арасына келіп отырады. Осы кезде алтын жиекті күміс кəрленге толтыра құйылған қымызды Арыстекеңе ұсына берсе, əлгі досы жолын кесіп: «осы қымызды мен-ақ ішейін, не мынау», – деп қалтасынан көк қасқа көлбақаны тулата шығарып, «басың балпанақтай болып, сен-ақ бар көлді шулатып, бақылдай бересің-ау. Енді қымызды да көрші» деп шолп еткізіп аяқтың ішіне тастап жібереді. Бір шоршып түсуге ғана шамасы келген көлбақа сеспей қатыпты.

	Сонда досы:

	– Арыстеке, тұрыңыз, кеттік. Енді қонақасын бұл Дулаттың үйінен емес, мен Дулаттың үйінен ішерсіз! – деп тұрып, жүріп кетіпті.

	Бұл Арыстекеңнің сүйіп алған сүйікті жары, əлгі айта беретін өзінің жақын қарындасы дейтін əйелі қайтыс болып, аса күйзеліп жүрген кезі де екен. «Қой, есің барда елің тап» деген де бар еді, – деп Сарыарқаға, Ұлытауына оралуға бекінеді. Сандыбайдың Ердені дүниеден өткен Бағаналы елінің жетімсіреп, басшысыз қалған кезі де осы. Арыстанбай елге келеді. Ағайын-туыс, жақын қуана қарсы алады. Қалай дегенде де үлкен ақыл иесі, дуан-ел басқарған есімі патшалық ұлықтарға мəлім кісі емес пе, жасы ұлғайып келген туысы əрі атасы Сарыбайға əдейі тарту-таралғысымен барып сəлем береді. Сонда Сарыбай:

	– Апыр-ай, көрмеймін деген көреді екен, өлмеймін деген өледі екен-ау. Көнбеймін деген көнеді екен-ау! Жарайды, өтті, кетті, – депті. Қандай ірі мағыналы сөз! – Тұрсын достарына бір қарап алды да:

	– Бағаналы елінің мал басы қарыштап өсіп, жер жайылым, су тапшылығын көре бастаған жылдар да осы кез. Əсіресе Қара бала атанған рудың Шу қыстап, Бетбақтың шөлін асып, жаз жайлау тарыншылығына душар шағында елге келген Арыстанбай халқына қайтсем көмек етемін деген ой үстінде қалады. Мылтықтың басуына құланның қасуы дөп келіп, елге жер-су дауын шешуге генерал-губернатор келеді деген хабар тарайды. Мұны естіген Арыстекең Терісаққан өзенінің айтулы барқыт төселгендей шалғыны піскен саласына ақ үзікті үйлер тігілген құрметті қонақты қарсы алу рəсімі жүріп жатқан жерге келеді.

	Дыбысы жер жарған Ұлытау баурайын дабырайтып, күнді – күнге, түнді түнге жалғап ұрандатып жіберген дуанбасы келетін айтулы сəт те туады. Сол дəуірдің атақты ел басыларының бірі – Жанайдардың Мейрамына қонақ болғалы əрі ел арасындағы дау-шарды шешкелі келе жатқан жарты патша мінген пəуескенің де қоңырау үні жаңғырығы естіледі. Салт атты күзет стражниктер жан-жағын қоршалап, шапқылап келе береді.

	Иығында полковник шені, омырауында құрметті айрықша белгісі бар киімінің сыртынан сүйікті жары, аса іскер шебер Аяулы марқұм тірі күнінде аса бір ыждаһатпен əсемдеп тоқып, етек-жеңіне нақышты ою тіккен түйе жүні шекпенді жамылған Арыс-текең дуан басшысы күймесінен талтаңдап түсе бергенде, əлгі бөтен, басқада жоқ көріністе қарсы шыға береді.

	– А, Арыстанбай Арзыкулович! Аспаннан түстіңіз бе, жерден шықтыңыз ба? – Құдая тоба, мұндай да кездесу болады екен-ау, губернатор, – деп қолтығынан алып, көк барқыт төселгендей даланы алшаң басып, құшақтасып кете барады. Мейрам Арыстанбайды сыртынан естігені болмаса, танымайды екен. Аңырып тұрып қалады. Сонда осы дүбірлі дуан басы қошеметін қызықтауға келгендердің бірі – Жаманкөздің Есеті:

	– Əй, арғын, қыпшақтың баласы-ай, Омбы мен Троиск, Орынбор, Ташкент, Бұқарды, Мəскеу, Петерборды талтақтап басып, сыра мен бозаға тойып, орыстың мəтушкесінің аузына қарағаннан басқа түк бітірмепсің-ау! Найманның мына иығына оқа таққан қаңғыбасы беліңді сындырып кеткен жоқ па? – деп күйзеліпті. Сол жолы Арыстыекең Терісаққан өзенінің кез келген жеріне қонып, Есіл, Қараөткел, Атбасар, Көкшеге дейін Бағаналы елінің жайлауға емін-еркін өтуіне рұқсатта алған екен. – Бəрі қауқалақтап мына сөзге қуанысып қалды. Өздері қызық, арнайы осындай өткен-кеткенді, біреудің есесі біреуге қалай кетті, соны саралап, анықтап алу үшін мына оңаша жерге, ағам үйіне əдейі келіп жатқан сияқты. Жал құйрығын сүзіп, бір-бір жүйрігін тақымына басып мүше алып қашқан ойынсақ ауыл балалары тəрізді, бірінің аузындағы сөзді бірі жұла қашады.

	– Əй, Тұрсын, ойды-қырды кезіп, ақыры қайтып келдің бе, ауылға?! Ерденді де, Жандəулетті де тірілтіп, Арыстанбайды оның атасы Кəдір биді де ояттың ба, ə?– Көпбай манадан жантайып жатқан, басын ыңырана көтерді. Сол Арыстекеңнің де ақыры ажалы кісіден болды дегенді естіп пе ең? – Ол басын изеді. – Естісең, соның қазасын естірткенде анасының баласының келешегін болжаған түсін айтайын. Керемет анада ғой. Түп тамыры Хауа анадан басталатын мəңгілік ана махаббаты қашанда сəуегей.

	– Жүкті болып жүрген күндерім еді, – депті анамыз. Түн. Түйенің үстінде қоршауда келе жатыр екенмін. Түйені шөгерген қолыма сүйене тұр деп таяқ ұстатты. Сүйеніп тұр едім, əлгі таяқ от болып жана жөнелді. Жан-жақ алауға көміліп, дүние жап-жарық болып, бүкіл атырап жарқырап көрінді көзіме, көкжиегі бұлаңдап сағым толқып, таулар еңсесін көтереді. Сөйткенше болмай, əлгі сүйеніп жанып тұрған ағашым дəл орта тұсына келгенде жалп етіп сөнді де, көз алдым қарауытып жүре берді. Ояна кеттім. Түсім. «Бұ не болып кетті. Ер бала туам-ау. Ол атағы қатарынан асқан бақыт иесі, төңірегіне нұр тулатқан ерекше жан болады-ау. Бірақ қолымдағы ағаш ортасына дейін ғана жанды. Өмірі орта жас болмағай еді?» – деп жорып, əкесіне айтып едім. Ол да «Апыр-ай, ə? Мына түсің солай деп тұр ғой», – деп еді. Сол болды. Арыстанбайым арыстан еді. Кетті ғой. Сөнді ғой сол шырақ», – деген екен. Олар шетінен əулие, көріпкел. Жарықтықтар жаны, тəні адал, құдайдан ағынан тілегендер ғой, түсінде не көрсе, өңінде де сонысы болып жатады. Ал біз сыртымыз қандай шұбар ала болса, ішіміз де көбіне таза болмаймыз. Сөйтіп те кейде құдайға өкпелейміз. Мына қызықты тыңдаңдаршы, – деп ағам өтіне дауыстады. – Сонау Өтеп байдан бері қарай есігін қыдыр күзеткен Байғара байдың бір жылы жылқысын бағатын адамы аздау болып, Балталыда пысық, аты шығып жүрген Басалқа деген жігітке келіп: – Биыл менің бір қос жылқыма бас-көз болсаң қайтеді, – депті. Сонда ол да:

	– Жарайды, бай, бірақ қыстық соғым сізден болады, – десе, Байекең:

	– Бас-көз бол, – деп отырмын мен саған. Демек сол жылқының, бір қостың басшысы сенсің. Есіңде болсын, көктем қыстан аман шыққан, аман туған құлынын қоса санағанда жүз біріншісі – сенікі. Ол ат па, айғыр ма, бие ме тай ма тұлпар ма, – жұмысым жоқ. Жүз біріншісін санағанда кезіккен мал, бақташының ақысы дейді. Басалқа Байғараның жылқысын бір жыл емес, үш жыл бағады.

	Үш жылда қасында серіктері де байып, өзі үш үйір жылқылы болады. «Осы да бойыма құт. Азды-көпті малды болдым», – деп байдан рұқсат алып, кетеді.

	Қалай дегенде де, негізінде құдай береке бермеген мал емес пе, Басалқа бір-екі жылда-ақ кедей болып, ескі кəсібі ұрлығына кірісіп кетеді. Берегірек келгенде оның Мақаш есімді баласы айтулы тақуа, Меккеге барып қажы атанады. Халыққа өте қадірлі, сыйлы, адал кісі болады. Мақаштың Басалқаның басқа баласынан ерекше қасиетін байқаған бір кісі Басалқаның үйіне қонып отырып: – О, Басеке, сізде ұл жетеді. Бірінен бірі асқан ұрысы да, қой аузынан шөп алмас адал, тақуасы да бар. Бір əке, бір анадан туып, балаларыңның əртүрлі болуы қалай? – деп сұрапты. Сонда Басалқаның əйелі жұлып алғандай:

	– Оның несін сұрайсыз. Мақашым бойыма бітерде бұл Байғара байдың жылқысын бағатын еді. Адал еңбекпен айналысып жүр еді. Адал қазаннан дəм ішіп, адал ниетпен төсекке жататын еді. Мақаш сол таза ниетпен жүрген тұста пайда болып, туып еді. Ал басқалары түн-түнекте біреудің онысын, біреудің мұнысын қақшып жүргенде пайда болғандары, – депті.

	– Не дейді-ей, мынау, – деп, мұндай сөзге басқаларынан тез көңіл аударатын Тұрсын таңдана қарап қалды.

	– Иə, ол солай. Сол Басалқаның баласы Мақаш əкесін «қартайдың жасың келді құдайға құлшылық ет. Райыңнан қайт. Тəубеге кел», – деп Меккеге апарады. Меккеден қайтып келген Бас-алқаның үйінде жейтін ет болмай қалса, Басалқа балаларына:

	– Ей, оңбағандар, ет қайда? Меккеге кетсем, мен кеттім, сендер ауылда емес пе едіңдер! – деп ұрысқан екен, – дегенде отырғандардың күлкіден ішегі түйілердей болды. Дуылдасып кетті.

	– Апыр-ай, Меккеге барса да өмір бойы еткен кəсібін тастағысы келмеген-ау, – деп жатыр.

	– Асылы, кісі ақысы деген өте ауыр нəрсе ғой. Мен ұрының байығанын, отбасы жарығанын көрген емеспін, – деді Күзеубай.

	– Адалдан жиғанға не жетсін.

	Ал бүгін ғой, міне, жұрттың жалғыз-жарымын тартып алып, ортаға қосып көбейтеміз, бай боламыз деп жатыр. Əй, қайдам, еріксіз, ықылассыз берілген мал түбі көбейсе де, береке бермес. Біз көрмесек, кейінгі балалар көрер, бұл дəулет болып тұрақтамайтын, ұстағанның қолында, тістегеннің аузында кететін мал болады, – деді Көпбай ыңырана түсіп. Өзінің ойын достарына ағынан жарылып бірінші айтқаны да осы.

	– Дұрыс айтасың! Солай болар-ақ, – десті басқалар. Мана бір əңгімеде Жандəулеттің Толысбай байдың мыңға балаған, тақымына басқан Бозтарлан тұлпарын Өздекеңе аудартып алдырғаны айтылды. Ол рас болған оқиға. Жөкең оны қиястықпен, зорлықпен істеді деп түсінбеңдер.

	– Е, сен де, зорлықты – зорлық, қиянатты – қиянат демей, не дегің келіп отыр, – деп Күзеубай шыдай алмай қабағын шытты.

	– Ол қиянат емес. Адамды шыңдау, кекке баулу, – деген Көпбай, – соның арты не болғанын пайымдамай, құр босқа, – деп, дауысын көтерді. Иə, содан бастап Шағыр баласы атқа мінді емес пе! Шағыр атына қамшы басқан ел басшысы Байтөбет əжі, əлгі қыр басында жаяу қалып, қапа болып отырғанда «Е, Алла, мал берсең, иесін қоса берсең еді» деп жылағанын естігендей: – Сенде бəрі бар! Тек, жетпейтіні билік! Соны тап! Таппайсың ба? Қайталаймын, мен табам! Берші, мына малдың билігін, – дейді.

	– Ал! Ал! Тек астыма тақ, басыма бақ бер! – деген Толысбайға.

	– Əне, маңдайы жарқыраған Бұзауың, Мақатың, Баймендең. Үш қасқырың тұр! Осы биылғы сайлау сенің бағыңды ашады, көтер басыңды! – деп қатты ақырыпты. Осылайша намыс отын жағып, байға ой салады. Бұл бір түбірлі əңгіме.

	– Əй, Мұқыш-Қара жорға! – Қатары ағамды көтермелеп осылай деп атайды. Сен Өте мен Сансызбайдың басынан өткен тартысты оқиғаны білесің бе?

	– Жоқ! – Көпбай дірілдеп кетті.Сөзді Күзеубай созды. Ол ел арасына таусылмас дау, бітпейтін кек əкеле жаздаған, ел іргесін сөге жаздаған зардапты əңгіме.

	Жаз айы. Ел жайлауға қонып, кемеліне келген шақ. Кеңгір мен Сарысу өзендері қатты тасып екі дарияның жағасы көк шалғынға ғана емес, гүлге көміліп, адам да, мал да рақат бесігінде тербелген тамаша күндердің бірі екен.

	Боржыда көк шалғынға жағалай ақ үй тіккізіп, сатырлатып бие байлап, жігіттер құс салып, күнде той, қызық думанды күндер өткізіп жатқан Сансызбайдың ауылын жүз елу атты қару асынған топ қоралай кеп, қоршап тоқтайды. Осы бір жан шошырлық сұсты сəтте, алдын ала кеп тосып жатқандай, дəл сол күні Жабайдан шыққан Өте би де Сансызбайдың ауылына қонақтап кеп қалған екен. Көп тобыр, көп дауыс боп, ауылды тік тұрғызады.

	– Сансызбай!

	– Өте! Шық бері! – екі ақ ауыз шолақ жаныққан дауыс. Бұйырып, əмір ете келеді.

	Сол кездегі Бағаналы елінің Ерден дүниеден озғаннан кейінгі бір шоғыр жылдарда ел тұтқасын ұстаған екі басшысының осы сəтте бас қосып, ел-жер жағдайын сөз етіп, əсіресе соңғы жылдары Қожас баба балалары тарапынан дуанға қардай борап кеп түсіп кеткен шағым, оның шектен шығып, насырға шауып бара жатқанын əңгімелеп отырған үстіне мына бет қаратпас содырлы дулы топтың зор айбат күш көрсете келгені бірден аңғарылады. Жəне жай емес, үзеңгілерін шіреп, тақымға кімді болса да көкпардай баса кетер кекті бейнеде, қабағы қарс түйілген Сандыбайдың бас көтерері Тілеубай қажы өзі басқарып кеп:

	– Сансызбай! Сансызбай! Шық бері! – деп тесіле айқайлап тұр. Бұлар болса мұндай ойда-жоқта төбеден түсер дүлей кек буған жау тобырды күтіп отырған жоқ-ты. Сансызбай – кешегі Қара бала атанған Өтебай бидің ұрпағы. Сансызбай саспайтын, ойы да жүйрік, қиыннан жол табатын, сөзуар кісі болыпты. Үлкен ақ боз үйінің есігінен сыртқа көз жүгіртіп, жағдайын мана-ақ болжаған. Қоңыр салқын үйде көйлекшең отырған қалпы. Өтенің мына жігіттердің бірін жұмсап, «бұ неғылған қол, неғылған бейбаста топ, алдымен білсеңші» дегеніне көңіл аудармай, «ішінде Тілеубай қажы бар екен ғой» деп сыртқа шығады.

	– Күзеке, осы əңгімені айтпай-ақ қойшы. Кейінгі ұрпақ оны қалай түсінеді? – деп ағам оның сөзін бөлді.

	– Ей, «халық жауы» дегенді де естіді ғой бұ халық. Одан ауыр емес. Қайта сол замандағы аталардың қандай екендігінен ұрпақ тағлым алады, – деді де самғап сөйлеп кетті.

	Астындағы биік торы қасқа аты ауыздығымен алысқан Тілеубай қажыға сəлем бере шыққан Сансызбайды көрген жау ниетті топ қанша зəрін шашып, айбат шексе де бірден соқтығып кете алмай, «қажы не дер екен» дей ме, іркіліп қалады. Қалай дегенде де ұлық алды – ұлық қой. Сонау генерал-губернатор дуанбасы мойындап, өзі тағайындап билік тұтқасын ұстатып қойған кісіге бас жоқ, көз жоқ бас салып таяқ көтеру де оңай болмаса керек.

	– О, қажы, қош келдіңіз. Міне, еліңіз. Əне, төріңіз. Атыңыздың шылауын ұстайын, түсіңіз – деп қысқа сəлемнен соң тіл қатқан Сансызбайға Тілеубай:

	– Мен тамақ, қошемет іздеп келгем жоқ саған. Есеме келдім. Төгілген абыройым, арымның қарымтасына келдім, – деп морт сынатын қыңыр беталыс танытса:

	– Сонда қалай, Тілеке, есеңізді ат үстінде ақ сойылға сүйеніп тұрып аласыз ба? Əлде мынаны мынау үшін, ананы анауым үшін алам деп түстеп түгендейсіз бе?

	– Уай, сен өзіңің тіктескің келетін түрің бар-ау! Сен атқа мінгенше Қара баланың мыңдарын мына ақ сойылды жігіттер Ұлытау асырады. Соған келдім. Айттым, болды, – деп таралғысы үзілердей шіреніпті қажы.

	– О, Тілеке, сіз қалмақ та, қоқан да емессіз. Түсіңіз атыңыздан! Жау да жекпе-жекке шақырып, айқайлап келетін. Жау боп тием десеңіз, сөз басқа онда. Жол əне. Ал мал дейсіз бе? Онда мал жолда! – депті Сансызбай.

	– Қалмақ емессің дедің-ау! Тауып айттың. – Жан-жағына шұғыл назар аударған Қажы лажы таусылған жандай. – Жігіттер! Мына Сансызбай қалмақ та, қоқан да емес шығарсыз деп мені уəжден жеңіп тұр. Мен сөзге тоқтадым, – деп атынан аударыла түседі. Сансызбайдың үйіне кіргенде сəлем беріп қарсы ұмтылған Өтені көріп тағы қырсығы ұстағандай:

	– Е, бірің есігіңнің алдында жалған маймаңдап, бірің төріңде шалқайып жатып, бұл күнде азуы кеткен кəріні қақпақыл жасағыларың келген-ау! Айтқаным айтқан – ойымдағым болады. Айтқаныма көндіріп, айдауыма жүргізем. О дүниеге ала кетер кек емес, бұ дүниелік есем бұл! – деп ежелден ата-бабасына, одан өзіне дарыған өркөкірек, басқаға көрсетер биіктігіне қайта басады Қажы:

	– Құлдық, Қажеке! Сіз не айтсаңыз да құдайды, пайғамбарды, шариғатты мойындайтын бұл күндегі еліміздің білікті қариясысыз. Не десеңіз де құдай жолымен болса, біз дайын.

	– Əрине, заң-закүн, орыс-ұлық біткенді жемдеп, жем дорбасын көргенде оқыранатын мінгі атындай қақпалап үйренген сен екеуің оңай көнбейтіндеріңді де білем.

	– Жо-жоқ, Тілеке, алдымен істің мəнін, біздің күнəмізді, əлгі айта беріп отырған есеңізді анықтаңызшы. Содан кейін бəрі шешіледі емес пе? – деп Өте де сөзге араласады.

	– Болды! Болды! Онда халықтың көзі көріп, құлағы естісін. Ортаға түс! Ортаға түсіңдер! Қоқан, Жырық, Қожастың есесін өзім жоқтаймын. Таразы басына күнəңді өзім салам! Маған уəж айтар биіңді шығар! – деп қияс бет қаратпас сыңай танытады Тілеубай қажы.

	– Айтқаныңыз екі болмайды, Тілеке. Біз де көндік. Бірақ біздің биімізді кемі үш күн тосасыз, – деген Өтеге:

	– Тостым! Алдыр биіңді, – дейді тағы қажы. Қара бала елінің сөзін ұстайды деген кісі Жабайдың Досай атасының батасы Қазыбек есімді жазы, қысы Жетіқоңырдың теріскей бетінде өмір кешіп жатқан жалғыз атты, жұқа шаруалы, шағын ауылдың иесі еді.

	Араға үш-төрт күн салып, міне, сол Қазыбек те жетеді. Ол да тегін кісі емес қой, басқа жаққа ат басын бұрмай, ежелден үлкен сыйлап, ата қадірлеген халықтың салт-дəстүрін сақтап, əрі кешегі есімі ұранға шыққан Сандыбай батырдың ұрпағы еді десе керек, бірден Тілеубай қажы отырған үйге ат басын тірейді. Үлкен ұлыққа келгендей, қажыға аса құрметпен сəлем береді. Төрге де оза қоймай, төменшіктеп орын алып, аз-кем отырып қалған сəтте:

	– Уай, Қазыбек! – деп мұрнынан ыңылдап сөйлейтін қажы даусын созып, – «Қой асығы деме, қолайыңа толса сақа ғой деген бар. Мына Қара бала сені басымызға ие, сөзімізді ұстайды деп сонша жерден ат сабылтып алдырып отыр. Дайын ба едің? – Келдік қой шақырды деген соң.

	– Сонда не? – деді қажы қатуланып.

	– Сонда неңіз не? – Қазыбек те қарсы қарайды.

	– Билікке ақылдасып шығасың ба? Отырып айтасың ба, тұрып айтасың ба, халқыңды жиып айтасың ба? – деп отырмын саған деп азуы тоқылдап Қазыбекті қаузап кетіпті.

	– Сіз білесіз де, – деп Қазыбек те тойпаңдап қарсыласпай иіледі.

	– Уай, сен сіз білесіз дейсің. – Қарсыласын біржола жасытып илеуіне көндіріп алғысы келген Қажы. – Алдымен өзіңді танытшы сен, қай Қазыбексің? Əлгі Қаз дауысты Қазыбексің бе, немесе көншарқасы тобығын қажаған қой дауысты, құм шайнап, шаң жұтқан, елден жырақ, жалғыз жылап жүрген Досай Қазыбексің бе? – Тілеубай Қазыбекті осы босағада кебінге орап шығаруға бекініп қазымырланып, – Қазыбек аттының соңғысы болсаң, бүгінгі тірі Бағаналы үскі тимеген күрек тісіңмен, мөрі түгел азуыңа қалай бассаң да алдыңа келді! – дейді.

	– Тілеке-ай, Тілекем-ай, маған соққыны ес тандырардай ұрып тым ауырлатып жібердіңіз-ау! Бұл жерге сіз бар деген соң ғана, бүгінгі əулие дарақ, тамырын Телек, Сандыбай, Сары Ерден өсірген нудың көлеңкесінен бір тыныс табармын деп сағына жетіп ем. Ал сіз, – дей берген Қазыбекке шағатын аждаһадай қайта қадалған Қажы:

	– Əлгі атын атаған ұлыларды, əруақты қор етіп, өзін зор еткен, бүгінгі қайқы төс арамзаларды салып бересің табаныма! Салдырамын!

	– Апырай, менің қолымнан келер ме екен оныңыз!

	– Келеді. Мен білетін Бағаналыда Кетбұға мен Кəдір биден кейінгі үшінші сөз саған тиіп отыр. Бұл – сенін бағың!

	– Қажеке, бұ не боп кетті өзі? Не үшін, кімді жазалап отырсыз?

	Есе сұрайды деп естіп едім. Рас болмағай.

	– Сұраймын! Аламын! Малымды – малдай, жанымды – жандай, арымды ардай қалпына келтірем. – Қажы күшіне мінгені сонша, билік төрінде отырғандай шаңқылдап қыза сөйлеп кеткен. Мұнысы Қазыбекті айтқаныма көндірдім. Енді ойымдағым болады деген анық сенім болып та естілген. Осы кезде Қазыбек:

	– Қадірлі Қажы, қасиетті аға! Сіз бұ жерге есем бар деп кепсіз.

	Ол – мал, ар, жан деп жіктелді.

	– Иə! – саңқ еткен Тілеубайдың дауысынан шаңырақтағы күлдіреуіш сықырлады.

	– Қажеке, – деген Қазыбек, – осы жерден Сіз де қайтыңыз, мен де қайтайын. Сіз есеңізді де, ар, жан төңірегіндегі сөзді де доғарыңыз. Ол, қаза берсе, елдіктің тамырын сөгетін ауыр апатқа апарады.

	– Əй, не деп отырсың?

	– Сөй деймін, Қажеке!

	– Неге?

	– Мал, есе мал қашанда жан ашуын шақырған. Ар-абырой. Ұлы қасиеттерді оған қоса азалау сізге де, басқаға да қауіпті. Солай да осы аз кеңесіміз бəрін шешті, түсіністік деп тарасақ қайтеді?

	– Жоқ! Олай болмақ емес, – Тілеубай булығып. – Есепке отырам. Малымды, жəбірленген жанымды халыққа жария етем. Алар айыбым өз алдына.

	– Апыр-ай, Қажеке, болмадыңыз-ау. Сонда сіз атаң Сары Ерденнен бастайсыз ба?

	Тілеубай бағжиып отырып қалады.

	– Қажеке, есе дедіңіз, ар-жан басқа дедіңіз, – соның бəрі əрісі Сары-Сарғалдақ, бергісі Əзеке, Бодық, Жауғашты, Шағыр-Қара бала атанған елде де болған.

	– Болса ше? – тағы дауыстады Қажы.

	– Болса, əлгі аты аталған елдің атаң Ерденнің əмірі жүріп тұрған заманында жылжыған жорғасы, жылмиған жүйрігі астыңда болмады деп айта аласыз ба? Қойының шелдісі, түйесінің қомдысы, жылқысының жалдысы қазанында қайнамады деп айта аласыз ба? Қаракөз, айы мен күні, мықыны былқылдаған, оймақ ауыз көріктілері қолтығымда болмады деп айта аласыз ба? Жатсаң – жастығың, тұрсаң – төсегің болды ма, болды. Аузыңнан шыққаныңды екі етпеді, рас па, Тілеке?! Сенің табаныңа батқан шөңге маңдайыма қадалсын деп, ақ ордаңды тіксін деп бабасының сүйегі жатқан туған жерін де берді. Атаң Сары Ерденнің сүйегі сол жерде жатқан жоқ па қазір? Мал дейсіз, атаң Дүзенге Шағыр Майлыбай қыдыр иесі үш рет енші бергені қайда? Ол Бағаналы елі енші алыспаған ел еді деген сөз емес пе? Ел бірлігі, ірге бүтіндігі осы емес пе? Рас па, Тілеке? – Тілеубайда үн жоқ,

	Қазыбек өзі сөйлеп отыр.

	– Ендеше, Тілеке, келіңіз, егер атаңыз Сары Ерденнен қашпайтын болсаңыз, есепке отырайық.

	Ауысқанымызды санайық. Қиянатымызды саралайық. Төгілген ар, жəбірленген жанымызды көп алдына шығарайық. Көрсін ел, куə болсын сұмдық пен сұрқиялық сырына. Бір Бағаналы емес, басқа ел-жұрт куə боп таразыға салсын. Кімнің ақ, кімнің қара екеніне ең болмаса құдайлығын айтсын.

	– О, Қажы аға! Көтеріңіз басыңызды. Егер атаң жасаған, сол мен айтқан іс-əрекеттерден бүгінгі, əлгі өзіңіз айтқан «қайқы төстер» сұмдығы асып жатса, сонша есеңізді де, басқаңызды да аласыз. Жетпесе Қара баланың малын, жетпесе туырлығын турап берем. Не дейсіз? Келіңіз, есепке отырамыз.

	Құдай жаратқан жарық күннің астында жасырынған қылмыс жоқ! – депті. Тілеубай үндемейді. Шекпенінің етегін шұбата орнынан тұрған Қазыбек:

	– Қажеке, мен айтып болдым. Сіз не дейсіз? – депті. Сонда Тілеубай:

	– Шақыр Сансызбайды, – деп, ол келген соң: – Мынау көнтақа тақысын жеткізді маған. Біз қайттық! Біздің жігіттер жиналсын, – деп орнынан тұрыпты.

	– Міне, кісілік!

	– Енді қайтеді-ей. Əкесі Ерденді жауапқа шақыр деп отырса, не демек!

	– Қол-аяғын буып тастаған, ə? – Бəрі жамырасып кетті. – Шіркін, бабалар-ай, сөзге тұрған-ау. Аз сөзбен талай оқыс істердің бетін ашып, жұрт алдында сарапқа түсуден бас тартулары, іштей болған қателікті саралап мойындап, тұтанатын өртті сусыз-ақ сөндіріп, əсіресе ел бірлігі деген қасиетке кір жұқтырмай кеткен, – деп Тұрсын едəуір көтеріліп қалды да.

	– Мұқа, əлгі бір түбірлі əңгіме дедің де, оны айтқың келмейтін сыңайда отырсың. Мына Көпбай болса, əкесі Жандəулет Шағырға не істесе де намысын қозғау үшін жасады деп отыр, – деп, сөзге тамызық тастады.

	Ағам тамағын кенеп:

	– Ол əлгідей емес, ашық айқас үкімет күші араласқан əрекетке жеткен «шыңдау» болыпты. Əкемнің айтуынша, сол болыс сайлауы ел аузында қырғын сайлау атаныпты кейін.

	Халықтың кемеліне келген, ырғап-жырғап, мал дегендеріңізді жер бетіне сыйғыза алмай мыңғыртып өсірген кезі екен. Толысбай байдың Бозтарланы ел ішін екі жарып жіберді. Туысқандық, бірлікке саңылау түсті. Расында, Жандəулет бəрін уысымда ұстаймын, Аққыздан туған баланы қабағымның астымен жүгіртемін деп, сондай астамшылыққа барған ғой. Мəселе бір атта емес, сол арқылы өзінің ірілігін көрсетуде жатыпты.

	Ел жайлауға қонған. Осының алдында ғана сайлау дабылы қағылып, қызу дайындық та басталып кеткен. Сайлау қырқада Тасқұйы-Қақпақтас деген жерде өтпек. Дуаннан Майыр бастаған оннан астам стражник болыс сайлануының дұрыс өтуін бақылаушы, басқарушылар да келген. Ауыл-ауылдан шарға түсетіндерге дауыс беретін əрбір елу кісі үшін бір сайлаушы выборщик- тер дайындалған. Ел арасы, осы науқанның қызуы ма, қым-қуыт шабыс.

	Айтулы сайлау күні де жетті. Тасқұйы басы бүгін көп жиын. Ас та төк молшылық та осында. Шарға түскен Қалманбай мен Бұзауды қолдаушылар бірінен-бірі асып, малын да, ақшасын да шашып жатыр. Ойын, əн базары, той-думан бұрын-соңды бұл өлкеде болмаған жаңа ырғақ тапқандай. Бір жерде ақындар айтысса, бір жерде палуандар күресіп, шағын көкпар, бəйге ұйымдастыру да бар.

	Міне, ең жауапты сəт те келді. Мылтықтарын асынған стражниктер жүздеген ақ боз үйлердің ортасына оқшаулау көтеріңкі тігілген сегіз қанат ақ орданы күзетке алған. Дауыс беру басталғалы да едəуір болған. Ортада мөрлеп, сыртын асыл матамен қаптап, үлкен ықтияттылықпен биік тұғырға орналастырған шар салатын жəшік тұр. Бірі кіріп, бірі шығып, аяғын ұшынан басқан сайлаушылар. Ақ орда іші кенет у-шуға толып жүре бергені. Айқай! Күрс-күрс атылған мылтық дауысы.

	– Ей, сен не істеп кеттің? – деп тұра ұмтылған Жандəулет Балталының Өтебайын бұзау тіс сегіз өрім қамшының астына ала берді де, Майырға:

	– Тоқтат, мына бассыздықты! Сайлау бұзылды. Зəкүніңді ұрайын, қара, сен құрттың бəрін! – деді де: – Майыр мырза, бұл сайлау бұзылды. Жауғашты баласы сайлаудан кеттік. Бұл – арам сайлау! Тас салу қайта басталсын, – деп əлгіде бүркіт бүрген қояндай уысынан жағасын босатпаған Балталы Өтебайды сүйреп шықты сыртқа. – Қара ала атты аласың, қырмызы шапанды киесің. Тасты Толысбай баласына саласың. Зəніңді ұрайын! Мен сені көрейін!

	Осы кезде Жəкеңнің төңірегіне едəуір адам топталып та қалған.

	Қылышы оң қапталын жарқ-жұрқ соғып күнге шағылысқан жирен мұрт, көзі тұздай көк, семіз Майыр аспанға үстін-үстін мылтығын атып, жұртты қасына иіріп алды.

	– Сайлау тəртібін бұзып, жоқ жерде дау шатақ-шығарушылар тоқталыңдар! Сайлау өтеді. Бəрі дұрыс, – деп мойын тамыры білеулене айқай салды.

	– Арам сайлау өтпейді!

	– Сайлау бұзылды! – Осы кезде Майыр үшкірлік шалып, бүкіл стражниктерін жинап алып, қолын шошайтып:

	– Сонау тас төбенің үстіне, мына шеттегі құрым үйдің бірін тез тігіңдер! Қас қағым сəтте үйде тас төбенің үстінен орын алды. Жандəулет қасына Қалманбай, Жанəділ, тағы басқа Жауғашты атаның бас көтерерлерін ертіп ап, енді Тасқұйыдан аттана берген. Майыр:

	– Тоқтат! Ұста аналарды! Қама айдап əкеп мына үйге! – деп бір-ақ бұйырды. Лезде əлгі бір əзірдегі ыстық аптап алау өртке айналып жүре берді. Сарыарқа даласында, Ұлытау баурайында, дуаннан, қала, шаһардан шалғай құба далада өлексеге таласқан аш құрсақ тағылардай жауыққан топ өзара шарпыса қалды.

	«Қамалып қалды!» Бір ауыз сөз сол күні дүниенің төрт бұрышын кезіп кете барды.

	Семіз Майыр жұмысын ертеңіне жауап алудан бастады. Ойда-жоқта осынша дау-жанжал тудырған Жауғашты азаматтары ыңғайсыз жағдайын тез-ақ сезінген. Сайлау қорытындысы да шықты. Бұзау Толысбайұлы көп дауыс алып, жеңіске жетті.

	Ол – əділ, адал жеңіс еді. Болыс сайлауын өткізуге келген Майыр бəрін өзі шешті. Қазақы қиястыққа жол бермеді.

	Ал Тас төбедегі құрым үй бірнеше күн күзетте қала берді. Байтөбет əжі:

	– Жігіттер, – деп əмір етіпті, – Тастөбедегі құрым үйде қамаулы жатқандар жау емес, туыс-бауырлар емес пе? Бұл – бақ таласы, дұшпандық жаулық жоқ мұнда! Мол етіп тамағын, қымызын жеткізіңдер. Оны Аухау апарсын! Жаясын, қос қазысын, барлық айтулы мүшесін салған семіз табақты алдына алған Жанəділ, сонда:

	– Е, бір сақина үшін жанымызды қинамай, сусынымызды қандырып, тамаққа тойып алайықшы. Қара бала болыссыз қалмас! – депті. Қалманбай ғана:

	– Əй, сенің құлқының-ай, қара ала ат пен қырмызы шапан алған Өтебай сияқтысың-ау, – депті бəрін ду күлдіріп.

	Бұзау Толысбай баласының бірінші болыс болып сайлануы осындай үлкен тартыспен аяқталған. Сайлау қорытындысынан кейін Шағыр елі, оған тілеуқор жанашыр Жабай, Балталы жұртшылығы қатысқан үлкен той болған. Бұл дəулеті де, сəулеті де тасыған Аққыздан туған төрт баланың бірі Шағырдың ел қатарына қосылуының басы болған үлкен оқиға болады. Бір анадан туса да, астауындағы суға шөліркеп келіп таласқан саяқтардай, бірін-бірі иықтау, күйі асқаны əлсізді қақтықтырып, ығыстырып жіберу ол кезде өмірге мықтап енген шақ.

	Басқа – басқа, жақының, өз бауырыңның биіктік көрсетуі, ыңғайы келсе, айтқанын істеп, айдауына көндіруге ұмтылуы жанына батқан Шағырдан тараған ұрпақтың енді-енді кемеліне келіп, азаматтық жаны да, малы да өсіп, қоғамдық тіршілік ор- тасынан өз үлесін, тіпті алар орнын талап етуі уақыттың өзі айтқан үкімі де еді.

	Міне, елінің ары мен намысын қорғап, өсіп келе жатқан жас қанат қырандарын баулып, оңы мен солын танып, ақыл-кеңес беруге Шағыр атты кісіден тараған бір ұрпақты Бағаналы халқына таныту абыройы сол кездің ақылман білгірі, айтулы шешені Байтөбет əжінің үлесіне тиіпті.

	Осында Өте, Сансызбай билеген кездегі тартыс-талас əдемі еске алынды. Соноу Ерден заманындағы теңсіздік, зорлық қой Тілеубай қажыны қажытып, аузын аштырмай тастаған. Сол тауқыметті қиянатты тартқан ел – осы Шағыр. Əлгі Жандəулетті «зəніңді ұрайын, қолдарынан шəйнегі түспейді. Шетінен тақуа, көрсетейін сендерге Мекке мен Меттені» дейтіні де жай айтыла салған сөз емес. Расында осы кезде Шағыр атадан туған ұрпақтан əжіге барушылар, тақуалық құрушылар басқаларға қарағанда көп болған. Байболат əжі бастаған бір топтың Қара теңізден кемеге мініп өтерде, түнеген жеріне көп ақшасы қонышынан түсіп қалатыны да, ол келесі күні қайта келгенде, мыңдаған адамның көзіне түспей, қонған жерден шып-шырғасы шықпай табылатыны да осы кез. – Ағам өзін тыңдаушыларды бір селт еткізіп: – Айтыңдаршы, «Осы кісіден туған, бір атадан тараған, тіпті бір ауылдан десе де болады, он қажы шыққан осы Бағаналыда, əрісі найманда, одан асып Орта жүзде қайда бар?

	Тұрсын ырғала қозғалып:

	– Естімедім. Бұ жөнінде тауып айттың, – деп қостап қойды. Ендеше, сол қажылардың ақылгөйі, ел көсемі Байтекең əжі Толысбайға:

	– Атың бəйгеден келді. Басыңа – бақ, астыңа тақ тиді. Шал бозқасқаңды! Жина халқыңды! Құдайдың бергеніне шалқып, көтер иығыңды. Бірақ тасымай, қуанышыңды жария ет! – депті Бұзау болыс болыс сайланғанда.

	Айтулы той болады. Қазақша айтқанда құдайы берген ғой. Осы тойдың соңында алдына Бұзауды, қасына болашақ серіктері Мақатты, əкемді (Қарекеңді) алдырып, мынадай бата беріпті əжі:

	– Уа, балам! Бағың ұшпайтын болсын. Өзіңмен, мына Шағыр есімді еліңмен бірге, жаз жайлап, қыс қыстайтын болсын! Ақыл, ізгілік салмағың батпандай болсын, əр көктемің жемісті, сөрең несібеге толсын. Немерең мен шөберең жеке ауыл боп қонсын. Шағыр бабаңның əруағы қолдап, не сұмдық бəледен қорғап, əр шаңырағыңда қыдыр қонағың болсын! Құдай тірі пендемен жауластырмасын. Дүние-мал үшін дауластырмасын. Айтқан сөзің екі болмасын. Адалдығыңды тəңірінің өзі қолдасын! Атағың Алашқа жайылсын! Күзетшің Қаблан, Көк бөрі болып, не қырсықтың бетін қайырсын. Бəлеқор, қиянатшылдың жағын айырсын! Атаң Өтептен келе жатқан қара қазан ырысы ортаймасын. Саған бата берген əруақ қартаймасын! Аумин! – деп сол Байтекең бата беріпті. Жарықтықтың сол батасы қабыл болды ма, Бұзау қырық жыл бойы тұғырдан түспей өмірден өтті-ау! – Ағамның үнінде бұрын өзім аңғармаған бір мұң есіп жүре берді осы тұста.

	– Бұл өмірге кім келіп, кім кетпеген. Сондай қимас, жаратылысы бөлек жанның бірі еді Бұзау болыс, – деп ағам əңгімесін жалғады. Кейін осы болыстыққа құмарлар көбейді. Соның бірі – əкемнің туған інісі Сүйінбайдың он ұлының бірі Əбділда. Əбекең өткір тілді, жөн-жоба, ел арасы жағдайын көп білетін сегіз қырлы, бір сырлы кісі еді. Əкем де: «ей, Бұзаумен жағаласа берме, оны құдайдан, əруақтан ел сұрап алған. Таласты қой жəне сенің болыс болуың үшін Қаражігіт пен Мақатың бар ма?» – деп туған інісін қанша тұқыртса да, отты жаратылған Əбекең болысқа шабылуын тоқтатпапты. Табиғатында аз сөйлеп, көп тыңдайтын кісі еді болыс. Бұзаудың нендей іс болса да екі шешім, екі үкім айтқан жерін естіген емеспін. Бірақ айтар еді, орындатар еді. Онысы əрқашан орынды болар еді. Бірде Əбділда бір сөздің ретінде сөзге жағаласып болмаса, болыс:

	– Əбекем, қарағым, ойың дұрыс шығар, бірақ ой орындалуымен құнды. Орынсыз сөз орға жығады. Сенің қабілетіңе, біліміңе таласар кім бар. Орағыта берме, бекер шапқан ат тез болдырады. Еліңді тап, – деп Əбекеңнің назарын өзіне аударып, – сен білесің бе? Мына маған, өз əкеңе бата берген қарттардан кім бар қазір? Бізді құдайдан тілеп алғандардан қалғаны бар ма? Ə, басыңды шайқайсың! Ендеше саған бата беретін осы отырған біздер болармыз. Байқа! – депті. Қандай тұспал, терең мағыналы сөз еді. Ағам шешіле сөйлеп кетті. – Осы күні құдай жоқ деген сұмдық сөзге жұрт үйір боп алды. Құдайдың барлығы емес пе, Бұзау болыс қасында өзімнің əкем, Мақат жəне олардың атқосшылары бар, Атбасар жəрмеңкесінен кеш шығып, қоналқа елге жете алмай, жолдағы бір өзеннің жағасына келіп, жата-жата кетеді. Əрине, ел басшылары дайындықсыз жолға неге шықсын. Жол шатырын тігіп, Шағырдың үш жақсысына демалатын орын да дайындап берген ғой. Бұзау шетте жатса керек. «Бір мезгіл бетім жыбырлады ма, оянып кетсем, таң атыпты. Бетімді сипағанымда алақаныма шілденің көкқасқа шегірткесіндей дəуіттің оралғаны. Аялап қоя бердім. Сол жағымда бірдеңе қимылдаған- дай болғанына қарасам, жеңді білектей қара шұбар жылан құйрығымен жер сабалап жатыр. Сəл шошыңқырап қозғалдым ба, Мақаң да (Мақат), Қарекең де (Қаражігіт) бастарын көтеріп:

	«Не болды?» – деп жатыр. Өзімен-өзі болып жатқан жыланды көрсеттім. Екеуі де үрпиісе, шошына қарап: «Ой, мынаның көзінен қан ағып жатыр ғой», – дегені. Мен əлгіде бетімді жыбырлатқан дəуіттен оянғанымды айттым. Мақаң:

	– Бұзау, сені Шағырға құдай берді. Елің, бабаларың тілеп алды. Мынау жақсы ырым екен. Сені шағатын жыланнан қорғау үшін əруақтар дəуітті жіберген екен. Өзі де ірі неме екен. Мынау шаққанда не жан қояды. Үлкен қатерден қалыпсың, – деді де, Қарекеңе: – Мына жыланның басын езіп, жерді терең қазып сен көм. Бұзауды дəуіттен кейін жаудан қорғайтын Шағырда, менің білуімше, өзіңнен басқа адам жоқ, – депті.

	– Апыр-ай, ə? – деп қалды Күзеубай.

	– Апыр-ай, ə, дейсің, мынау əңгіме ше? Мен Бұзаудың баласы Ыбыраймен жастымын. Əкелеріміздің жаны, тілегі бір болғасын ба, біз де туыс ішінде сырлас, ниеттес болдық. Бірде ел Шу бойына қыстауға таяп келіп, күзекте отырған. Бір жағы Қоңырат, бір жағы Кіші жүз елі – күнде той, көк көкпар қуған күндер. Ыбырай бар, əкемнің кенже інісі Ысқақ бар, не керек, бір тойдан кейін болыстың ауылына келіп қона қалдық. – Ағам күліп: – Мұндай да болады екен. Таң атқан шақ. Оңаша ауыл иттері шу етіп, үре қалды. Болыстың поштабайы Байжомарттың да дауысы шықты. Далаға шықтық. Қораның төрінде Бұзау болыстың, əрине, көп аттарының бірі, белгілі Қаракер жорғасы өресімен екі көкжалдың ортасында құлағын қайшылап, осқырып тұр. Екі қасқырда қытық жоқ. Осынша адам шығып, ит үріп жатыр-ау дейтін емес. Осы кезде көп дабыр дауысқа болыс та шықты сыртқа.

	Байжомарт дауыстап:

	– Мылтықты əкел! Мылтық! – деп еді, болыс:

	– Қой, ақымақтанба! Мыналар жəй бөрі емес қой, қасқырдың сырттандары ғой. Сенбесең, осы Қаракердің қасына өрелеп жіберген өз атыңды тапшы. Ана екеуі оны қонақасыға жеп, менің атымды үйге айдап əкеліп тастап барады, – деді. Сөйткенше болмай, екі арлан ештеме болмағандай бүлкектеп жөнімен кете барды. Бұ не? – Көпбай да, Тұрсын да, Күзеубай да ертегі айтып отырмысың дегендей, ағама, қарап қалыпты.

	– Бұл ұлы адамның қасиеті, құдай артық жаратқанының белгісі. Өрелеулі атын да қасқыр бақты деген сол. Өз басым сол оқиғадан кейін Бұзаудың алдынан кесе-көлденең өткен пенде емеспін, – деп аяқтады сөзін ағам. – Бұл күнде ондай қасиетті адамдар қалмады ғой – деп түңілді Көпбай.

	– Расында, Бұзауды қатарынан озған кісі еді, кең еді, өте салмақты еді деушілер көп. Басқасы – басқа, Орта жүздің не білгір қасқасы мен жайсаңы белі қайысып, ара түсе алмаған Бидаш бəйбішеге қатысты əрекеті де ерлікке тұрарлық іс қой, – деп тағы бір əңгімені бастап кетті Тұрсын. – Ақиқатында Қайдауыл Қоданның бəйбішесі Бидаш қатарынан озған кісі-ау, заты əйел демесе, сөзінің бəрі кесек, ірі жатыр. Қазақта «құрбыңнан озғаныңды ойынынан білемін» деген мəтел бар. Сондай-ақ əйел болса да, Бидаш қатарынан жүйрік тұр. Атбасар жəрмеңкесі қызып тұрған күндердің бірінде жер, жесір дауына төрелік айтуға Бидашты шақырыпты. Сонда Қыпшақ Бірімжанның Қорғанбегі мысқылдап: «Елінің еркегі құрып қалды ма? Мұнысы несі, «байтал шауып бəйге алмас» дегенді де білмегені ме», – десе, Бидаш:

	– Қорғанбек мырза, ойланып сөйлеңіз. Бағаналы Найманның төрт босағасының бірі Шегірдің асында бес жүз ат қосылған аламан бəйгеде өз туысың Жылтайдың көк ала байталы, Сандыбайдың Дүзеніне Көксу көлі жағасында берілген аста төрт жүз ат қосылып, алдымен Дүзен үйінің боз байталы келіп, жүз жылқы бəйге алғанда, басқа атақты жүйріктер басы қауқиып қалған жоқ па еді! Байтал шауып бəйге алмаса, бұл не? Сен əйел, əйел дей бересің! Сен аузы-басың қан болып əйелден тумай, жерден шығып па ең? – деп екі аяғын бір етікке тығыпты. Сонда Қорғанбек:

	– Əйелдердің бəрі өзіңдей бола берсе, көндік – деп күліп құтылыпты.

	Бағаналы елінің дəулетінің тасып тұрған шағында Есілден көктей өтіп, Балуанкөл, Қасқакөл, Салқынкөл, Ерден көліне дейін, одан да əрі көшіп барып, жайлап қайтады екен. Бір жылы Бидаш ауылы жайлауға көш жолында Бала Терісаққан өзенінің бойындағы Төртуыл Арғын Бекен дегеннің қыстауының түбіне ерулеп қапты. Мұны білген Мейрам ауылының жігіттері Бидаштың бар жылқысын сол түнде қудырып əкетеді. Содан екі ел арасында, əрине, жайлауға жалғыз ауыл көшпейді емес пе, мал барымтасы шығып, төбелес ірі дау тұтана бастайды. Жер иесі Бекен: «Жер менікі, су менікі. Көп тобыр, қисапсыз мал суымды лайлап, жерімді жеді. Бірер күнде-ақ тулақ етті», – деп дау соғады. Сонда Бидаш:

	– Жер де, су да құдайдікі. Ауылым ертең көшеді. Жер қалады, шөп шығады. Өзенде аққан су тоқтаған жоқ. Əлі де ағады. Төскейде малына – малы, төсекте басына басы қосылған егіздің сыңары ел емессіңдер ме? Жылқыны қайтарыңдар, – деп ауылын көшіріп, тұтанғалы тұрған дауды өшіріпті.

	Жарықтық өзі де құдай артық жаратқан кісі ғой, болмаса Қыпшақ Əлменбет, арғын атақты Жанайдардың Мейрамы, Дəбейдің Берлібегі сияқты болып-толғандар құда болмас еді.

	– Əй, Бидаштың мына ірілігін қараңызшы. Сағат деген баласына Мейрамның Үмия есімді қызына құда түседі. Сол заманда да сондай ел ағасы болғандар үшін дүние шіркін тапшы болды ма екен. Мейрам қызының қалың малына алпыс қара сұрапты... Бұл əлгі айта беретін қырық жетіден көп қой. Бидаш тоқсан жылқы айдатып, қажыға бір ғана өтініш жасапты.

	«Үмия жақсы көретін балаң ғой. Сенің де, менің де мерейіміз өссін. Бидаш Мейраммен құда болып еді, бұрын-соңды болмаған сый-сыяпат жасасты десін. Қызыңа пəуескеңді мінгізіп жібер. Мен де қуанайын», – дейді.

	– Əй, қу дүние-ай, көздің құрты, жанның жұтысың-ау. Қызын ұзатқанда сол пəуескені қажы бере алмапты. Күз айы екен.

	Ащыкөл, Телікөлді қыстайтын Бидаш күзегіне көшіп, жаңа қонған күндердің бірінде келіні де түседі. Мəн-жайды білген бəйбіше келген күні құда-құдағиына қонақасын беріп, бір ауыз тіл қатпастан, ертелеп ауылын көшіріп, бар құданы жұртқа тастап кетіпті. Бұл Мейрам қажының тірі кезі екен.

	– Əттегене, үлкен қате болды-ау! Қайсар жаратылысты жан еді. Əй, бекер еттім-ау, – дей беріпті Бидаштың өкпелегенін білген қажы. Артынша жаңадан ғана базардан алдырған пəуескесін бергізіп жіберсе, Бидаш:

	– Базарда арба көп. Маған баламның мініп келуі бəрінен қымбат еді ғой деп, пəуескені алмай, қайтарып жіберіпті. Қандай ірілік! – деп тамсанды Тұрсекең.

	– Ал сол ірі Бидашқа Бұзаудың көрсеткен кызметі де оңай шаруа емес. Ол жайында Қожабай ақын дастан жазған жоқ па? – деп Күзеубай да өзі білетін əңгіменің шетін шығарды.

	– Ой, ол тек Бұзау сияқты Атымтай Жомарттың ғана қолынан келген. Болмаса əлгі атақты құдаларды Қыпшақ Əлменбет, Арғын, Мейрам, Берлібек сияқты дуанмен де, жуанмен де құшақтасып жатқан ірілер қол ұшын бере алмай қалған жерде Бұзау болыстың көрінуі көріну-ақ. – Тұрсын қаққан қазықтай боп тік отырған қалпы, оң қолын созып: – Толысбай тұқымында сол күндерде төрт қос жылқы бар дейді. Содан таңдатып тұрып поштабайы Байжомартты, палуан Найманбайды, туысы Томарбайды жіберіп үш жүз ту биені Ақмешіт базарына айдатпай ма! Бір ту бие отыз теңге! Демек, орысты өлтірді деп қамауға алынған Бидаш- ты босатып алу үшін қомақты аманат керек. Мына мал сол үшін жұмсалмақ. Болыс дегеніне жетті. Бидаш босанады. Ақмешіт түрмесінен босанып, жолда ері Қоданның дүниеден өткенін есітіп жүрегінде бір қуаныш, бір қайғы оты жанған Бидаш:

	– Бұзау мырза, бабаң Өтеп байдан бері қарай мыңғырып өсіп Қыдыр əлейкумəссалам өзі бағып, береке дарыған, күні кеше Толысекең жарықтық шетін қайырған шұбыртқан табыныңның шетінен бөліп маған енші бердің. Бет алысыңды байқаймын, біздің ауылға соққың жоқ. Қодан дүниеден өтіпті. Орнына соғып дұға еткенің жөн, – дейді де, қасындағы Қарекеңе:

	– О, Қареке, біздің жұрт Байғарамен құда болғалы да бірсыпыра болыпты-ау, – дейді Байғараның Бұзаудың атасы екенін жақсы білетін Бидаш. Қарекең бас изейді. Қуанышына ортақ ағайын, қайғысын бөліскен жақын жұрт Бидаштың қонақтарын бар ықыласымен күтеді.

	Бидаш қонақтарын аттандырмақ болып қонақ үйге келеді. Əрине, қонақасы ішіп-жеуден кенде емес қой олар. Бəйбіше нұрлы жүзін төріндегі қонақтарына бұрып:

	– Қареке, сіздің жасыңыз үлкен, ақыл-дария, бəрін бір Алла сізге беруге жазған. Сізбен ақылдаспай-ақ бұ жолы құдайдың өз санама құйғанын орындағым келеді. Мен кеше кəпірге кіріптар болғанда Алладан жазықсыз жапа шектірме деп тіледім. Өзімнің ақтығыма сендім. Бірақ мен ақпын, кінəсізбін, жазықсызбын дегеніме ол жерде кім сенеді. Əйткенмен ақтығыңа сенетін де адам болады екен. Ол – мына қасыңызда отырған Бұзау.

	Осы жерде қанша дегенмен де заты əйел емес пе, Бидаш аздап босап, көзіне жас алып: – Бұзау, саған елімнің, əруақтың атынан алғыс батамды беремін. Екінші, сен дүниеңді, малыңды шашып, өмірі тозбайтын, таусылмайтын атақ, абырой таптың. Ендігі бір тілегім: мал берсем – алмайсың, шапанға зəру емессің! Менің бойжеткен, ақыл-есі, ұяты қатарынан кем емес Бибарша атты қызым бар. Сол қызымды мəңгілік достық, туысқандық, пейілімнің куəгері ретінде өзіңе қосқалы отырмын. Малдан адам қымбат. Саған қызымды тарту еттім, – депті.

	– Пай-пай! Міне, кісілік, – деп Көпбай басын көтеріп дүр сілкінді. Ойында көкейін тескен, басқаға белгісіз құпия сыры бар жандай түйіліп, аптығын басты. Бəрін ішіне жиып отырған кісі тəрізді.

	– Енді қалай деп едің! Əйтпесе ол Бидаш бола ма? – деп қалды ағам да.

	– Сөйтіп, Бидаш бəйбіше қызын Бұзауға берген екен ғой.

	– Иə, – деді ағам. Содан туған Бəкия есімді, болыстың өзінен аумайтын бір жақсы баласы бар. – Құдай болысқа шексіз бақты да, дəулетті де, абырой-атақты да төгіп берген екен ғой, – деп қуанысып кетті өздері.

	Бəрі сол дəуірдегі қызық-тамашаның, ел ішінде болған оқыс, шетін оқиғалардың ортасында отырғандай қауқылдасып, жадырап мəз бола қалды. Əлгі естігендерімді ойыма қайта жинақтасам, тіпті сол өткен заманда тіршілік еткендердің ішінде осалы жоқ. Бəрі дүр, бірінен-бірі өткен ақылды, білгір жəне қандай шешуі қиын шатысты шие мəселе болса да оп-оңай шеше салады. Бірінің ойын бірі түсінісіп, адалдық деген қасиеттің төріне ұмтылады. Əйтеуір, шідер үзіп, шектен шығып, халықты жерге қаратып жатқаны көрінбейді. Таң қаламын. Əлде дала заңы, халықтың салт-дəстүрі, адамдық ұлық қағида тəрбиесі əбден сүйегіне сіңіп, ар-намыс құдіреті билеп-төстей ме екен! Бұнда басқа қандай сыр бар деп толғанамын. Табар жауабың жоқ, бірақ...

	Мені таң қалдыратыны ағам үйіне келген елдің үлкендері бүгінгі заманның əңгімесінен қашқақтап, тек өткендегі əруақты бабалар, айтулы батырлар, ел билеген білікті есімі ұранға шыққан атақтыларды сөз етеді. Жəне олар жайында бірінен-бірі асырып, жеріне жеткізе мақтап, халыққа, еліне көрсеткен жақсылығын, айрықша көзге түскен ерлігін айтып, мадақтай жөнеледі.

	«Апыр-ау, сонда оларда ешқандай пенделік, əлдеқалай қателесу болмады дей ме? Бүгін ғой өздері, бұта тасалаған торғайдай, жан-жағына жаутаң-жаутаң қарап, кейбір сөздерін бір-біріне сыбырлап айтып, бағзы бір тұстарда жұмбақтап, астарлап жеткізеді. Сөйтіп отырып, өткендегілер бүйткен екен деп, соны өңеші үзілердей боп аңсап отырғанын білдіргісі келмейді».

	Сандыбайдың тұқымы Тілеубай қажы мен Досай Қазыбекті жұлқыстырып айтыстырады. Сонда Қазыбектің айтқанының бəрі түсінгенге Сары Ерденді айыптау емес пе?! Соны мойындаған Тілеубай жауатын бұлттай түнеріп келіп, басқаны жаралап, не зияндамаған жарқ-жұрқ жай оғын гүрс-гүрс атты да кетті. Қазбекке «есемді алам, төгілген ар, абыройымды қалпына келтірем» деп күпілдеген доң-айбатынан не қалды?!

	Қызық əңгіме, кейіпкерлері де керемет деп толғанам. «Əлде əр дəуірдің өз əншісі болады» деп Тұрсын қария дұрыс айтып отыр ма? Осындай ойлар мені ортаға ала береді. Расында, əр дəуірдің өз əншісі болатыны да ақиқат болар... Сонда маған бұлбұлдай сайраған ел ақсақалдары өкпелі тəрізденіп те кетеді. Əйтеуір мен түсінбейтін, өздері ғана білетін бір терең тамырлы түйткіл, жария етуге болмайтын астарлы, қырық жамау жүректеріне жасырған сырлары бары сөзсіз. «Мына заман ба, мына заман» деп күңіренгендері соны аңғартады.





