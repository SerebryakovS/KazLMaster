	Естай Мырзахметұлы

	Жолда қалған таяқ





	Әңгімелер, хикаят және кейбір толғақты ойлар





	Құрастырып, соңғы сөзін жазған Ғаббас Қабышев





	Жастардың өмірін арқау еткен «Медет», «Арайлым» («Он бес жыл өткен соң») романдарымен барша оқырман қауымға жақсы таныс жазушы Естай Мырзахметұлының бұл жинағына бұдан 25-30 жыл бұрын жазған әңгімелері енгізіліп отыр. Кейіпкерлерінің басым бөлігі – жасөспірімдер мен балалар. Сондай-ақ, автордың атақты Біржан сал жайында деректі сыр шертіп, кейбір әндер туралы пікір айтқаны да жастарымыз бен жасөспірімдерімізге пайдалы деп ойлаймыз.

	«Абайжан» атты хикаясы – жазушының аса білімді, жетекшілік, ұйымдастырушылық қабілеті мол болған ғалым ұлы Абайдың қапияда қазаға ұшырауымен байланысты жазылған, өкініш-налаға, әкелік сағынышқа толы шығарма.





ӘҢГІМЕЛЕР





ХОККЕЙ




	Жамбыл атындағы колхозда жетіжылдық мектеп бар. Онда оқитын оқушылар да басқа балалар сияқты хоккей ойынын өте жақсы көреді. Бірақ олардың ойындары өзгеден басқашарақ еді.

	Командадағы ойыншылардың санына қойылған шек жоқ, қанша бала жиналса да екіге бөлініп, команда құрыла беретін. Кейде әр командада жиырма-отыз шабуылшыдан болатын күндері де кездесуші еді. Ал бұлардан қақпаны қорғау үшін кемі екі-үш кісіден қақпашы қойылатын.

	Ойын басталып кеткеннен кейін келген балалар да өзінің қалаған командасына қосыла кетеді, тек қолында жаман да болса таяғы, аяғында өйтіп-бүйтіп сырғанауға жарайтын конькиі болса болды, айғай-шуды молайта түсуді ешкімнен сұрамайды, бар жандарын салып бағады. Олардың кейбіреулері бір ойын бойы бір рет те доп соқпай, құр дүрмекпен көпке ілесіп жүре берсе де, әйтеуір, «ойынға қатысып жүр» деген атағына мәз болатын...

	Міне, «ешқандай міні жоқ» деп келген осы ойындарының бір күні кенеттен шырқы бұзылып, бірден ұнамай қалды.

	«Жоқ, біз бұдан былай бүйтіп ойнамаймыз» десті олар гуілдесіп. Бұған себепші Сейілбек болды.

	Ол каникулда Көкшетау қаласында тұратын бір туысының үйіне барып, төрт-бес күн демалып жатып қайтты. Көрші үйде тұратын өзіндей бір сары, талпақ мұрын баламен алғашқы күні-ақ достасып алған. Соған еріп, ол Көкшетауды армансыз аралап, талай қызықтар көрді. Солардың ішінде оған әсіресе ұнаған хоккей ойыны болды.

	Бұл ойын Сейілбектердікінен мүлде басқаша еді. Әуелі көк шұғадан тігілген спорттық костюмі бар бір адам ортаға шықты. Ол қолындағы сағатқа үңіле қарап тұрып ысқырып қалғанда, екі жақтан сап түзеп ойыншылар алаңға шығып, өзара сәлемдесті. Кішкене капитандар ілгері бөлініп шығып, төрешінің қолын алып, бірдеңе десіп жатыр. Бірақ олардың не дегенін қаншама құлағын тіккенімен Сейілбек ести алмады. Кілең өзіндей бала ойыншылар оған қатты ұнады. Бәрі де жап-жақсы. Келісті-ақ...

	Сейілбек: «Жоқ, біздікі құр ермек екен, шын хоккей мынау екен» деген оймен қайтты ауылға.

	***

	Сейілбек сабаққа алғаш келген күні-ақ «А» және «Б» класындағы жолдастарына Көкшетаудағы өзінің көрген-білгенін баяндай бастады.

	– Бізге де солай ойнауға болмай ма? – деп түйді ол сөзін.

	– Дәл солай ойнауымыз керек, – деп балалар шулап қоя берді.

	Жалғыз-ақ Рамазан деген көк көз сары бала:

	– Команда құруын құрармыз-ау, бірақ ойын тәртібін бізге кім үйретеді, ешкім білмейді ғой, – деген шүбәсін айтты.

	– Сол да сөз болып па? – деді Сейілбек. – Мен Көкшетаудан не бітіріп қайтты дейсің? Өзім үйретем.

	***

	Түс ауа сабақтан шыққан балалар мектеп кітапханасының алдына жиналды.

	– Ойын тәртібі былай, – деді Сейілбек қолындағы қара сумкасын сарт еткізіп алақанымен бір ұрып қойып, – хоккей де футбол ойыны сияқты. Айырмашылығы сол ғана: футбол добы қарбыз сияқты үлкен, оны аяқпен тебесің, баспен соғасың. Ал хоккей добы қаздың жұмыртқасындай ғана, бірақ ондай сопақ екен деп түсініп қалмаңдар... доп-домалақ... оны арнап істеген таяқпен ғана соғасың.

	Оның сөзін таңқы мұрындау келген Есет деген бала бөліп жіберді.

	– Сейілбек, сен бар ғой, ия деші... Ия болса, сен бізге оның бәрін айтпай-ақ қой. Оны өзіміз де білеміз. Сен бізге тек ойынды қалай ойнайтынын айтсаң болады...

	Сейілбек ұнатпай қалғандай, оған адырая бір қарап қойды да, онан әрі сөйлей берді.

	– Иә, добы кіп-кішкентай, оны бізге ұқсап кім болса сол бет алды қуалай бермейді, кәдімгі футбол сияқты бір-біріне қақпақылдап береді. Бірақ менің бір таңғалған жерім: адам саны өте аз. Үш шабуылшы, екі қорғаушы, бір қақпашы, сонда бәрі алты-ақ адам.

	– Ойбай, – деді Есет, – онысы шатақ екен. Аз кісімен ойынның қызығы бола ма?

	– Ә-ә, мен енді оған түсіндім, – деді Рамазан көк көзін жыпылықтатып. –

	Ойынды білетін балалар аз шығар да, команданы солай құруға тура келген болар. Әйтпесе үлкендер командасы он бір адамнан ғой.

	Мына сөздің жаны бар сияқты көрініп кетті. Сейілбектің өзі де: «Солай шығар, бірақ ол арасын айырып сұрамадым» деді.

	Олар команданы ақыр аяғында алты адамнан емес, он бір адамнан құрды.

	«А» класының командашысы Сейілбек, «Б» класының командашысы Рамазан болып белгіленді. Хоккейді жақсы ойнайтын Асан қақпашы болды. Екінші қақпашыға келгенде балалар ойланып қалды.

	– Басқа кластың балаларынан біреуді аламыз ба? – деді жолдастарына Сейілбек.

	Осы кезде манадан бері сөзге араласпай тұрған Айжан деген бала алға шығып:

	– Сейілбек, осы мен қақпашы болсам қайтеді, ә? - деді.

	Ол он үш жаста деп ешкім айтпайтындай, Сейілбектің иегінен сәл ғана асатын тапал бойлы келген, етжеңді қара домалақ бала. Өзі жүгірсе болды, ентігіп шаршап қалушы еді.

	– Қой, сен доп ұстай алушы ма едің?!

	– Оһо, ұстағанда қандай! Былтыр бір рет қақпашы болғаным бар. Жақсы ұстаймын, өзің сонда бірге болып едің ғой...

	Оның қай уақытта қақпашы болып жүргенін Сейілбек те, басқалары да ойлап-ойлап естеріне түсіре алмай қойды. Дегенмен, ақылдаса келгенде, Рамазан командасының қақпашысына сол белгіленді.

	***

	Ашық аспанда алтын табаққа ұқсап күн тұр. Күн сәулесіне шағылысқан қардың ұсақ ұлпалары жұлдыздардың сәулесіндей жылтылдаса, ауылдың алдыңғы жағында жатқан «Былқылдақтың» мұзы шыныдай жалтырайды. Көл беті конькилері сатырлап сырғанақ тепкен балаларға сыймайды...

	Үстінде қалың пальто, басына қара лақтың терісінен істелген, құлағы есектің құлағындай салпиған малақай киіп доп-домалақ болып қақпаның алдында тұрған Айжанға Рамазан:

	– Сен байқа, қақпадан ұзап кетуші болма. Бір доп өткізіп жіберсең болды, дереу ойыннан қуып шығарамын, - деп ескертті.

	– Өткізбеймін допты, қысылсам көлденең түсіп жатып аламын. Балалар ду күлісті. Өзі де сақылдап күліп жіберді.

	Ойын төрешісі Кеңес аузына қаңылтыр ысқырықты салып «фюп-фюп-п» деп екі рет соза ысқыртты. Ойын басталып кетті. Сейілбек допты алдына салып қуа жөнелді. Қарсы ұмтылған Рамазаннан мысыққа ұқсап жалт бұрылған ол қарсы келіп қалған Жақыпты бар екпінімен соғып кеп кетті. Екеуі де аяқтарын көкке көтере екі жаққа қарай ұшып түсті. Допты өзгеден бұрын жеткен Есет іліп әкетті. Ол жұлдыздай ағып допты қуалап барады. Кәнігі хоккейші сияқты таяқты оң қолына ұстап ілгері созып, екі жаққа кезек қырындатып қояды. Бірақ Рамазанның қорғаушылары қақпаға жеткізбей кейін қайтарды.

	Бастапқы кезде ойын әжептәуір басталып еді, бірақ қыза келе Сейілбек үйреткен тәртіптің түгі де қалмады. Ойын басталмай тұрғанда «ойбай, тәртіпті ойнаймыз» деп күпілдеген ойыншылар қыза келе баяғы қалыптарына түсіп кетті. Сейілбек пен Рамазанның оларды тәртіпке саламыз дегенінен түк шықпады. Ешқайсысы да тыңдамады. Допты біріне-бірі қақпақылдап беру жоқ, қайсысының алдына түссе, сол қуалай жөнеледі. Әйтпесе бет алды соғып жібереді. Реті келсе бірін-бірі әдейілеп қағып қалып, ұшырып түсіруге тырысады. Әсіресе Рамазанның командасында ойнайтын Жақыптың қимылы өте өрескел. Ол көлденеңнен салып қалып талайдың қолындағы таяғын ұшырып жіберді. Мұнысы үшін айып тартқызамын деген Кеңеске:

	– Мен иығыммен қағып жүрмін ғой. Оған әркімнің еркі бар. Сейілбек солай үйреткен, – деп жеңістік бермеді. Кеңес тағы бір-екі рет келіп ескерту жасап еді, қолын бірақ сермеп, сөзіне құлақ аспады...

	Жеке-жеке айтқанға ешқайсысы көнбеген соң, Сейілбек ызаланып, жыларманға келіп жүр. Кішкентай мұрнын дамылсыз тартып, кып-қызыл болған, самайдан тер сорғалайды. Ол дұрыстап ойнатсаңшы деп, қайта-қайта Кеңестің тынышын ала береді. Ал Кеңес болса ілгері-кейінді ұшқан доптың соңынан қалмай еремін деп өкпесі өшіп, ырсылдап жүгірді де жүрді.

	Маңайында ешкім қалмай, қамыс қақпасының алдында тұра-тұра әбден жалыққан және тоңазуға айналған Айжан бір кезде зерігіп, қақпасын тастап, әжептеуір жерге ілгерілеп шығып, ойыншыларға қарап тұр еді. Бір сәт Есеттің зымырап келе жатқанын көрді. Оны өкшелей он шақты бала келе жатыр. Оған жете алмай дымы құрыған Рамазан шаңқылдаған ащы дауыспен:

	– Қорбалаңдап қайда ғана келе жатырсың, ашық ауыз. Тез қақпаға бар, – деп жаны шығып кетердей ышқына айғай салды.

	Айжан кейін қарай жалт бұрылып, алды-артына қарамай жүгіре жөнелді. Бірақ жүйрік Есет қояр емес. Әрі-беріден соң қуып жетуге айналды. Ол Айжанның сасқалақтап жүгіргенін қызық көріп, сылқылдап күліп келеді.

	– Жүгір, Айжан, жүгір. Мүмкін, жеткізбей кетерсің, – дейді мазақтап. Рамазанның «бір доп өткізіп жіберсең, ойыннан қуып шығамын» дегені есіне түсіп қатты сасқан Айжан Есеттің мазақтағанын естігенде ызаланып кетті. Оны қалай да қақпаға жібермей қалудың ақылын ойлады. Есет қатарласа бергенде, бұл оған қарай жалт бұрылып дүрсе қоя берді. Шап беріп сол жақ қолынан ала түсіп, бар күшін салып кейін тартып қалды. Мұндайды күтпеген Есет алғашқыда сасып қалғанымен, оның не істегісі келетінін сезген соң, босанып кетпек болып жұлқынып-жұлқынып қалғанда Айжан жалп ете түсті. Бірақ жай жығылған жоқ, оның өзін де ала жығылды. Етпетінен түскен Есет қолындағы таяғынан да айрылып қалды. Доп бастапқы келе жатқан жөнімен қамыс қақпаға қарай домалап кете барды...

	Бұл оқиғаның қас қаққандай шапшаң болғандығы сонша, зыр етіп келіп қалған Рамазан, тағы екі-үш бала бұрылып кетуге мұршалары келместен тура осыларға килігіп, ойпаң-тойпаңы шықты. Ойын тас тоқтап қалды.

	– Бір ұпай салдық, – деді Сейілбек ентіге сөйлеп.

	Оған Рамазандар көнбеді. Тіпті болмаған соң Сейілбек:

	– Ұпай салмады деп талассаңдар, алты адым жерден айып ретінде доп соғамыз, – деп еді, Рамазан оған да көнбеді.

	– Сен барған Көкшетауға мен де барғанмын. Мен сендей балалардан емес, кәдімгі «Искра», «Динамо» командаларының ойынын көргенмін. Онда оларда ешқандай «айып доп» жоқ болатын.

	Қанша дауласса да, екі жақ ешбір келісімге келе алмады. Ақыры екі команда бір-біріне ренжісіп тарқасты...

	Ертеңіне Сейілбек мектепке көңілсіз келді. Сабақ үстінде де ол жадырай қоймады. Оның күндегіден көңілсіз екенін байқап қалған аға вожатый Сейілбекті шақырып алды.

	– Иә, Сейілбек, хал қалай?! Неге көңілсіз жүрсің, ә? Сейілбек кеше болған оқиғаны баян етті.

	– Оған несін ренжисің? Хоккей үйренгілерің келеді екен, физкультура мұғалімі сендерге көмектеседі ғой. Сол кісіні ала отырып сөйлесейік, жарай ма?...

	– Жарайды, – деп бас изеді Сейілбек.

	– Ал әзірше сен «Черемыш» - батырдың інісі» деген кітапты оқып шықшы...

	– Лев Кассильдің бе? – деді Сейілбек көп нәрседен хабары барлығын білдірмек болып.

	– Мен ол кітапты әлдеқашан оқыдым ғой. Тамаша қызық кітап. Әсіресе Гешка қызық. Өзін батырдың інісімін деп жолдастарына таныстырады. Тамаша хоккейші. Хоккей ойнап жүріп ойыққа түсіп кетеді. Өте қызық. Вожатый езу тартып күлімсіреді.

	– Сейілбек, сол кітапты тағы да бір рет оқып шықшы. Оқығанда судыратып оқыма, зейін қоя, түсініп оқы. Сонсоң не ұққаныңды маған айтып беретін бол. Жарай ма?

	– Жарайды.

	Вожатыйдың бұл кітапты неге оқы дегенін Сейілбек кейін білді. Хоккей ойнаудағы өз қателерін бұл оның көз алдына елестетті. «Біз команда да құрамыз, жақсылап жаттығамыз да» деп қуанды ол.

	Оның көз алдына өздерінің болашақ командасының хоккей ойнап жүргені елестеп кетті.

	... Бұлардың ойынын көруге көп кісі жиналыпты. Ішінде вожатый да бар, күле қарап тұр. Кеудесін қуаныш кернеген Сейілбек тұра жүгіріп барып, оны құшақтай алғысы келді...





БАЛАПАНДАР




	Июнь айының бас кезі болатын. Жайма-шуақ кеш. Бір топ бала көшеде ойнап жүр едік, көкемнің даусы құлағыма шалынды.

	– Ә-өу-уу,-деп жауап қаттым.

	– Бері келші, сәулем.

	Үйге қарай жүгіре жөнелдім.

	– О не, көке? – дедім жүгіріп келген бетімде торы атты доғарып жүрген көкеме қарап.

	Көкем аттың қамытын сыпырып алып жерге тастай берді.

	– Жинай қойшы мына саймандарды.

	Құйындай үйіріліп айтқанын шапшаң орындаған соң, атты шарбаққа байлап, суытуға қойып қайта оралған көкемнен:

	– Енді кетуіме бола ма? – деп сұрадым есіл-дертім ойында болып.

	– Жоқ, кетпейсің, балақай. Бері таман жақында, кәне... Көкем жеңіл арбаның үстіндегі тоқыма қораптың ішіне үңілді. Аяғымды ұшынан басып, он үшке толсам да он жасар баладай ғана қысқа бойымды барынша созса, мойнымды қылқитып, қарасам, ұяша қуыстаған шөп арасында көгілдір-көгілдір жұмыртқалар жатыр екен. Қуанып кеттім. Ойынды ұмытып, қораптың жиегінен ұстап тырмысып әрең деп үстіне шықтым. Санап жіберсем, тоғыз жұмыртқа екен.

	– Алақай! – деп қуанышым қойныма сыймай қолымды шапалақтап жібердім.

	– Көке, қаздың жұмырқалары ма бұлар?

	– Осындай қаздың жұмыртқасы болып па, балам-ау, үйректікі ғой, – деді күлімдей қараған көкем қара мұртын ширата түсіп.

	Үй арасында үй жоқ Байсал атай жуан ақ таяғын ақырын қозғап қасымызға келді. Көкем ол кісіге осы жұмыртқаларды басып жатқан үйрек өзінен сескеніп ұша жөнелгенін, әудем бармай, қайдан тап бола кеткені белгісіз, бір қаршығаның оны іліп түскенін айтты. Өткір тырнаққа бүріліп жанталаса қырқылдаған үйректі көрген көкем арбасынан тастамайтын қосауызын жалма-жан қолына алады. Жыртқыш қаршыға жаны шықпаған үйректің төс етін жұлмалай бастағанда, таяп барып тартып жіберіпті...

	Көкем қораптың алдыңғы жағынан дудалақтаған қоңыр үйрек пен нән көк қаршығаны суырып алды. Өткір имек тырнақтарын айқастыра шеңгелін жұмып, аяқтарын бауырына жинай сіресіп қалған қаршығаны Байсал атай қолына ұстап көрді. Қанаттарын жазды.

	– Шіркін, қыран екен-ау.. Қанатты көрдің бе, әрқайсысы жарты кезден асады. Топшысын түйіп келіп сілтегенде... қандай ағады екен. Қолда ұстап, бабымен салса! – деп ол кісі таңдайын қағып қойды.

	– Мен қылжитпасам әлі де талай-талай құстың ажалы еді бұл... Сіз көрсін деп әдейі тастамай ала келгенім, – деді көкем.

	– Рас... көрмеге қойғандай-ақ екен сабаз... Байсал атайдың сөзі менің көңіліме ұялай қалды.

	Мектепте биология бұрышы бар еді. Онда көптеген аңдар мен құстардың кейіптері жиналған. Егер мына қаршығаны да сойып, терісіне жүн-жұрқа толтырса...

	Мен көкемнен қаршығаны маған біреуін сұрап едім, оның неге қажеттігін білген Байсал атай өзі көмектеспекші болды.

	– Ал бұлар шайқалған... ойнаймын демесең, басқадай пайдаға жаратамын деп әуре болып жүрме, – деді көкем жұмыртқаларды нұсқап. Мен бөгеле беріп едім:

	– Шіркін-ай, әлі жып-жылы-ау. Суытпай тұрып тауықтың астына сала қояр ма еді, – деді әр нәрсені іске асырусыз қалдырғысы келмейтін ұқыпты Байсал атай.

	– Ия, айтқандайын, сөйтсе де болады екен ғой. Дәурен, сенекте шұбар тауық ұя басып жатқан жоқ па? – деді көкем маған жалт бұрылып.

	– Ия, ұя басып жатыр, – дедім мен.

	– Онда мыналарды астына апарып сала ғой.

	Мен күнқағары мыжырайған кепкамды басымнан жұлып алып, жұмыртқаларды ішіне салдым. Арбадан ақырын түстім де, сенекке зымырап келдім..

	Сол күні-ақ Байсал атай терісін ұқыптап сыпырып, ішін ол-пұлмен толтырып кәдімгі тірі күйіндегідей еткен қаршығаны биология мүйісіне апарып қойдым. Сөйтіп, қарияның арқасында оқытушыдан мақтау естіп, төбем көкке жеткендей бір көтеріліп қалдым.

	Содан кейін бірер аптадай уақыт өтті. Бірде ертемен оянғанымда кереуетімнің бас жағынан «пип-пип-пип» еткен нәзік дауыстар естілді. Басымды жұла көтеріп қарағанымда, үрпек жүнді екі сары балапан көзіме түсті. Жүрегім тулап кетті. Көрпемді серпе лақтырып, домалап түстім еденге. Ұмтылып кеп екеуін қолыма алдым. Кебіс тұмсық үйрек балапандары. Қандай сүйкімді, қарауға тояр емеспін.

	Біресе қолыма алып кеудеме басып, біресе еденге қоя беріп әуреленіп отырғанымда, ашық есіктен үлкен сары мысығым кіріп келді. Ерепейсіз жалпылдаған жүні үшін атын Сабалақ қойған ем өзінің. Бұрын бұл үйдің табалдырығын аттамаған бөгде «қонақтарды» көрген ол бірден қалшиып тұра қалды. Сарғыш қисық көздері тесірейіп барады. Жіңішке қызғылт тілін шығарып, тұмсығын жалап қойды. Аңсарының неге ауғанын аңдай қойдым да, жұдырығымды түйіп:

	– Байқа, Сабалақ. Бұзақылық шығарсаң едірейген мұртыңды талдап жұламын... Есіңде болсын, – дедім зілді дауыспен.

	Менің не нәрсеге рұқсат етіп, неден тыятынымды дауысымнан мүлтіксіз айыратын боп алған Сабалақ дереу өзгере қойды. Тіл алмаудың аяғы жақсылыққа тірелмейтіні өзіне мәлім, бұрылып жүре берді. Күн сәулесі мол түскен терезеге шығып ап бырылдағысы келді ме, қайтті, солай қарай бара жатыр еді, менің оқыс қозғалып қалғанымды көріп жалт берді. Шошаң еткен сабалақ ұзын құйрығы ауыз үйден бір-ақ көрінді

	***

	Шұбар тауықтың қамқорлығында болғанымен де, мен үйрек балапандарына өзгеше ықылас көрсетіп, бөлек күттім. Маған кластас достарым Жұмаш пен Тұрсынбай көмектесті. Үшеуіміз қолымызға қалбыр алып, ауылдың алдыңғы жағындағы сулы томарды кезіп кетеміз. Әкелген кішкентай көлбақаларды балапандар қомағайлана жұтады. Байсал атайдың ақылымен шағын астаушаға кебекті суға ұмтылысады. Өздері көбіне менің соңымнан қалмайды.

	«Балапандар!» деген даусым шықты-ақ «пип-пип-пип» етісіп талталаңдай жүгіріседі. Мен оларға қуана қараймын. Күн асқан сайын бір кездегі мақпалдай үлпілдек сары мамықтары қатайып, біртіндеп қауырсынға айналып барады... Жүре-бара көк қанаттанды да. Бөлек жайылып, бөлек жүрді. Тоғызының ішінде үшеуінің басы мен мойны жемсауларына дейін тұтаса қаракестеніп, қалған денесі көгілдір тартты. Басқа алтауы қоңыр түске енді. Көгілдір балапаннан ірірек біреуі тентек-ақ. Бірде ұрыншақтықпен байлаулы тұрған бұзауға барып соқтығып, аяғының астында қалды. Мойны жарақаттанып, содан жазыла келе қыңырлау бітті. Осыған қарап біз оны «Қисық мойын» атадық.

	Міне, осы Қисық мойнымыз өз бауырластарының басшысы ретінде танылды. Қайда бармасын, бейне қолбасшыдай алда жүреді. Ұшуға талпынып бірінші қанат қаққан да нақ соның өзі. Ал қанаттары қатайып, ұзақтап ұшуға жарағанда балапандарды көлге бастап әкетіп, сол жағынан орылған егін орнына жайылып, кешқұрым бір-ақ алып қайтып жүрді.

	***

	Сентябрь айы туып, біз жаңа оқу жылын бастадық. Мен енді жетінші класта оқимын.

	Балапандарым да өсе берді. Кейде олар таңертең кеткеннен қайтпайды да. Ондайда әбден мазам кетеді. Құс атушылар көбейген. Маңайдағы Ақсу, Жалтыр томар, Тірсек кескен сияқты сулы томарларда үйректер жыртылып айрылады. Кеш болды-ақ солар жақтан мылтық гүрс-гүрс атылады да жатады. Сол атылған мылтықтардың бірі менің балапандарымның бірін жұлып түсіпті, үйге сегіз-ақ оралды. Мен қатты налыдым. «Егер атып алған кісіні көрсем мылтығын суға лақтырар едім» деймін.

	Не істеу керек? Бүйте берсе түгел қырып бітірмей ме? Балапандарымның қанатын қырқып жіберейін десем, аяймын. Ойлап-ойлап бас қатырып, жолдастарыммен ақылдаса келе тапқаным – аяқтарына сақина кигізу, аты-жөнімді жазу болды.

	Арада бір апта өткенде ертемен бір мотоцикл дүрілдетіп келіп есік алдына тоқтай қалды. Мылтық асынған екі адам үйге беттеді. Белбеулері үйректерге толы.

	– Дәурен деген бала осы үйде тұра ма? – деп сұрады шолақ былғары пальто киген, қырықтар шамасындағы жалпақ жауырынды біреуі.

	– Менмін, – дедім.

	Ол қолындағы үлкен қоңыр үйректі маған ұсынды.

	– Мынаны танисың ба?

	Менің балапандарымның бірі екен. Аяғында өз қолымнан кигізген сақинам бар. Жүрегім сыздап ауырып кетті. Қолыма алдым. Бүйірін оқ тескен. Қан тиген қауырсындары қатып қалыпты. Көзіме жас келді. Үлкен кісілерден ұялғанымнан ғана солқылдап жылап жібермедім. Ал мылтықшылар апама мән-жайды баяндап жатыр. Өздері де әбден қысылды.

	– Кешір, Дәурен, біз білмедік қой, – дейді екеуі.

	Не айтайын, оларда да жазық жоқ. Шынында да қайдан білсін. Сол білмегендіктері үшін менің балапандарымның жетуі-ақ қалды.

	***

	Күз аяқталып, қыс түсуге таянды. Жаз бойы жасыл жапырақ жамылған көрікті ағаштар ендігі жерде қолмен сыпырып тастағандай сидаң тартты. Жер беті қынаға малынғандай сарғыш шапан киді. Кей күндері ертемен аппақ боз қырау жатады. Көл бетіне қабыршақ мұз қатады. Ала жаздай сайраңдаған түз құстары енді топ-тобымен бірінің соңынан бірі тізіліп жылы жаққа өтіп жатады.

	Бір күні сабақтан қайтып келе жаттым. Қасымда қосақтап қойғандай екі елі ажырамайтын Жұмаш пен Тұрсынбай бар. Аспанда шүйкедей бұлт жоқ. Жоғары көтерілген күн көзі жарқырап нұрын төгіп тұр. Үйге таяп қалдық. Күнде бұл мезгілде маңайда көзге шалынбайтын балапандарымның есік алдында тұрғаны қатты таңдандырды. Олар құрықтай мойындарын созып аспанға қарай береді. Бұрын мұндай әдеттерін байқаған жоқ едім.

	– Бұлары несі?! – дедім жолдастарыма таңдана қарап. Анау екеуі «қайдан білейік» дегендей, иықтарын қысты. Сөйткенше болмай, тымық ауаны қанаттарымен сусылдата осқылаған үлкен бір шоғыр үйрек көрінді. Жақындап келеді. Сол-ақ екен, Қисық мойын сілкініп жіберіп қанатын қомдады. Еңсесін ілгері сала еңкейіп, аяқтарын сәл бүге бере серпіп қалғанда денесі жерден жарты метрдей секіріп кетті. Ол «бар-рр» етіп дауыстап, үлкен қанаттарын сермеп-сермеп жіберді. Көлбей барып көтеріле берді. Қалған балапандар да дүр етіп ұша жөлнелді. Әлгінде ғана өткен үйректерді қуып жетуге асыққандай, қанаттарын шапшаң қағып барады. Ә дегенде жүрегім удай ашып, не істерімді білмей тұрып қалдым. Сонсоң тұра жүгіріп, жолдастарымнан арқан бойы ұзап барып тоқтадым да, кейін қайтыңдар дегендей, балапандарыма қол бұлғадым.

	– Қап, кетіп қалды-ау... қап!..

	Даусым қарлығыңқырап, толқи шықты. Дәл сол сәтте балапандардың да барылдап дауыстағаны құлағыма жетті.

	Менімен қоштасып бара жатқандай...

	– Қарашы... Қандай тамаша ұшады! – деді қасыма жүгіріп келген Жұмаш пен Тұрсынбай қосарлана сөйлеп. Екеуі де қол бұлғап тұр.

	Көзіме келген жасты көрсеткім келмей, жолдастарыма теріс айналдым.

	Сонсоң мен де балапандарға қол бұлғай бастадым.

	– Келесі жылы қайтып келіңдер, қуана қарсы аламыз, – дейді Жұмаш. Балапандар әбден ұзап, бара-бара қанаттарының қаққандары да білінбей, кішкентай жеті ноқатқа айналды. Аздан соң мүлде көзден ғайып болды...

	– Қалай ойлайсыздар, қайтып келер ме екен? – деді. Жұмаш тыныштықты бұзып. Мені де сол сұрақ буып тұр еді. Бірақ Тұрсынбай:

	– Кім білсін соларды, бастары ауған жаққа кетіп жүрмесе, – деп жауап берді. Оның балапандардың тағдырына осыншалықты селқос қарағаны бүйіріме біз сұғып алғандай болды. Ренжіп қалдым.

	– Кім айтты келмейді деп саған... Сөзсіз келеді, – дедім мен.

	– Әрине, келеді. Тұрсынбай бет алды сөйлей береді, – деп, Жұмаш мені қостады.

	Келе ме, жоқ па, оны өздері біледі. Ал менің көңілімнен олар сірә да кетер емес. Биология мүйісінен көк қаршығаны көрсем болды, балапандарым есіме түсе кетеді.





ЖОЛДА ҚАЛҒАН ТАЯҚ




	Күн ашық, жылы, көңілді еді. Соның әсерінен Сабыр да Бегәлі досының үйіне қарай көңілдене басып келе жатты. Ол мектеп жасына толмаған себепті кітап, дәптер салған сөмке ұстай қойған жоқ-ты. Бірақ оның есесіне лақтырып ойнайтын таяғы қолынан әсте қалмайтын. Бұл жолы да оның қолында қабығы мұқият аршылған сүмбідей ақ таяқ бар еді.

	Бегәлінің үйіне таяна бергенде жол үстінде әлденеге үймелеп, секектесіп бір топ торғай жүр екен. Сабыр олардың бірін оп-оңай соғып алмақ боп, жақындап келді де, таяғын сыпырта кеп жіберіп қалды. Бірақ торғайлардың бірі қалмастан дүр етіп ұшып кетіп, алысырақ барып қонды. Барып таяғын алған кезде Сабыр көздеуге лайықты бірдеме іздеп айнала қарады. Жолдың жиегін бойлай тартылған жуан-жуан биік бағаналардың аралықтарында созылған төрт қатар сымды көрді де, қуанып кетті.

	– Бері қара, анау сымдарды көрдің бе? Мен қазір оларға сарт еткізем...

	Сөйтті де, Бегәлінің жауабын күтпестен, жапырайған шұбар кепкасының ұшып кеткеніне де қарамай басын шалқайтып тұрып, оң қолын құлаштай сермеп жіберді. Қатты тиген таяқтың екпінінен теңселіп кеткен сымдардың дыбысы гуілдеп, көпке дейін басылмады.

	– Айттым ба саған, көрген боларсың, бала! – деп мақтанды Сабыр.

	Оның несі бар екен? Мені тигізе алмайды дейсің бе? – деді Бегәлі мергендік жағынан өзінің де осал соқпайтынын білдіргісі келіп.

	Сабыр жүгіріп барып, таяғын әкелді. Бегәлі Сабырдың қолындағы әдемі таяққа мейлінше қызығып тұрды. Қайта-қайта қарай берді.

	– Кел, кезектесіп лақтырайық, - деді ол.

	– Лақтырсақ лақтырайық. Көр, кімнің мерген екенін, - деді Сабыр.

	Екі бала енді таяқты кезектесіп лақтырды. Кейде біреуіне, кейде бірнешеуіне қоса қабат таяқ тиген сымдардың гу ете түсіп барып, бірте-бірте бәсеңдейтін дыбысын тыңдап екеуі ұзақ тұрады.

	Осы көшені бойлап егде тартқан ұзын бойлы бір әйел келе жатты. Әуелде ол гуілдегеннің не екеніне түсіне алмайды. Бірақ аздан соң Сабыр мен Бегәлінің ойындарын көріп, соларға қарай жүрді. Оны көзі шала қойған Бегәлі «бізге ұрсуға келе жатқан шығар» деп өз-өзінен сезіктенді де, сақтанып үйіне қарай жылыса жөнелді. Ол тентектікке ортақтас болғанымен, өзі түк көрмегендей бір қаға беріске тығыла қойып, үлкендердің басқа балаларға ұрысқанын тыңдап тұрып күлуді ұнатушы еді. Қазір де сол әдетімен үйінің шарбағынан сып беріп ішке түсіп жата қалды. «Сабыр көресіні көреді енді» деп күле де бастады. Ал ойынға әбден беріліп алған Сабыр мұны сезген жоқ. Бөгде әйелді ол «әй бала» деген қоңыр дауысты естіп жалт қарағанда бір-ақ көрді.

	– Бала, сенің жасың нешеде? - деді әйел нақ бір Сабырдың жасының есебін алғысы келгендей.

	Әркімдерден өзінің салақтығы туралы ескертуді көп еститін Сабыр жалма-жан жағасы қисайып кеткен көйлегін түзеп, жұққан балшықтарды қағып-қағып жіберді де, тура қарап, пысық жауап берді.

	– Менің жасым алтыда.

	– Ә, солай ма? Өзің үлкен екенсің ғой тіпті.

	Үлкен екенсін ғой дегені жанына жағып кеткен Сабыр қоразданып, кеудесін көтеріп қойды. Үн қатпай, «айта бер» дегендей көзін жыпылықтатты.

	– Айтшы, сен неге тентектік жасайсың?.. Өзің дәу жігітсің.

	– Жо-жоқ, - деп іле жауап берді Сабыр. – Мен тентектік жасап тұрғам жоқ.

	– Тентек болмасаң, сымды не үшін атқылап жүрсің?

	– Мен дәл көздеп үйреніп жүрмін ғой. Мен жалғыз сымға да тигізе алам, көргіңіз келе ме?

	– Керегі жоқ, – деп әйел тоқтатып тастады. – Дәл көздеп үйрен, бірақ нысанаңды біл.

	Сөйтті де, ол Сабырдың қысық көздері мен секпілі бар бетіне бір қарап, басқа ештеме айтпастан, бара жатқан бағытына жүріп кетті.

	Сабыр енді қайтып сымды атқылаған жоқ. Сымды атқыламау керек екенін жақсы ұққанымен, «дәл көздеп үйрен, бірақ нысанаңды біл» деген сөздің мағынасы миына бармады. Сонсоң ол шарбақтан басын қылтита қарап тұрған Бегәліге келіп, естігенін айтты.

	– Естідім. Ал мен ұрсады екен деп қорыққам.

	– Жоқ, ұрысқан жоқ, айтып тұрмын ғой, «дәл көздеп үйрен, бірақ нысанаңды біл» деді, ол не сөз, ә? – деді Сабыр, бірдеңе білетін шығар деген үмітпен Бегәліге қарап.

	– Қой, олай деген жоқ шығар. Өзің дұрыс естімейсің де... – деді Бегәлі.

	– Рас дейім-ей. Солай деді. Жүр онда, сенің атаңнан барып сұрайық, атаң үйде ме?

	– Үйде.

	– Ендеше жүр.

	– Жүр.

	Екеуі жүгіре жөнелді.

	Бегәлінің атасы әбден тыңдап алды да, түсіндіріп берді. Сен ғой таяқты лақтырғанда сым үзіліп кетсе, осы маңайдағы үйлерде кешке жарық жанбай қалады. Бұл бір ме!? Ал ол сымды олай-былай өткен адамдардың бірі басып кетуі де мүмкін. Сонда оның өлгені ғой...

	– Сабырдың жүрегі зу ете түсті. Сонда ғой бұл біреуді өлтірген болып шығады. Қандай жаман!

	– Сол кезде төргі үйден телефон сымын үздің делік, онда ғой, мен жаңағы адаммен сөйлесе алмаған болар едім. Анау радиодан да күй естілмес еді. Рас па?..

	– Рас-с, - деп міңгірледі Сабыр.

	– Сөйтіп, бәріне монтер шақыртып, оңдатуға тура келер еді. Көрдің бе? – деді қарт Сабырға қарап.

	Әлгі әйелдің «көздеп үйрен, бірақ нысанаңды біл» дегеніне енді түсіндің бе?

	– Иә, -деп бас изеді Сабыр. Ол ішінен сымды үзбегенім қандай жақсы болған деп қуанып тұр еді. Сондықтан: – Мен енді еш уақытта да бағанадағы сымды көздемеймін, – деді.

	– Сөйт, соның жақсы, – деді оған Бекәлінің атасы. Далаға шыққан соң Сабыр өзіне күндікке ермек болған таяғын керексіз затқа ұқсатып, жолға лақтырып жіберді. Мүмкін, ендігі оны жолмен жүрген арбалар мен автомашиналар басып, қақ бөліп кеткен де болар.





БІР ОҚИҒА




	Мен онда үшінші класта оқитын едім. Қысқы каникул кезі. Қалада тұратын бір немере ағайымдікіне қонаққа барып жаттым. Каникул аяқталуға жақындағанда сол үйге өзіміздің «Жаңа жол» колхозына екі кісі келді. Біреуі – біздің үймен көршілес тұратын ұзын бойлы, қою сақал, мұртын ақ шала бастаған Жәнібек атай да, екіншісі – қара мұрты аузына төніп тұратын, дембелше, отыздар шамасындағы қара жігіт Жаппас еді. Олар аудандық бір мекемеге пар өгіз шанасымен шөп әкеліпті. Әкем мені «қалдырмай ала келіңдер» деген соң, ерте кетуге келген екен. Үйім жылы киім де беріп жіберіпті ...

	Біз ертеңінде қаладан шыққанымызда, қыстың қысқа күні түске тырмысып қалған еді. Сақылдаған сары аяз. Өгіз шананың жалпақ табандары қақ жолда сыпсып сықырлай сырғанайды. Танауларынан будақтаған демдері сүңгі боп қатып, үсті-бастары қырауытқан өгіздер жарма ағашты сықырлата, теңселе басып жай аяңдайды. Жәнібек атай мен Жаппас екеуі әңгімелесіп келеді. Ал мен болсам, тоңбауды ойлап бет-аузымды тұмшалап орап алғанмын, жылтырап көзім ғана көрінеді. Арқамды желдің өтіне бере, екеуінің арасына сыналай сығыласа отырып алғанмын.

	Біз орта жолдан асып Балықты көлінің деңгейіне иек артқанда, батыс жақ күреңітіп күн еңкейіп қалды. Өгіздердің ұзақ жолда мандымайтын ілбу жүрісіне менің ішім пысуға айналды. Анда-санда ұзын қамшысын үйіре шарт еткізіп, «соп-собалап» отырған Жаппас бір кезде жұлып алғандай:

	– Жәке, ана қасқырларды қараңыз, - деді де, Жәнібек атайға алдыңғы жақты нұсқады.

	Қасқыр дегенде ес қалмайтын балалық ынтызарлықпен мен қалың киіміммен қорбаңдап, әрең дегенде Жаппас нұсқаған жаққа қарадым. Ілгеріректе, жолдың сол жағында бұдан екі-үш жыл бұрынғы егінжайдың орнына шыққан жалпақ және селдір ермен көрінеді, сол ерменнің ішімен жолға қарай бір қасқыр жортып келеді.

	– Тышқаншылап жүр ме өзі? – деді Жаппас қасқырдың ерменді олай да, бұлай да кезгеніне қарап.

	– Жоқ, мұның жүрісі ересен... – деп күдіктене сөйлеген Жәнібек атай тоқтап қалды да, іле: – әп, бәсе... айттым ғой, – деді. Сүйсінгені ие, болмаса қасқырлардың сырын тез аңғарғандығынан ба, әйтеуір үні көтеріңкі шықты. – Ой-пой-пой, жендеттеріңнің айласын-ай! Ерменнің бас жағына көз салшы... Бұлар қоянды да қағады екен-ау...

	Жәнібек атай сөзін жалғыз Жаппасқа ғана арнап айтып мені елемегеніне жәбірлене қалсам да, шеті жолға он-он бес метрдей таяп келіп сарқылатын ерменнің бас жағына мен де көз жібердім. Қардың үстіндегі болмашы үйіндінің арасынан бір қасқырдың басы қылтиып, жоны болар-болмас қарауытады. Ол тұмсығын ілгері созып тыпыр етпей жатыр, жуықтап келе жатқан бізден сескенер де түрі жоқ. Сөйткенше болмай, «ах, әне шығарды» деген Жаппастың ышқынған даусы естілді... Қағушы қасқыр ерменнің жел жағын ала құлаштай шауып келеді. Қалың күртіктің үстімен қашуды сүйетін әдеті бойынша бір ақ қоян оның алдында зымырап қашып келеді. Бар қауіп арттан деп түсінген ол алдында не барын тыңдар емес.

	– Ойпыр-ой, тоспадағысы қағып әкетпесе неғылсын, мына сорлы тура тартты-ау, – деді Жәнібек атай қобалжып. Оның түрінен де, қозғалақтаған қимылынан да қоянға жаны ашуы сезіліп тұр. Жаппас та солай. Ол тіпті қоянға болыспақ, қасқырларды сескендірмек болып, тап менің қасымда отырып алып зор дауыспен қиқу сап құлағымды тұндырды.

	– Ей, ой-ей, қайда барасың?.. Бұрыла қаш, – дейді жадағай шананы жұдырығымен түйгіштеп.

	Менің де жүрегім лүпілдеп кетті. Не болар екен деп біресе қоянға, біресе қасқырға қараймын. Аңдарды көрген өгіздер де бастарын көтеріп алып, құлақтарын едірейтіп, мұрындарын пысылдата бастады.

	Зымыраған қоян лезде-ақ тоспадағы қасқырға таяқ тастам келіп қалды. Енді бес-алты аттаса-ақ жыртқыштың аузына өзі барып түседі, жарық дүниемен қош айтысады... Бірақ, неге екені белгісіз, мүмкін, біздің таяп қалғанымыздан қорыққан болар, әйтеуір тоспадағы қасқыр асығыстық істеп қимылдап қалды да, көзі шалып қалған қоян оңға жалт бұрылды. Қасқыр да бас салмақ болып оқтай атылып еді, кем соғып салмағымен қарға көмілді. Ұшып тұрып, қоянды қуа жөнелді. Қоян болса жанын қоярға жер таппай, бұрынғыдан бетер безіп барады. Көлге қарай ойысып еді, қамысқа бір іліксе құтылып кететінін сезіп, бүйірде самарқау келе жатқан қасқыр төтелей салды да, оны ашық далаға қарай айдады.

	Енді аздан соң жылы қанға ауыздары тиеді деп дәмеленген қорқаулар барынша сілтейді. Әсіресе алдыңғы көкжал тықсыра жетер-жетпес келеді. Әрі көлге қарай өте алмайтынын, әрі бүйте берсе құтылмайтынын сезіп есі шыққан қоян, күтпеген жерден айла жасап, бізге қарай ойысты. Мұны түсіне қойған қасқырлар кес-кестей бастайды. Бізге жақындап қалғанда, тек Жаппас пен Жәнібек атайдың шанадан түсе-түсе қап қарсы жүгіргені қоянды ажалдан сақтады. Ол шананы жанасалай, жолмен сып етіп өте шыққанда, адамнан сескенген қасқырлар екі жақтан алыс орағыта шықты. Мен олардың тікірейген шұнақ құлақтарын, арандай ашқан ауыздарын, сояу-сояу тістерін анық көрдім. Көрдім де, олар мені бас салғалы тұрғандай, қорқып айғайлап жібердім. Шанаға тығыла түстім.

	Қоян қасқырлар тықсырып келіп қалғанда, жолдан бұлт етіп жалтарумен ғана жан сақтап жүр. Оның бағанағыдай емес, ұзақ қуғаннан қалжырағаны байқалады. Қасқырлардың өгіз шаналыны басынып, қоянды айнала қуғанына ызаланған Жаппас:

	– Әй, әттең, жеккеніміз ат болмады... Доғара сап... бәлем-ай... Бұларға... – деп кіжінеді.

	Тап қазір қолына қасқырлардың бірі түсе қалса ол түтіп жіберердей болып отыр. Қоян тағы да жан-дәрмен бізге қарай оралып еді, мұны көрген Жаппас қолына айырын ала жүгірді.

	– Қоянның үстіне құла... үстіне, – деді бүгжеңдеп жүгіріп бара жатқан Жәнібек атай. Бірақ Жаппас ыңғайланғанша, қасынан өте шыққан қоянның сирағына Жәнібек атай өзі қамшымен бір тартып домалатып түсіреді де, оның үстіне етегін жая құлай кетті. Епкіндеп келіп қалған қасқырдың біріне Жаппас қолындағы айырды лақтырып кеп жіберді. Сасқалақтай тайып, жығылып, мүлт аман қалған қасқыр ызалана арс етті. Айыр барып қарға шаншылды. Осының бәрінің өте тез өткені сонша, мен не болғанын да бағдарлай алмай қалдым.

	Жәнібек атай қолтығына қысқан қоянның құлағынан нықтап ұстап менің қасыма әкеліп қойып, тұлыбына шымқап тұрып орады. Шанаға маңайлай алмай, бірақ қалып та қоймай еріп келе жатқан қасқырлар іштерін ентіге соғып, адамдарға қастаса сұқтанады. Деміккен Жаппас та, бір қолында айыры, келе шанаға құлады.

	– Қап! – дейді ол өкініп. – Тимей кетті, өйтпегенде жайрататын едім бәлемді... Әй, өзінің де есі қалмады.

	Өмір үшін болған күреске өзім қатынасқандай болып, өзімді-өзім ұмытқан мен жүрегім лүпілдеп, қасымдағы қоянға қарадым. Үйге апарып, асыраса деп қызығамын да. Жайшылықта қояндар үп-үлкен боп көрінетін еді маған, ал мына қоян болса, қорқыныштан ба, қалай, жұдырықтай ғана сияқты. «Тие көрмеңдер» деп жалбарынғандай, көмірдей қара көздері жаутаңдап, аяз қысқандай қалш-қалш етеді. Реті келсе ытқи жөнелерлік те ойы бар сияқты. Соны сезген Жәнібек атай оны мықтап орап алған.

	– Сен бір жолың түсіп тап болған керемет жолаушысың, – дейді атай қоянға қарап. – Өзің керемет екенсің. Өміріңді жақсы қорғадың... Ақырында, міне, жеңіп те шықтың, бәрекелді. Дегенмен, менің қамшым сирағыңа оңай тимеген болар, бірақ кешірерсің, әрине...

	Күн батқан соң біз Егіншоқ деп аталатын қалың шілікке келіп жеттік. Ере бергенмен өнетін түгі жоғына көздері жеткен қасқырлар бұрылып басқа жаққа кетті. Олардың қарасы үзілген соң Жәнібек атай қоянды қос қолдап көтеріп алып:

	– Ал енді хош бол, сөге жамандама, – деп күртік қарға қарай секіртіп жіберді. Қоян қарға аунап түсті де, атып тұрып, күртіктің үстімен қаша жөнелді. Ол әудем жердегі шоқ қызылдың түбіне барып, шоқиып тұра қалды да, құлағын қайшылай бізге қарады.

	– Ананы қара, қоян бізге қарап тұр, – дедім мен қуанғаннан орнымнан ұшып тұрып.

	– Кім білсін, мүмкін, хайуанның мұнысы да адам жүрегінің мейірімділігін ұққан ишараты болар. Бірақ осы жасыма дейін естіген әңгімелерім, өзімнің түсінігім бойынша ақымақ, қорқақ қоянның қажет болғанда ақылды да, батыл да бола алатынына менің енді көзім жетті, – деді Жәнібек атай.

	Жаппас екеуіміз үндегеніміз жоқ. Жаппас неге үндемегенін өзі біледі, менің көз алдымда әлгі көрініс елестеп тұрғандықтан, соның қызығына беріліп, әрі Жәнібек атайдың сөзінің мағынасына ой жіберіп үндемедім. Шамасы, Жаппастың үндемеу себебі де сол болды-ау деп ойлаймын.





СЫНЫҚ ШАҢҒЫ




	Бірінші сабақтан кейінгі үзілісте қаламұшымды жерге түсіріп алып, майысып қалған жерін түзетіп әуреленіп тұрған болатынмын. Өзімізбен алтыншы класта оқитын, менен кейінгі партада отыратын Қали деген қара бала біреу қуғандай класқа жүгіріп кірді. Іс-міс жоқ келіп, менің иығымнан жұлқып қалып:

	– Әй, сені Әкімбек ағай шақырып жатыр, – деді дауғырып.

	– Сонша неге екіленесің? – деуім ғана мұң екен, одан арғы сөзіме қарамай:

	– Тез...Тез... Спорт бөлмесіне, – деп келгендегісіндей жүгіре шығып бара жатып есікті жаба беріп, тағы бір рет «тез» деді де, жоқ болды. «Неге шақыртты екен?» деп спорт жабдықтарына арналған түпкір бөлмеге келіп кірсем, физкультура пәнінің мұғалімі Әкімбек ағай стол басында отыр екен. Қасында әлгі Қали, тағы бір-екі оқушы бар.

	– Сәлеметсіз бе! – деген маған Әкімбек ағай:

	– Тұра тұр, қазір, – деп қарындашпен тор көзді дәптерге бір сандарды жазды.

	Содан кейін маған қарап:

	– Төлеш, ұқыпты оқушы қандай болады? –деді тұтқиылдан.

	– Ұқыпты бала ма? Ұқыпты бала... сол... ол ұқыпты болады, – дедім бастан абыржыңқырап қалғаныммен де, соңғы екі сөзді тақ еткізіп.

	Әкімбек ағай бөлменің қабырғасына қатарластырып қойылған көп шаңғының арасындағы бір бос орынды қолымен нұсқады.

	– Ендеше, мына сенің шаңғың тұратын орын неге бос?

	– Білмеймін, – дедім таңдана бас шайқап. – Кеше кешке сырғанақ тепкеннен кейін әкеп қойғанмын.

	– Онда қайда кетті екен?.. Мен орнында тұрған шаңғы көре алмадым.

	Мүмкін, сен ұмытып, үйде қалдырып қойған боларсың?

	– Жоқ, мұғалім, әкелгем. Қойғам орнына. – Ештеңеге түсіне алмай аң-таң болдым. Бетіме дөңгелек қоңыр көздерін қадай қарап тұрды да, Әкімбек ағай тағы да:

	– Тамаша екен, – деді ойланып. «Сындырып тастап, айтуға батпай тұр дей ма екен» деген ой бетімді ду еткізді.

	Сол екі ортада қоңырау соғылды да, Әкімбек ағай:

	– Бар, сабағыңа бар. Кейін көрерміз, – деді. Мен шыға жөнелдім.

	Кейінгі сабақтардың қалай өтіп, қалай қойғанын да білгем жоқ. Ойым бөліне берді. Үлкен үзілісте залда өлең айтып, «тышқан мен мысық» ойнағандарға да қосылмадым. Оның үстіне Қали үзіліс арасында: «Шаңғыны қайда жібердің?» деп маза бермегенімен қоймай, алгебра сабағының үстінде тағы да қағаз жазып бермесі бар ма. Әй, енді не керек!.. Күйіп кеткендіктен қағазын жыртып-жыртып бетіне лақтырамын деп мұғалімнен ескерту де естіп қалдым. Бұл жығылған үстіне жұдырық бола түсті. Сабақтан көңілсіз келіп, асымды көңілсіз шала-пұла іштім. Тамағыма бірдеме түйіліп қалғандай. Әкімбек ағайдың соншама шұқшиғанына жәбірленіп, жүрегім сыздай берді. Менің осы қалпымды байқаса керек, апам:

	– Төлеш, саған не болды? Ауырып отырған жоқпысың? – деді. Мен болған оқиғаны кейістікпен айтып бердім.

	– Болары болған соң қайтесің... амал не... ренжіме... Мә, ақша, магазиннен барып шаңғы сатып ал да, орнына сал. Қоғам мүлкін жоғалтуға болмайды, балам, – деді апам.

	Апам қазбалап ештеңе сұраған жоқ. «Шынымен-ақ шаңғыны мен жоғалтты деп тұр ма өзі?..» деп, мен қатты қынжылдым. Іле бұған: «Шаңғының жоғалғаны рас қой. Ендеше оны орнына салу керек шығар» деген ой келіп қабаттасты. Сөйтіп, ақшаны амалсыз алдым да, аяғымды ілби басып, дүкенге қарай беттедім.

	Бір пар жаңа шаңғыны қолтығыма қысып, мектеп ауласына келе бергенімде, көлденеңнен өзімізбен бірге оқитын Әнуар кездесті. Ол менен де көңілсіз көрінеді. Жүзі солғын. Екеуіміз спорт бөлмесіне бірге кірдік. Әкімбек ағай тағы жалғыз емес. Бір топ балалармен сөйлесіп отыр. Шаңғыны босағаға сүйеп, малақайымды қолыма алып:

	– Шаңғы әкелдім... – дедім қынжыла сөйлеп.

	– Айттым ғой, үйде қалдырдың деп, болмайсың, – деп Қали елден алабөтен суырылды.

	– Бұл ол емес, жаңа шаңғы, – дедім Қалиға қабағымды түйіп, орынсыз қыстырылғанын жаратпай.

	– Жоғалған шаңғының төлеуі ме бұл? – деп, Әкімбек ағай басын шайқайды. Мен басымды изедім.

	Әнуар маған жалт қарады. Екі беті қызарып кетті. Ернін тістелеп, көзі үлкейе түсті. Қолындағы малақайын умаштады.

	– Қайдағы жоғалған шаңғы? – деді тосыннан, аузы құрғап қалғандай тамсанып.

	– Мәселе былай, балалар. Осында Төлештің шаңғысы қойған орнында жоқ, – деп Әкімбек ағай түсіндіре бастағанда, Әнуар кие жөнелді.

	– Жоқ емес, бар, – деді қатты дауыстап. Мен жалт қарадым. Ол өңі мың құбыла тез-тез сөйлей бастады. Және бұл сөздері жүрегін жарып шыққандай қынжыла тұрып айтты.

	Жүрегім дүрс-дүрс ұрды. Әкімбек ағай да, балалар да Әнуардың аузына қарады.

	... Кеше Әнуар ауылдың желке тұсындағы орман ішінде жалғыз өзі сырғанақ теуіп жүріп көлденең құлап жатқан қарағай түбірінен аттап өтемін дегенде, оң аяғындағы шаңғы майысып барып шарт етті. Енді барлық салмағы сол аяғына ауып сүріне құлағанда, екінші шаңғы да қақ бөлінді. Қарға аунап тұрған Әнуар жүрелеп отыра қалып, сынған шаңғыларына қарап басын қос қолдап ұстай алды. Мең-зең күйде көп отырды. Көз алды қарауытып кетті. Кенеттен шаңғы сынықтарын лақтырып жіберіп, лып етіп орнынан тұрды. Апасынан ақша сұрап алып, сынған шаңғыны орнына салмақ оймен үйге жүгіре жөнелді. Бірақ қарындаш пен дәптер, кітап сатып алуға бір сом, жарым сомды әрең беретін апасы шаңғыға жететін кесек ақшаны қайдан берсін.

	– Көк жұлын, тағы не пәле шығарып келдің, көк жұлын... Мен ақша орып отыр деймісің? – деп қолды бір-ақ сермеді.

	Әнуар үйден қалай шыққанын білген жоқ. Еңсесі түсіп, мектепке қарай беттеді. Қытымыр шешенің қылығына жарылардай болып келеді... Не істейді? Мектеп шаңғысы ғой... Төлеуге халім жоқ дей ме? Не деген мүсәпіршілік! Жоқ... жоқ... Оның быт-шыт ойы бір кезде құйындай үйіріліп барып көмескі тұманға кіріп кеткендей болып еді, тұла бойы шошынып дір етіп қалды да, еріндері «жоқ» деп күбір ете түсті. «Несіне тартыншақтайсың, төлеуге халім келмеді дегеннен жаман болып па?» деп ойлады ол. Сол-ақ екен, аяғын қаттырақ басты. Мектепке, спорт жабдықтары бөлмесіне келді. Бұл тұста Әкімбек ағай өзі де сыртта шаңғы теуіп жүр екен. Мұндай уақытта бөлме кілттелмейтін. Балалар шаңғыларын өздері әкеп орын-орнына қоятын. Қазір де бес-алты пар шаңғы тұр. Өзінен басқа ешкім көзіне түспеген Әнуар жүрегі дүрсілдеп кетті. Діріл қаққан қолдарымен шаңғылардың бірін алды да, өз шаңғысының орнына қоя салды. Ұстап алайын деп бұрышта біреу аңдып тұрғандай, бөлмеден атып шықты. Не істеп, не қойғанына есеп берген жоқ. «Шаңғыны сындырып, мектеп мүлкін бүлдірді» деген атқа қалмаса болғаны. Бірақ Әнуардың жаны жай таба алмады. Кейістік үстінде алды-артына қаратпай істеп қалған ағаттығы жүрегін ілкім-ілкім шанышқылай бастады. Түнімен ұйықтай да алған жоқ. Ал таңертең сабаққа келісімен болған жайды Әкімбек ағайға айтпақ еді, ретін таппады. Әсіресе Қали деген бала шықпай қойды бөлмеден. Қалидың естігенін жұрттың бәріне жайып жіберетіні белгілі ғой...

	Осының бәрін көзін жыпылықтата кінәлі үнмен айтып бергеннен кейін, Әнуар басын салыбратып, жаза күткендей тұрып қалды.

	Мен жаутаңдап Әкімбек ағайға қарадым. Ол кісі ойланып қапты. Балалардың да қатты дағдарған түрлері бар. Қынжылатын сияқты. Таңертең шаңғымды біреудің ауыстырып қойғанын көргенде қолыма түссе түйіп жіберердей ашу қысып еді. Жолдастарым ішінде ондайдың барына қатты қынжылғам. Енді Әнуар болған оқиғаны бүкпестен айта бастағаннан-ақ өзгере қалдым. Бір кезде Әкімбек ағай:

	– Не десем екен саған, Әнуар... Өзге өзге, тап сенен мұны күтпеген ем. Ашық мойындаудан мұғалімің мен жолдастарыңды алдау оңай болды ма? – деді қабақ шытып.

	– Мұғалім, бұл – қылмыс... Пионер жиналысына салу керек, – деп Қали іле жып ете түсті.

	– Қоя тұр желпілдемей, – деп, Әкімбек ағай оны ұнатпаған пішін білдірді. Басқа балалар да дереу жым болған Қалиды көзбен атты. Мен де қарап тұрмадым.

	– Ағай, – дедім жүрексіне күмілжіп. – Ағай...

	– Ия, Төлеш?

	– Әнуар сындырған шаңғыны мен орнына салайын, – дедім. «Бүлдіріп алғам жоқ па?» деп құлағыма дейін дуылдап кетті. «Көмектің түрі осы бола ма деп тастай ма?» деп те сескендім. Қолымды сыйғызар жер таппай, малақайымның бауын жұлқылай бердім.

	Кеудесінде намыс оты ду еткендей Әнуар маған жалт қарады.

	– Керегі жоқ, – деді ол қайсарланып. – Мен өзім-ақ... Керегі жоқ...

	Ол басын шайқады. Қасарыса түсетініне көзім жетіп, ұсынысымды қайталамадым. «Не айтасыз?» деген үмітпен мұғалімге қарадым. Балалардың назары да сол кісіге ауған.

	– Ал өздерің қалай дейсіңдер, балалар?

	– Төлештің айтқаны жөн ғой, мұғалім, – деп күңк етті бір бала.

	Оны басқа балалар да қостады. Не қорытынды жасағанын кім білсін, әйтеуір қоңыр көздерін сәл сығырайта аз отырады да, Әкімбек ағай:

	– Жақсы, – деді әрі-беріден соң. – Солай ұйғарсаңдар – солай болсын, бұл істі кешірейік. Енді қайталанбас... Түсінікті ғой, Әнуар?

	– Әрине, оған түсінікті. Ол түсінеді, – деді Қали тағы да жыпылдап.

	Әнуар жүзі оттай жана, басын изеді. Не істерін білмей, көнетоз көкшіл пальтосының бір түймесін жұлқылап тұрып үзіп алды.





ТАСҚЫН




	Аспанды жапқан қара бұлт бір орында сіресіп тұрып алып, күн батар-батпаста төңіректі қараңғылап жіберді. Алты ай қыста кеткен есесін көктемде қайырғысы келгендей, қара жаңбырды шелектеп төгеді. Қатты тасыған Есілдің гүрілі осы жаңбырдың суылы қосылғанда тіпті күшейіп кеткен. Үйдей толқындар бірін-бірі қуалап, жолында не кездессе де жұтып жіберердей.

	Өзеннен өттім-ау, әйтеуір. Жауыннан қорғанып шекпенімнің жалбағайын көтеріп алған мен: «Япыр-ау, жападан-жалғыз қалай өттім?» деп өзіме-өзім таңданғандай, секунд сайын қайықты аударып жіберу қаупі бар қатты тасқынға үрейлене қарап тұрдым. Қайығымның тұмсығына байланған шынжырын қолымнан босатпай, жағаға тартып шығардым да, жуан қазыққа екі-үш орап бекітіп тастадым. Өзен жарына жақын, қалың жаңбыр мен қараңғы түннен терезеден жарығы көмескі көрініп, қарауытып тұрған үйіме бет алдым.

	Резина етігімді, илікпей қалған шекпенімді сенекке шешіп қалдырып, үйге жалаң аяқ енгенімді көргенде, ауыз үйде жүрген апам:

	– Жаным-ау, суға құлағаннан амансың ба? Ойпыр-ай, осы бейуақытта өзеннен қайтіп өттің?! Қорықпадың ба? – деді таңданғандай даусын соза түсіп.

	– Несіне қорқамын? – дедім мен өзімнің «батырлығымды» білдірмек боп. Дегенмен, қалтамнан жасыл жиекті үлкен орамалымды алып, бетімнің, мойынымның, қолымның суын сүртіп тұрып: – Ағыс өте қатты екен, апа, –деп шаршағанымды аңғартып қойдым.

	– Түу, сонша жаныңды қинап... Бригада басына қона салсаң да болатын еді ғой... Ертең ертемен өтпейтін бе едің... Әкеңде де ес шамалы ғой, сені жалғыз жіберіп...

	Мен көкемді ақтай бастадым:

	– Көкем айтты... Бірақ өзім... Сабағым бар ғой әлі дайындайтын.

	Екі терезенің аралығындағы стол басына келіп отырдым. Жылы шұлықты аяғыма тартқылап киіп жатып:

	– Қарным ашты, апа... Айран бар ма? – дедім. Сыртта сатырлатып терезені сабаған жаңбыр дыбысына құлағымды тіге отырып, тәтті айран мен ақ нанға тойып алған соң шаршағаным тарап, көңілдене қағаз-қаламымды столға жайдым.

	Столдағы ыдыстарды жинастырған апам бір шаруасымен далаға шығып кетті. Әлден соң апамның қатты-қатты айғайлаған дауысын естіп, елең ете қалдым. Артынша апамның өзі де асыға үйге енді. Үсті-басы су...

	– Қабдешжан! – деді алқынып.

	Әлденені сезгендей жүрегім лүпілдеп кетті. Неге екенін өзім де сезбей, орнымнан атып тұрып:

	– Ол не, апа? –дедім жұлып алғандай.

	– Қайығы суға батқан... айғайлады...

	Апам әбігерлене қолын ербеңдетті. Мен қайтерімді білмей аңырап қалған едім, апамның: «Апат болады-ау, бәрі» деп қинала сөйлегенінен денем шымыр етті. Тап қазір өзімнен басқа көмекке барар ешкім жоғын, үлкендердің біріне барам деп жүргенде өзен бетіндегілердің суға кетіп қалуы мүмкін екенін түсіне қойдым. Етігімді қоңылтаяқ кие салдым да, шекпенімнің түймелерін салуға да шамам келмей, далаға атып шықтым. Қолымда қалта фонары. Көлкіген суды шалпылдатып ұшып келемін...

	Ескекті ішіне тастай беріп қайықты байлауынан босаттым да, секіріп міндім. Ағын іле жөнелген қайыққа ебедейсіз отырып, жылдамдығын арттыру үшін, бәйге атының екі бүйіріне сабалағандай, ескекті екі жаққа кезек сермеп, бар күшіммен есудемін. Қорқынышты өзен гүрілінен даусымды асырмақ боп ауық-ауық айғайлап келем... Өзеннің сарылынан басқа еш дыбыс жоқ. Төңірек иықтан басып түнеріп тұр. Толқын ұрған қайық зымырап келеді. Суға батқандар жарығын көрер ме екен деп, қалта фонарын жағып, шекпенімнің кеуде тұсына іліп қойдым. Уақыт өтіп барады.

	Ендігі батып кеткен болар деген ой келді басыма. Көз алдыма әлдекімдердің таудай-таудай толқындарға бір батып, бір шығып, суға шашала ышқынып, жанталасып жүргені елестеп кетті. Тұла бойым түршікті. Кейін бұрылайын деп сан оқталсам да: «Қайда барасаң асығып, ілгері жүре түссеңші... Өкініші кетпес...

	Мүмкін, олар өзен түбіне кетпеген болар» деп біреу құлағыма сыбырлап тұрғандай болды. Ілгері тарта бердім.

	Біраздан соң күдер үзіп, кейін бұрыла бере соңғы рет шырқата айғайлап едім, өзеннің ағыны мен жаңбыр дыбысынан тұншыға әлсіреп шыққан дауыс естілді. Тағы да айғайлап-айғайлап жібердім. Сәл сабыр тұтып, тың тыңдағанымда қосыла айғайлаған дауыстар анық естілді. Жалма-жан фонарымды алып басымнан асыра бұлғап, жарқылдатып-жарқылдатып қойдым. Көмекке келе жатқанымды біліп жігерленсін деген оймен айғайды үдеттім. Өз бойыма да жігер пайда болып кетті. Әлгінде ғана ауырлай бастаған ескек енді өзі сермелетін сияқты, жеп-жеңіл. Қайық та алға зулай түсті.

	Бір кезде өзен бетін кезген фонарь жарығынан су бетінде қараңдаған аумақты нәрсе көрініп қалды. Қайықты тура бағыттап әрі-беріден соң қуып та жеттім.

	«Суға кеткен тал қармайды» дегендей, төңкерілген үлкен қайықтың жиегінен жабыса ұстаған, судан бастары ғана қылтиып екі адам көрінді. Төңкерілген қайыққа екпінімен соққан толқындар екеуінің үстін жауып, көлегейлеп көрсетпей жіберді.

	– Қатарласамын... Екеуің бірден жабыспаңдар... Біреуің ғана, – деп дауыстадым. Өйткені «суға кеткендерде ес қалмайды» деп бұрын сан естігенім бар, бас салып екеуі бірдей жармасса, бітіп жатыр. Қайық не аударылып, не батып кетеді. Менің даусымды естіген біреуі:

	– Айналайын-ау, мынау бала ғой өзі, бол, бол! – деді тісі-тісіне тимей қалтырай шыққан дауыспен.

	Мен оң жақтан қол ұсыным жанасалай килікпекші едім, дәл сол сәтті аңдығандай төңкерілген қайықты да, оған жабысқан адамдарды да бір үлкен толқын көме салды. Менің жеңіл қайығымды қаңғалақ ойнатып, бір қырын ырғытып жіберді. Зәрем ұшты. Оларды он шақты метр барған соң бір-ақ көрдім. Жанталасып тағы жақындай бергенімде, әлгіден гөрі кішірек толқын тағы ажыратып жіберді. Ескекті кері есіп, қайығымның жүрісін әрең деп болар-болмас ақырындаттым да, арт жақтан тұмсық түйістіре үшінші рет қуып жеттім.

	Ең бастапқы тісі-тісіне тимей қалтыраған кісі қайықтың жиегінен әуелі бір қолымен, сонан соң екінші қолымен шап беріп ұстай алды. Үрдіс екпіннен кішкене қайығым қалтылдап қатты шайқалып кетті. Үсті-басыма су шашырап, қайықтың ішіне де құйылды. Ауып кете жаздадым.

	– Ақырын, ақырын... Жұлқымаңыз, төңкересіз, –деп айғай салдым.

	Қайық түзелген кезде жармасқанның қолтығынан алып, қасындағы жолдасы демеп жіберді. Мен кейіндеу ысырылып отырдым. Үсті-басы малмандай су болған кісі қайықтың алдыңғы жағына әрең мінді. Фонарымның жарығын туралап түсіріп, қарт адамды көрдім. Әбден жаураған, дір-дір етеді. Соған қарамастан қария бұрылып, жолдасына қалтыраған қолын созды.

	– Шымырбай, кел, – дегенді ол үзіп-үзіп әрең айтты. Шымырбай аталған үлкен жалбағайлы шекпен киген, кең жауырынды жігіт қайыққа ұмтыла бергенде:

	– Жо-жо-жоқ, – деп безек қақтым мен. – Бәрімізді көтере алмайды қайық... батып кетеміз.

	Зымырап келе жатқан өзімнің кішкене қайығыма тағы қарадым. Екі кісінің салмағының өзі-ақ жеткілікті сияқты. Қайық кемері судан сынық сүйем асып тұр. Зорлағанмен не шығады.

	– Болмайды ғой... Аз аялдаңыз, мен қазір-ақ, – дедім жаным қаншама ашығанмен амалсыз.

	– Жоқ, тұра тұр... Сен жарты сағаттан беріде орала алмайсың, – деді шекпенді жігіт.

	– Он-ақ минут.

	– Мүмкін емес... Хал азайды. Бес минуттан соң мені өзен түбінен іздерсің... уақыт алдырмайық. Алпекең мына төңкерілген қайықтың тұмсық шынжырынан ұстап отырсын. Мен аяқ-қолыммен демеймін. Сен жағаға тарт.

	Ұсыныс көкейге қона кетті. Шекпенді жігіт төңкерулі қайықтың суға салбырап былғаңдаған тұмсық шынжырын іліп алу үшін көп әлектенді. Бір қолын қайықтан айырмай, бір қолымен созылып талай рет суға көмілді. Бір кезде әйтеуір қолына іліктірді-ау. Қарияға ұсынды. Қария әбден әлі кеткен қолдарымен ұстап отыруға шамасы келмейтін болған соң безгек болған адамдай қалшылдап-дірілдеп, шынжырды білегіне әрең орап, ұшын қос қолдап ұстады.

	– Айырылып қалмаңыз, – дедім мен.

	Ескекті қайығымның сол жақ алдын орай суға салдым. Өз ыңғайымен әкетпекке тырысқан ағыстың дегеніне болмай қасарысып, жағаға қарай тартым...





ТУЫСҚАНДАР




	Түскі үзіліс кезі. Бөлмеде Сұңғат жалғыз. Көк шұға жабылған үлкен столда бір қағаздарды ретке келтірді де, аздап демалмақшы болып, қолындағы қаламсабын сия сауытқа сүйей салды. Столға шынтақтай отырып, ойға кетті. Ұшы-қиыры жоқ кең дала оның көз алдында тағы да елестей қалды... Көтеріліп жатқан тың алқап... салынып жатқан жаңа қалалар... қайнаған еңбек... Осыларды ойлағанда Сұңғаттың кеудесіне қуаныш кернейді. Үлкен қара көздері күлемдеп, қара торы жүзі нұрлана түседі.

	Сұңғаттың жүрегін толқытқан осы қуаныштың өзіндік сыры мол еді. Оның тың игеруге бару жөніндегі тілегі бастан әуре-сарсаңға салса да, артынан қанағаттандырылған-ды. Енді бірер күнде қызметтен босамақ. Орнына жаңа секретарь келмекші. Бүгін-ертең келіп қалуға тиіс. Осыған байланысты пленум шақырылғалы отыр. Сұңғаттың тамаққа бармастан жұмыс істеу себебі осы қауырт әзірліктен туған болатын...

	Кенеттен есік қағылды. Сұңғат сонау тың өмірді шарлап кеткен «отарбадан да» жүйрік қиялынан тез серпілді. Түзеліп отырды. «Кіріңіз» деді есік жаққа қарап.

	Ұзын бойлы, ат жақты жігіт бөлмеге кірді. Пальтосын қарына іліп, сол түсті сұр шляпасын қолына ұстапты. Сәлемдескеннен кейін Сұңғат «отырыңыз» деген ишарат танытты. Жігіт салмақпен басып келіп, столға тақау қойылған орындыққа әдеппен отырды. Пальтосы мен шляпасын тізесіне қойды.

	– Түскі үзіліс болғандықтан, ешкімді кездестіре алмаспын деген едім. Өтіп бара жатып терезеден сізді көрдім, – деп сөз бастады ол.

	Сұңғат құлағым сізде дегендей, басын изеді.

	– Шаруамның үлкені... Маған комитет секретары керек еді.

	– Жұмысыңызды айта беруіңізге болады, – деп секретарь өзі екенін сездірген Сұңғат бейтаныс жігітке тіке қарады.

	– Секретарь сіз бе едіңіз?.. Іздеген адамымның дәл өзіне жолыққан екенмін ғой... Танысып қояйық... Николай, – деп жігіт қолын ұсынды.

	Сұңғат та өзін таныстырды.

	– Белоруссиядан келдім осы бетте, – деді жігіт. – Медицина институтын өткен жылы бітіріп, Минск облысындағы бір қалада қызметке орналасқан едім. Содан... тың көтеруге үлес қоспақ үшін осылай қарай келіп қалғаным.

	– Хош көреміз игі ниетіңізді, – деп көңілденіп, күле сөйледі Сұңғат та. – Бізге адамдар көп керек... өте көп керек. Қуанышпен қарсы аламыз.

	– Оның үстіне, – деп сөзін жалғастырды Николай Сұңғатты тыңдап алғаннан кейін, – болса да маңдай тірерім Қазақстан болған соң, осы Көкшетау облысын, оның ішінде осы ауданды қаладым.

	– Өте дұрыс істегенсіз...Облысымыз республикада тыңды көлемді игеретін облыстардың бірінен саналады, ал облыс көлемінде – біздің де аудан... Әдейі қалағаннан кейін, әрине, күні бұрын білетін де шығарсыз. Сөз ретіне қарай айтып жатқаным ғой...

	– Шет жағалатып білетінім анық еді. Ол рас, – деп Николай сәл бөгеліп барып, сөзін қайта сабақтады. – Дегенмен... дәл осы ауданға құштар болуыма, екінші бір себеп, мұнда туысқанымның барлығы еді.

	– О... өзіңіз, осы жерлік пе едіңіз? Туған жерге оралып едім десеңізші... Осыншалықты үлкен іс атқарылып жатқанда кіндік кескен жерге оралмай кім қалушы еді... Жақсе-е...

	Николай күлімсіреді:

	– Жоқ, қате түсіндіңіз. Бұл аудан түгілі иісі қазақ даласына алғаш рет аяқ басып отырмын... Туған, өскен жерім – Белоруссия ғой.

	– Ә... олай болса, ғафу етіңіз. Туысқаным осында деген соң асығыс байлам жасай салыппын да, – деп Сұңғат ақталғысы келгендей күліп қойды.

	– Оқа емес, бола береді... Ал туысқаным дегенім қиын-қыстау күндерде таныс болған бір ағайым еді, – деді Николай Сұңғаттан көз аудармай. – Ол кісімен көріспегелі де сан жылдар өтті. Егер әлі бар болса сіздердің көмектеріңіз арқылы сол ағайымды тауып алсам... Сізге арнайы келгендегі жұмысымның бірі осы еді.

	– Осы аудан, тіпті облыс көлемінде болса да табыстыруға көмек аямаспыз.

	Ал... отбасыңыздың жайы... Тұтас көшіп келдіңіздер ме?

	– Отбасы дегенде... біз жанды-жақты емеспіз. Кәрі әжем ғана бар. Ол кісі әзірше сонда қалды. Ағайыммен табысып, өзім қызметке орналасқан соң, жата-жастана көшіріп аламыз дағы, – деді де, Николай ашық терезе арқылы сыртқа, желмен тербеліп тұрған бұйра талға, бұтақтан-бұтаққа ұшып-қонып, шықылықтап жүрген сары бауыр торғайларға қарап аз отырды.

	– Орта бойлы, қара мұртты адам еді, ұмытпасам...Ахметов болуға тиіс, – деді ол қайтадан Сұңғатқа бұрыла беріп.

	Ойламаған жерден біреу кеп қарсы алдына тұра қалғандай Сұңғат селк етті. Осы жігіт не айтып кетті дегендей көзін кең аша қадала қарады. Ахметов... орта бойлы, қара мұртты... Сұңғаттың көз алдында өз әкесі тұра қалды. Не ұқсастық?

	– Сіз ағайыңыздың атын да ұмытпаған шығарсыз? – деді ол шыдамсыздана оң қолын сәл көтере беріп.

	– Жоқ, не дегеніңіз. Мен ол кісіні ұмытармын ба... Жұмабек болатын... Жұмабек Ахметов. – Николай еш нәрседен қаперсіз айтты бұл сөзді. Тіпті тұнық аспандай көгілдір әдемі көздері де еш белгі берген жоқ.

	Ал Сұңғат болса бәйге атындай тыпыршыды. Өмірі маңдайына түсіп көрмесе де қою қара шашын дәл бір көзін жауып кетердей кейін қарата сипай берді. Ойына осыдан он жылдан астам уақыт өткен бір оқиға сап ете түсті...

	Сұңғаттың әкесі Жұмабек Ұлы Отан соғысы майданында жүргенде жарты жылдай хабар-ошар үзіп кетті. Қашан Белоруссиядан жау әскерлері түріліп шыққанға дейін түк дерек болмады... Кейіннен өзінің айтуы бойынша: кескілескен бір қатты ұрыста жау күші басым соғып, бұлардың бөлімшесі қоршауда қалады. Жұмабек ауыр жараланып, есінен танады. Түн бола жау шебін жарып өткен жауынгер жолдастары оны жақын жердегі бір деревняға әкеліп, шеткі үйге орналастырып кетеді. Бұл үйде баласы майданда қаза тапқан, ал келіні майданға өзі тіленіп аттанған, жасы алпыстан асқан Анна Павловна деген кемпір тұратын-ды. Қолында жан дегенде жалғыз он үш жасар Коля атты немересі бар еді. Сол екеуі Жұмабекті дұшпан көзінен жасырын сақтап, ұзақ уақыт мейірбандылықпен күтеді. Талай рет қатерге де ұшырайды...

	...Ымырт үйірілген. Аспан бұлтты еді, төңірек тас қараңғы. Есік-терезе бекітулі. Тиісіп кетсең ойбайын сала қиқалаңдатып үлкен стол үстінде білте шам жыпылықтап тұр. Жұмабек үлкен ескі жәшіктің үстіне салынған төсегінде жатқан Коляның бас жағында әңгіме айтып отыр. Жарасы жазыла бастаған ол кейде тығылып жата беруден жалығып, түн ішінде үйге кіріп, Анна Павловна мен Коляға әңгімелер айтып, желпініп алатын. Бүгін де солай. Коля шашы өсіңкіреген басын анда-санда бір тырнап қойып, көкшіл көздерін аудармай қарап тыңдайды. Оның көйлегіне кезекті жамауды бастыруға кіріскен Анна Павловна да екі құлағы әңгімеде. Жалаң бас. Ақ басқан шашы дудырап тұр. Сынық көзілдірігін мұрнына түсіре киіпті.

	Кенеттен сыртқы есік сарт-сұрт ете қалды. Немісше, орысша қабаттасқан боқтық естілді. Үшеуі де селк етті. Анна Павловнаның көйлегі жерге түсіп кетті. Әжімді жүзінде қан қалмады. Коля не істерін білмей жыртық көрпенің астына жып берді. Өңі құп-қу болған Жұмабек атып тұрып, жалма-жан қалтасын сипалады. Пистолеті тығылып орнында қалған боп шықты. Жасырынып үлгере алмайды.

	Қайрат көрсетер қаруы тағы жоқ. Ол орға түскен жолбарыстай аласұрды. «Құрыдық» деді тістене. Көзіне нан кесетін пышақ түсті. Жүгіріп барып қолына алды. Сыртта дүрсілдетіп есікті қиратып барады.

	Әдепкіде есеңгірегендей боп қалған Анна Павловна бойын лезде жинап алды.

	– Неғып тұрсың, тығыл, – деді даусы дірілдеп, пышақты уысына құшырлана қысып, ентіге дем алған Жұмабекке.

	– Қайда?... Үлгермеймін ғой.

	Анна Павловна оны қолынан ұстап алып, бөлменің жартысын алып тұрған үлкен қара пештің ауызына сүйреледі.

	– Кір мынаның ішіне.

	– Болмайды... тауып алады.

	– Түкті де таппайды. Түтін жүретін жолды қуалап барып, тік мұржасына түрегеп тұр... бол... Енді неге тұрсың?

	Қысылшаңда ақыл тапқан қарт анаға Жұмабек сүйсініп кетті. Бірақ оны айтып жатудың орны бұл емес. Әр секунд қымбат. Ол лып етіп, пеш ішіне еніп кетті. Бауырымен сырғанап түтін жүретін мойнын қуалап барып, тік ұшатын жерге жеткенде бойын жазып түрегелді. Тар ауа, ыс иісі кеудесін атты.

	Буын-буындарын қалтырап үрейленген Анна Павловна еңкеңдеп есікке жүгірді.

	– Кім керек?.. Есікті қиратасыңдар ғой, – деп жүрегін орнықтырмақшы болып сөйледі.

	– Аш шапшаң, кәрі шошқа, – деді біреу. Оның полиция бастығы екенін даусынан таныған Анна Павловна төбе құйқасы шымыр ете қалды. Өйткені елін сатқан осы опасыз гестапошылардан да асып түсетін. Барып тұрған қанішер айуан еді. Талай абзал адамдардың қанын судай шашып, қойдай бауыздаған. Ел талауға әбден құнығып, май басқан көздері сығырая қанталап тұратын.

	– Қазір, мырзам, қазір – деді зәресі ұшқан қарт ана. Оны қаға-маға төрт-бес полицай үйге ұмтылды.

	– Кәне, алжыған, әлгі офицер қайда? – деді бастық. Оның обып қоярдай төнгенінен жасқаншақтаған Анна Павловнаның:

	– Қадырлы мырзам, қайдағы офицер? – дей беруі мұң екен, жағына күректей алақан сарт етті. Көз алдында жасыл оттар шашырап, басы қабырғаға соғылды.

	– Әже! – деп төсегінен домалай түсіп ұмтылған Коляны біреуі добалдай етігінің тұмсығымен теуіп жіберді, Коля мұрттай ұшты. Ыңқ ете қалды. Есі ауды.

	– Айтасың ба енді?... Кәне, у-ух... – деп тістенді сатқын.

	– Немді айтайын? – Соққыдан әлсіреген Анна Павловнаның еріндері баяу ғана қимылдады.

	Тағы да салып жіберген опасыз:

	– Іздеңдер! – деп ақырып қалды. Содан соң жығылған жерінен ыңқылдап тұра алмай жатқан Анна Павловнаға: – Өзің тауып бермедің... Мойнына қосақтап қойып, ит құсатып атамын, - деді ызбарлана.

	Үйдің, сенектің, шатырдың ішінің дода-додасы шықты. Бүлінбеген дүние қалған жоқ. Бірақ нақты білетін біреу болмаса бұрылыста тұрған Жұмабекті байқай қою қиын еді. Текке арам тер болған құзғындар дем алуға отырысты. Бастық Анна Павловнаны қайтадан қыспаққа алды. Қорқытты да. Алдады да. Түк шығара алмаған соң ыза болған опасыз күректей алақанымен тағы да жаққа салып-салып жіберді.

	Қарт ананың дүрс ете құлағаны Жұмабекті селк еткізді. Денесін электр тогі соғып өткендей болды. Құлағына полицайлардың қарқ-қарқ күлгені келді. Орнынан атқып шығуға аз-ақ қалды. Өзін-өзі әрең басты. Бәрібір түк істей алмас еді. Біреуін жарып салатын пышағы да өткір емес. Ыза буып, қалш-қалш етті. Тізелері дірілдеді. Құлап түсуден сақтанып, екі шынтағын мұржаның қабырғасына тіреді. Анна Павловнаны, оған қоса Коляны да сабағандары естіліп тұр. Жаны күйзелді. Аяды. Жүрегі кеудесіне сыймайды... Амал жоқ. Көрінеу көзге өзін де, ол екеуін де өлімге ұстап бермекші емес қой.

	– Айт, кәне, жаныңның барында, қайда жасырдың оны? – деді бастық ұра беруден өзі де жалығып, әрі түк шықпайтынына көзі жеткен соң.

	Анна Павловна үнсіз басын шайқады. Аузынан қан ағып тұр. Сол жақ көзінің алды ісіп кеткен. Кофтасының жағасы қақ айырылып түскен. Коля әжесіне жабыса түсіп, жексұрын жауларға өшпенділікпен қарайды. Аузы-басы қан. Мұрнын бырс-бырс тартып, түкірінеді. Түкірігіне қызыл бояу араластырған сияқты.

	Анна Павловна басын шайқаған кезде, бастық:

	– Алжыған қақбас, қазір үйіңді өртетейін, сонда көрермін қасарысқаныңды, – деп еденді теуіп-теуіп жіберді.

	– Өртелген үй тауып берер болса, өртеңіз, – деп қайсарланды Анна Павловна.

	– Салыңдар, қораға отты, – деп бастық арс етті. Полицайлар зыр жүгіріп, үш-төрт жерден от қойды. Аздан соң көкшіл түтін ашық есіктен кіре бастады. Бөлме іші көгілдір тұманға айналды. Енді қайтер екен деп сынай қараған полиция бастығы ананың міз бақпағанын көрген соң тағы қажай бастады.

	– Кәне, айтсаң отты сөндірейін. Ақымақ болмасаңшы, қаншама дүниең өртеніп кетеді ғой... Қайтіп күн көресің?

	Жаудың айласын әлдеқашан сезген ана үндемеді.

	– Айтпайсың ғой?... Жақсы, кетсін үйің отқа.

	– Коля, – деді Анна Павловна немересінің шарасына жас толған көк көздеріне қарап. Басынан сипады. – Жылама, қарашығым. Тез киін, далаға шығайық.

	– Жоқ, шықпайсыңдар, - деп полиция бастығы алдарынан кес-кестеді. – Қашан үй күйіп болғанша отырасыңдар осында.

	От өршіп алды. Күйіп өлуден қорыққан полиция бастығы ыстық көсеумен қуған шошқа құсап жүгіре жөнелді. Далаға ілесе шықпақшы болған Коляны иектің астынан періп жіберді.

	- Иттің ғана күшігі, қайда барасың? Сен күйіп өлгенмен дүние ортаймас, - деді кекесін күлкімен полиция бастығы. Бір полицай Анна Павловнаны да көкірекке итеріп қалды. Есік сырттан тарс бекіді. Терезенің қақпақтары болса да жабық. Түтін тұншықтырып барады. Көзден жас ағызады. Босаға сықырлап күйреуге айналды. Шығар жол жоқ. Енді қайтып үйге ешкімнің бас сұқпайтынын білген Анна Павловна пештің алдына келді.

	– Жұмабек, шық бері. Түтінге қақалып өлесің, – деді сыбырлап.

	Жұмабектің үсті-басы күйе-күйе, тар жерде қысылып терлеген бет-аузы сағал-сағал.

	– Иттер! – деді тістене, амалы құрыған түрмен. – Күйіп өлеміз енді. Неге мойындамадың... Ең болмаса өздерің тірі қалатын едіңдер.

	– Жоқты сөйлеме, – деп басып тастады Анна Павловна. – Сонда бізді сау қалдыратын шығар. Жүр, погребке түсеміз...

	Ол пештің төр жағындағы погребтің қақпағын ашты. Үшеуі бірінің артынан бірі соған түсті. Қақпақты Анна Павловна жауып алды. Олар екі күн жатты. Сыртта қара күйік шалалар үйіліп қалған. Тек үшінші күні түнде ғана олар погребтің қақпағын ептеп ашып, далаға шықты. Сол бетте ормандағы партизандарға кетті.

	Осының бәрін әкесінің айтуы бойынша көз алдына елестетіп шықты Сұңғат.

	Жұмабек қазір жаңадан ұйымдастырылған бір совхозда агроном болып істеп жүр. Николайды және оның қарт әжесін жиі еске алатын да: «Николай сенімен түйдей құрдас еді», - деуші еді Сұңғатқа. Бір кезде әкесін ажал аузынан жұлып алып қалған Николай енді, міне, бүкіл ел жұмылған үлкен істе тағы тізелес шығып отыр.

	– Мен Жұмабектің баласымын! – деп, өзіне-өзі иелігі жетпей орнынан қарғып тұрған Сұңғат қатты дауыстады. Аңдаусыз отырған Николай селк етті. Көкшіл көздерін кең аша Сұңғатқа қарады. Қолдары қалтырап, көкірегін сипалады.

	– Ол менің әкем ғой, - деді Сұңғат тағы да. – Рас айтамын.

	Тек сонда ғана барып есін жинағандай болды Николай. Атып тұрды.

	– Рас па?... Солай ма? – деді даусы дірілдеп. Пальтосы мен шляпасы бүктеліп аяғының басына түсті.

	Екеуінің құшағы айқаса кетті. Сан мәрте сүйісті...





ТЕНТЕКТЕР




	Сыздықтың совхоз орталығында балаларға арнап үлкендер жасап берген қар төмпешігіне барып сырғанақ тепкеннен үйге оралғаны осы еді. Енді оның қар-қар болған пальтосы мен құлақшынын, қонышына қар толған пимасын әжесі шешіп жатты. Ал Сыздықтың әжесіне сырғанақтағы қызықты айтудан аузы босар емес.

	– Әлгі Сәлім бар ғой, сырғанақ тебе білмейді өзі. Шанаға дұрыс отыра алмайды. Ойға қарай зымырап келе жатқанда шана екі рет төңкеріліп... әшейін, бұлар жамандай домалап-до-мал-лап кеткендері бар ғой...

	Сыздық аяз сүйген беттері бал-бұл жанып, мұрнын жиілете тартқыштап, тоңған аяқ-қолын ауызғы үйде лаулап жанып тұрған пешке жылытып болғанша да әңгімесін орталай алмап еді. Әйтеуір көкесі кіріп кеп оңды болды. Көкесі есікті жапқанша далада аңдып тұрған суық жел лап етіп кіріп кетті де:

	– Көке, – деп тұра ұмтылған Сыздықтың бетіне соғып, денесін түршіктірді. – Көке, мамам, қайда?... Келді ме? – деп сұрады ол үлкен қара көздері жаудырап.

	Тамақ салатын қомақты сумканы пешке таяу столға қойып жатқан көкесі:

	– Жоқ, жаным... келмеді.

	– Неге әкелмедің?... Әкелем деп ең ғой. Сыздық ренжіп, әрі еркелік аралас қабағын түйіп, аузын бұртитты. Тәмпіш танауын шұқылап, төмен қарады. Оның шешесі совхоздан он бес шақырымдай жердегі аудан орталығына әйелдер босанатын үйге кеткелі екі аптаға жуықтап қалған еді. Содан бері Сыздық шешесін қатты сағынулы. «Мамама барамын, сағындым» деп жиі қыңқылдайтын. Бірақ осы қыстың ішінде оны суыққа тоңдыруды әжесі мен көкесі лайық көрмеген. «Өзі келеді... бөпе әкеледі, шыда» деп алдаусыратып жұбата беруші еді. Көкесі қазір де:

	– Әкелемін деген соң әкелемін ғой, асықпасаңшы, – деп таусылмас уәдесін тағы берді. – Саған мамаң да, Болат пен Қайрат та сәлем айтты. Тентек болып әжесін ренжітіп жүрмесін, екі-үш күннен соң өзіміз барамыз деп тапсырды. Мына конфет пен печеньені Болат пен Қайрат беріп жіберді саған. Ал мамаң бетіңнен сүй деді.

	Жасы үлкен аға болып екі інісінен бірдей «сәлемдеме» алған Сыздық мықтап қуанды. Оның үстіне көкесі маңдайынан сүйіп еді, төбесі үйдің төбе тақтайына аз-ақ жетпей қалғандай болды. Бір-екі рет секіріп жіберіп, «сәлемдемені» қылдай қақ бөліп, жартысын өзі жей бастады да, қалғанын әжесіне берді.

	Бұл кезде көкесі сырт киімдерін шешініп, стол басына келіп отырған еді, Сыздық жүгіріп кеп, тізесіне шығып алды.

	– Көке, – деді ол аузындағы печеньесі бөгет жасағандықтан әзер сөйлеп. – Бөпелердің аттарын неге Болат, Қайрат деп қойдың, ә? Сыздық деп неге қоймадың, ә? Онда ғой үш Сыздық болар едік...

	Әкесі ұлының бетіне қарап күлді.

	– Болат дегенім бе? Ол мықты болған соң ғой.

	Сыздық мұрнын бырс еткізе тартып қойып, тағы сұрақ берді:

	– Ә... Қайратты ше?

	– Ал Қайрат та солай ғой. Мықты, күші көп деген сөз ғой ол.

	– Ә...Сонда... екеуі де мықты, ие?.. Тіпті менен де мықты ма?

	Сыздық өзі теңдес балалардың бәрін жығатын. Далаға шығып, келсе-ақ «пәлен баланы жықтым, түген баланы жықтым» деп мақтанып келетін. Сондықтан ол өзінен мықты бала болмас деп ойлаушы еді. Соны білетін көкесі қулана жымиды.

	– Әрине, мықты. Күрессе сені алады да ұрады. Сыздық ойланып қалды да:

	– Олар сонда... мықты болған соң... төбелесе бермей ме? – деп сұрады.

	– Жоқ. Неге төбелессін беталды... Бірақ, кім біледі, сол жамандарды.

	Төбелесулері де мүмкін.

	Сыздық қайтып сұрақ беріп мазалаған жоқ. Өз-өзімен боп ойланып қалды...

	Арада бірнеше күн өтті. Көкесі, шешесі мен әжесі ауыз үйде шай ішіп отырды. Жиналған көршілер де көп-ақ. Гуілдеседі кеп бәрі. Бірақ Сыздықтың олармен ісі жоқ. Ол көбіне төргі үйден айналақтап шықпай жүр. Өйткені көкесі мен шешесінің үлкен ақ кереуеті үстінде Болат пен Қайрат қатар жатыр. Сыздықтың оларды көргісі кеп барады. Ал шешесі алдында: «Бұлар жол жүріп шаршап келді, ұйықтасын. Тиме» деп ескерткен болатын. Сол есінде. Сыздық оларға жолай алатын емес. «Төбелес шығармайтын болса, күресер ме еді» деп ойлайды ол.

	Сөйтіп тұрғанда Болат па, Қайрат па, әйтеуір біреуі бақырып қоя берді. Оған екіншісі қосылды. Шешесі жүгіріп кеп, оларды уатуға кірісті. Орауларын шешті. Сонда барып оларды анықтап көруге Сыздыққа мүмкіндік туды. Үлкендермен қосарлана ол да інілерінің өкпедей болпиған беттеріне мәз бола қарады. Ал Болат пен Қайрат болса көздерін ашуға да ерініп, босаған аяқ-қолдарын жазып ербеңдете бастады. Нақ бір төбелеске дайындалып жатқандай. Болаттың кіп-кішкентай қызыл шақа жұдырығын түйіп алып қатты сермегені соншалық, төніп тұрған Сыздықты тұмсыққа қойып жіберуге сәл-ақ қалды. Сыздық шошып кетіп, басын тартып ала қойды.

	– Әже... әже... – деді ол әжесінің көйлегінен жалмажан тартқылап.– Аналарды қарашы, төбелесейін деп жатыр... Маған жұдырықтарын көрсетеді.

	Өзінің түрі өзгеріп кетті. Оған үлкендер ду күлісті. Әсіресе әжесі қатты күлді.

	– Ендеше маңдарына жолама, аулақ жүр, – деді әжесі әжім басқан жүзі немерелерінің қуанышынан жасарғандай нұрлана түсіп.

	– Қарашы өздерін... мені ұрмақшы сонда... – деп Сыздық аузын бұлтитып, інілеріне наразы болып тұр. Олар өзінен әрқайсысы төрт-төрт жастан кіші болса да Сыздық қорқады. Өйткені көкесі: «Мықты, сені алып соғады» деп еді ғой. Көкесі алдамайды. Олардың мықты болғаны. Оның үстіне екеу емес пе. Болаттың жұдырығын сермеуі де орасан. Нағыз көрші үйдегі төбелескек Сәкен сияқты.

	– Ой, екі тентек, – деп шешесі оларға ұрса бастады. – Қарашы, Сыздықты ұрғылары келеді... Өй, жамандар, сол.

	Шешесінің оларды тентек дегені де, жамандар дегені де дұрыс. «Тентек адам жаман болады» дейтін әкесі.

	– Әй, жамандар, - деді Сыздық та шешесін арқаланып. – Қарашы өздерін... Әже... әже, өздеріне төбелеспеңдер, жаман болады деп неге айтпайсың, ә?... Айтсайшы.

	– Қойыңдар дедім ғой, тентек жамандар... Төбелессеңдер сендер жаман бала боласыңдар... Сыздықтай тәртіпті болыңдар.

	Үлкен кісілердің не себепті осыншама күлетінін Сыздық түсіне алмай-ақ қойды. Төбелескек балаларға күлуге бола ма, көкесі құсап ақыл айту керек емес пе? Әлде кейін айта ма екен? Ал әзірше Сыздық оларға қауіптене қарайды. Сенбейді ол. «Кім біледі, үйде ешкім жоқта екеулеп жабылуы да мүмкін ғой. Ойыншықтарды да жинап тығып қою керек екен, тартып алып жүрер бұл жаман тентектер...»

	Көкесінің ойнап айтқан бір сөзіне иланған Сыздық екі інісіне осылайша сенімсіздікпен қарады.





ЖАРЫЛҒАС




	Класс есігін ашқалы тұтқасына қол соза бергенімде жүрегім лүпіл қақты. Себебі түсінікті де: институт қабырғасынан шыққан соң сабақ бергелі тұрған алғашқы класым бұл.

	Орындарынан тұрып, ізет көрсеткен оқушылар жүрегімнің лүпілін онан сайын жиілете түсті. Тап-тұйнақтай киініп, мойындарына алқызыл галстук таққан олар көзіме бір түрлі жылы ұшырайды. Бәрі де алғашқы қадамыма құтты болсын айтып отырғандай көрінеді. Және жаңа оқытушы келгендегі әдетпен «мінезі қандай екен?» деп сынағандай, көз алмай қарасады. Өткен жылғы программа бойынша қойылған сұрақтарға жауап беру үшін тәртіппен кезектесе қол көтеріседі.

	– Жер шарын бірінші айналып шыққан кісіні қайсың айтасыңдар? – дегенімде, ең артқы партада отырған қара бала қол көтерді. Оның күлімдеген кішірек қой көздерінде болмашы бір қулық жасырынып тұрған сияқтанды маған.

	Атүсті болса да таныстық кезінде фамилиясын біліп алғанмын: Қасымов болатын. Өзгелерден ересектеу тәрізді. «Бұл қалай, оқуға кеш берілген бе?» деген ой келді.

	– Ал, Қасымов, айта ғой, кәне.

	Ол орнынан тұрды да, ән бастайтындай тамағын кенеп алып:

	– Жер бетін алғаш рет аралап шыққан Магеллан деген кісі, - деді.

	– Аралап емес, айналып шықты деген болады дұрысы, – деп түзетпекші болдым, шатастырып тұр деген оймен.

	– Біз аралап дей беретінбіз, мұғалім... Бұрынғы мұғалім солай үйреткен.

	Қасымовтың бұл жауабында, әрі өзгешелеу шыққан даусында бір астар, қыңырлық жатқаны беп-белгілі еді. Оның үстіне бағанадан монтиып қана отырған оқушылардың көпшілігінің жүздеріне күлкі ізі пайда болды.

	Кейбіреулері жымыңдасып, бір-біріне қарасты. Класс старостасы Қадыр мен тағы бірнеше бала оған бұрылып, алара қарады. Сонда барып Қасымовтың қасақана бұра сөйлеп тұрғанын түсіндім.

	– Қасымов, сен жаңылыс айтасын, бұрынғы мұғалім олай үйреткен жоқ. Әр нәрсені өз атымен атаған жөн... Айталық, сенің атың кім? – дедім әсерлі болуы үшін салмақты сөйлеп.

	Қасымов желкесін қасыды.

	– Атым қолайсыздау еді, мұғалім...

	– Ештеңе етпейді, айта бер. Қолайсыз еді деп, атыңды жасырып қоясын ба?

	– Апыр-ай, ә... – деді қиналғандай. Тұрып-тұрып сонан соң: – Атым Салпыерін, - деп салды ақыры.

	Сол сол-ақ екен, класс іші аю тиген араның ұясындай ду етті де, Қасымов көзінің астымен сүзе қараған соң жым басыла қалды. Қасымовтың жүзіне көзім еріксіз түсіп кетті, шынында да, оның астыңғы ерні салбырап тұр екен. Оның шын атын айтпай тұрғанын осыдан сезсем де, сыр бермей, оларға:

	– Балалар, кейбір ата-аналарымыздың жап-жақсы балаға мұнан да қолайсыз ат қоятыны бар, оған күлуге болмайды, – деп келіп, сөзімді қайтадан Қасымовқа арнадым. – Ал, Салпыерін, айта бер, Магеллан сапарға қалай шықты?

	Осы сабақтан кейінгі үзілісте оқытушылар бөлмесінде отырып, мектепте бұрыннан істеп келе жатқан мұғалімдердің әрқайсысымен сөйлесіп көргенімде, олардың айтуынша Жарылғас (Қасымовтың аты осылай екен) өзімнің топшылағанымдай болды да қойды. Оның апыр-топырға үйір, әрдайым шу көтеріп жүретін өнері бар екен. Көңілі түссе сабаққа сондай алғыр, ал өз қалауы болмаса кежірленіп алады. Бір класта екі жыл отырыпты. Жасы он бес-он алтыларға кеп қалғанмен, жетінші кластан аса алмай жүргені сондықтан екен. Жалғыз баласы болған соң әкесі оны еркелетіңкіреп, бетімен жіберген. Жарылғас шылым тартуды да үйреніп алыпты. Бұл жөнінде оның әкесіне сан мәрте ескерту жасалған. Жарылғастың өзі де мектепте сан сілікпеге түскен. Әйтсе де ол бәз-баяғы қалпынан өзгермеген.

	Осындай балаға қандай амал қолдану керек? Көп ойландырған осы мәселе. Екі-үш мәрте өзімен әңгімелесіп көріп едім, ноқта қөрмеген асаудай сырдақтап тұрды. Сұрақтарыма шолақ-шолақ жауап беріп, бой салып шешілмеді.

	Сөйтіп жүргенімде ойламаған жерде Қадыр оның шахматқа әуестігін айтты.

	Бұл жайды пайдаланып қалуды жөн көрдім.

	– Қасымов, осы сені әйдік шахматшы десіп жүр ғой жұрт, рас па? – деп сұрадым бір реті келгенде.

	– Оны кім айтады, мұғалім?

	– Ана Қадыр, тағы басқалары да солай дейді.

	– Пәлі, мұғалім, соларға нандыңыз ба? Өздері нашар ойнайтын болған соң, Қадырлар мені қоқи көре береді. Әйтпесе...

	– О, өзің мақтаншақ емес екенсің, мұның жақсы қасиет... Ал соңыра қолың босаған соң оқу үйіне кел, екеуміз біраз шахмат ойналық.

	«Шыны ма?» дегендей, бетіме тесіле қарады ол.

	– Келесің ғой? Күтем мен, – дедім сөзімнің растығына көзін жеткізіп.

	Дем алып, сабағын дайындады-ау дейтіндей мезгілде оқу үйіне келсем, Қасымов мені күтіп отыр екен. Шахматты жайып салған соң мен бір қолыма ақ тас, бір қолыма қара тас жасырдым да:

	– Ал, Жарылғас, ойынымыз кәдімгідей болсын, таңда, – дедім оған ұсынып Қасымовтың жүзіне қызыл қан ойнап шыға келді. «Шын атымды қайдан біліп алған?» деп қысылды ма, қайдам, ол:

	– Менің алдау ниетім болған жоқ, ағай, жұрттың бәрі солай атайтын еді, - деп ақтала сөйледі.

	– Ал мен жаңа адаммын ғой.

	– Рас. Бірақ соның бәрі мынаның кесірі ғой, – деп, ол өмірі жиналмай салпиып, әрі насыбай қыстырып алғандай томпайып тұрған астыңғы ернін саусағымен шұқыды.

	Шамасы, алғашқы күнгі қылықтары ойына түсіп мазалаған болуы тиіс, төрт ойнағанда да Жарылғас жүрістен қайта-қайта жаңылып жеңіле берді..

	– Сенің шеберлігің аздау екен, оны жетілдіру үшін шахматтың теориясымен айналысу қажет, – дедім, ол енді ойнаудан бас тартқан соң, шахматты жинай бастап.

	– Бәрібір түк шықпас, -деді ол көңілі қайтып қалғанын танытып. Орнынан тұрды.

	– Білесің бе, бір кезде мен сенен де нашар ойнағанмын, бірінші разрядқа бірден жеткенім жоқ, – дей бергенімде:

	– Сіз... Сіз бірінші разряд па едіңіз? – деді жұлып алғандай. Жүзі жадырап сала берді.

	– Қуанып кеттің ғой өзің, иә, бірінші разрядым бар.

	– Алақай. Онда бірінші болып жазылар едім.

	Мен өзімнің көздеген мақсатыма жеткенімді, екеуіміздің арамызда достық ниеті орнай бастағанын сездім.

	Бірауық шахматпен шұғылданамыз. Жарылғас ынтасын салып, барған сайын шеберленіп келеді. Соған орай мен оны бұрынғы теріс мінездерінен біртіндеп арши бастадым. Сабақ үлгеруі де жақсаруға бет алды.

	Енді Жарылғастың бойында бір-ақ кемшілік қалды: қанша күш салғаныммен, оның шылым тартуын қойдыра алмадым. Рас, өз көзіммен шылым тартқанын көргенім жоқ, ал балалардан жиі-жиі сыбыс естіле берді. Жарылғастың өзімен сөйлескенімде азарда-безер боп, мойнына алмайды. Сонан соң қайтсем қолға түсірем деген ой көкейімде ұялады да жүрді. Соңғы рет өзімен сөйлескенімнен кейін арада екі-үш аптадай уақыт өтті. Демалыс күні еді. Ақырын аяңдап колхоз клубына келе жаттым. Жолда басқа үйлерден еңселі, тақтай шатырлы үлкен үй – колхоз кеңсесі болатын. Кеңсенің бұрышынан айнала бергенімде біреудің жөтелген даусы құлағыма келді. Жалт қарасам – Жарылғас, аузында шоғы жылтыраған шылым, түтінді бұрқ-бұрқ шығарады. Ол да мені сол кез көріп қалды. Сасып, жалма-жан шылымын жұлып алып, қолын шалбарының қалтасына сұға қойды.

	–Хал жақсы ма, Жарылғас? – дедім еш нәрсе байқамаған боп.

	Оның қалқан құлақтары отқа қыздырғаннан жаман қызарып кетті. Тура қарай алмай, көзін тайдыра берді. Әңгімеге айналдырып, жібермей тұрмын. Шахмат ойнауға шақырдым әдейі. «Мұғалім, асығыс шаруам бар еді» деп жуымады, тезірек кеткісі келген ыңғай танытты.

	– Жарылғас, оқытушының алдында әдептірек болу керек, қолды қалтаға салғаның сәндікке жатпайды, – дедім барлық әңгіме нақ бір соның қолды салғанында тұрғандай-ақ жай айтқан боп.

	Бір сәт қыбыжықтап, не істерін білмей тұрған Жарылғас кешірім сұрап қолын қалтасынан алды. Шылым қалтасында қалды, бірақ оны саусағымен езіп сөндірді ме, жоқ па, соған көзім жетпей тұр. Енді болмаса: «Сылтауратқанды қойып, шылымды ал бері» деуге ыңғайлана бергенімше болмады, Жарылғас оң аяғын қозғап-қозғап қойды. Тегін емесін сезе қап көз қиығын салып ем, қалтасынан шұбалып шыққан түтінді байқадым. Одан әрі шыдай алмай:

	– Жарылғас, қалтаң өртеніп барады, сөндір. Тұтатулы шылымды бос салуға болмайды ғой, – дедім шылым тартқан өз оқушым емес, бөгде біреудей-ақ бейжай сөйлеп. Сөйткенше қалтаның түбін тескен шылым аяғының басына бір-ақ түсті.

	Шамасы, жалаңаш етіне шылым шоғы тисе керек, бөгелек тиген құлындай тыпырлаған Жарылғастың түсі бұзылып кетті. Көзі жыпылықтап біресе маған, біресе жерге қарайды. Астыңғы ерні мүлдем салпиып кеткен, басынан-аяғына дейін тағы бір рет көз жүгіртіп өттім де, кете бардым. Он шақты қадам ұзағанымда: «Ағай!» деп ышқынған даусы естілді Жарылғастың. «Ағай!» деді тағы да, даусы әдепкіден де қатты шығып. Бұрылғаным жоқ. Жүгіріп қуып жетті.

	– Ағай... – деді алқынып, – ағай... кешіріңіз... соңғы рет...

	Оның мұншалық қиналғанын көргенім осы еді, аяп та кеттім. Сонда да ыңғай бермей...

	– Несіне кешірім сұрайсың, бәрібір ғой саған, – дедім салқын ғана.

	– Сіз, әрине, сенбейсіз ғой, – деп, Жарылғас төмен қарап тұрып күрсінді. Егер білгіңіз келсе, бұрын мен ешкімге де шын сөзімді берген емен. Бәрі ұрсатын. Сонан соң құтылу үшін уәде бере салатынмын... Бұл жолы басқаша.... Бірақ сіз сенбейсіз ғой...

	Оның сөзінің аяғы күбірге айналып кетті. Мен оның шын айтып тұрғанына күмән қалдырғаным жоқ.

	– Сенемін, – дедім.

	– Рас па?! – деді ол жүзі күлімдеп. – Көрерсіз, енді ешқашан да шылым тартқаным туралы естімейсіз...

	Ақыры сенім ақталды. Ол жүре-бара өзгені қойып, алда-жалда біреудің аузынан Салпыерін деген сөз шыға қалса, намыстанып, ренжитін болды...





ӨЗІНІҢ ҰЛЫ




	Қаланың шет жағындағы өңшең бір кең-кең орамды жыпырлаған жатаған үйлерден оқшаулана көзге түсіп тұрған екі қабатты шағын сары үйге таяу аялдамаға сағат алтыдан аса келіп тоқтаған автобустан қолына бүйірі қампиған қоңыр себет ұстап, Байғаным түсті. Үстінде гүлді-гүлді ақ көйлек. Басына қызғылт кереге көз өрнек салынған үлбіреген жұқа орамал тартқан. Қара торы жұқалтаң жүзінде көңілді жымиыс бар. Содан әлі жоғалған жоқ.

	Бүгін айлық алатын күн болған соң, жұмыс аяғында Балғаным касса алдына барған еді, сол жерде тұрған қыруар жұрттың көзінше кассир әйел оның қолына анау-мынау жігіттің біржарым айлық еңбегіне пара-пар келгендей ақша ұстатты. Оны көргенде цехтың маңдай токарьларының бірі:

	– Балғаным бұл қалыппен енді көп ұзатпай біздің бәрімізді бөрікпен бір-ақ ұрып алады-ау, осы – деп әзілдей күлді. Оны басқалары қостап, кеу-кеулесіп күлісіп еді. Балғаным:

	– Ұрып алса несі айып, жеткеніңді жеткен жерде ұрады да жығады, сылқ ете түсіп қала бересіңдер, – деп әзілдеп, ұтылмай орайлы жауап беріп, жігіттерді дуылдатып күлдіре түсті де, бөгелместен қош айтып жүріп кетті.

	Сол бетінше жолшыбай дүкенге соқты. Жетінші класты жақсы бітірген Арманы Зерендідегі пионер лагеріне баратын да, соған жұқа қара көк спорт костюмін және басқа қажетті ол-пұл алды. Жан-тәні жан дегенде жалғыз ұлының үстінде болып соның әр қуанышынан өзіне өлшеусіз мол қызық-қуаныш табатын ол бұл жолы да: «Жаным сол ... Қуанып қалсыншы» деген ойын күбірлеп айта жүріп, ақша аямады. Үйіне тезірек жетіп, ұлын қуантқанша асығып келе жатқаны содан еді.

	Аяғын жеделдете басқан ол айналасын тақтаймен биік етіп қоршаған ауланың қақпасына жете бергенінде төңіректі басына көтере шаңқылдаған әйел дауысы көңілін елең еткізді. Бұл дүниедегі жаман қарғыс атаулыдан түк қалдырмай әлдекімнің басына үйіп-төгіп, бейқара тілмен былапыттай балағаттап жатыр. Бұл осы он екі пәтерлі үйдің адамдарын былай қойып, бүкіл төңіректегі жұрттың бәріне бесенеден белгілі, екі көзі сүзеген сиырдың көзі құсап ашу шақыра шатынай аларып тұратын тарбақ танаулау, жуан қара сұр әйел Рәуилаға ғана гәп дауыс еді. Тым жиі естілетіндіктен, көрші-қолаңның құлағы әбден үйреніп біткен болатын.

	«Бұған тағы кім жазып қалып еді» деп ойлаған Балғаным аулаға кіре бергенде елден ерен тұрған Рәуиланың өзі де көзіне бірден түсе кетті. Шашы дудырап, жалпақ жүзі мүлдем қаны қанша сұрланып, екі көзі шатынап ұясынан шығып кеткен, жерді-көкті жұлып, бұрқырап болып тұр. Ұзынша тақтай орындықта отырған өзінің шешесі Жәнипа мен екі-үш көрші әйел, бес-алты ойын баласы оған үрпиісе қарап қалыпты.

	Балғанымды көруі-ақ мұң екен, Рәуила ащы-ащы шаңқылмен даусын әлгідегіден де көтере түсіп, айғайды мүлдем үдетіп жіберді. Әдейі бұған арнағандай тура қарап тұрып айтқан. Балағат пен қарғысына «Асыранды ... тастанды», «қу жетім» деген тұла-бойды түршіктірер сөздерді қоса қара борандай борап, түтігіп кетті.

	Балғаным сабындай бұзылып шыға келуі оп-оңай Рәуиладан бұрыннан да бой сақтап, онша көп жуи қоймайтын еді. Мына түрінен көңілі әлденеге тіксіне қалды. Жүрегі бір жайсыздықты сездіргендей қобалжып, дүрсілдей жөнелген ол бөгелместен тезірек өтіп кетуге асықты. Рәуила оның сол ойын сезіп қалғандай, тап жанына келе бергенде алдынан көлденеңдей тұра қалды да, әйт-үйт жоқ бірден:

	– Әй қатын, тұра тұр кердеңдемей, – деп дүрсе қоя берді.

	Оның бетке соққан кесепат мына шодыр сөзінен, адам шошығандай түрінен бір болмысы тіксініп сескеніп қалған Балғаным кілт тоқтады. Мұнысы тегін емес екеніне көзі енді айқын жеткендей, көңілі қатты қобалжып кетті.

	Рәуила бас-көзге қараған жоқ, салған жерден:

	– Ана қара қағындының жаманы ғана келгіріңе неге тыйым бермейсің, ойбай, күн көрсетуді қойды ғой, – деп ойбайға баса жөнелді.

	Оның Арман туралы айтып тұрғанын бірден ұққан Балғаным зәресі ұшып кетті. «Ойпырмай, Рәуила-ай, не болды, жаным. Дұрыстап түсіндірші, не болды?» деп жөн сұрағысы кеп еді, бірақ екіленіп қалған Рәуила: «Жалғызыңнан ғана жайрағыр... бұзылған балаң көз алдымда мына баланың, – деп әжесінің қасында отырған он екі жасар ұлы Еркебұланды нұсқап қолын сермеп, тепсініп ала жөнелді, – көз алдымда аузын бұзды. Тандыры кепкен сен қу басты жеткізер, мен үшін бұты бір тиын білдің бе?.. Неге бетімен жібересің тайтаңдатып?..»

	Балғаным өле-өлгенше естімесем дейтін, естуге жаны шошынып, зәресі ұшатын сұмдық сөзі еді бұл. Өзінің не боп кеткенін білген жоқ. Басы айналып, көз алды қарауыта тұнып кетті...

	– Ойпырмай, Рәуила-ай, жаным-ай, – деді дірілдеп-қалшылдап кетіп, – мұның не, жаным... Арманжанның ондай тентектігі жоқ еді ғой. – Бұл сөз Рәуиланы одан жаман еліртіп жіберді.

	– Әй, сен тәкір қатын, сонда мені жауырын көремісің өзің, ә? – деп тепсінді.

	Айғай шықса-ақ естері қалмайтын жұрт әлгіндей болмай жиналып қалғанын көрген Балғаным жаны жаман қысылды.

	– Жарайды... Жарайды, сенікі жөн, Рәуила... Тек ашуыңды басшы, айналайын... Арманжан үшін өзім кешірім сұрап, аяғыңа жығылайын...

	– Адырам қал, – деп Рәуила дүрдиген ерні мен қолын бірдей шығарды, – мә, міне, ал... Сен тәкірдің аяғыма жығылғаныңа дәркер едім мен... Одан да, қу жатыр неме, ана қаршадай бұзылғаныңды тыйып ал, жетпей желкең ғана қиылғырды...

	Рәуиланың әр сөзі жүрегіне атқан оқтай тиіп жанын күйдірген Балғаным не амал қыларын білмей, өлердей қиналып:

	– Ойпырмай, жалғызымды қарғамашы, деп жалынды жыларман боп.

	– Қарғамақ түгіл бар ғой, мойнын үзсем не дейсің ол немеңді. Қолымнан алуға шамаң келе ме, күлмайға былғанып жүрген сен қатынның, ә?

	Жалынып-жалбарынғанды қойып, аяғына жығылса да, екіленіп, еліріп алған Рәуилаға шыбын шаққан құрлы әсер етпесіне көзі анық жетіп, оның әдейі жанын ауырта қарғап-сілеген сөзін ендігі жерде тыңдап тұра берудің мәні жоқ екенін ұққан Балғаным ләм деместен бұрылып жүре берді. Аяғын зорға басып үйіне беттеді. Екінші қабатқа әрең көтерілді. Қолы қалтырап, кілтті орнына сала алмай бірсапыра әуреге түсіп барып ашты есікті. Үйге сүйретіліп кірді де, есікті ақырын ғана жауып, ол бөлмеге барды. Қолындағы себетін үстел үстіне қоя салды да, таяу тұрған орындыққа әлі құрып отыра кетті. Көп отырды... Көз алдында шашы дудырап, қанын ішіне тартып сұрланып алған Рәуила тұр ашулы албастыға ұқсап.

	«Қу жетім...» «Қу бас...» «Тастанды» деген сөздерді жүрегіне қып-қызыл темір боп шыж-шыж басылды. Жан дүниесі шошына, бар денесімен селк-селк етіп қалады.

	... Балғаным Сансызбайға жиырма екі жасында қосылған еді. Арада аттай он жыл іңгәсіз өтті. Балғанымды шексіз жақсы көріп қатты сыйлайтын Сансызбай бұл жайлы еш сездірген емес.

	Сөйтсе де оның бала көтеріп, әйтпесе қасына ертіп жүрген адамдарды көргенде ынтыға қарайтыны, жас баламен ойнауға әсте жалықпайтыны, қандай да сиықсыз, кір-кожалақ баланы да «ой, қандай жақсы бала» деп өліп-өшіп сүйіп, үстіне түсіп кете жаздайтыны Балғаным жанына қатты батушы еді. Оңашада қатты қамығып жылап-жылап алатын. Көңілдегі сол бітеу жараны жазған осы Арман болды... Балғаным тете сіңлісі Айғанымнан туған ер баланы бауырына сап алды. Атын көп мағыналы ырыммен Арман қойды. Биенің сүтімен асырап, ауыртпай-сырқатпай өсірді. Туған баладан артық әлпештеп қызықтады.

	Сөйткен Арман онға қарағанда, осыдан төрт жыл бұрын Сансызбай дүние салды. Балғаным болса: «желегім желпілдеп отырған жоқпын, ендігі қалған жасымда осы қарашығымды есен-сау өсіріп жеткізіп, адам қатарына қосуға арнасам, қызығын көрсем, басқа тілек тілемеймін өмірден» деп бекінді...

	Балғанымның өзімен бірге қабірге ала түспекші сыры еді бұл. Көңілінде бұғып жатқан тұнбасы-тұғын. Сол тұнбаға дәу-пері Рәуила аяу білмес қатыгездікпен кесек атты да, қатты шайқап лайлап жіберді. Осыған жаны күйзеліп, жүрегі күйген Балғаным не болып, не қойғанын Арманның өзінен сұрап білуге ұйғарды. Ол үшін алдымен өзіне-өзі келіп көңілін орнықтырып алуды ойлап, беті-қолын суық сумен жуды. Көкірегінде қара тастай қадалған ауыр ой жоққа ұқсап көңілді көрінуге тырысып, бір жақсы әннің әуенін ыңылдап айта жүріп, керогаз тұтатып, түбі жалпақ қоңыр шәугімге толтыра су құйып, шай қойды. Содан кейін себетінің ішіндегі ол-пұлды алып үстел үстіне қоя бастап, даусын сәл көтере:

	– Арманжан, үйде бармысың күнім? – деді.

	Бұрын шешесі үйге келгенде арсалаңдап, мойнына асылап, еркелеп сүйіп, өзін де сүйгізіп, айналып-толғандырып алатын Арман бұл жолы онысын істемей, үлкен бөлмеде диванда шалқасынан түсіп жатыр еді.

	– О не, апа? – деп солғын ғана жауап қатты.

	– Бері келші, жаным, саған не әкелгенімді көрші міне.

	Сәлден кейін жеңіл аяқ басқан дыбыс естілді. Қасына келген баласының өңіне көзі түскенде Балғаным жаны шығып кете жаздады. Арманның үстіңгі ерні көгеріңкіреп ісіп тұр еді. Қабағы қатыңқы, үні мүлдем солғын, иығы салбырап түсіп кеткен.

	– О не, жарығым, бір жерің ауырып тұрғаннан саумысың? – деді дегбірі қаша қап.

	– Аздап басым ауырып тұрғаны, апа.

	Балғаным баласының шынын жасырып айтпай, жалтара жауап беріп тұрғанын айқын сезсе де, сезбеген болды.

	– Басыңнан айналдым сенің, садағаң кетейін... – Жөні түзу шай ішпегенге ауырғаны шығар деп маңдайынан сүйіп, иіскеп-иіскеп қойды. – Қазір шай қайнайды. Екеуіміз қаймақ құйып, жақсылап тұрып шай ішеміз. Сонан соң басың қолма-қол жазылып кете береді... Айтқандайын, күнім, саған не әкелгенімді көрші міне.

	Қар көк спорт костюмін көргенде Арман болар-болмас қана жымиған ырымын жасады да қойды. Өзінің қалағаны да осындай түс болатын.

	– Лагерьге киіп барасың... Кәне, келші, шақ па екен көрейік, – деді баласының көңілін жадыратуға жанын салған Балғаным. Тап қазір киім қызықтауға еш зауқы жоқ болса да, шешесінің сөзін жыққысы келмеген Арман амалсыздан ана жаққа барып киіп, қайтып келді. Өрімталдай болған денесіне құйып қойғандай, жарасып тұр.

	Балғаным қуанып қалды.

	– Түу, балам-ай, өзіңе арнап тіккендей боп шықты-ау... – деді. Бірақ та оның қуанышы баласына пәлендей әсер ете қоймады.

	– Рақмет, апа, – деп, самарқау ғана айтып қоя салды.

	Ол шай үстінде де жадырамай, жабырқау отырды. Жалғызының қабағы кірбің тартса жаны қоса шығып кете жаздайтын Балғаным өзін қоярға жер таппады. Рәуила көз алдынан кетпей қойған ол мән-жайды біліп алғанша мазасы қалмай тыпыршып, шай аяқталуға айналған шамада:

	– Арманжан, – деді баласына салмақпен қарап, – ботам, айтшы маған, Еркебұланға тидің бе сен?

	– Жоқ, апа, тигем жоқ.

	– Енді не болды, жаным?

	Арман көзін төмен қаратты. Жыпылық қақты...

	Бағанағы бір әзірде Армандар, бір топ бала, аулада доп қуып ойнап жүрді. Ойынға Еркебұланның да араласқысы келіп еді, бірақ та балалар оны маңдарына жолатпады. Өйтетін себебі, шешесі еркелетіп әбден бетімен жіберген Еркебұлан тым тентек болатын. Ол араласқан ойынның қайтсе де шырқы бұзылмай, жанжал шықпай қоймайды. Және де жанжал шықса-ақ екі өкпесін қолына алып Рәуила заматта жетеді. Еркебұлан жанжалдасқан баланы балағаттап тілдейді, қол жұмсап жіберуден де шімірікпейді. Онымен тынып қоймай, ана баланың үйіне барып, ата-анасымен ұрыс салып, берекесін алып бітеді. Сол себепті де көршілер балаларына: «Ана Рәуиланың баласының маңына жолаушы болмаңдар, пәлесінен аулақ» деп зыр-зыр қағып отыратын. Ал долы шешесін арқаланған Еркебұлан бұзықтықты үдете түсетін. Ол өзін ойынға қабылдамай тастаған балаларға ерегісе қалады да, ойынға бөгет жасай береді. Доп алдына келіп қалса айдалаға теуіп жібереді. Балалардың әбден ит зықысын шығарып, ыза қып бітті. Бір орайда доппен қоса Арманды аяғына теуіп қалып қан қақсатты.

	Ол ыза боп кетіп: «Ой, аулақ кетші» деп Еркебұланды итеріп кеп қалды. Еркебұлан тыраң ете түсті. Арманды бүйтеді деп ойламап еді. Ызақорлығы ұстап кетті. Орнынан ұшып тұрды да, жүгіріп бара жатқан Арманды қуып жетіп, тірсектен тепті. Буыны кілт етіп сүрініп қалғанда жұдырықпен ауызға салып та жіберді. Арманның үстіңгі ерні ду ете қалды. Жазықсыздан-жазықсыз таяқ жегені Арманның қанын қайнатып жіберді. Еркебұланды жаққа салып жіберді. Анау оқ тиген қояндай жалп ете қалды.

	Бұл кезде Рәуила қасында шешесі бар, есік алдында, маңайын ақ жоңқа қып қоқырсытып шекілдеуік шағып отырған болатын. Баласының шалқасынан түскенін көрген сәтте: «Ойбай-ай, өлтірді-ау ана баланы... Өлтірді-ау мына жалғызынан жайрағыр» деп ойбайлап жүгірді. Келген бетте шойындай жұдырығымен желкеге түйіп кеп жіберді. Тағы да ұрмақшы боп ұмтылып еді, Арман ұрғызбады, жалтарып кетті.

	– Неге ұрасыз, – деді ызамен үзіліп кете жаздап қатты ауырған желкесін сипап.

	– Ұрмақ түгіл мойныңды үзсем не қыл дейсің, сен жетімек, тастандының, – деп түтіп жегендей боп ұмтылған Рәуиланың қолына Арман түспеді. Рәуила төңіректі басына көтере шаңқылдап, қарғап-сілеп, балағаттап тілдеп, қала берді.

	Мұның бәрін тәптіштеп жатпай, қысқа ғана түйіп, солғын үнмен айтып беріп, есесі кеткендей мұңайған пішінде отырып қалған баласына Балғаным іші уылжи қарап қалды. Баласының мұншалықты жабырқап, жабығып кеткенін бұған шейін көрген емес еді. «Жарығым-ай, көңіліне қаяу салды-ау жоқ жерде» деген ой жүрегін инемен шабақтағандай ауыртып жіберді. Ішінен: «Әй, содырлы Рәуила-ай, не амал саған... Не амал!?.» деп, қолынан келері болмаған дәрменсіздікпен күйзеле күрсінді. Рәуиланың біреумен шатақтасса-ақ көпке дейін күн бермейтін жаман мінезі және бар. Соны ойлап зәресі ұша қорыққан Балғаным, баласының жазықсыз екеніне көзі айқын жетіп отырса да:

	– Жаным, қайтейін сені, – деді қинала күйзеліп. Соның баласының маңына жолаушы болма, пәлеге қаласың деп құдайдың зарын қылмаушы ма едім саған... Енді не болды, міне...

	– Мен оған тигем жоқ, өзі ғой соқтыққан, – деп ақталды Арман. Енді бірдеме десе жылап жібергелі отыр.

	Соны сезген Балғаным сөзі – жөн сөз... Іштей таусылып терең күрсінді де, қайтып ештеме демеді. Деудің қисыны да жоқ еді. Ұлына: «Аулақ жүр, сол содырлы баладан» деп ескертті.

	Балғаным жұмысқа ылғиына бірінші кезекке баратын да, ол жұмыста жүргенде Арман үй ішін тап-тұйнақтай қып жинап, тәртіптеп қоятын. Дүкенге барып нан, сүт, май сияқты ол-пұл қажет нәрселерді әкеп қою да оның күнделікті дағдылы ісіне айналған. Оқу жылы аяқталып, сабақтан мойны босағаннан бері ол жалғыз жатып ұйықтайтын да, төсектен кеш көтерілетін. Сол әдеті бойынша бүгін де жайымен тұрып, гимнастика жасады. Жуынып, іш киімшең жүрген күйі шешесі дайындап стол үстіне қойып, бетін жауып кеткен тамағын ішті. Содан кейін жүгіріп, дүкенге кетті. Қайтып оралғанда есік алдынды жапа-жалғыз секиіп, аузы-басы жалпылдап шекілдеуік шағып отырған Рәуиланы көрді.

	... Рәуила заводта инженер боп істейтін күйеуінің абырой-беделінің буына пісіп, шала бүлініп жүретін, соның тапқан-таянғанын ішіп-жеп, жақсы киінгеннен басқа өз басы үй мен түзге бірдей жоқ болатын. Бұрау басын сындырмай күні бойы қол қусырып қарап отырады. Ол өмірін аһылап-үһілеп, «Алла-ау, шекем», «ойпыр-ау, бүйрегім» деп, о жер, бұ жерін ұстап, үй мен түздің бар шаруасын, ең аяғы кір жуып, леген төгуге дейін күйеуінің мойнына артып қоятын да, өзі сен тұр, мен атайын мінезді шешесі Жәнипа екеуі есік алдына маңайдағы өсек-аяңға үйір әйелдерді жинап алып, өсек соғудан, біреуді сыртынан жамандап, ғайбаттаудан басқа бітірері жоқ және де қос үйді қоса қондырғысы келмейтін, біреудің барын көре алмайтын іші тар қызғаншақ, бірді бірге атыстырып, айдап салмаса ішкен асы бойына батпайтын дауасыз кеселді дертке ұшыраған. Қандайлық тату-тәтті жүрген абысын-ажындардың араларына от жағып, араздастыруға, ұрсыстырып, жанжалдастыруға бұл әлемде теңдесі жоқ шебер боп алған. Соның қырсығынан көрші-қолаңға зәбірі де мол тиеді. Айтпаған сөзді айттың деп, көрмегенді көрдің, сол арада сен де бар едің ғой деп мойнына қойып бере салады.

	– Ойпыр-ау, бұл Рәуиланың не албасты сиқыры бар екенін білмеймін, көзіңді бақырайтып қойып, мойныңа салып бергенінде бар ғой, аузыңды аша алмай қаласың, – деп жұрттың бәрі жағасын ұстап, сілтідей тынады.

	Рәуиланың сол сойқанды кесепатынан Балғаным қатты сескенетін-ді. Пәледен машайық қашқанындай көп жуыспай тартынып, сыр сыпайылықпен бой сақтап жүретін. Оның айтқан өсегіне құлақ аспайтын. Шешіліп сөйлесіп, сыр айтыспайтын. Сонысы дәу-пері Рәуиланың намысына тиіп, жынын қоздыратын. Өз-өзінен шала бүлініп, қаны қайнап бітеді. Атымен атамай: «Әлгі кәпір қатын» деп сырттай тиісіп, ғайбаттап отырғаны.

	– Адырам қал-ау, май-май боп көзінен сорасы ағып жүрсе де, бұл қайыршы неменің кісіні менсінбеуіне не дерсің...

	« ... Елден асқан жақсы болса, бес жылдан бері біреу сөз салмас па еді» деп кекеп-мұқайды. Көрші-көлемге «әй, кәпір» атанбай, сыйлы болғанына, жұмыстағы абырой-беделіне, өз табысы өзіне толық жетіп, Арман екеуінің үсті-басы, үй-іші жүдеп-жадамай жұрт қатарлы жүргеніне іші күйіп, қызғаныш етеді. Тиісіп, қыруар жұрттың көз алдында көңілін мұқалтып, жасытып алуға көптен тіленіп, сыныққа сылтау таппай ізденіп, «Әй ,бәлем бе» деп тісін қайрап жүретін еді. Реті кеше аяқ астынан келе кеткен соң, құдайы жарылқап, жақсы боп қалды.

	Кінә-жазық өз баласынан екенін көре тұра, қиястық жасап, Балғанымнан ата кегін алғандай-ақ айызы қатты қанып, ата жауын мұқатқаннан бетер мұратынан бір шыққандай боп масайрап қалып еді. Бірақ та бір қараға жетпей, орта жолда сонымен тоқтап қалар болса, аты шулы Рәуила боп қайтеді ол... Қайтсе, Балғаным жанын ауыртып, жүрегін жаралай түсуді түні бойы ойлап, жоспар құрып шыққан. Әлгі әзірде Арманның қолына тор ұстап дүкен жаққа жүгіріп бара жатқанын терезеден көзі шалып қалған соң, жуыла-жуыла өңі қалмаған әрі кірден мөрі көрібейтін қызғылт халатының екі қалтасын шекілдеуікке толтыра сап, семіз қаз құсап талталаңдай жүгіріп сыртқа шығып, жолын тосып отыра қалғандағысы содан еді.

	Оны көрген бойда Арман тұнжырап кетті. Жүрегі лүпілдей жөнелді. Жүрісін кілт баяулата қойды. Рәуиланы өлердей жек көргені сонша, жүзін көргісі келмеді. «Кейін бұрылып кетіп қалсам ба екен деп ойлады. Бірақ та кете алмады.

	«Бұл не ғып отыр, тағы да төбелескісі кеп отыр ма?» деп те қауіптенді. Бірақ та Рәуилада ондай ниет жоқ сияқты, Мүлдем жайбарақат бейбіт пішінде.

	Қойғаны суып бара жатқаннан жаман Арманды тосып отырған Рәуила ол біртіндеп жақындап келген кезде астыңғы ерніне ап-ала жүн тыққандай үйіле жабысқан шекілдеуік қабығын сиыр құсап тілімен сыпыра жалап түсіріп, түкірініп тастады да, алақанын бір-біріне шарт-шарт қағып қойып, орнынан бөксесіне тас байлап қойғандай ауыр көтерілді. Сөйлесетін сөзі бар адамның ыңғайымен көлденеңдеп алдын бөгей берді. Арманның көзінің астымен ұнатпай қарағанын көрмеген сияқтанып:

	– Арманжан, хал жақсы ма, айналайын?! –деді, мейірім мен жылылыққа толы аяр үнмен.

	Арман жауап қатпады, тұнжырап қалды. Рәуила онысын да елең қылған жоқ.

	– Айналайын, бір минөт тұра тұршы, сенен кешірім сұрайын деп әдейі жолыңды тосып отыр едім, – деді, мейлінше жылы жүзбен. – Кеше өзім де байқамай, сені өкпелетіп алыппын ғой. Айналайын кешір, менен бір қателік өтті. Еркежанымның құлап түскенін көрген соң өзімнің не боп кеткенімді білмей кетіппін ғой. Әйтпесе мен саған өлсем тиермін бе, қайта өзіңді жақсы көріп, жаным ашып жүреді.

	Бала түгіл одан үлкенді де жыланша арбап, бетін әп-сәтте өзіне қаратып ала қоятын сиқыры бар Рәуила бұрын-соңды өзінде болмаған мінез көрсетіп, көзіне жас алып тұрып, қайта-қайта кешірім сұрап, айналып-толғанды.

	– Жаным-ау, саған өтірік сөйлейтін мен сенен қорқатын кісі емеспін ғой, оллаһи, шыным сол, өзіңді жаным жақсы көреді. Құй илан, құй иланба, өзің біл, алақанға сап әлпештеп отырған Еркежанымнан титтей кем көрмеймін. Өтірік айтсам, осы тұрған жерімде сеспей қатайын, – деп те қарғанды.

	Қулық-сұмдықтан аулақ, ақылы аңғал бала емес пе, Арман аярланған сөзіне сеніп-ақ қалды. Астарын ұқпады. Жүзі жылына бастады. Кісінің көңіліндегісін оқып тұратын Рәуила мұны қалт жіберген жоқ. Әлгіден де аярланып іші-бауырына кіріп абжыландай арбай түсті. Үйге бірге ере кіреді. Арманды айналып-толғанып, басынан сипап, арқаға қағып, ара-арасында көзіне жас та шылап қояды. Жақсы көретінін, ылғиына жаны ашып, аяп жүретінін, кешегі өзін-өзі ұстай алмай қалған қылығына өкінетінін қайта-қайта айтып, кешірім сұрағанда, шынымен-ақ жан-дүниесі босағандай, аузы сөйлеуге келмей жыламсырағанда, бала тұрмақ үлкен кісінің өзі шынға жорып, сеніп қалғандай еді.

	– Сені Еркешжаным да жақсы көреді. Бала емес пе, кей-кейде тентектік жасап қойғанымен де, артынан сонысына өзі өлердей өкінеді, кеше де үйге келген соң өз-өзінен отырып саған жаны ашып жылап, маған жаман ұрысқанын, Арманжан-ау, сен білмейсің ғой, – деп ойдан шығарғанын беті былш етпестен көйітіп кетті. – «Мама-ау, - дейді құлыным, - Арман жақсы бала ғой, әттең, бірақ әке-шешесін көрмеген жетім. Өгей болған соң Балғаным онша күтпейді» деп сенің жайыңды ойлап қамығады. Саған белесепетпен әлгі тәкір неме рұқсат етпеген екен ғой, мен оны қайдан білейін, соларды айтып, «Арман өзінен туған бала болса сөйтер ме еді?» - дейді деп тағы да өп-өтірік жыламсырап, Рәуила сөзін: - Ой-хой, жаным-ай десейші, тумай жатып шешеңнен айырылып, басқаға кіріптар болатын бала ма едің сен?.. Бақытсыз болған соң не шара? –деп жанына қасірет батқандай ауыр күрсініспен аяқтап, көзіне жас ірікті.

	Арман оған терең ойға кеткендей кейіппен үн қатпастан қарап тұрды.

	– Ал жаным, - деді Рәуила оған, - Мен кетейін енді. Әлгі тәкір қатын кеп қалса, төбеме әңгіртаяқ ойнатып жүрер. Адам емес, аю ғой ол... Біздікіне келіп жүр, айналайын. Еркешжанымның белесепетін теп, фотоаппаратпен сурет түсір... ол сенен еш нәрсе аямайды, ақылды ғой. Сөйт жаным. Сосын айналайын, менің келгенімді, екеуіміздің сөйлескенімізді апаңа да, ешкімге де айтпағайсың, жарай ма? Әйтпесе, кім біледі... Мұндайды айтпағаннан дұрысы жоқ.

	– Жарайды, – деп бас изеді Арман.

	– Сөйт, айналайын, ақылың көп қой сенің, айтпа.

	Осыдан соң Рәуила бөгелмеді. Балпалаңдап басып шығып кетті. Жай кетпеді, алдап-арбаған аярлықтың астарын ұқпайтын аңғал бала жанына айыр тілінен аңдатпай у төгіп, уландарын кетті.

	Арман қатты ойға қалды... Рәуила тарапындағы бұған дейінгі пікірі күрт өзгерді. Соншалықты жаман адам емес қой өзі деген ой көкейіне мықтап қонақтады. Оның әлгі айтып кеткен сөздерін балғын санасына сап, толғап көрді.

	Осыдан үш жылдай бұрын Еркебұлан болмашы үшін мұны жетім ... жетімек деп алғаш рет кемсітіп, өзінше мұқатқан болатын. Оны Арман шешесіне айтып келді. Содан Балғаным өңі сәл қуқылдана түсіп:

	– Оның сөзі не, өзі не, көңіліңе алып қайтесің... Әкең жоқ болған соң айтады да, – деп жұбатқан.

	Арман сол кезге иланып қойған. Кейін Еркебұлан қылп етсе-ақ «Жетім-жетім, жетімек... бұл маңайдан аулақ кет» деп мазақтайтынды да шығарған. Бірақ та, анада апасының айтқанын есіне сақтап қалған Арман тәрбиесіз баланың сөзін елемейтін. Керек десе, ол Рәуила кешегі тілдеп балағаттағанына да пәлендей мән берген жоқ еді. Үйреншікті дәу-пері мінезіне жорып қойған. Ал оның бүгін тілін жұмсақ төсей отырып сиқырлана сөйлеген сөздері Арманды ойлантуға еріксіз мәжбүр етіп еді. Рәуиланың айтқандары тегін емес екенін, өз өміріне қатысты, бұған дейін сезіп-білмеген бір зор құпия сыр жатқанын айқын топшылады.

	Кеудесіне бір күпті күдік толып, көңілін қобалжытып жіберді. Және де, сол құпия сырдың анық-қанығына жетіп, күдігін тарқатпайынша жаны жай таппасына оның көзі айқын жетіп еді. Бірақ та мұндайда дұрыс жайдың жөн-сорабын дәл айырып таба қою он төрт жасар бала түгіл үлкенге де оңай жұмыс емес. Не істерін біле алмай, әуре-сарсаң ойға қалды. Мән-жайды ұға тұра шешесінің өзінен сұрауға жүрегі дауаламады. Айтпайды деп ойлады. Ал басқа біреуге жүгінуге және батылы жетпеді. Ұялды. Сөйтіп оның көңіліне түскен қаяулы сызат күннен-күнге ұлғая түсті. Оңаша ойға батып, тұйықталып алды. Қаншалықты бас қатырса да, балғын ойы тиянақ таппай тайғанақтай береді. Оған дәл осы қиындықтан шығар жолды бұл күндері Рәуиалаға бұрынғы мінезінен күрт өзгеріп, өзгеше жақсы қасиет қонғандай, өзін айналып-толғанып, өзгеше мейірін көрсетіп, ішке тартып жүргені нұсқап бергендей болды. Орайы келген бір оңашада:

	– Рәуила апай, айтыңызшы, мен қалайша жетіммін? - деп сұрады, мұңая төмен қарап тұрып.

	Балапандай бауырына салған баласынан әзірше айырып тастамаса да, жүрегін ауыр жаралап, жанын қажытып, мұқалтып алғанын Рәуила ата жауын мұқатып, қанды кегін қайтарғаннан бетер айызы қанып, масайрап жүрген болатын. «Тұра тұр, сен кәпір қағындыны әлі бұдан жаман қылмасам, Рәуила атым жерге шірісін» деп өзіне-өзі берік серт беріп те еді. Жаулық ниетін еселеп-еселеп күшейтіп, алды-артын аңдауға ақылы еркін жетпейтін аңғал жанды баланың көңіліне қаяу сала түскені сонан-ды. Сол зұлымдығын сезбеген баланың мынандай түрін көріп, мына сөзін естігенде көктен тілегенін жерден бергендей қуанғаны соншалық, секіріп-секіріп түсе жаздады... «Ә, жетпегір неме, көңіліңді сүттей іріттім бе екен?... Көңілің ірімесе, шіріп кетсін, тек ана тәкір қатынның зар еңіреп қалғанын көрсем болады» деген ойдан жүрегі қуана-қуана соғып төбесі көкке жеткендей масайрап, жаны рақатқа батты да қалды. Жерден көзін алмай, жас жаны қатты жабырқаулы екенін екі қолы салбырап, ұнжырғасы түсіп кеткенінен айқын танытып тұрған Арманға қара сұр жалпақ жүзінде қуаныш күлкісі ойнай қарады. Сөйтсе де құйтырқылығы ұстап:

	– Айналайын-ау, оны менен несіне сұрайсың, ана кәпір шешеңнің өзінен сұрасайшы, – деді жорта.

	– Апам айтпайды ғой, – деп күрсінді Арман төмен қарап тұрған күйі.

	Рәуила оған масайраған түрмен көзін сығырайта түсіп, күлімсірей қарап, сәл ойланып тұрды да:

	– Жоқ, айналайын, менен ештеме сұрама,-деді даусын салмақтандырып. – Мен саған дәнеме де айтпаймын.

	Арман басын жұла көтеріп алды.

	– Неге, Рәуила апай?

	– Айналайын, оның себебі бар... Менен бәрін естіп аласың да, сен ертең маған Рәуила апай айтты деп жұртқа жайып жібересің. Ол маған ұят болады, айналайын... Өсек айтатын кісі емеспін.

	– Рәуила апай, сіз айтты деп мен... Мен ешкімге де айтпаймын.

	– Жоқ... Жоқ, болмайды... Қазір айтпаймын дегеніңмен ертең бәрібір айтып қоясың.

	– Рәуила апай... – деп жаны шыға жалынды Арман.

	Алдауына оп-оңай түскен баланы тағы да бірталай жалындырып, ешкімге де айтпаймын деген берік сөзін айтқызып алып барып, Рәуила еріксіз көнгендей сыңай көрсетті.

	– Апырай, енді қайттім, – деді тым амалы құрыған адамның кейпіне сап. – Айналайын-ай, мені әбден қинадың-ау. Айтпасыма қоймадың-ау... Бірақ та есіңде болсын, сені ақылың бар деп санағаннан ғана, өзіңді Еркежанымнан артық көрмесем, кем көрмегендіктен ғана айтқалы отырмын, – деп тағы да біраз аярланып алған соң барып кірісті негізгі сөзіне. Білгенінің бәрін түк қалдырмастан айтты. Өз жанынан аямастан қосып, алдында тұрған баланың төбе шашы тік тұрғандай етіп, көп сөйледі. Ақырында:

	– Бұл Балғаным деген қатыгез қара жылан қатын ғой... Шіркін, айналайын-ай, білмейсің ғой, кішкентай кезіңде саған не көрсетпеді, не қылмады... Бала деп аяушылық білдіріп қарады ма, күтті ме?... Жоқ... Жоқ, атай көрме... Майын алған көк сүттен басқа тамақ бермей, ішін судай сарқырап ағып жаялығыңа былғанып, күн ұзаққа сілең қатып, жылап жататынсың, маңыңнан адам жүре алмаушы еді-ау, адам жүре алмайтын... Ал шырқыратып сабағанында дейсің ғой, жаным-ау, –деп жүйесі босаған секілденіп даусын жыламсырата шығарып, аузы сөйлеуге келмегенсіп отыра қалды. Баланың өңі өзгеріп қуара түскенін көріп, ішінен: «ә, жайрайғыр, осыдан кейін ана кәпір қатынға өзің де лаң салып шығарсың-ау» деп қуана ойлап та қойды да, сөзін әрі қарай жалғады. – Үйде отырып, біз жылайтынбыз... Саған мен айтайын, айналайын, ол тәкір неменің саған дұрыс қарай бастағаны бертін ғой. Байы өлген соң ертең қартайғанымда далада қаламын деп қорыққанынан ғана емес пе... Ой жаным-ай, бәрі белгілі ғой бізге, бірақ та дәнеме дей алмаймыз. Міне сен осылай өскен баласың, айналайын жаным... Өзің сұраған соң, жақсы көріп, жаным ашығандықтан ғана айтып отырмын мұның бәрін. Өзің біл де қой, жан адамға тісіңнен шығарма, жаным. Әйтпесе саған менен басқа кімнің жаны ашиды дейсің, екі ортада мен пәлеге қаламын, – деп, өзіне сөз келмеуін күні бұрын ойлағандықпен, тағы да қатты тапсырды...

	Арман төсекте жатыр. Сағат оннан асса да, тұратын ниеті жоқ. Ауыр ой ойлады. Ес білгеннен бергі өмірін көз алдынан қайта өткізеді. Өгей де болса, анасына қоятын кінәсі жоқ сияқты.

	Ал саған дұрыс қараса, байы өліп, жесір қалған соң, ертең қартайған кезде далада қалатынын біліп қорыққанынан ғана дұрыс қарай бастады деген Рәуила сөзі анау. Сол рас та шығар деген ой келеді. Ал күдікті көңіл қашан да кінәмшіл келеді. Бұрын іштей еленбейтін ұсақ-түйек жайлар енді іздеу салынып қайта жаңғырды. Балғанымның ұрысқандарын есіне алды. Осыдан екі жыл бұрын Сансызбай тірі кезінде Балғанымның туған күніне сыйға тартқан әдемі қара көк құмыра стол үстінде тұратын-ды. Арман ойнап жүріп аңдаусызда сол құмыраны қағып жібереді. Ол еденге құлап түсті де, быт-шыт болды. Сонда анасы қатты ренжіп, кейістік білдірді. Бұл нақ бір үнемі ыдыс сындырып, дүние бүлдіріп жүргеннен жаман. Шапалақпен сарт еткізіп салып та жіберді.

	Рәуиланың анада айтқанындай, бұған велосипедке қимаған ақшаға диван, фотоаппаратқа қимаған ақшаға кілем алды, осы үйдің іші дүние-мүліктен жұтап тұрғандай-ақ, «саған арнап алдым, тілегіңді тілеп тұрсын» деді. Онысы жай айта салған сөзі де. Әйтпесе жансыз зат кісінің тілегін қалай тілейді...

	Өткен жылы Арман өзімен бірге оқитын балалардың біреуінен боксер тұқымды иттің күшігін жиырма сомға сатып алмақшы боп келісті. Рас, ұрғашы күшік болатын, бірақ та сондай әдемі, жақсы күшік еді. Арман қатты қызыққан. Анасына айтып келіп еді, керегі жоқ деп жолатпады. Кейін де екі-үш дүркін қыңқылдап айтып көріп еді, бетін қайтарып ұрсып тастады.

	Кезінде осының бірде-біріне мән берді ме Арман. Жоқ... Сөйтсе, соның бәрін Балғаным өгейлігіне бағып істейді екен-ау. Сынаптай сырғымалы, тиянақсыз көңілі енді бір сәтке әке-шешем қандай адамдар екен деген ойға ауды. Оларды көргісі келіп, жүрегі лүпілдеп кетті. Көз алдына ойша ол бір ауық Рәуиланы елестетті.

	Жоқ, бұрын білмегендіктен жек көреді екенмін ғой... Жақсы кісі екен өзі деп түйді ойын. Әкесі кескін-келбеті келіс, зор денелі, сұлу қара мұртты адам боп елестейді. Әкесі сондай болғанда шешесі де, Балғанымдай қағілез өңі қоңырқай өңді емес, аппақ манардай көрікті де сымбатты болуға тиіс. Бала қиялдан туған жақсы елестен оның бойына батылдық пайда болып кетті де: «Жоқ, – деп қатулана түйді ойын, – бүгін апамнан қайтсем де білетін боламын бәрін... Айтқызбай қоймаймын».

	Осы ұйғарымға нық бекінген бала, бес-алты күннен бері жүрегін темірдей түйнеп кетпей қойған жұмбақ сырдың енді айқындалатынына сенгендікпен көңілін бір демеді. Иығынан ауыр жүк аунап түскендей әсер пайда болды. Төсектен еліктің лағындай жылдамдықпен лып етіп тұрды. Беті-қолын тез-тез жуынды. Тез-тез киінді. Айран мен нанға тез-тез тойып алды. Шешесі келгенше бой жазып, қыдырып келмек оймен үйден шықты. Тез жүгіріп, төменгі қабатқа түсті. Сыртқы есікке енді жете бергенінде: «Осы Балғаным байғұсқа не болған?» деген әйел даусын естіп қалды. Шешесінің аты аталғаны әсер етті ме, қалай кілт тоқтай қалды. Табалдырыққа соза берген аяғын тез кейін тартып ала қойды. Жүрегі әлденеге лүп-лүп етті.

	– Өзі сырқаттан сау ма, – деді сырттағы әйел дауысы тағы да, – өңі сынып, жүдеп кетіпті ғой. Кеше көрдім. Осылай қарама-қарсы келген мені байқаған жоқ. Мәңгірген түрмен, тап жанымнан өтті. Тіпті бар ғой, Рәуила-ау, өзім бұрылып жол бермесем, тұп-тура кеудесімен соғып жіберетін.

	Арман оның даусын тани алмады да: «Бұл кім? – деп ойлады. – Қасында Рәуила апай...»

	Ол ойының аяғына жетіп үлгермеді.

	– Ай, Жамал-ай, – деген Рәуиланың кесектеу даусы іле шықты, – ол бір сор маңдай жан ғой, несін сөз етесің?... Міне, оншақты күннен асты, зар еңіреп, жылап жүрген жоқ па.

	– Е, неге?... – деп қалды бөтен әйел шошығандай.

	– Ойбай-ау, әлгі жұлының ғана үзілгірі өзінің өгей бала екенін біліп, сойқанды салып жатқан жоқ па, жетпегір.

	Мына сөз Арманның тұла бойын ду еткізіп өтті. Шегіншектеп барып арқасымен қабырғаға сүйенді. «Осы шынымен-ақ Рәуила апайдың сөзі ме...» деп ойлады, өз құлағына сенбегендей, айран асыр боп.

	Сырттағы екі әйел мұның тыңдап тұрғанын сезбеген қалыппен сөйлесе берді.

	– Қойшы әрі, – деп қалды Жамал жұлып алғандай.

	– Ойбай-ау, сен естімеп пе едің?

	– Естісем бұйырмасын.

	– Ендеше, тәкір қатынның жайы солай.

	– Апырай, ә, қиын болған екен ғой, Балғаным байғұсқа.

	– О...оо, несін айтасың... Бәріміз аяп, жылағаннан бергі боп жүрміз... Жамал-ау, сен ана жетпегір баланы білмейсің ғой, ойбай-ау, қаршадай боп ап, осы бар ғой, Жамал-ау, кісінің арғы-бергі жағынан өтіп тұрған, бір барып тұрған зұлым, арам иттің өзі. Біздің Еркешжандар, қайда-аа, оның атын ұстап тұруға жарамайды, ай далада қалады... Өзім сияқты аңқау, болбыр емес пе... Ал ана иттің неше күннен бері қара лаң салып жатқаны мынау.

	– Апырай, ә, қиын болған екен, – деді Жамалдың қиналған даусы, – сол баланы Балғаным туғаннан артық әлпештеп бағып келеді ғой. Неден кемшілік, тарлық көрсетті?...

	– Ойбай-ау, Жамал-ау, кісі баласы кісендесең тұрмас, өз балаң өзекке тепсең кетпес деп, жарықтық бұрынғының адамдары текке айтып кетті деймісің, тумаған ит тумағандығын қыла бермей ме...

	– Апырай десеңші... Қайдан біліп қалды екен?

	– Е, кім біліпті оны.

	– Тіліңе ғана шоқ түскір-ай, біреу әдейі айтты ғой, тілеуің ғана кесілгір.

	Әйтпесе бала қайдан білсін.

	Бұл сөз Рәуиланың жанына жақпаған болуы керек, киіп әкетті: «ойбай-ау, саған бұл дүниеде жоқ залым демедім бе баласын... Мен өзіне жұрттың сөзіне иланба, шағыстыра береді, апаңды жылатпа деп ақыл да айтып көрдім. Тыңдау деген қайда... Өзімді беттен алып, балағаттап тастады».

	Бұл сөзді естігенде Арманның басы айналып кетті. Тұрған жеріне құлап түсуге шақ қалды.

	Рәуила сөзін тоқтатқан жоқ.

	– Мен саған айтайын ба, Жамал-ау, осы тәкір қатынның өзінің де есі шамалы... Алды-артын ойламай ма, бұлай... Ана қағынды қазірдің өзінде тілін алмайды, тыңдамайды. Аузың жаман деме, көрерсің, ертең өсіп ап көрсетеді әлі...

	– Арман бұдан әрі шыдамай әрі жаны кейіп кетті. Бір керемет күш лақтырып жібергендей сыртқа бір-ақ ытқып шықты... Орындықта Рәуила мен Жамал екеуінен басқа ешкім жоқ еді, Рәуиланың қарсы алдына кеп тұра қалды.

	– Сіз... Сіз... – деп, сөйлей алмай тығылып қалды. Қалшылдап-дірілдеп кетті.

	Мұның тосын болғаны соншалық, екі әйелдің екеуі де қапелімде қатты сасып, апалақтап қалысты.

	– Қандай... жаман... кісі едіңіз. – Арман жылап жібере жаздап тепсінді. Талай құқайды көрген Рәуила сонша болмай өзіне-өзі келіп үлгеріп еді.

	– Ойбай, мына қара қағындының жаманы келгір не дейді, ойбай?... Кісіні сабай ма? – деп, нақ бір Арман сабағалы тұрғандай, содан қорғанғандай екі қолын сермеледі.

	– Өзіңіз ғой бәрін айтқан... енді өтірік соғасыз. – Мына сөз Рәуиланы май табанмен қызыл шоқ басқаннан бетер ыршытты.

	– Әй, аузыңа ғана... не деп тантып тұрсың, ойбай. Мен саған не айтып едім?..

	– Сіз айттыңыз маған, сіз – деді Арман, қолынан келсе, түтіп жердей ызаға булығып.

	– Әй, аузыңа ғана... Мен не дедім ей, саған?... Қашан айттым? Ойпырым-ау, Жамал-ау, көрдің бе мынаның көз алдымда кісіге жауып отырған пәлесін... Айтпадым ба саған тегінде... Ойпырым-ау, қаршадай боп ап, мынадан ба, мынадан бәрі шығар... Бара-бара кісі өлтірер мына бұзылған ит... Әй, кет әйдә, аузының қанын кісіге жаққан жайрағыр...

	Рәуила шынымен-ақ жазықсыз жалаға жаны күйген адам боп тас-талқан бүлінді. Балағаттап, қарғап-сілеп, аузына ақ ит кіріп, қара ит шықты. Екі көзі алая шатынап, түрі бұзылып кетті.

	Арман не істерін білмей есі шығып кетті.

	– Сіз қандай жаман адам едіңіз, – деп ызалана жер теуіп қалды да, булығып жылап жіберді. Жалт бұрылды. Баспалдақпен жүгіре көтерілген күйі есік ашты да, келіп төрге етпеттей құлады. Рәуилаға деген сұмдық ызалы жәбірге анасы алдындағы ағат қылығының өлердей ұяты қосылды да, жылады.

	Бұл күндері өзіне кең дүниеден орын таппай қойған Балғаным жұмыс аяқталысымен бір сәт те бөгелместен үйіне ұшып жеткен еді, баласының жер бауырлай жылап жатқанын көргенде табаны тақтайға жабысып қалғандай, бір орында қалшиып тұра қалды. «Сойқанды Рәуила-ай, басыма сойқан салдың-ау... Тілеуімді солдырдың-ау, көзің ашылмағыр кесапат» деген ойдан жаны күйді. Не амал қыларын біле алмады. Арманды тумаса да туғаннан да артық көретін жүрегі мына көрініске шыдай алмай, қам жылап кетті. Жүрегінің басынан қанды жас домалап-домалап түсіп жатқан секілденеді. Жылаулы жүрек төккен жастың қасында көз жасы түк емес қой. Балғаным өзін көшкен жұртта құлазып жалғыз қалған адамдай, өмірдегі бар қызық-қуанышынан айрылып, тілеуі кесілген жандай сезінді.

	«Не көрсем де, өз басымды тігейін бәйгіге. Қажыта бермейін бала жанын» деп ойлады. Бар сырды осы арада, табан аузында ашпақ боп бекінді. Сол тәуекелге келген соң қатуланып, бар қайратын бойына жинап алды. Бір басып, екі басып, өксіп жылап жатқан баланың жанына жақындады.

	– Арман... Арманжан, – деді. Даусы бір қарлыға ақырын шығып, тамағын қырынып қойды.

	Арман селк етіп қалды. Балғанымның үйге кіргенін, қасына таяп кеп тұрғанын білмеген еді. Жылағанын тыя қойды. Басын жерден жұла көтеріп алды. Шешесін көрді де, жатқан орнынан қарғып тұрып, мойнынан құшақтай алды.

	– Апа, Рәуила жаман кісі, – деді де тығылып жылап жіберді. Қатты құшақтай қалып, бет-аузын аймалап, қатты-қатты сүйді.

	Баласының тығылып, булығып айта алмаған сөзін... бәрі-бәрін Балғаным жүрегі сол сәтте-ақ қалтқысыз ұғып үлгерген де еді...

	Жүйкесі босап кетті. Бүртік-бүртік көз жасы ағытыла жөнелді. Баласының бет-аузын түгел түргендей шөп-шөп сүйіп.

	– Балапаным-ау... Жаным-ау... менің... Өз ұлымсың... Өз ұлым... Сендей ұл басқаға қайдан келсін?...

	Аузына тиген ащы жас балдай тәтті боп кеткен аналы-балалы екеуін енді ешкім де ажыратуға құдыреті жетпейтінін түсінгендей, екіндіге еңкейген күн көзі терезеден жымия қарап еді, осы сәт.





АЛҒАШҚЫ БОРОЗДА




	Жаңа ғана бүршік байлана бастаған ақ балтыр қайыңдар мен бұйра тал-шілік көмкеріп, ортада үлкен жалтыры бар, қойдың бүйрегіне ұқсас сулы томар Жұмашқа таныс сияқты әсер етті. Әйтеуір бұрын бір көрген жеріне ұқсайды. Бірақ ол қай жер?... Бұл сұраққа ол жауап таба алмады, ақырын басып, жан-жаққа қарағыштап келе жатты.

	Кенет Жұмаштың көзі томардың шығысына қарай дөңнің үстіндегі он-он бес үйлі қыстаудың жұртына түсті. Бұзылған дені шым қоралар мен жатаған үйлер талма түстегі сағыммен ойнап бұлдырайды. Жұмаш қалтиып тұра қалды. Тұла бойына белгісіз бір сезім толқыны пайда болды. Жүрегі лүпілдеп қоя берді. Ол үйлерді шапшаң санап алды да, әлденені іздегендей қыстаудың түстігіне шапшаң бұрыла қарады. Үлкен зираттың жобасы көзге бірден шалынды. Ұзынды-қысқалы екі құлпытас тұр сорайып. Қабірде жатқандарды сан жылдар бойына күзетіп келген қарауылшылар секілденеді.

	Қос құлпытасқа қадала қарап Жұмаш ұзақ тұрды. Көз алдына шешесі Айғаным келді. Жасындағы ауыр өмір солдырып кеткендей арық, кішкентай денесін тұтас жауып тұратын кимешегінің жағын бармағымен бір түзеп қойып, жанары кеміңкіреген қара көздері жасаурай: «Есіңде болсын, осындай белгілері бар, ұмытпа» деп тұрған сияқты. Мына жердің таныс сияқты болу мәнісін Жұмаш енді түсініп тұр. Әлден соң ол көкірегін кере терең бір күрсінді де, келе жатқан жөнімен жүріп кетті.

	Бригада тал-шіліктің қойнауына сұғына орналасыпты. Ортадағы үлкен сұр шатырдың маңдайшасында қысқа сапты қызыл жалау желбірейді. Қатар қазылған екі жер ошақта қатты лаулата от жағылған. Беті ашық қазандардан қою бу бұрқырайды. Оттың қызуынан терлеп күреңіткен екі әйел түстік қамдаудың әбірегенде жүр.

	Жұмаш қостан жиырма-отыз қадамдай аулақ тұрған екі «ДТ-54» тракторына қарай тура беттеді. Сол маңда үш-төрт адам бар. Темірдің темірге соғылғандағы тақ-тұғы, сөйлескен сөздер естіледі. Солдаттың сұр гимнастерка-шалбарын киіп, белін жалпақ қайыс белбеумен қынай буынған, басында фуражка, аяғында керзі етік, ортадан жоғары бойлы, сұлу қара мұртты қоңырқай өңді жігіт Жұмаштың назарын бірден аударды. Совхоз директорының: «Солдат формалы мұрттыны көрсеңіз Сапарғали Дәулетов дей беріңіз, қателеспейсіз» деп күлгені есінде. Жұмаш сәлемдескеннен кейін жөн сұрамастан-ақ өзін таныстырып, шаруасының жайын айтты.

	– Ім, солай деңіз... Жалпы совхозға газеттен біреу-міреу келе қалса, біздің бригадаға соқпай кете алмайтын болды, – деп күлген Сапарғали: – Ал енді не істейміз, сізге де қош келдіңіз дейміз-дағы. Қандай көмегіміз қажет, айтыңыз? - деді Жұмаштың бетіне қарап.

	– Шамасы, менен бұрын да талай тілші келіп ығыр еткен ғой деймін. Өзіңіз айтқандай, не істейміз, солардың бірі боламыз да, - деп Жұмаш та күле сөйледі. Арада жарты сағат өткенде үш доңғалақты сұрғылт мотоцикл жер жыртып жүрген тракторларға қарай зымырап бара жатты. Рульді Сапарғалидің өзі ұстаған. Жұмаш бесікшеде отыр. Кішкентай жол чемоданы мен шляпасын тізесінің үстіне қойған. Мотоциклдің шапшаң екпінінен тұрған желге қысқа қоңыр бұйра шашы желбіреп, даланың таза ауасын мол жұтады.

	Өткен жылғы ақ селеудің түбін қаулаған, ұзындығы тұтамға толмайтын көк көделі кең қолтық дала алақандағыдай көрінеді. Жем іздеген кезқұйрық, құладындар жер бауырлай ұшып, қанаттарын қақпастан қалқи кезіп жүр. Ашық күнде бірі тым шырқап шыққан, қайбіреулері арқан бойы ғана көтерілген бозторғайлар шеберлік салыстырғандай жапа-тармағай жарыса сайрайды. Ана жерден де, мына жерден де домалаңдап апандарына қаша жөнелген суырларда есеп жоқ.

	– Апырай-ай, мыналар қойдай өреді ғой өзі, – деді дала көрінісін үнсіз тамашалап отырған Жұмаш шыдай алмай.

	Оның сөзін мұрты делдиіп күлімсірей тыңдаған Сапарғали сәл бұрыла еңкейіп:

	– Е, сан жылдар бойы ен жайлап, еркін өскен немелер емес пе, жалғыз бұлар ма, түлкі, борсық дегендеріңіз де мүлдем қисапсыз. Бәрінен үйрек, қаздарын айтсаңызшы. Түу, не деген көп. Адамнан қорқу дегенді сірә де білмейді ғой. Қайдан қорықсын, отызыншы жылдан бері бұл маңға жан адам аяғы баспаған көрінеді, – деді.

	– Иә, - деді Жұмаш құптап, басын изеп. Ол еріксіз мойын бұрып, қос құлпытасқа қарады.

	Жалпақ жыртындының шетімен жүгіртіп келе жатқан Сапарғали мотоциклді шұғыл солға бұрды. Ораған жерінің арасы қосылуға бес-алты метрдей ғана қалған бороздамен кетіп бара жатқан «ДТ»-ны қуып жетіп жанасалаған ол кабинаның есігінен шұбар кепкалы үлкен басын шығарып қараған үлкен мұрын, қалың ерін, қасқыр қабақ, жасқаншақ адамдар жүрегі дауалап сөйлесе алмайтын суық түсті жігітке тоқта дегендей белгі етті.

	– Григорий Суббота дегеніміз осы. Бригадада бұдан мықтылар да бар. Бірақ сіз осымен танысыңыз. Егер алда-жалда бірдеме жаза қалғандай болсаңыз, бірдеме табарсыз, – деді Сапарғали мотоциклдан түсіп жатқан Жұмашқа.

	Тракторын тоқтатқан жігіт кабинаның есігінен әуелі аяғын шығарып дөңгелекке қойды да, содан кейін қалған денесін шығарды. Ол жерге секірмей, аттап бірақ түсті. «Ойпыр-ай, аю ғой» деп ойлады Жұмаш жігіттің тұлғасына таңданып. Таяп келіп қалың еріндерін бүлк еткізе амандасқан жігітті ол өзіміз шамалас, жиырма үш-жиырма төрттерде болар деп жорыды.

	Тегінде мақтауды шынымен-ақ сүймейтін адам табыла қояр ма екен? Өз аузынан мақтану әдетінде болмағанымен, өзгенің мақтағанын Гриша да жек көрмейтін. Сапарғали Жұмашпен таныстырып: «Газетке сен туралы очерк жазады» деп әзіл-шыны аралас күлгенде ол не істерін білмегендей сақалы өсіңкіреген, шықшытты жағын сипалады. Одан соң кепкасын оң қолымен кейін ысырып, саусақтарымен жирен шашты самайын қасыды. Жұмаштың: «Иә, халіңіз қалай?» дегеніне «Жаман емес» деп дүңк етті. «Кімге тап қылдың?» дегендей Сапарғали бір қарап қойған Жұмаш неғұрлым жүрегіне жете сөйлеуге тырысып жайдары қалыппен:

	– Ал, Григорий, халіңіз жаман болмаса мен қасыңызда қалып кабинаңыздан орын аламын. Келісесіз ғой? – деді.

	– Неге болмасын, болады, – деп тісінің арасынан сөзін шашырата жауап берді Гриша.

	«Е, сенімен жауаптасуым қиын болмаса не қылсын» деп ойлап қойды Жұмаш ішінен. Жұмаштың осы жорамалы дәл шыққандай болды. Алғашқы жарты сағат бойына екеуі жарытып әңгімелесе алған жоқ. Жұмаш әңгімеге қанша тартпақ боп сұрақты үсті-үстіне бергенімен Гришаның жауабы балтамен шапқандай шорт-шорт шығады. Ал оның техникалық күтімі туралы мүлдем сараң айтқанынан Жұмаш: «Бәрібір техника тілінен біліп жатқаның шамалы, саған осы да жетер» деген емеуірінді ұғып, көңіліне түйіп қойды. Дегенмен Жұмаш оның Гомель облысынан келгенін, онда шешесі, қосылғанына үш ай да толмаған әйелі қалғанын, егіс аяқтала олардың көшіп келіп, осында біржола қоныс тебетін ойлары барлығын біліп алды.

	Жұмашқа көрсеткен құрметі болу керек, түскі асты Сапарғали мотоциклімен өзі әкелді.

	– Ал, тілші мен тракторист жолдастар, ептеп сөйлесе алдыңыздар ма? – деп күлді ол әкелген тағамдарды көк шөпке төселген газет үстіне жайып жатып.

	– Неге сөйлеспейміз, қалай сөйлестік әлі, – деді Жұмаш сыр бермей. – Көңіл келіссе трактордың тар кабинасы да кең емес пе. Гришаға еріп мен сонау Гомель облысына барып, Марусясын да көріп келдім.

	– Ә, солай ма? – деп Сапарғали ірі-ірі ақ тістерін жарқырата күлді. Гриша да езу тартқан болды.

	Үшеуі таза ауада әңгімелесе отырып, тамақты тәбетпен ішті.

	– Қалай, енді қосқа қайтатын шығарсыз? – деді Сапарғали сұраулы кескінмен Жұмашқа қарап.

	– Жоқ... Егер Гриша қиса қазіргі борозданы тартып беретін ойым бар.

	Гриша осы не айтып кетті дегендей қабағының астымен қарады. Сөзіне Сапарғалидың да мән бере қоймаған ыңғайын таныған Жұмаш:

	– Шын айтамын, ойын емес... Екеуіңізден бір тілегім болсын, – деді сендіре сөйлеуге тырысып.

	– Ат иесі Гриша, келіссе өзі біледі, – деді Сапарғали сол қолымен мұртын ширата тұрып, ауыртпалықты өзінен аудара салды.

	– Мен өз бороздамды басқаға тартқызып көрген емен, – деді Гриша балпылдай сөйлеп. – Қайтарда мейліңіз.

	– Қуын қарашы, – деп қарқылдай күліп жіберді, оның жолатқысы келмей тұрғанын түсінген Жұмаш. – Дайын бороздамен жүре беру кімнің қолынан келмес дейсің? Әңгіме жаңа борозда тарта білуде емес пе, ә?

	Бірінің қайтсе де борозда тартпақ боп, екіншісінің оған көнгісі келмей тұрғанына Сапарғали қызық көріп көзінен жас аға, ірі ақ тістерін тегіс көрсете, басын шалқайта күліп алды да:

	– Әй, Гриша, әділін айтсам, тап осы аталы сөз. Ендігісін өзің біл, жарқыным, – деді Жұмашқа болысқан ыңғаймен.

	Кепкасын кейін ысырып, маңдайын қасып ойланып тұрып-тұрып:

	– Жарайды, дегеніңіз болсын. Бірақ есіңізде болсын, мен борозданың түзуін ғана қалаймын, – деп ескертті Гриша.

	Оның сәл қисайтсаң рычагты қолыңнан алып қоямын дегенін айтпай түсінген Жұмаш «көрерміз» деп ойлады ішінен. Ол салт атқа тақымы сағынып барып тиген ауыл баласындай қуанды. Алыста көз ұшында борозданың тірелер шетін белгілеу үшін қойылған биік межеге жүрегі лүпілдей қарады. Қоңырқай жүзіне ыстық қан теуіп, дуылдатты. Кабинада қатар отырып қалың қабағының астымен не істер екен деп бақылаған Гришаның алдында ұятқа қалмас үшін есеппен қимылдады. Аяғымен педальды басты да, екінші шапшаңдыққа салды. Енді аяғын бір қалыппен өзіне баяу тартқанда трактордың шынжыр табандары шылдырлап орнынан қозғалды.

	Түрен жүзі қарыс сүйем тілген қара құйқа қыздың бұрымына ұқсап өріле бастады. Әлі тұтамға толып үлгермеген көк көде, әр түсті дала гүлдері шыммен бірге тіке көтеріле аунақшып барады да, жалп етіп төбесінен шаншыла құлап, жапырылып қалып жатыр. Жұмаш оны көрмесе де көңілмен сезіп, көз алдына елестетіп отыр. Артында бірдемесі қалып бара жатқандай-ақ қайырылып қарағысы келеді оның. Бірақ өзін-өзі ұстап, мойын бұрмады. Көз ұшындағы межеге кірпік қақпай қадала қарады. Тіпті ол кабинаның артқы терезесінен көз алмаған Гришадан да «борозда қалай?» деп сұраған жоқ. Оның өзінің сөйлеуін күтті.

	Гриша болса алға, артқа кезек қарағыштады. Бірауық тракторды салқын сабырмен жүргізіп келе жатқан Жұмаштың қимылын бақылап та отырады. Бірдеме айтуға сан оқталып, ақыры шыдамы таусылған болса керек:

	– Қалай ұстамдысыз, тіпті бұрылып бороздаға бір қарамауға қалай шыдайсыз? – деді таңдану мен сүйсіну аралас.

	– Жалтақтап артқа қарай беру менің әдетімде жоқ. Ал, борозданы түзу тарта білу, былай айтқанда, менің міндетім.

	Бұл сөздің байыбына әбден барып алғысы келгендей сәл-кем үнсіз отырған Гриша оқыс қозғалып:

	– Иә, тамаша айтылды! – деді. – Әркім өз бороздасын түзу тарта білуге тиіс дейсіз ғой?... Оны мен де сүйемін.

	Жұмаш оның бетіне жалт етіп бір қарады. Бұл берік, мықты адамның сөзі. Іштей соған сүйсінді ол. Екеуі де өз ойымен болып бір кеуімге дейін үн қатыспай келді. Трактор күн нұрына шағылысқан шынжыр табандарын жер арқасына қадай басып алға тарта берді. Жол ортадан ауып кеткен, енді алдағы меже бір жерде тұра беруден жалығып, өзі қарсы жүргендей, жақындап келеді. Ол неғұрлым таянған сайын, борозда да соғұрлым ұзарып, созыла түседі.

	– Білесіз бе, – деді Гриша, Жұмашқа қарай денесін түгел бұрып. – Бағана сіздің сөзіңізді әуелі қалжың деп түсінген едім. Ал жабысып болмаған соң не де болса, масқарасын шығарайын бұл бөспенің деп ойлағанмын... Кешіріңіз! Бұл менің шыным.

	– Оқасы жоқ, Гриша. Сен емес, жалпы бәріміздің де өзімізден өзгеге сене қоймайтын ақауымыз бар. Соның өзі, менің білуімше, іске көп нұқсан да келтіреді ғой деймін.

	– Ол рас, – деп құптап басын изеді Гриша. – Дұрыс айтасыз, – деді ол сәлден кейін тағы да бастапқы сөзін толықтырып, күшейте түскісі келгендей.

	– Айтыңызшы, - деді Гриша бұрылып бороздаға тағы бір қарап алған соң. – Техника тілін қайдан үйреніп жүрсіз, а?

	– Мен өткен жылы ғана университет бітірдім. Республикалық жастар газетінің ауыл шаруашылық бөлімінде істеймін. Егер мен не туралы жазатынымды білмесем, оны қалай жазбақпын. Қысқасы, өмір үйретті.

	– Аһа, солай деңіз... Енді түсінікті.

	– Ендеше сол, - деген Жұмаш жүрегі лүпілдеп, тұла бойын билеген өзгеше сезім құшағында отырды да, бір кезде:

	– Білесің бе, осы өңірді біз Көксеңгір деп атаймыз, - деді сөз бастап.

	– Білемін.

	– Білсең, мен осы Көксеңгірде туғанмын. Мен бұрыла алмаймын ғой, өзің кабинаның артқы терезесінен қарашы, бригадаға жақын ауылдың ескі жұрты жатыр, солай ма?... Ендеше біліп қой, ол менің туған ауылымның жұрты. Ал сол жұрттан екі километрдей жерде, назар аудардың ба, жоқ па, ескі зират бар ғой...

	Иә болса, менің әкем сонда жатыр. Көз салшы, оңтүстік батыста мұнартқан биік төбе тұр емес пе?

	– Көктөбені айтамысыз?

	– Иә, сол. Оның бауырында осы өңірге әмірін тежеусіз жүргізген Қасым қажы деген бай тұрыпты. Әкем соның жылқысын баққан екен. Байларды тәркілеу кезінде әкем сан жылдан бергі кегін алса керек. Одан басқа да бірсыпыра ірі бай-көпестерді тәркілепті. Сол үшін бір күні түнде әкемді бауыздап кеткен. Мен құйрығымнан ғана отырған сары қарын бала екенмін, не бітіремін, қолымнан не келеді?... Әкемді өлтіргендерімен қоймай, шешемнің қолындағы үш-төрт қарасын да бір түнде айдатып алғызған. Шешем екеуміздің басымыздағы осындай ауыр халді Бурабай түбінде тұратын нағашыларым естиді де, келіп бізді көшіріп әкетеді. Оған, міне ширек ғасырға таяп қапты. Әкемнің қаны тамған осы жерге содан бері мен аяқ баспағанмын. Қайдан баспақшымын, отыз бірінші жылдары бұл маңдағы елдің бәрі бытырап, көшіп кетіпті ғой. Содан бері құлазып жатқан даланың ұшқан құс, жүгірген аң, ескен желге мекен боп әлі қанша жата беретінін кім білсін, егер партиямыз бен үкіметіміз биылғы жылы тыңға жорық бастап, сен сияқты ерлер білек түріп келмесе. Былай айтқанда, сен менің туған жерімді, әкемнің қаны тамған жерді, ата қоныс мекенімді игеріп жатырсың.

	Екі бетіне қаны тебе сөйлеген Жұмашқа үнсіз қарап отырған Гриша:

	– Міне, қалай?! – деді қалың қабағының астындағы отты көзін алысқа қадап. Кенет оның жүзі жадырап, жымиды да: – Ата қоныс мекеніңізді тек біздер игеріп жатқан жоқпыз ендеше. Көрдіңіз бе, өз қолыңыздан қандай борозда тарттыңыз.

	Тамаша ғой. Бороздасын осылай тартып алған адам, одан өмірі жаңылар ма? – деп тоқтады.

	Жұмаштың қаны тасып, жүрегі тулап кетті... Алдағы меже дүрілдеген алып тракторды қарсы алуға асығып өзі қарсы жүгіргендей көрінді оған. Түрен жүзі көтерген қалың құйқа-шым тақтайдай тегіс жатып, борозда созыла түсті.

	***

	Содан бері, міне, он жыл өтті. Сонда тартып, қазір мол өнім беретін жалпақ егістікке айналып кеткен бороздасы Жұмаштың көз алдына күні бүгінге дейін ыстық көрінеді де тұрады.





ЕР ӨЛМЕЙДІ




	Шашын ақ қырау шалған, ақ жүзін әжім басқан әз Ана алдыма кішкентай ғана қобдишаны қойды да, қақпағын жайлап ашты. Іші толған үш бұрышты хат, майдан газеттерінің сарғайған қиындысы екен. «Оқы» дегендей ишарат жасады әз Ана. Оқып отырмын... толғанып та отырмын.

	***

	Курск түбіндегі, сұрапыл зор майдан басталғалы алты тәуліктен асып, жетінші тәулікке қадам басты. Орасан мол күшпен сайланып шайқасқан екі жақ та күшті мол-мол төге, өшпенділікпен барған сайын қыздырып, құтырта ұрыс салды. Жер бетіне зілзала тамұқ орнағандай будақтаған қою түтін мен бұрқырай көтерілген қап-қара шаң-топырақ аспан жүзін жауып, көрсетпей басып кетті. Сол түтін мен шаң-топырақ арасынан күннің көзі тұтылғандай тұман тұмшалаған мыс табақтай қызарып көмескі тарта көрінеді... Ажал періштесі сақ-сақ күле ойнақ сап, жалтылдаған семсермен адам басын топ-тобымен допша қағып, кеудедегі шыбын жанын қас қаққанша суырып әкетіп жатыр. Әу баста жаралғаннан бері жан біткеннің тіршілік түйіні боп, әсіресе адамзатқа жасаған жақсылығынан басқа жазығы жоқ Жерана жан шығар алдындағы тәтті тәндей қалшылдайды. Ысқырынған бомба, суылдаған снаряд батпан салмақпен қадала ұрып, бұрқ ете жарылған сайын қоң етін қасқыр қауып, жұлқи жұлып қалғандай дір-дір қағып, тітірене солқылдайды.

	Толарсақтан төгіліп, өзен боп аққан адам қанының жылымшы иісінен жүрегі айнып, тұла бойы түршіккендей дөңбекшіп, солықтай ыңыранады. Күн күйдіріп, сарғыш тартқан жалпақ дала қызылдан көйлек кигенге ұқсайды.

	Осы ғаламат зор шайқаста алғаш сыр алдырған жау жағы болды. Қақ маңдайдан табандата ұрған соққыны басып-жаншып өтпек ниетімен алты күн бойы аласұра қимылдаса да, дегеніне жетпеді, діттегені болмады. Барлық айла-әрекет зая кетіп, ақыры діңкесі құрып, тоқтады. Ентігін баса алмай, есін жия алмай, жаралы жыртқыштай бүйірін соғып солықтаған жауға біздің әскерлер атой сала ұмтылды. Жойқын шабуылға көтеріліп, қансыраған дұшпанның әл жиюына мұрша бермей тықсыра түріп, түре қуып ап кетті. Бірақ та жырынды жау бейберекет жөнеле қашпай, қадала қырыстанып, жаралы жыртқыштың әдетімен ауық-ауық қайырыла қарсы ұмтылып, ыңғайына келсе қатты қауып қап, тісі тиген жерін жұлып түсіп барады.

	Жау соңына түскен жауынгерлердің арасында Батырбек те бар еді. Ол взвод командирі, ер пішінді лейтенант Болатбек Бекбергеновпен қатар келе жатыр. Күн шаңқай түс. Ми қайнатқан ыстық. Жауынгерлер шөліркеп, жүздері күреңітіп алған. Тізе бүгіп, дем алысты тілегендей.

	Алда ақ үйлі село тұр. Одан сәл берірек, взводтың дәл жолында селдір бұталар көрінеді. Танкілер таптап, снаряд, бомбалар ойран-ботқасын шығарған бұталардың ерте сарғайған жапырақтарын түтін ыстап, шаң-тозаң басқан. Жас күніндегі, жасыл күніндегі сәні жоқ, берекесі кетіп, ұсқыны қашқан, көріксіз.

	Взвод сол бұталарға таяла бергенде әлдеқайдан пулемет баж ете қалды. Біздің жауынгерлердің жолын тосып, ұрымтал, ыңғайлы жерге жасырын қойылған жау пулеметі ротаның сол қанатын шалғыша орып, жайпап түсті. Сыдыра, жебелей атып, Батырбектер взводын да бір жайпап өтті.

	Жүгіре басып келе жатқан жауынгерлер жер бауырлап жата-жата қалысты.

	Бой жасырар төмпек, шұңқыры жоқ жазық далаға жатуға мәжбүр болды.

	Взвод командирімен қатар құлай кеткен Батырбек:

	– Қап, мына сұмды-ай! – деді жау пулеметіне ызасы қайнап, кіжіне. Бірақ қолынан келер дәрмені жоқ, дымы құрып жатыр.

	Ысқырынған оқ оң мен солдан, төбеден ағып өтіп, бас көтертер емес. Жерге жабыстырып бұқтыра түседі. Жауынгерлердің тап алдына да түсіп, жердің шаңын бұрқ-бұрқ еткізеді.

	Жақын жерде жатқан біреу кенет жан даусы шыға шыңғырып жіберді.

	«Жараланып қалды-ау, ә!» деген суық ойдан Батырбектің тұла бойы тітіркеніп кетті.

	Сөйткенше болмай және біреу бақ ете қалды.

	Ызалана балағаттап жіберген бір жауынгер жау пулеметіне қарсы оқ атуға көтеріле беріп еді, сол сәтте маңдайына оқ сарт етті. Жауынгердің басы сылқ етіп, автоматының құндағына маңдайын ұра жатып қалды.

	«Мынау бәрімізді қырады... Өлтіреді. Менің өзімді де, жолдас лейтенантты да, басқаларды да осылай жайратады!» деді Батырбектің бастырмалата жетіп, аласұрған ойы. Осы ой оның тұла бойын ду жандырды. Жауға деген өшпенділігін өсіріп, кегін жаныды. Қайратын тасытып, жігерін лап еткізді.

	Батырбек енді өз басын ойлаған жоқ. Ол бел күрегін маңдайына тоса, қалқалап, алдыңғы жаққа сығалай қарады... Балпылдап үретін дүрегей төбеттей дүр-дүр еткен дауыс жобасымен қарағанда тура маңдай тұста, екі жүз елу қадамдай жерде жау пулеметінің нобайын көрді. Жасыл жалын ұңғысының аузынан жыланның тіліндей жылт-жылт ойнап, үздіксіз оқ сеуіп тұр. Жау пулеметшілеріне жазық жерге жабыса, бұғып-бұғып жатқан біздің жауынгерлер томпиып-томпиып айқын көрінеді де, сол себепті нысанаға дәл алып, оқты оңды-солды себелей төгеді.

	Батырбек шыдай алмады. Не істерін білмей, амалы құрып жатқан взвод командиріне қарады. Ол да әлденені ойына алғандай бұған қарап жатыр екен. Екеуінің көз қарастары түйіскенде Батырбек:

	– Жолдас лейтенант, рұқсат етіңіз! – деді пулеметін көзімен нұсқап. Оның ұсынысы өз ойының үстінен түскен лейтенант қуанып кетті.

	– Бар, – деп рұқсат еткен ол, – тек байқа, сақ қимылда, – деп алаң болған қамқор көңілімен ескертті.

	Көңілі алабұртып, қаны тасыған Батырбек сумкасынан гранат суырып алды да, ыңғайлай ұстап жорғалай жөнелді. Жау пулеметшілерінің көзіне түсіп қалмас үшін жерге жабыса, екі шынтағымен, екі тізесімен демей жылжып келеді. Ол өзінің қанша уақыт еңбектегеніне де, төңірегінде не болып жатқанына да мән беріп жатқан жоқ. Есіл-дерті жалыны жалақтаған жау пулеметіне ғана ауған. Екі көзін содан айырмады.

	Кенет арт жақтан әлдекімнің: «Жәрдемдесіңдер!... Жәрдемдесіңдер!» деген үрейлі айғайы құлағын осып өтті. «Тағы біреуді жаралады-ау!» деп ойлады ол. Арқасы шымырлап кетті, жүрісін жылдамдата түсті. Аздап қана кідіріп, ентігін сәл басады да, қайтадан ілгері жылжиды.

	Біздің жауынгерлердің бірінен соң бірі қатардан шығарғанға есіріп, естері қалмаған неміс пулеметшілері оқты екілене төгеді. Бар назарларын шепке аударып, бір бүйірлей жермен-жексен боп жабыса жылжып келе жатқан қауіп бұлтынан еш қаперлері жоқ. Соны сезген Батырбек гранат лақтыруға асықпады.

	«Қапы соғып жүрермін» деген оймен әлі де жақындап, таяла түсті. Бірі пулемет атып, екіншісі оған жанталаса көмектескен екі немісті айқын көріп келеді. Олардың ара-тұра бір-біріне өктем-өктем леппен бірдемелер айтқан дауыстары да анық естіледі.

	Енді он бес-жиырма қадамдай ғана жер қалды. Батырбек жүрегі атша тулап, дүрс-дүрс соғады. Кең танауы желбеңдеп, ентіге дем алады. Маңдайынан тер сорғалайды. Қоңырқай өңі күреңітіп алған. Томпақтау қара көздері ұшқын шашады, іштей: «Енді жетер» деп түйген ол бар қайратын бойына жинап, астыңғы ернін тістеледі. Кең кеудесін толтыра бір дем тартты да, «ап» деп лып ете көтеріле беріп, гранатты көз ілеспес шапшаңдықпен сілтеп кеп жіберді. Қапы түспесін деген оймен шапшаң қимылдап және бір гранат суырып ап, құлаштай лақтырды.

	Сол сәтте өз кеудесіне әлдене сарт етіп, қатты түйіп кеп жіберді...

	Оны алғашқы гранатты сілтей бергенінде бір-ақ байқаған жау пулеметшілері үрейден естері шыға көздері бақырайып, жан жоқтай қатты да қалды. Сөйткенше қос гранат бірінен соң бірі бұрқ-бұрқ, гүрс-гүрс жарылды. Әлгінде ғана ажал сеуіп, зіркілдеп тұрған жау пулеметі шоршып түсіп, жамбастай құлады... Батырбектің бұл өмірден ақтық рет байқап үлгергендері осылар ғана болды. Дәл жүрегінің басынан тиген темір жұдырық оны шалқасынан түсірді. Ол тынысы кілт бітеліп, тұншығып кетті. Жаны қиналып, жанталасты. Екі қолын ербеңдетіп, тиянақ іздегендей ауаны қармалады. Ышқынып аузын ашты. Лейтенантты шақырғысы келді. Бірақ айғайлай алмады. Дауысы тұншығып, көмейінен шықты. Тыпырлап, екі қолымен бірдей кеудесін басты. Аяқтарын бауырына жинай бүктетіле берді де, қайта созды. Дір-дір етті. Үстіне төңкеріле төнген көгілдір аспандағы арыстанға ұқсаған ақшыл бұлтқа бір қулықты айтып жібергісі келгендей қара көздері күлімдей сығырайып, қатты да қалды.

	– Алға! – Батырбек алғашқы гранатты лақтырған соң-ақ ақыра команда беріп, атқи тұрып ұмтылған Болатбек жарылған қос гранаттың түтіні мен бұрқыраған шаң басылмастан іле жетті де, жансыз денені құшақтай жығылды. Есі шыға жұлмалап:

	– Батырбек!... Бауырым, маған қарашы!... Не болды саған?...

	Гранатты сонша жақыннан лақтырғаның не?... Неге өз басыңды сақтамадың?... Тіл қатшы, бауырым! – деді өзегі өртене. Ұрыстың от-жалынынан өтіп әбден шыңдалса да, талай аяулы жолдастарынан айрылып, өлімге еті үйренгендей болса да, жап-жас лейтенант жүйкесі шыдамай көзінен мөлтілдеп жас сорғалады.

	Жолдастарын аман сақтап қалу үшін өз жанын пида қылған ер жігіт бұл күйіктің өзіне еш қатысы жоқтай-ақ, арыстай боп сұлап жатты.

	***

	– Балаңыз өлген жоқ екен, шеше... Мұндай ерлік көрсеткен ер өле ме?! – деп мен қобдишаны иесіне қайтарып бердім.





КӨҢІЛ КІРІ




	Кәрім мен Хайролланың бір-біріне көңілдері қатты қалысты. Былайынша алып қарағанда, осы араздықтың еш қисыны жоқ тәрізді. Екеуі жас жағынан қатар құрбы. Аяқ-табақтары сапырылысып арласып жатқанымен де, бірсыдырғы аралас-құраластары да жоқ емес. Екеуі де отыз алты пәтерлі үйдің төртінші қабатында, есігіне есігі қараған көрші тұрады. Жұмыс орындары да бар. Кәрім құрылыс бригадирі де, Қайролла соның қарамағында көтергіш кранды жүргізеді.

	Сөйткен тәп-тәуір жолдас, тату көрші адамдардың арасына қара мысық өтіп кеткені былайғы жұртқа таң да тосын жай болды. Ал екеуінің арасындағы араздық әу баста болмашыдан басталып еді. Ол көктемде Кәрім бригадирлікке жоғарылатылғаннан кейін онша көп ұзамай, ойламаған жерде туды.

	Бұрыннан келе жатқан атақ беделі бетке ұстаған әрі Кәрімді арқаланған Хайролла кейде жұмысқа жүрдім-бардым қарайтынды шығарып алды. Ірі сөйлейтін, керек емес жерге де қыстырылып, дәріс айтатын, өзгелерден кеудесін жоғары ұстайтын ауру жабысты. Кәрімнің атынан сырттан сөйлеп, ал көзінше қапталдасып қалмайтынды тауып алды.

	Алғашқы кезде Кәрім өзі болып қояр деген оймен онша мән бере қоймай жүрді де, Хайролла мінезге мінез жамап бара жатқан соң бірер мәрте жолдас ретінде ескеріп өтті. Хайролла оны белбеуіне де қыстырған жоқ:

	– Сені арқа тұтпағанда, кімді арқа тұтам мен, – деп ыржалақтап күлкіге сайдырды. Ал ескерту тағы қайталанғанда оның қабағы түсіп кеткенімен де, әйтеуір сабыр сақтап ештеме демеді. Тек кең танауы ғана делдиіп барып, қайтадан басыла қалды. Бұл жолғы бар наразылықтың түрі осымен шектелгенімен де, көңіліне болмашы бір кіршік әлдеқайдан ұшып кеп түсе қап еді.

	– Ауылдағының аузы сасық деп, сөзімді тыңдағысы келмей ме өзі деген бір күдік Кәрім көңілін де салқын леппен үрлеп өтті.

	Сөйтіп жүргенде Хайролла түскі асқа үйге барғанда ауылдан кеп отырған қонақтармен бірге аздап «алып қойып», жұмысқа кешігіңкіреп келді. Кранға байланысты барлық жұмыс кідіріп қалғанына жаны шыққан Кәрім бүйте берсе өзіне де сөз келетінін әрі Хайролланың тізгін бермей кетуі де кәдік екенін түсініп, тыйым беруге бекінді. Бүкіл бригада алдынды Хайроллаға қатты ескертіп айтты.

	Онысы бұған дейін ешкімнен еш шәй естіп көрмеген Хайролла көңіліне дық тиді. Бусаныңқырап келгені және бар талағы тарс айрыла қалды.

	– Әй, әкіреңдемей аулақ жүрші әрі... Тәйірі деген, қатын алыппын, пәлеге қалыппын деп, сен бригадир болыпсың да, пәлеге қалған екем ғой. – Қатты айтып тастады. Кәрім жақсы сөзбен түсіндірмекші болып еді, одан жаман шамырқанып: – Аулақ кетші, - деп қолды бір-ақ сермеді. Сөйлеспей қойды. Ал кранына өрмелеп шығып, будкаға кіріп орнына отырған соң: «Өзім асыраған текешігім өз басыма секіреді» деп, бригадир екенін білдірді...

	«Қанша жұрттың алдында абыройымды айрандай төкпей-ақ, айтатынын өзіме оңашалап айтса қайтетін еді» деп өкпеледі.

	Дос көңілі қашан да қылдан нәзік. Оның беттен алып, қарсы шапшығанын Кәрім де көңіліне ауыр алып қалды.

	Сөйтіп екеуінің арасына күздің күрең қабақ сұсты бұлтындай бір салқындық мықтап түскені анық еді. Көңіл кірі – айтса келеді, жайласып отырып, жақсы сөйлесейікші, бір-бірімізге өкпемізді айтып ұғынысайықшы деген ниет екеуінің басына да келген жоқ. Тоңырайысып, тоң-торыс жүрді. Бірінің сөзін бірі шаншудай көретінді шығарды. Күн асқан сайын аралары шиеленісіп, бір-біріне деген көңіл кірі қалыңдап, молая берді. Көңіл тобарсытқан сол кір ұзамай кикілжіңге айналды. Ал кикілжің аяғы араздыққа ұласты... Көрші отырып, аралас-құралас мүлдем азайды. Бір-бірінің есігін ашудан қалды. Бұрын мән беру ойға да келмейтін нәрселер, енді арғы түптен қосыла қопарылып, шұқшия қаралатын боп алды... Титтей нәрсеге де үлкен мән беріліп, құрыққа сырық жалғанды...

	«Неғып байқамай жүргенмін, өзі маңына жолайтын адам емес, тоң мойын, кер азу екен ғой» деген ойға келді Кәрім.

	«Барып тұрған мансапқор, оңбаған екен-ау, ә... Бригадирлік қолына тиісімен-ақ, жаман жанындағысын қарақтайды деп, менің соңыма түсіп алғаны несі? Бір емес, екі емес, тікіреңдеп, о несі-ей?» деген пікір Хайролланың көңіліне де мықтап ұялады.

	Осы араздықпен жаз өтіп, қарашаның қары да жауды. Бұл кезде бригада қаладағы ең ірі зауытқа жаңадан қосымша цех салып жатқан болатын. Цехта пайдаланатын лай суды сыртқа ағызып әкететін құбыр да қат-қабат тартылуда. Экскаватормен қазылған терең ордың қызғылт-қоңыр топырағы оң қапталдығына атжалдана үйілген. Топырақтың таза, ашық жиегіне кескен дөңбекке ұқсап сұлап-сұлап темір бетон құбырлар жатыр. Үңірейген өңештеріне еңбектеген кісі еркін сыйып кеткендей. Оларды құрастырушы жұмысшылардың қолына тигізіп, орға түсіретін Хайролла зәулім бәйтерек басындағы алып қара құстың ұясындай, биік кран дүңгіршегінде отыр. Көмекшісі, қалқиған құлағынан күн көрінген, күлімкөз, ықшам денелі бала жігіт Тұяқ төменде жүр. Кешкіруге айналған күнге қарамай сәнқойланып құлағын көтеріп байлап тастаған малақайын екі шекесіне кезек қисайта киіп, жіті қимылдайды. Аяз тістеп қызартқан құлақтарын қол айырмай уқалап қойып, кранның сорайған ұзын мойнынан ащы ішекке шұбатыла салбыраған жуан сым арқанның төрт сала боп айырмақталған ұштарына бекітілген бүркіт тұяқ саусақтарға құбырлардың бірінен соң бірін бүргізіп, жедел жөнелтеді.

	Бір кезде ол ең соңғы құбырдың екі басын болат саусақтармен қапсыра бүргізді де, кран бұрқасынның әйнегінен төменде қыбырлап жүрген жұмысшыларға шұқшия көз сап отырған Хайроллаға басын шалқайта қарап, «көтер» деген белгімен қолын сілтеп қалды. Сол-ақ екен, кран мойнындағы ұршық-блоктар зыр қағып айналып, шұбатылған ұзын арқан, бейне бір жылан жұтып жатқандай-ақ шапшаң қысқарып тартыла бастады да, дәу құбырда бүркіт ілген қоян тәрізді көрмей әуеленіп көтере жөнелді.

	Ал Хайролла көңілі бүгін де ит талағандай боп жүрген. Кеше Кәрім екеуі тағы да жүз шайысып қалған еді. Біраз жерге барып қайтысқан. Ашу қысып қалшылдап кеткен Хайролла:

	– Әй, бригадир, аспанның тіреуі қолыңда тұрса, түсіріп жібер төбеме, білдің бе. Қоқаңдай бермей, аулақ жүр маңымнан... Тәйірі деген, бір қатын алыппын, бір пәлеге қалыппын дегендей, сенен-ақ өлетін болдым-ау әбден, – деп айғайға басқан болатын.

	Сол оқиға көз алдынан күні бойы кетпей қойған ол, Кәріммен әлденеше дүркін ойша ұрсысып та алды. Қазір де назары құбырда болғанымен, ойы Кәрімде отырған ол кенет: «Әй, сенен-ақ көретін болдым-ау көресінді» деп зығырданы қайнап қоя берді де, жайлап қана бір қолынан тартып отырған рычагты өзі де аңдамастан қатулана жұлқып-жұлқып жіберді.

	Сол сәтте бүкіл кран селк-селк етіп қалғандай болды. Әуеде баяу қалқып бара жатқан ауыр құбыр солқ-солқ тербетіліп, әткеншек ойнады... Келесі сәтте Хайролланың жүрегі су етті... Әуеге тік көтеріліп бара жатқан құбыр енді төмен зымырай жөнеліп еді.

	– Сақтан.

	Әлдекімнің ышқынған ащы айғайы құлақты есіп өтті.

	Ор жиегінде тұрғандар құттары қалмай тым-тырақай қаша жөнелді. Ең алда

	– Тұяқ, шыбын-шіркейдей безіп барады.

	Сөйткенше болмай құбыр да бар салмағымен зулап кеп ордың дәл жиегіне соғылды. Тоң жер, төңірек түгел қопарылғандай, дүңк етіп қалды... Құбыр оқтаудай қалпынан айырылып, жапырыла қирай түсті де кесек-кесек сынықтары жан-жаққа ұшып, ақ қардың үстіне жалп-жалп жауды. Осының бәрі қас қағымдай уақыт ішінде болып өтті. Хайролла кранды тоқтатты да, сілейіп отырып қалды. Ол құбырдың қирауына бірден-ақ өзін кінәлі санады.

	Төменде жұмысшылар қайтадан жиналып кеп, жапырылып жатқан құбыр маңына үймелесті. Хайролла отырған дүңгіршек жаққа жиі-жиі қарап қойып, өзара керілдесіп, жанжалдасқаннан жаман даурыға, қыза-қыза сөйлегендеріне қарағанда, олардың өзін жазғырып жатқандарында Хайролланың күмәні болған жоқ.

	Енді қашан жаңа құбыр құйып әкелгенше жұмыс тоқтап тұрады. Кранның бір қалыппен жайлап көтермей жұлқи көтергенін жұмысшылардың бәрі де көрді.

	Куә болса жетіп жатыр. Жаман айтпай жақсы жоқ, құбырдың құнын да мұңын мойнына аударуы ықтимал.

	Осы ойдан арқасы мұздап, денесі тітіреп кетті.

	– Қап, қырсықтырған құдай-ай, деп назаланды. Амалы құрығандай отырған орнына жабысып, бүкшие түсті. Көңілі біртүрлі жабырқап, жүрегі төмен тартып, суырып кетті. Құбырды айнала үймелесіп жүргендерге уайымды реңмен қарап отырған көзіне кенет асыға басып бір жаққа кетіп бара жатқан Кәрім түсті. Оны көргенде сескенгендей қалыппен өз-өзінен қобалжып, тіксініп қалды.

	Кәрім қалт тұра қап, қирап жатқан құбырға состия қарады. Шапшаң басып, қасына келді. Көз алмай қадала қарап тұрды. Жұмысшылар жамыраса сөйлеп, оған бірдемелерді айтып жатыр. Хайролла жаққа қайта-қайта қарап қойысады. Сірә, бәрі де Хайролланы даттап жатқан болулары керек. Әсіресе ебелектеген Тұяқтың ербеңдеген қолдарында маза жоқ.

	Оған Қайролланың жыны кеп кетті.

	– Аһ, оңбаған-ай, - деді зығырданы қайнап. – Дәу де болса, мені жамандап жатырсың-ау, ә...

	... Жұмысшылардың сөздерін тыңдап аз тұрған Кәрім қираған құбырды айналып шықты. Екі басын дүңкілдетіп аяғымен теуіп көрді. Сөйтті де, басын сәл шайқалта Хайролла жаққа бір қарап ап, әлдеқайда асыға басып кетіп қалды.

	– Ит-ай, көктен тілегені жерден табылды-ау мынаның... Дәу де болса инженерге дәттеуге жөнелдің-ау... Қап, қап... ит-ай, – деген өкінішті ой Хайроллланың өзегін қызған темірдей қарып өтті.

	Қоқақтаған тауық құсап дүңгіршекте отыра берудің енді жөні жоқтығын түсінген ол төменге түспек боп орнынан тұра бергенде, әлгіндей болмастан қайта оралып келе жатқан Кәрім көзіне тағы шалынды. Бұл жолы қолына ұстаған сүймені бар.

	«Онысы несі... Мына жағдайды пайдаланып қоқаңдап жүреді-ау енді» деген ой келген Хайроллаға жүрексіну пайда болды. Тап қазір «ата жауынан» жаман көріп жүрген адамының көзіне түскісі келмеді. Дүңгіршектен шықпай бөгеле берді.

	Ал Кәрім болса келген бойда бөгелместен, әй-түйге қараған жоқ, онсыз да істен шыққан құбырды бір басынан сүйменмен түйгіштеп қирата бастады. Бұл кезде күн ұясына қонып та қалған еді. Аяз күшейе түскен. Жұмысшыларға үйлеріне қайтуға рұқсат еткен Кәрім сәлден кейін, сірә, терлеп кетсе керек, тонын шешіп, жерге қойды да, да сүйменін қолға қайта алды. Оның ойына не алғаны Хайролла үшін жұмбақ. Ал тап мына қылығының өзін сүріндірудің қамы екеніне Хайролланың күмән-шүбәсі жоқ...

	Сол ойдан зығырданы қайнап, ызалана түскен Хайролла «Осыдан неменеге қорқып тұрмын?.. Құдай ма еді ол?.. Әуселесін көріп-ақ алдым» деп өзін-өзі жанып-жанып жіберді де, дүңгіршегінен шыға келді. Тез-тез жерге түсті де, ширыға басып, өз жұмысымен қатты шұғылданып жатқан Кәрімнің қасына таяп келді.

	– Немене, қи қопарған құзғын құсап, ойран ботқасын шығарып жатқаның, - деді, даусында ыза мен мысқыл аралас.

	Кәрім бір сәт жұмысын тоқтатып, сүйменді сол қолымен ұстап тұрып, оң қолының жеңімен маңдайының терін сүртті. Кешкі аязда лебі бұрқырап шығып, ентіге дем ала Хайролланың бетіне тіктеп қарады. Не айтатынын ойланғандай кейіппен ернін тістеледі.

	Хайролла оның сөзін тоспады.

	– Қолыңнан келсе бар ғой, шауып ал, білдің бе, – деді жауыға қарап. – Аяма... Сенен келген керді көрейін. – Сөйдеді де айбатпен жалт бұрылып, қойқаңдай басып жөнелді.

	Кәрім оның соңынан аңыра қарап аз тұрды да, жұмысына қайта кірісіп кетті.

	... Ертеңінде таңертең жұмыс бас инженердің кабинетінде қысқа да қызу

	өткен жиынмен басталды. Бас инженер толық денелі, әукесі салбыраған шикіл сары кісі еді, ашуға булығып күреңітіп алған. Тұздай көздері шақшиып кісінің өңменінен өтеді. Жанартаудай атқылаған ашу-ызасындай бұрқыратып шылымды тынбастан тартқан. Оның төрді түгел алғандай жап-жалпақ, ерепейсіз үлкен столына тақау орындықта Кәрім отыр. Қабырғалары жағалай қойылған орындықтарға құрылысшы жұмысшылар жайғасқан. Хайролла олардың ортасына кірмей босағаға сүйеніп түрегеп тұр. Қатыңқы қабағынан, тұнжыраңқы реңінен бұл жиыннан өзі үшін еш жақсылық күтпеген кейпі танылады. Осының қасынан айналақтап шықпаған Тұяқ жаза күтіп қауіптенген көңілмен, екі көзі үкінің көзіндей алақтап әркімнің бетіне бір жалтақтайды.

	Бас инженер даусын ызбармен көтере шығарып, мән жайды қадағалай сұрастыруға кірісті.

	Отырғандар кейде кезекпен, кейде бірін-бірі кимелей жамырасып, бірінің сөзін бірі толықтырып, түзетіп, көзбен көргендерін тұяғынан тік қойып айтып шықты да, ең ақырында:

	– Құбырдың қирауына кінәлі тек қана Хайролла, - деп түйді бәрі бір ауыздан. Кінәлі өзі екеніне Хайролланың өзінің де еш күдігі жоқ-ты. Әйтсе де, «құнын менің мойныма артулары әбден мүмкін» деген қауіпті ой мен өр мінез оны ағынан жарылып, мойындаудан аулақ алып қашты. Мына кабинет толы адамның бәрін өзіне жау біліп, атарға оғы болмай жарылып, мойындаудан аулақ алып қашты. Мына кабинет толы адамның бәрін өзіне жау біліп, атарға оғы болмай жарылып кетердей боп терісіне сыймай тырсылдап тұр еді. Басқадай болса ол басқа шауып, төрге өрлеп, ешқайсысының аузын аштырмасы анық. Ал бірақ дәл қазір өйтсе, бәрі бірдей өре түрегелетінін іші жақсы сезіп, аяқ астынан жау тілеп алғысы келмеді. Кешеден бері ойлап-ойлап тапқаны оларды төбеден тоқпақпен ұрғандай дәлел айту ғана болатын. Сол сәттің кезеңі туғанын, енді кешіксе қапы ұрылатынын да болжаған ол:

	– Жоқ, Хайролла емес, – деп төбеден қойып қалды, жазықсыз адамның ашынғандағы кейпімен қолына біреу түссе түтіп жердей булыға қырылдап.

	– Енді кім?.. Бәлкім, мен шығармын? – деп шап етті, мұрыны сорайған, бет сүйегі шығыңқы сары жігіт. Басқалар да жалт-жалт етіп одырая қарай қалысты.

	Хайролла ығынған жоқ.

	– Сендердің ауыздарыңдағы кімнің сөзі екенін білемін, – деді кекесінмен мырс етіп, жігіттердің шамына тиіп алатынын өзі де аңдамастан қызып кетіп, – ана сендерді қойт-қойттап айдап салып қойып, өзі үн-түнсіз түк білмегендей боп отырған бригадирдің сөзі... Мен сендердей жарамсақ емеспін. Кемшілікті көзге айтам. Төзе алмаймын. Сол үшін соңыма жарық алып түскен бригадир қайтсе де мені орға жықпақ... Бірақ та ол арам ойы орындала қойса игі еді. Өйткені мен жаладан ақпын ... Жазықты кім екенін білгілерің келсе, айтып берейін. Бәрін бүлдірген, – деп даусын көтере, қызына сөйлеп кеп, қасында алқынып тұрған Тұяқты нұсқай иек қақты. – Міне, мына жаңғалақ неме... Жаңғалақтанып жүріп, бұл құбырды дұрыстап ілген жоқ, сөйтіп ол ілгектен сусып шығып кетті. Ақиқаты керек болса, мінекей сендерге...

	Бұл сөзді естігенде бала жігіт жаны шығып кете жаздап, ыршып түсті.

	– Ой, ағай... Хайролла аға... Сіз... Сіз..., мұныңыз не, менен көргеніңіз, – деп апалақтап, қайтерін білмей асып-састы. – Жоқ... жоқ..., мен емес... Мен бәрін жақсылап... не қылғам да... – Отырғандарға жалынғандай екі қолын ербеңдетіп, жылап жібере жаздады.

	Өзі шиыршық атып отырған жиынды Хайролла сөзі аю тиген араның ұясындай гуілдетіп, өрекпітіп көтеріп жіберді. Кейбіреулеріне Хайролла сөзінің жаны бар да сияқты боп көрініп, екі ұдай боп қызыл кеңірдектесіп бық-шақ болысты. Киіміне сыймай тырсылдап, қып-қызыл боп отырған бас инженер май басқан жұдырығымен столын сарт-сұрт түйгіштеп, ақыра дауыстап, у-дуды әрең басты. Содан кейін бағанадан бері сөзге араласпай, көзі жыпылықтап, Хайролланың сөзіне қызара түсіп, үстіңгі ернін тістелеп үн-түнсіз отырған Кәрімге танауы қусырыла қарады.

	– Бәріне жауап беретін бригадир неліктен үн қатпай отыр?.. Ол не айтар екен? – деді зілді дауыспен.

	Кабинет іші тына қалды. Жұрттың назары Кәрімге ауды. Ол іле орнынан тұрып, салмақты сабырмен:

	– Бұл жерде орынсыз қызбалық жасау жөнсіз болады. Әсіресе Хайролла, – дей беріп еді, одан еш жақсылық күтпей кекті жүзбен ата қарап тұрған Хайролла киіп әкетті:

	– Сабырлы жігітсің ғой, сен салмақпен сөйлерсің... Сенің айтарың маған белгілі. Бірақ та мені оп-оңай шалып жығам деп ойламай-ақ қой. Өйту сендей адамның қолынан келмейді, білдің бе?

	– Мұндай да оспадар болады екен-ау, – деп салды, жігіттердің бірі шыдамай кетіп.

	– Құбырдың құнын мойнына арту керек, сонда барып ауыздықталады, – деп қостады оны ұзын мұрын сары.

	– Өйту оп-оңай, – деді Кәрім оған қызара қарап, үзілген сөзін одан әрі жалғастырып. – Бірақ та кінә Хайролладан емес қой...

	Отырғандар тым-тырыс тына қалды. «Не айтып жүр?» дегендей аңырыспен бригадирге қадалып қалған бәрі де. Ал Хайролланы ақтағанда кінәні маған аударатын шығар деген ой кеп, зәресі ұшып кеткен Тұяқ:

	– Мен де жазықты емеспін... Жоқ... Жоқ..., – деді безек-безек етіп, екі қолын ербеңдетіп.

	Кәрім оған жылы жүзбен жымия қарады.

	– Бұл жерде сенің атыңды ауызға алудың өзі қиянат.., күнә.

	«Хайролла кінәлі емес, Тұяқ кінәлі емес, сонда кім кінәлі?..» дегендей таңданыспен өзіне дүдәмалдана қараған жігіттерді көзбен жағалай бір шолып өткен ол:

	– Иә... Иә, сендер жаңылыс естіген жоқсыңдар, Хайроллада да, Тұяқта да жазық жоқ, – деп нық сеніммен сөзін жалғады. – Бірден айтайын, барлық пәле құбырды құйып шығарған адамдарда. Жазықты да, жазаласа – жазалануға тиіс те солар, – деп ол енді бас инженерге көз тоқтата қарап тұрып сөйледі. – Кешке мен құбырдың қирап жатқанын көрген соң, соның себебін анықтау ойыма келді. Сонда көңіліме бір күдік кірді де, соған көзімді жеткізу үшін әдейі сүймен әкеп құбырдың екі басын соғып байқап едім, әр басынан метрдей-метрдей омырылып түсті. Неліктен олай?.. Себебі, темір арматурасы технологиялық ережеге сәйкес емес. Сондықтан да кранмен жоғары көтергенде өз салмағына өзі шыдамай құбырдың екі басы жарылып кеткен. Сөйтіп ол жерге түсіп жетпей-ақ бүлініп, істен шыққан.

	Ол сөзін үзіп, ақиқатқа жаңа түскендей өзіне айран-асыр боп аңырая қарап қалған жігіттерді көзбен тағы да бір шолып шықты. Әсіресе, Хайролланың айран-асыр болуында шек жоқ еді. Кәрім назарын одан тез тайдырып әкетті де, кеудесін кере дем алып:

	– Ақиқаты қажет болса, жолдастар, міне, осындай. Ол үшін біреуді босқа күйдірудің реті жоқ... Орынсыз, – деп тәмәмдады да, жайлап орнына отырды. Ешкімге назар сап қараған жоқ, қалтасынан орамал ап бет-аузын мұқият сүртті.

	Хайролла мен Кәрімнің арасындағы араздық өздеріне бес саусақтай аян жігіттер аң-таң. Егер де Кәрімнің орнында Хайролла болды ма, аяушылық ете қоюының екі талай екенін бәрі де ойша жобалағандай қалыптары бар.

	Өзін пәле, жаладан ақтап алғанға есі шыға қуанған Тұяқ елбелектеп:

	– Бәсе... бәсе, мен кінәлі емеспін. Айттым ғой, сіздерге... Ал Хайролла ағай болса, мені жазықты етпекші болды... Әй, Хайролла ағай-ай, деп өкпелі түрмен Хайроллаға қарап бас шайқады, – бірге жұмыс істеп жүріп, ә...

	Онсыз да осы сәтте жердің тесігі болса кіріп кетердей боп тұрған Хайролла, оның көзіне шұқығанына ызасы келе қап:

	– Кетші, әй, сен, қыстырылмай, – деп арс ете түсті.

	Мәселенің беті айқындалып, жұрт тарқаған соң, Кәрім кабинеттен едәуір бөгеліп барып шықты.

	Хайролла оны коридорда күтіп тұр еді, имене қарсы жүрді. Бірдеме айтпақшы ыңғаймен күлімсіреп болып еді, онысының қиюы қабыспай бет-аузы жыбырлап, бір-түрлі қисайып, адам аярлықтай боп кетті.

	Кәрім оған бір қарады да, бөгелместен өте шықты. Оны тоқтатуға батылы жетпеген Хайролла кібіртіктеп, қипақтап қала берді. Әлдеқайда асыға басып кетіп бара жатқан Кәрімнің соңынан көз алмай қарап тұрған ол кенет ұмытқаны ойына түскендей тұра жөнелді. Кешеден бері қаңқиып қаңтарылып тұрған кранына қарай ентелей, жүгіре басты... Көңіліне түскен көктемгі кірден, ойсыз жерде мына аязды күнгі мөлдіреген ашық аспанға ұқсап кіршіксіз аршылған көкірегінде осы сәтте қандай күй ойнап бара жатқаны оның бір өзіне ғана аян еді.





ТЕЛЕВИЗОР




	Шұғасына телевизор әперу туралы ой Хайдарға тосыннан пайда болады.

	Алматыдан Мұхтар Әуезов атындағы драма театрының артістері келіп ойын қойып жатты. Бұл қалаға ат ізін жиі сала бермейтін атақтары зор өнер иелерін осындай сәті түскенде көріп қалуға жұрттың бәрі құмар. Күн сайын кешкілік көрші біткен театрға ағылып кетеді де жатады. Театрға барар алдындағы әбігершіліктің осы алпыс пәтерлі үйдегі әйелдерден жалғыз Шұғаға ғана қатысы жоқ.

	Адамның кәріпшілігі осындайда өте-мөте қатты сезілетін әдеті емес пе. Есік алдына шығып, театрға кетіп бара жатқандарға жаутаңдай қарап отырғанда Шұғаның көңілі бұзылып, бір түрлі қапаланып кетті. Қай-қайдағы ойына оралып, жүрегі дыбысын шығармай булыға жылаған балаға ұқсап соқпай тұрып алғандай болады.

	Іштен тынған бұл күйін Шұға Хайдарға сездірмейді. Ойына түк келмеген адамдай көңілді ұстайды өзін. Сол себепті де Хайдар бірде Алматы артистері туралы сөз қозғап, жұрттан естіген-білгенін әңгімелеп айта бастады. Әр сөзі Шұғасының жүрегін тырнап-тырнап кетіп жатқанын ол аңдамады. Үнсіз тынған Шұға шыдай алмай, бір кезде:

	– Е, оларды көруді маған қайдан жазсын, – деп күрсінгенде ғана оның тұла бойы тоқ соққандай дір етті. Алматы артистері туралы айтып, ағаттық жіберіп алғанын сонда ғана түсінді ол. Өңі құп-қу болып өкінішпен астыңғы ернін тістеледі. Төмен қарады.

	– Шіркін-ай, – деді сыртқа тепкен сезім күшіне ие бола алмаған Шұға дөңгелек қара көздеріне мұң тола, қабақ шытып. – Аяғын басып жүрген адамдардың не армандары бар екен! Осындайда телевизордың да жоғын қарашы. Ең болмаса үйде-ақ көріп отыра бермес пе ем.

	Хайдар әйелінен көз алмай қарап отырып қалды. Өкінішке толы мына сөзін естіп, мұңайған жүзін көргенде оның көкірегін ерекше бір аяныш кернеп кетті. Жүрегі қорғасынша ауырлап, төмен тартып жүре берді.

	Екі аяққа бірдей жабысып, талайдан бері мазалап, қалмай келе жатқан сырқат биылғы көктемде Шұғаны мүлдем жығып, ауруханада ай жарымдай жатқызды да, үйге қос балдақпен оралтты. Содан бері уылжыған жас келіншектің дала жүзін көргені шамалы. Ашық, жылы күндері ғана есік алдына шығып, бір уақыт таза ауа жұтып қайтқан болады. Ал жауынды-шашынды күндері даңғарадай үйде, ың-шыңсыз жапа-жалғыз отырғаны сарғайып. Сондағы бар серік, ермек болатын кітап қана. Кітапты ол бас алмай құныға оқиды. Хайдар кітапты кітапханадан алып та, магазиннен сатып та үлгере алмайды.

	Жиырма екіге жаңада шыққан, өз алдына үй болғанына жылдан әрең асқан жас адамға бұл күй қайбір оңай тиетін еді. Және оның қашанға дейін созылары да белгісіз. Дәрігерлер жазыласың деп сендіргенмен, дәл уақытын кесіп айта алмайды. Сол белгісіздік, екі аяқтың икемге көнбеуі ұзаған сайын Шұғаның іштей таусылып бара жатқан қалпы бар. Әуелде де қара кісі емес еді, енді одан әрман ағарып, бет сүйектері біліне бастаған. Жүдегенде адамның екі көзі ала бөтен үлкейіп кететіні қандай, дөңгелек қара көздері бұрынғысынан әлдеқайда үлкен көрінеді.

	Әйелінің осылайша күн санап өзгеруі Хайдарға жеңіл болып жүрген жоқ еді. Жанына қатты батулы-ақ. Қолынан келсе оның көңіліне қаяу шалғызып, қабақ шытқызғысы келмейді. Жұмысқа барғанда амал жоқ, одан басқа уақыттың бәрін үйде, әйелінің қасында өткізеді. Кино, театрға баруды қойғалы қай уақыт. Футбол десе ішкен асын жерге қоятындардың бірі еді, енді қандай қызғылықты ірі жарыс өткелі жатса да стадионға қарай аяқ басудан тыйылған.

	Сөйткен Хайдардың, үйдің төрт қабырғасына қамалып отырған Шұғасы үшін телевизордың қандайлық қажет екені ойына бір келсейші. Оның реті де бар бір жағынан. Жас отауға қажет дүниенің бастан асып жататын әдеті емес пе, бірде ананың, бірде мынаның орнын толтыру керек. Екеуі қатар жұмыс істеп жүргенде де бірсәрі еді, Шұға үйде отырып қалғаннан кейін жалғыз Хайдардың табысы бәріне бірдей қайдан жете берсін.

	Телевизордың ойға келмейтін себебі осыдан да. Енді байымдап қараса, телевизордың орыны бөлек екен-ау. Шұғаның жайын шын ойласа, оған қалай да телевизор әперу керек. Үнемі кітап оқып, радио тыңдаудың жалықтырып жіберетін кезі де көп. Сондайда телевизор...

	Әйеліне бағанадан бері көз алмай қарап отырғанда ойына осылар кеп, осылай түйген Хайдар әлден соң барып қинала тіл қатты.

	– Шұғажан, көңіліңді қаншалықты табайын-ақ деп тырбанғаныммен, ескергенімнен ескермегенім көп екен-ау әлі де. Оған көзім жаңа жетті. Онымды сенің алдыңдағы үлкен кінәм деп білемін. Сол үшін де кешір, жаным... Ал енді ме... енді бар ғой, жаным тірі, денім сау болса, саған телевизор әпермейінше көңілім көншімес.

	Шұға езу тартып жымиды. Оның әлгінде ғана мұңға толған жүзі енді қызара нұрланып, жайма-шуақ күндей біртүрлі көңілді қалыпқа ауыса қалыпты. Ол күле сөйледі.

	– Әй, Хайдаш... Хайдаш... ауыздан шыққан сөзді, қас пен қабақты аңдығыш боп барасың-ау, ә. Бүйте берсең мені ауыз аштырудан қалдырасың деп қорқам. Сөйтуге бола ма екен? Телевизорды мен шын-ақ көксейді деп ойлаймысың? Әлде оны алуға шамамыз келмейтінін мен білмейді деймісің? Мен білемін сені, телевизор әперемін деп өзіңді-өзің тағы қинамақсың. Жоқ, қажеті жоқ өйтудің. Өтінемін сенен, шын өтінем. Түбінде бір реті келгенде ала жатармыз, ал әзірше кейінге қалдыра тұрайық. Көңілге келіп қалған соң ірке алмай қалыппын, ал бұдан былайғы жерде телевизор туралы сөз болмасын. Келістік пе осыған? – осыны айтты да Шұға кенет ойына бірдеңе түсіп кеткендей тағы да өзгеріп: – Мен үшін көрген қиыншылығың онсыз да жетіп жатыр, – деп сөзін күрсіне аяқтады.

	– Не десең о де, Шұғажан, айттым әперемін деп, біткені сол, – деді Хайдар, қатты бекінгенін айқын ұқтырып.

	– Хайдаш, – деді Шұға өтінішті дауыспен. Қасына келген оған елжірей қарады. Көзіне көзін қадап, екі қолымен жағынан, шашынан сипады.

	***

	Хайдар сол күннен бастап телевизор алатын ақша жинаудың қамына кірісті. Ол үшін басқа табыс көзі жоқ, еңбекақыны молайту қажет. Өйтудің бір-ақ жолы бар. Цех бастығымен сөйлесіп, екі станокта бірдей істейтін болып келіседі де, содан кейін жеті сағат жұмыс уақытының бір минутын да босқа жібермей, маңдай терін төге еңбек етеді. Сонда табысы да молаяды.

	Хайдар осының бәрін істеді. Біресе ана станокқа, біресе мына станокқа кезек барып, жеті сағат бойына тізе бүкпей, жанына тигізе істеген жұмысқа да мақұл болды. Тек Шұғаға телевизор әперсе болды. Сонда шаршағаны да, бәрі де ұмыт. Хайдардың жүрегіне ұялап, көңілін жайлаған осы ой ғана.

	Бір жағынан Хайдар күні бұрын таңдап қою үшін телевизордың қай түрін алатыны жайлы әркімдермен ақылдаса да жүрді. Сонда жұрттың бәрінің өзі сәнді, өзі жақсы көрсетеді деп мақтайтындары «Знамя» маркалысы. Соны естіген соң Хайдар сондай телевизор бар көршілердің бірінің үйіне қоярда-қоймастан Шұғаны әдейі апарып көрсетіп еді, оны Шұға да ұнатты.

	Телевизор көбіне-көп Бейбітшілік көшесіндегі орталық универмагқа түсетін. Радио, электр бұйымдары сатылатын бөлімде талдырмаш келген, қиылған қара қасты әдемі келіншек Қаламқас сатушы болып істейді. Бұрыннан жақсы таныс. Хайдар соған барды. Мән-жайды айта келіп, «Знамя» телевизоры түсе қалса біреуін алып қоюды қатты өтініп, тілек етті.

	– Қашан келіп түсетіні белгісіз, келсе өзіңдей көр, Шұға үшін қолдан келген жақсылығымды аямаспын. Бірақ сеніп қалмай, ара-тұра келіп, біліп жүргейсің, – деді Қаламқас.

	Ал Хайдар болса, ара-тұраны қойып, универмагқа екі-үш күнде бір соқпай кетпейтін болды. Бұл оның дағдысына әбден айналып алған. Және бір апта, екі апта емес, бақандай үш айға созылды. Тек үшінші айдын аяқ шенінде ғана Қаламқас: «Арғы күні түсіп қалар» дегенді айтты. Бұл хабарға қуанған Хайдарды енді ақша жағы қинаңқырады. Ақша әлі де жетіңкіремей тұр. Бірге істейтін жолдастарынан қарыз сұрап көріп еді, жаратымды ештеме шықпады.

	Хайдар қатты ойланды. Егер бұл жолы телевизорды ала алмай қалса, ендігі келгенінше қашан. Жоқ, осы жолы қайтсе де алу керек. Әлде өзінің ноябрь мейрамы қарсаңында завод дирекциясынан сыйлыққа алған алтын сағатын комиссиялық магазинге өткізеді ме? Қимады Хайдар өйтуге. Жүрегі бір түрлі ауырып кетті. Бірақ басқа амал жоқ. Шұғаға айтпастан сағатын магазинге өткізді.

	– Ал, Шұғажан, – деді ол ақшаны әйелінің қолына табыс етіп тұрып, – енді ұзаса үш-ақ күнде телевизор аласың. Екеуіміз күнде кешкісін қатар отырып, телевизор көреміз. Көршілерді де шақырамыз. Ой, несін айтасың, көңілді болады.

	– Осыны айтқанда оның ойына сағаты түсті де, тұла бойы біртүрлі боп кетті.

	Шұға оған аса бір ыстық, тебіренген сезіммен қарады. Сол сезімнен өзіне арналған асқан алғысты да, ыстық махаббаты да кіршіксіз көңілді де ұқты Хайдар. Оның кеудесінде күй сандығының қақпағы ашылып, көңіл бағында шаттық құсы жыр төге жөнелгендей сол сәтте. Тұла бойы шымырлап, жан дүниесі содан бір ерекше рақат, ләззат тауып, масайрап қалды. «Шіркін, Шұғашым-ай, кәріпшілік сенің көңіліңді жас баланың көңіліңдей етіп бара ма» деп іштей толқып кетті Хайдар. Көзіне жас та кеп қалды. Бірақ өзіне-өзі ие боп:

	– Бүгін сағатымды сындырып алдым, – деді сөз арасында айтқан боп.

	– Неғып?

	– Бір темірді көтеремін дегенде қолым қысылып қалғаны.

	– Мүлдем қирап қалды ма?

	– Едәуір бүлінді.

	– Түһ, неғып байқамадың?... Байқасаң етті, – деп өкінді Шұға.

	– Шығасына амалың не... Жолда сағатшыға оңдауға қалдырып кеттім.

	– Қап. – Шұға өкінішін көпке дейін баса алмады.

	Қаламқастың айтқан үш күні Хайдарға үш жылдан да ұзақ болды. Ол жұмыстан қайтар жолда күнде универмагқа үмітті де тағатсыз көңілмен кіреді. Бүгін де солай. Адамның көңіл күйін болмашы бір белгіден байқап қалмаймысың, өзіне көзі түскен бойда Қаламқастың күлімсірегенін көрген Хайдардың жүрегі бір қуанышты сезгендей лүпілдеп кетті. Ұмтыла таяп келіп, Қаламқастан:

	– Ол не, жақсылық хабар бар ма? – деп сұрады дегбірі қалмай. Қаламқас күлімсірей басын изеді.

	– Небары бесеу-ақ түсіп еді, біреуін қалдырдым. Ақшаңды әкеп ал да, Шұғаны қуант, – деді ол.

	Қуанғаннан Хайдардың екі беті ду жанды. Жүрегі атша тулады.

	– Рақмет, – деді ол. Тамағына бірдеме тұрып қалғандай бір жұтынып, – рақмет, – деді тағы да. Содан кейін жалт бұрылды. Магазин ішінде сапырылысқан жұрттың кейбірін қаға-маға есікке ұмтылды. Далаға шыққан бойда құстай ұшып жүгіре жөнелді.

	Бұл кезде Шұға терезеге тақау орындық қойып, қаланың көз жетер жеріндегі кешкі тіршілік-қимылына қарап, қаннен-қаперсіз отыр еді. Хайдар есікті жұлқа ашып, біреу қуғандай кіріп келгенде ол селк ете түсті. Тізесіне сүйеп қойған қос балдағы оқыс қимылдан сырғанап барып еденге сарт-сарт құлады.

	Жалт бұрылып, күйеуіне шошына қараған Шұға:

	– Ойпырмай, не болды... Жай ма? – деп шапшаң сұрады, онсыз да ашаң жүзінде тамшы қан қалмай қуарып.

	Әрі қуанышты, көңілді лепірген, әрі жүгіріп ентіккен Хайдардың «телевизор» деуге шамасы әрең келді.

	– Үй, – деді жүрегі тулап кеткен Шұға сол қолымен кеудесін басып, – соған бола зәремді осыншама алармысың.

	– Кешір, – деді ентігін баса алмаған Хайдар шапшаң басып төрге озып бара жатып. – Қаламқас біреуін алып қойдым деген соң... қуанғаннан есім қалмапты... Айттым ғой, саған қайтсем де телевизор әперемін деп. Міне, бүгіннен бастап сол сөзімді орындады деп біл.

	Жүрегі орнына түскен Шұға күйеуінің көтеріңкі көңілмен дабырлай сөйлегенін тыңдап, жұмыс киімдерін шапшаң шешіп жүрген қимылына қарап отырды да, бір нәрсе айтқысы келген ыңғаймен бір-екі мәрте оқталып барып, бірақ бата алмағандай аузын тамсанды. Ақырында бар батылдығын бойына жинап:

	– Хайдаш, – деді күйеуінің назарын өзіне аударта.

	– Құлағым сенде, Шұғажан...

	– Әбігерленбей, тыңдашы әуелі. Сен осы... Сәлімді көруге Алматыдан профессор шақыртылғанын естіп едің ғой, иә?

	Сәлім Хайдармен замандас, көкшіл көзді, денелі ақ сұр жігіт болатын. Алматыдан институт бітіріп келіп, заводта инженер боп екі-үш жылдай істеді. Содан жүрегінен ауырып, жұмыстан қалғалы жылдан асып кеткен еді. Ауруханада жатқан. Хайдар осыдан бес күн бұрын барып халін біліп қайтқан. Сонда Сәлімнің бетіне күлтілдеген ісік пайда бола бастағанын көрген.

	– Жүректің әсері ғой... Жағдайым ауыр. Мұндағы дәрігерлер өздерінің шамасы келмеген соң әдейі Алматыдан профессор шақыртты. Не айтады деп соны күтіп отырмын, – деп еді Сәлім қалжыраған үнмен баяу ғана. Хайдар көңіліне күдік алып шыққан...

	– Ендеше сол профессор кеше келген көрінеді, – деді екі көзін күйеуінен алмаған Шұға сөзін сабақтап. – Сәлімді бүгін-ертеңнен қалдырмай Алматыға жеткізіп, тез арада жүрегіне операция жасамаса аса қауіпті депті ғой.

	– Солай ма? – деді Хайдар тұра қап. Аяушылық білдірген кейіппен қабақ шыта аз тұрды да, әйеліне қарап: - Оны қайдан естідің? – деп сұрады жауап күте.

	– Таңертең Қапиза келіп шықты. Көптен көргенім осы еді, уайым жеп, әбден жүдеп біткен екен өзі. Шиеттей үш баламен сорлап қалам ба деп көз жасын сығып-сығып алды. Жаман аядым... Өзі сасулы... Алматыға жүріп кетейін десе жол қаражаттары жоқ па, қалай... Кеше профессордың сөзінен кейін әркімдерден сұрастырып іздеген екен, табыла қоймаса керек.

	– Қап, қиын болған екен. – Өкіне бас шайқаған Хайдар ойланып төмен қарап тұрды да, ойына бірдеме түскендей: – Сонда немене, жүре алмай қалып па олар? – деді.

	– Ол арасын анық біле алмадым. Егер сағат он екінің самолетімен ұша алмаса, Қапиза осы үйге келіп шықпақшы еді, келмеді. Соған қарағанда кеткен болар деп үміттеніп отырмын.

	– Онда жарар еді. Өрімдей жігітті жамандыққа кім қияр. Өзің айтқандай, шиеттей үш бала мен жап-жас әйелі бар... Тек жолы оңғарылсын. – Шын тілек білдірген Хайдар қайтадан әбігерленді. – Ойбай, кетейін. Қаламқасқа қазір ғана келе қоямын деп кетіп едім, сен бөгеп қалдың.

	Шұға күлді.

	– Әй, Хайдашым-ай, аңқаусың-ау. Күні бойы саған мен не айтып отырмын?

	– Қой әрі, – деді Хайдар шошып кеткендей. Ол иланарын да, иланбасын да білмей аңырып тұрып қалды. Неге екенін өзі де білмей Шұғаның қасына келді.

	– Иә, солай болды. Не десең де көтеремін. Бермей шыдап қала алмадым... Қапиза да амалы құрыған соң ғана келді ғой, – солғын сөйлеген Шұға кінәсін мойындап, кешірім сұрағандай түрмен селдір қара кірпіктерін жиі қағып, күйеуінің бетінен көз алмай, не айтатынын күтті.

	– Оның... Оның дұрыс қой. Бірақ бұл қалай болғаны? Оны алу үшін бәріне көндік. Екі адамның жұмысын істедім. Қарыз да алдық. Сағатымды да саттым. Сен соның бәрін зая кетірмекпісің? – Хайдар екі қолын екі жаққа жайды да, амалы құрығандай сылқ еткізіп түсіріп жіберді.

	Шошынғандай оқыс қозғалып қалды Шұға. Күйеуіне бүртүрлі үрке, таңдана қарады.

	– Немене, сонда сен... сағатыңды... сатып жібердің бе? Хайдар үнсіз басын изеді.

	– Сен... сен, сындырып алдым дегенің қайда?

	– Кешір, мен сені солай деп алдадым. Телевизорға ақшамыз жетпеген соң комиссиялық магазинге өткізіп жібергем, –– деді Хайдар кінәлі түрде.

	Оның осы қиналған түріне қараған Шұғаның жүрегі кенет тулап қоя берді. Кенет бойына керемет бір күш құйылғандай қуаттанып кетті де, балдағына да сүйенбестен екі аяғын басып түрегелді. Хайдарды құшақтап, кеудесіне басып сүйді.

	– Хайдашым, – деді елжіреген үнмен, – сендей серігі бар мен қандай бақытты едім. Егер сен мұндай емес, басқа қасиеттің адамы болсаң қайтер ем... Онда мен, бір менің көңілімді жадырату үшін телевизор әпермек боп маңдай теріңді төге жинаған, ол аз болса қарызға алған ақшаңды... бәрін Қапизаға беріп жіберем бе?!.

	Хайдар оны сол қолымен құшақтап, оң қолының алақанымен шашын сипай алаулаған көңілмен сәл ойланып тұрды да:

	– Бәрі дұрыс. Сөйтсе де қаншама күтіп, дәл алатын күні... Сонысы өкінішті, - деді әлі де жаны ауыратын дауыспен.

	Шұға басын көтеріп, сәл шалқая оның бетіне қарады.

	Ештеңе етпейді, Хайдаш. Өкінетін дәнеме жоқ. Сен өзің айттың ғой, Қапиза жап-жас, үш баласы және бар деп... Ал, телевизор... Оны қойшы, дүние емес пе, кейін де ала жатармыз. Адамнан қымбат, сенің мына дүбірлеп соғып тұрған жүрегіңнен қымбат мен үшін не бар дейсің?..

	Шұғаның дауысы дірілдеп кетті. Гүлден құлаған мөлдір шық тамшысындай екі меруерт жас қара көздерінен домалап түсті.



	Достық хақында



	Ақылды дос айнымайды: айнымас достан айнал!

	Ақымақ дос басыңа іс түссе қайрылмайды.

	Ақылдымен дос болсаң, мерейің үстем болады.

	Ақылдымен дос болсаң, абыройға жетесің.

	Ақымақ дос аумалы-төкпелі келеді.

	Ақымақпен дос болсаң, абыройдан айрыласың.

	Ақымақ дос абыройыңды төгеді.

	Досыңды ақылдыдан таңда, айнымайды,

	Ақымақ дос басыңа күн туса қайрылмайды.

	Аумалы-төкпелі адаммен дос болма, сыпайы бой сақта,

	дос болсаң сатып кетеді.

	Аумалы-төкпелі достың көңілі сатулы келеді; сынаптай

	сырғып, сабындай бұзылуы оп-оңай, аяқ астынан.

	Екі мінездің адамдарына дос болмақ жоқ.

	Жамандар дос болып жарытпайды.

	Жаманмен дос болып жарытпайсың.

	Жақсымен дос болсаң, жақыныңнан артық.



	Дүниеде ең қиын нәрсе – жақсылық та, ең оңай нәрсе – жамандық.

	Қиқулаған қызықты, аласапыран айғайлы, думаны мол дуылды бал-балалалық дәурен енді ізі іңкәрлі боп қалды да, жігіт болсам да, анам үшін әлі жөргектегі баламен бірдеймін. Өбектеп отырғаны.

	Айтқанындай Алтай кешкісін шай ішіп отырғанда көкеме:

	– Мені вокзалға Абай апарып салсын, – дегенін естігенде апам ыршып түсті.

	– Тек, үсініп қалады, апармайды Абай. Апарса әкеңнің өзі апарсын, – деді бірден. Көкем ферма меңгерушісі болып істейді. Алтай соны айтып:

	– Көкемнің жұмысы бар ғой, – деді.

	– Бір күнге ештеме қарап, бүлініп қалмас.

	Мұндайда көкем еш уақыт анама қарсы келіп көрген емес. Өйтсе анам мүлдем өршіп, бой бермей кетеді. Сондықтан көкем үлкен мұртын ширатып, сипап қойып жайлап қана сөйлейді. Бұл жолы да сөйтіп:

	– Е, ағасын інісі шығарып салса несі бар екен? Апарсын. Ертең кіші күреңді кашовкаға жегіп беремін, менің шынында да жұмысым бастан асып жатыр. Алтай дұрыс айтады, – деді жайымен ғана.

	Сол-ақ екен, апам көкеме бас салып:

	– Желіктірмей отырсаңшы баланы... Сабағын дайындай алмай қалады, – деп ашу шақыра бастады.

	Ондағысы тапқан сылтауының түрі, әйтпесе менің мектепке сабақ дайындамай барған күнім жоқ екенін өзі де жақсы біледі.

	– Апа-ау, мен сабақтарымды дайындап қоямын, – деп мен де бір жақтан сөзге араласып едім:

	– Сөйлеме түге, тоңып қаласың, – деп зекіп тастады.

	Бірақ менің апамның жүрегі жұмсақ қой шіркін. Ренжіп қалғанымды көрді де:

	– Жарайды, апарсаң апаршы. Біріңнің соңыңнан бірің қарасын боп еріп жүрсеңдер, менде одан артық тілек бар ма? – деп көзін бір сығып алды. Мен жүгіріп барып оны құшақтап сүйіп алдым. Қуанышымда шек жоқ. Осы жасыма дейін ешкімді вокзалға апарып, жолға шығарып салған емеспін де. Ол маған бір үлкен қызық сияқты көрінетін. Оның үстіне әкем кіші күреңді жегіп бермекші. Бұл бір сұлу мүсінді, бүкіл Шортанды ауданында белгілі жүйрік ат. Түлкіні көрген бойда ар жағында сонша жер жібермей қайырады. Талай қасқыр соққан. Оны мінуге ауыл балаларының бәрі құмар. Бірақ әкем бала түгіл үлкен адамдарға да жалынан сипатпайды. Сөйткен атақты күреңді әбзелдерін жарқырата қара кашовкаға жегіп ап, Шортандыға ызғыта тартқанымды көргенде Қаматай мен Неғметжан екеуі, бәлем, іштері күйгеннен жарылып кете жаздар-ау.

	Алтай шанаға өзінің он алтыншы қосауыз мылтығын салды. Кім біледі, жолда түлкі өріп жүретін, біреуі кездесіп қап жүрер.

	Күн түске тақап қалған, ашық. Жылы. Көкем Алтайды маңдайынан иіскеді, апамның көзіне мөлдіреп жас келді. Дала аппақ. Жол оңды, тақтай дерсің. Күрең ат басын әсем шұлғып тастап, көсіле желеді. Тұяқтары сарт-сұрт етеді.

	Алтай тұлыбының сеңсең жағасын қайырып тастаған. Қарақоңыр ондатр малақайының құлағын көтеріп байлап алған. Оны көріп мен де сөйттім. Екеуміз әңгімелесіп келеміз. Мен одан Қарағанды туралы сұраймын.

	Біздің Жаңа жол ауылынан Шортанды қаласына дейін жиырма бес шақырымдай жер. Оған күрең ат бір сағаттан асар-аспастан-ақ алып жеткізді. Жақсы балғанда, билет кассасындағы кезекте кісі аз екен. Бірақ пойыз сағаттан артық уақыт кешігіп келетін көрінеді. Күту залы толған адам. Ығы-жығы, үлкен де, бала да бар. Алтай олардың арасынан біреуді іздегендей. Әсіресе, жас жігіттер мен қыздар жаққа көбірек көз салады. Тықыршуға айналды. Мені чемоданының қасына қондырды да, өзі бір жаққа кетті. Әлден соң қайтып келді. Менімен жөндеп сөйлеспейді де. Жалтақтап, айнала қарай береді.

	Вокзалға қарай бір қыз асыға басып келе жатыр...Талдырмаш денесіне жараса қонған, жағасы мен жеңі құндыз, жұқа сары пальтосы бар. Басында тоқыма сары тақия. Оны көргенде Алтай бір түрлі қуанып кетті. Жүгіріп барып құшақтай алды. Екеуі күле сөйлесіп, менің қасыма келді.

	– Менің інім Абай, – деп таныстырды Алтай мені.

	– Рас па? ... О, қалай жақсы жігіт. Аумайтын өзің ғой, – деп қыз қара көздерін аша күлді. Менің денем ду ете түсті.

	Алтай маған қарап:

	– Ал, туысқаным, сен енді үйге қайта бер. Апамның сөзін естідің ғой, – деді.

	– Барам ғой. Сені аттандырып салайыншы, – деп қақаңдадым.

	Ондағым Алтайдың мына қайқы кірпік, қара көз, аққұба әдемі қызбен сөйлескеніне қарап тұрғым кеп барады. Шамасы, екеуі бұрыннан таныс-ау әлде бірге оқи ма екен? Алтай қалаға он күннің ішінде екі рет келіп кеткен еді. Сонда осы қызға келді ме екен? Жолға бірге аттануға да күні бұрын уәделесіп қоюлары мүмкін-ау...

	Мені осы ойлар мазалайды. Алтайдың өзінен сұрасам қайтеді? Бірақ қызбен екеуі жұптарын жазар емес... Мейлі, жазда үйге келгенде сұрармын. Тіпті әдейі хат жазып сұрасам да болады. Ал көкем мен апама айта баратыным сөзсіз... Еһ, шіркін-ай, Қаматай мен Неғметжан көрер ме еді? Оларға мұндай қызбен сөйлесу қайдан келсін.

	Тепловозға тіркелген өңкей көк вагондар. Жұрттың бәрі жапырлай ұмтылды. Кейбіреулер вагонын таба алмай жүр. Әсіресе басына қоңыр түбіт шәлі салып, қара мақпалдан қысқа пальто киген жуан сары әйел жұрттың бәрін күлдірді. Қорбалаңдап жүгірген болады. Танауы іріккен тананың танауындай едірейіп, желбең-желбең етеді. «Екінші вагон қайда?» дейді кім көрінгенге. Енді бір қызық. Мен де күлдім еріксіз. Алтай мен әдемі қыз да күлді. Аппақ тістері қандай тамаша өзінің.

	Алтай мені бауырына қысты да:

	– Ақылды бол. Сабағыңды жақсы оқы. Күн батып қалды, қазір тез үйге қайт. Жылы киін, – деп арқамнан қақты. Чемоданын алып, алтыншы вагонға қарай әдемі қыз екеуі асыға бет алды. Қыз маған күле қарап, қоштасып қолын бұлғады. Қандай жақсы өзі... Соңдарынан қарап тұрмын. Жүрегім лүпілдейді.

	Пойыз ақырын, жайлап қозғала бастады. Жүрісін біртіндеп үдете ұзап барады. Балалық көңілім бір түрлі ауырлай қалды. Қимай жалтақ-жалтақ қараймын. Ат байлаған жерге келдім. Үлкен қара тұлыпты бүктеп астыма салдым. Өз тұлыбымды кидім. Біреу-міреу бала деп ойлап жүрмесін деп кашовкаға қоқиыңқырап отырдым.

	Бұл кезде күн батқан. Батыс жақты бояған қызыл шапағы біртіндеп көмескіленуге айналыпты. Аспанға мұнар пайда бола бастаған сияқты. Қатты аяз. Шаңытып тұр. Бойы тоңазып, ширығып тұрған күрең босатқаннан-ақ ауыздықты сүзе тартты. Үсті-басы аппақ қырау. Тұмсығына екі тарам тұз қатқан. Танауынан шыққан дем бұрқ-бұрқ етіп, көсіле сермеген алдыңғы екі аяғының жіліншігін ақ торғындай орайды. Басын әсем шұлғып тастап, жеңіл кашовкадағы мені бұйым көрмей, лыпылдап келеді. Делбені қатайтып тартқан сайын өршелене түседі. Әлгіндей болмай от диірмен көпірінен өтіп, біздің ауыл жақтағы қалың қарағайлы қарсаңға шыға келдім.

	Күн райын байқамаппын. Далада сырма боран жүріп жатыр. Айналам өңшең бір ақ жыланға толып кеткенге ұқсайды. Бірін-бірі қуып жетуге асыққандай. Шығысқа қарай сырғанап, ирелең қағады. Алды-артымды орап алған.

	Қар жапалақтай бастады. Суға қонуға асыққан үйректей шапшаң төмендеп, бірақ жерге жетер-жетпес-ақ әлгі ақ жыландармен араласып кетеді. Ақ жыландар ұзамай үлкейіп, енді ақ айдаһарға айналуда. Төңірек шымылдықтанып барады. Кеш қараңғылығы тез қоюланды. Түнге айналды. Боран болмаса не қылсын? Сескенейін дедім. Оң жағымда шөптің астында жатқан қосауызды алдым. Қалың киіммен әрең иліге оқтап, тіземе көлденең сүйеп қойдым. Ыққа қарай қырындай отырып, қамшыны үйіре, делбені жиілете қақтым. Менің қаупімді сезгендей, күрең де басын тұқырта, ауыздықты кере-кере тартып, сілтеп бақты. Денесі қызғанда өсіп, ұзарып кететін әдеті.

	Артқы тұяғынан ұшқан қар кашовканың басынан асып түсіп жатыр.

	Боран барған сайын күшейе түсті. Терең сайдан өттім. Ауылға дейін енді он шақырымнан артық емес. Қазір-ақ барып қаламын деймін ішімнен. Жол Балықты көлін қапталдай жүрді. Жер шамасына қарағанда Жарғайыңның биік адырынан өтсем керек. Ақтөбенің үстімен келе жатуға тиіспін. Боран түк көрсетпейді. Қарсыдан ұйытқып соғып тұр. Қарсы қарасаң маңдайды қарып жібереді.

	Тұлыбымның жылуы қашып, денем әбден тоңазыды. Жолды қармен үйіп көміп тастауға асығуда. Әрі жол ауырлап, әрі қарсы соққан желге шыдамады ма, қайтті, күреңнің жүрісі баяулап қалды, жолдан әлсін-әлі жаңыла берді. Жүріп келе жатқан бойы басын бұрып, жетекке қайта-қайта үйкелейді.

	Ызам келді. Күрең басын тағы бір жетекке үйкелей бастағанда сауырына қамшыны көміп-көміп жібердім. Қамшы денесін оттай тілген күрең ышқынып ала жөнелді. Абайсызда өзім жерге жалп ете жаздадым. Ауыр киіммен әрең деп оңдалып отырған болып байқасам, жолдан шығып кетіппін. Ат ауыр оппылап келеді. Делбені тартып едім, тұра қалды. Қалай қарай лағып кетіп қалдым екен? Шамасы жол ық жақта қалған болу керек. Делбені қағып күреңді оңға бұрдым. Жүріп келемін. Бірталай уақыт өтті. Жол жоқ. Тоқтадым. Әлде жол солда қалды ма? Солай болуға тиіс. Тағы қаншама уақыт өтті. Бірақ жолды жоғалттым. Өзі жел қай жақтан? Бағытын анықтау мүмкін емес. Үйіре соғады.

	Адасқан екенмін ғой. Жүрегім су етті. Зәрем ұшты. Тісім тісіме тимей сақылдады. Басым айналып, көз алдым қап-қараңғы боп кетті. Енді қайда барам? Қай жерде тұрмын? Білмеймін ештемені. Көз алдымда азулары сақылдаған аш қасқырлар елестейді. Зәрем ұшып, мылтықты оқтана ұстаймын... Құлағыма әлдекімнің айқайлаған дауысы келетін сияқты. Тұра қап ұзақ тыңдаймын. Өзімнің айқайлаған дауысымды ұлыған боран қолма-қол жұтып жібереді.

	Қой, тұра беріп болмас. Жүрейін...

	Қайдағы бір жарықбастарға келіп түсіп кеттім. Күрең аяғын ауыртып алды. Одан әрең дегенде шығып едім, қалың ерменнің арасына киліктім. Сол жылы жерге қар қалың түскен. Ал орман арасының қары тіпті қалың. Қалжыраса керек, күрең қайта-қайта тоқтай берді. Қолымнан мылтықты тастамай, кашовкадан түстім. Күреңді тізгіннен жетектеп алдым. Жүріп келем. Бойым жылынды. Терледім. Айнала толған қасқыр сияқты. Ұлып азынып үрейімді ұшырады. Өлгенім-ау осылай. Көңілім босап, бірауық жылап та алдым. Көкем мен апамның тілін неге ғана алмадым екен? Алтайды вокзалға апарысымен кейін қайтсам ғой, бүйтіп адасып бейнетке батар ме едім? Алтай да осыншалықты айтты емес пе. Бірақ тыңдадым ба екен? Көкем мен апамның айтқандарын өмірімде бірінші рет тыңдамап едім, міне, қандай күйге ұшырадым. Осыдан үйге аман барсам ба... ендігәрі айтқан ақылдарын екі етпеспін-ау...

	Терлеген денем тоңази бастады. Бір орында тұра берсем, мүлдем жаурап қалатын түрім бар. Амалсыз тағы да жүрдім. Күрең өзіме тығылып, тұмсығын, екі көзін кезек-кезек сүрткендей болады... Е-е, бағана жолдан шыға бергені, көзін қар басқан екен ғой. Қабағын басқан қарды үгіп түсіргені екен ғой. Оны мен қайдан біліппін. Көкем: боранда қалсаң анда-санда аттың көзін уқалап отыр. Әйтпесе қабағын қар босады да, ат жолдан шығып кетеді дейтін. Ол ақылына мен кезінде құлақ салыппын ба. Бір кезде күрең басын оқыс көтеріп алды. Құлағын тігіп, алдыңғы жаққа одырая қарады. Жүрегім су ете түсті. Бойым мұздап қоя берді. Тұра қалдым. Жүрегім дүрсілдеп, алдыңғы жаққа қараймын. Бірдеме қарайғандай болды. Қасқыр ма? Зәрем кетті. Мылтықты кезей ұстап тұрмын. Қасқыр болса күрең неге осқырынбайды? Ол әлгіндей емес, жайбарақат тұр. Не де болса жақындап көрейін... Күреңді жетелеп, ілгері аттадым. Қарайған зат теңселегендей болады. Ұйытқыған бораннан көрінбей кетеді. Әлде ағаш па?

	Шынында да ағаш. Жалғыз ағаш. Айналада басқа бір түп бұта жоқ. Аттың басын тіреп, өзім арқамды ағашқа бере ықтап тұрмын. Бұл қай жер? Миыма кірер емес. Әбден басым айналып қалса керек. Ұлыған, ұйытқыған боранның еш әсері жоқтай. Көзімді жұмып мәңгіріп тұрмын. Күрең де қыбыр етпейді. Ағашқа тұмсығын тіреп, мүлгіп тұр. Ұйықтап тұрған сияқты. Құйрық-жалы дудырап, денесін осқылайды.

	Тоңуға айналдым. Шіркін-ай, көкем болса ғой, бүйтіп адаспас едім. Көкемнің түнде жүргенде, осындай борандарда адаспаудың жолдарын үйреткені есіме енді түсе бастады. Бағанағы ермендерге, тастарға қарап-ақ терістік пен түстікті айыруға болады ғой. «Жел көбіне терістік-батыстан соғады. Сондықтан ермендер, шөптер оңтүстік-шығысқа иіле жатады» деуші еді көкем.

	«Тастардың күншығыс жағы таза, жалтыр болады. Күннің көзі түспейтін көлеңке жағын қына, шөп басып кетеді. Адассаң, түнде жүрсең, осы да белгі!» дейтін көкем. Оны бағана неге ескермедім екен? Көкем маған қалың орманның ішінде келе жатып адассам да, жол тауып шығуды үйретті емес пе.

	«Ағаштың кесілген түбірі кездессе, соны зертте. Сақиналары күншығысқа қарай созыла, арасы алшақ-алшақ, ал батыс жаққа жиі орналасады. Соған қарап шығыс пен батысты ажырата біл» дейтін ол. Сол айтқандарын бағана неге ұмыттым?.. Енді қайда барарымды білмей тұрғаным мынау. Көкем ең аяғы айдалада жатқан тастарды да белгі етеді.

	«Мына жолды көрдің бе, қалай бұрылды? Мына тасты көрдің бе, қалай жатыр?» деп бір нәрсеге көңіл аударта жүреді. Өзі жеті қараңғы түнде де адаспайды. Тас, бұта не жыра, бірдеме кездессе болды оған.

	«Е, мына жер екен ғой? Енді былай жүруіміз керек» деп жолды дәл табады.

	«Соның бәрін қайдан біле бересіз?» деймін мен.

	«Туған жеріңнің табиғатын жетік білетін бол. Әрқашан пайдасы тиеді» дейді ол.

	Көкемнің сол айтқан ақылдарын неге алмадым екен?

	Өкінемін. Мынау қай ағаш? Қожыры қалың қарт қайың. Екі-үш метрдей төменде бұтақ жоқ. Одан сәл жоғарырақта ағаш екіге айырыла өскен. Қатты жел жұлмалап, теңселген бұтақтары бөрікке ұқсайды.

	Кенет көкемнің бірде:

	«Жол жүргенде мына сияқты жалғыз ағаштарды да, оның бұтақтары қалай өскенін де, өзі қай жерде тұрғанын да жадыңда сақтап, белгі ете жүр» дегені есіме түсе кетті. Қуанғаннан жүрегім дүрсілдеп қоя берді. Бұл – Бұрғансудағы жалғыз ағаш қой. Көктемде талай келіп, жуа теретінбіз. Ал жазда бұл маңның жидегі бармақтай-бармақтай, тәтті болады.

	Осыдан тура солға қарай жүрсем, Егіндішоқ аталатын қалың шілікті қызыл бар. Одан беріде жол жатыр. Не жолды табам, не сол шоқ ағашқа жетем. Бойым біртүрлі жеңілденіп кетті. Күреңді жетелеп жүре бастадым. Долы боран көзді аштырмайды. Кеудеден итеріп, аттың алқымына тығады. Тұлыбыма шалынып құлап қала жаздаймын. Сонда да қасарысып жүріп келемін.

	Кенет күрең тұра қалды. Тізгіннен қанша жұлқыласам да, тартынып ілгері басқысы келмейді. Мұнысы несі? Әлден соң аңғардым, ат тұяғы қатты жерді басып тұр. Пимамның тұмсығымен тепкілеп көрсем, жолдың табаны. Тұла бойымды қуаныш кернеп кетті. Сол сәтте көкемнің:

	«Жақсы ат адамнан зият, жолды өзі табады. Адассаң, аттың басын тартпа, көзін сүрт те еркіне жібер. Үйге өзі келеді» деп айтқаны есіме сап етті.

	Күреңнің көзін сүрттім де, басын солға бұрып, жолға салдым. Тұлыбымды қымтана кашовкаға отырып, делбені ұстадым. Мылтықты тіземе қойдым.

	Күрең жолдың сорабынан адаспай кейде аяңдап, кейде бүлкектеп тартып келеді. Маужырай бастадым. Көз алдыма Алтай мен әдемі қыз елестеді. Олар қазір қай жерде кетіп бара жатыр екен? Менің адасып бейнет көріп, тоңғанымды біле ме?

	Көкем мен апам не істеп отыр екен? Қорқып, зәре жоқ қой екеуінде. Мүмкін, көкем мені іздеуге шыққан болар.

	«Көке, – деймін ішімнен, – ендігәрі мен сіздің айтқаныңыздың бәрін ұғып алатын боламын».

	Көз алдыма Жалғыз ағаш келді. Бұтақтары шайқала теңселіп, суылдайды. Нақ бір айдаладағы қарт күзетшіге ұқсап тұр.





КОМАНДИРОВКАДА




	Өткен жылдың март айының бас кезі еді. Командировкамен Екібастұзға бардым. Мейманханаға орналасқанмын. Шағындау бөлмеде облыстық бір мекеменің қызметкері Әбдікәрім екеуіміз ғана. Жасы менімен шамалас – отыз бестерде. Жаудыр қара көздері мен ат жақты қоңырқай жүзінен байсалды мінезін бірден аңдайсың.

	Ертемен әркім өз шаруасымен кетеді де, түсте асханада ғана, ал кешке бөлмеде табысамыз.

	Бірде мен бөлмеге Әбдікәрімнен ертерек оралдым. Қонақүйдің бүгінгі кезекшісі, жүзі сары шұбар болғанымен, сүйкімді көрінетін күлімкөз келіншек Кәмила, отты молырақ жағып жіберсе керек, тар бөлме мүлдем ысып кеткен. Екі терезеден түссе де тапшылық еткен кешкі жарықтан бөлме іші қара кеуім тартқан. Шам жақса да болар еді, бірақ оған зауқым соқпады. Терезеге таяу орындық қойып отырып, кешкі көше тіршілігіне көз жібердім. Ерсілі-қарсылы өткен жаяулар, жүйткіген машиналар... Дамыл жоқ. Көрші үйлер терезелерінің жарықтары самсап тұр. Осындай көріністің кейде адам көңілінде мұң ба, әйтеуір бірдемені қозғап жіберетіні бар...

	– Оһо, дұрыс бөлме екен... һу ыссысын-ай, сыпырғыш пен ыстық су табылса, монша болғалы тұр ғой өзі, – деп шапшаң сөйлеген ер адамның даусы ойымды бөліп жіберді. Жайлап бұрылып қарағанда табалдырықтан аттаған күлімкөз Кәмиланы көрдім. Оның ту сыртында басындағы сұр шляпасы ерепейсіз қоқиып, күздік шұбар пальтосының белдігін тарта буынғандықтан, жауырыны жап-жалпақ көрінген, аққұба әдеміше жігіт тұр. Кішірек қара көздері ойнақшып, бөлме ішін шола қарайды. Қолында шағын сары чемодан бар. Маған қарап даусын нәштеп сәлемдесті де «мейманбыз» деп қосты көңілді кескінде езу тартып.

	– Қош келіпсіз... Төрлетіңіз, – дедім мен де барымша сыпайы болуға тырысып. Қыс ішінде, бүгінгідей суықта оның осынша жеңіл жүрген сәнқойлығына бір жағынан таңырқай да қарадым.

	– Таңертең май тоңғысыз еді. Шатырдан тамшы ағып тұрған. Осы күн қалайша қағынып кете береді, – деді ол, көзқарасымды аңдады ма, қалай, өзін-өзі ақтай сөйлеп.

	Сөзге Кәмила араласты. Оң жақ қабырғада мұнтаздай жиналған бос төсекті қолымен нұсқап. – Мына орын сіздікі болады, – деді ол жігітке.

	– Бәсе, андағыдай күлімсөз тегін адамға бітпес деп ойлаған едім өзім де. Рақмет, жағыңыз түспей жамандық көрмеңіз. – Осы сөзді айтты да, жігіт қолындағы чемоданын еденге қойып, кереует астына қарай аяғымен итере салды. Кәмила өз міндетім атқарылды деген пішінмен шығып кетті.

	Жаңа серігім бір көңілді әнді ысқыра жүгіріп, сырт киімдерін шешіп ілді. Су жаңа галошты бәтеңкесі шақыр-шұқыр етеді. Мен оның бар қимылына тарыла қарап отырмын. Сықырлата басып барып, қабырғадағы кнопканы шырт еткізді. Бөлме іші жарқ етті.

	– Қара көлеңке томсырайғанша бір-біріміздің жүзімізді көріп отырайық та, – деп күле сөйлеген серігім стол басына жайғасты. – Әйтеуір бір танысар болған соң, осы бастан білісіп қойғанымыз жөн шығар... Сабыр.

	– Малтабар.

	Сабыр мырс ете түсті.

	– Атыңыз оңды екен. Малтабар ә?... Демек жұмысты жаны сүйеді, малды көп табады деген сөз ғой, иә? – деді де, шімірікпестен келекелегендей тағы да күлді.

	Мұнысы менің көңіліме дық тиді. Қапелімде аузыма қайдан түскенін қайдам:

	– Лайықсыз қойылған аттар толып жатыр ғой, – деп салдым.

	Сабыр оған айылын да жиған жоқ. Сонысынан Малтабар атым қаншалықты ерепейсіз болса, оның Сабыр аты да жаңсақ қойылғандай күдік туғызды. Бойынан сабырлыға жарасты қасиет көре алмадым. Ақыры жасанды күлкісі жиі естіліп, кішірек қара көздерін ойнақтата шапшаң сөйлейтін, ақ құйрық торғайдай қыпылықтаған жігіттер қатарына жатасың-ау деп топшыладым өзімше.

	Қателеспеппін мен. Сабыр шәйірдей жабысып бұл қалаға қайдан келіп, қашаннан бері жатқанымды, оған қоса қызметім жайын да қазбалап сұрай бастады. Көр-жерге жармаса беретін адамды жаратпайтыным болушы еді. Сол әдетіммен ыңғай бермей отырғанымды Сабыр елеген де жоқ. Еркіме қоймастан қазбалап, бір басына жетерлік ақпар алып, көңілі тынғандай болды да, иығын қомдап, жадырап сала берді.

	– Сәтті күні сапарға шығып, желім оңымнан тұрған екен. Жақсы қауымға тап болып, мәжілістесіп отыру... қандай ғанибет. Әсіресе жаңалық терген журналистердің әңгімесін тыңдау тамаша ғой, – деп кеңкілдей күлді. Өзінің де осалдан еместігін білдіргісі келіп қызмет бабын көлденең тартты... Ревизор көрінеді.

	– Қызмет бапты. Айлығым да мол. Оның үстіне, газет қызметкері болсаңыз да жасырмаймын, барған жерің аяғынан тік тұра қарсы алады, – деп бөсіңкіреп, тізгінін жіберіп-жіберіп алды. Маған әдеп үшін басымды изеп қойып тыңдай беруден бөтен дәнеме қалған жоқ. Өзі сөйлеп, өзі күліп, есіліп отыр. Бір кезде радиодан тәуір ән еміс-еміс естіле бастағанда орнынан атып тұрды. Барып бар даусына қойып, әңкі-тәңкі қып жіберді. Онымен де тынбай ән ырғағына ысқыра қосылып, аяғымен еденді тарсылдатты.

	Уәделесіп қойғандай-ақ Әбдікәрім мен көрші бөлмеде жататын Хабиболла қатар кіріп келді. Әбдікәрім қашанғы әдетінше мейманмен сабырлы ғана сәлемдескеннен кейін барып жан дауысы шығып тұрған радионы бәсеңдетті. Олар жайласып, менің керуетімнің үстінде жатқан жаңа газеттерді қарап, бір-бірден шылым тұтатқан соң әудемде есіктен Кәмила жылмия қарады.

	– Шай әкелейін бе? – деді көзі күлімдеп.

	Кешкі шайды асханаға бармастан бөлмеде ішетін әдетіміз бар-ды. Бұл жағын епті Хабиболла басқаратын.

	– Әкеліңіз. – Бәріміз үшін жауап берген ол оқыс қозғалып стол үстіндегі кітап-газеттерді жинастырды да, нан, семіз шұжық, май, қойылтылған сүт құтысын жайып салды.

	Стакандарын салдырата, ыстық буы бұрқыраған дәу мыс шәугімді көтеріп қайта оралған Кәмила қолындағы заттарын Хабиболланың алдына қойып шығып кетті. Сабырды да дастарқандас болуға шақырдық. Сабыр екі айтқызбады.

	«Дұрысы сол болар» деп орнынан ұшып тұрып, чемоданын ашты. Ақ ауыз жартылықты алып, дастарқандағы тағамдардың дәл ортасына әкеп қойып, күле сөйледі.

	– Ас тәңірісі жол салмаса, жай пенделері өңешті тырнап берекені алмай ма?... Әбдікәрім екеуіміз ыңғайсызданыңқырап қалып едік, Хабиболла қу «сөз болмасын» дегендей бізге қарап көк көзін елеусіз бір қысып, жымың-жымың етті.

	Тамағын қырына жұтынып қойды.

	– Қажеті болмаса чемоданыма салып, сонау Павлодардан алып шықпай-ақ қояр едім де. Бір үзім нан қайдан болсын табылады. Ал, мына жарықтық... Сабыр бар мақтауын сонымен жеткізгендей таңдайын тақ еткізіп, жартылықты сыңғырлата шертті. – Бұл шіркіннің орны басқа да...

	Содан кейін жартыны алып, басындағы ақ қалпағын ұшырып түсірді. Ішіндегісін лықылдатып төртке тең бөліп құйды. Тамшы артық кетпесін дегендей қайта-қайта тексерді. Сөйтті де әрқайсысымыздың алдымызға үлестіре қойды.

	– Ішпеуші едім, – деп мен бас тартып шықтым.

	– Кәне, қағып жіберсек... Сонсоң бәріміз де ішпеспіз. Қолқа салары жоқ, барының өзі осы, – деп менің сөзімді ілтипатқа алмай омыраулаған Сабыр өз ыдысын жоғары көтеріп, бәрімізге жағалата қарады. Мен өлердегі сөзімді айттым.

	– Апыр-ау, парыз-қарызы жоқ, таныстық үшін алып қояйық... Ең болмаса ерніңізді тигізіп, ырымын жасаңызшы, қатын емессіз ғой, қатындар да ішеді. Солар ғұрлы жоқпысыз? Болмас ол, – деп стаканды аузыма тақап, үстіме төгетін болған соң қинала-қинала ернімді тигіздім.

	– Міне, бітті. Дос көңілі бір атым насыбайдан да қалады деген, енді ризамын, – деп Сабыр менің сыбағамды үшке бөліп қайта құйды. Сөйтті де көмекейіне ыдысын бірақ төңкерді. Бар ләззатты содан тапқандай «аһ» деп көзін бір қысып, тағамға қомағайлана қол салды.

	Тамақтанып болған соң Сабыр кішірек қара көздері жылтыңдап мүлдем көңілденіп алды. Саусақтарымен столды тақылдатты. Шылым сұрады. Әбдікәрім үнсіз ұсынған «Беломордың» бірін алып тұтатты да, қалғанын қайырып берместен өз қалтасына тастай салды. Түтінді рақаттана бұрқырата тұрып:

	– Жігіттер, қысыр сөзді қойып, бірдеме ермектемейміз бе? – деді.

	– Болсын. Шахматқа қалайсыз? – дедім мен, өз білетінімді ауызға бұрын алып.

	– Ой, бар болсын да. – Қолын бірақ сермеді Сабыр. Кеудесін кере, жұқа әдемі еріндерін соза сөйледі. Тәйірі деген, ол ақылдылардың ермегі емес пе? Біз ол топқа қосылмаймыз.

	Осыны айтып қалтасынан су жаңа карта суырып ап араластырғанда, цыган әйелдерінен кем емес, қолы-қолына жұқпайды. Біздің картамен әуестігіміздің жоқтығын көрген соң:

	– Түу, арақ ішпейтін, карта ойнамайтын не қылған адамсыңдар? – деп кейіп, серік іздеп көрші бөлмелерге кетті.

	Әбдікәрім екеуіміз тақтасы әбден алабажақтанған, тастарының мойындары жұлынып, сүлдері ғана қалған шахматты жайдық. Шахматтан бізді қалаған жағына жығатын Хабиболла төреші болды. Бір ойынды тең аяқтадық. Екіншісін деңгейлегенде Сабыр қайтып оралды. Салған бетте Әбдікәрімнің иығына асыла шахматқа төнді де, көзін жүгіртіп бір қарап шыққан бойда:

	– Ойбай, ақтар үркердей шоқталып қапты ғой. Қараларды қара, қараларды... қанат жайып қаптап келеді, – деді даурығып. Содан кейін: – Ал, не отырыс, жүріс кімнен? – деп екеуімізге кезек қарады.

	Әбдікәрім жүретін-ді.

	– Оның не, жүр солай, әйтпесе, күйрейсің. – Сабыр күйіп-пісіп Әбдікәрімнің елең қылмағанымен ісі болмай, қайта-қайта киліге берді. Ақыры ыңғайына көндіре алмаған оны тастай беріп маған ауысты. Кейде қолымнан фигураларды жұлып та алады. Не керек, әбден берекемізді қалдырмады. Ығыр етіп жіберді. Бірер рет «қойсаңызшы» деп те көрдім... Тіпті болмай бара жатқан соң мінезі шапшаңдау Хабиболла ұшып тұрды. Сары жүзіне қан теуіп шыға келді.

	– Ал ендеше... Осыған берсеңдерші, жалғыз-ақ ойнасын. – Шахматты салдыр-гүлдір төңкере салып, Сабырға қарата қатты ысырды.

	Сабыр да дыз ете түсті.

	– Оған сенің талағың несіне тарс айырыла қалды? – деді ренжіп.

	Хабиболла қызарған күйі өз бөлмесіне кетіп қалды. Көңілсіздік салқыны ұйтқып өтті. Шахматтан енді береке таппайтынымызға көзім жетіп, кітапқа жармастым. Әбдікәрім шылым шегуге кірісті. Үнсіз бұрқыратып отыр.

	***

	Біз Сабырмен екі күн бойы бірге жаттық. Сол екі күнде оның қызара бөртпей, сау жүргенін көрмедік. Жатар орынға кеш оралады. Онда да келісімен сырт киімін шешіп іле сап, газетке оралған бірдемелерді (сірә, базарлық болу керек) қолына ала Кәмилаға жөнеледі. Кәмиланың бөлмесі оңаша. Бастапқы күні екеуінің дауыстары көңілді, күлкілері тым-ақ жарасты естіліп еді. Келесі түнге қарай зархум соғысын салып жатқандай-ақ әуелі тарсылдаған алыс-жұлысы, үйді көшірген тарсыл-дүрсіл, сәлден соң Кәмиланың дауысы ащы-ащы шықты. Жолы болмаған Сабыр бөлмеге қайта оралып:

	– Бұл не қылған сөзге түсінбейтін дәу-пері қатын, – деп күбірлеп сөйлене жүріп, шешініп орнына жатты.

	Үшінші күннің жүзі ауғанда түскілікте асханаға барсам, Әбдікәрім әлі келе қоймапты. Бір столға, қасында екі кісі бар, ие болып Сабыр отыр. Дастарқанда ине шаншар орын жоқ. Бүйірі торсиған жарты литрлік графин де, әдемі қағазды шынылар да тұр. Мені көрген бойда Сабыр ұшып тұра кеп қолымнан ұстады.

	– Жүр біздің столға, дәм тат, – деп сүйрелей тартты. «Қой» дегеніме қарайтын ол ма? Жұрттан ұялғанымнан, амал жоқ, бірге отыруға тура келді. «Менің жолдасым» деп таныстырды ана екеуіне. Бірі – дәу сары да, екіншісі домаланып, бұғағы салбыраған кең танау қара. Сабырға еріп қонақүйге барғандарын да көргем. Жандары қалмай бәйек болды да қалды. «Ақ ішесіз бе?... Коньяк құяйын ба?» – деп шыныларды мойынынан қылқындыра ұстап, бірінен соң бірін ала ұмтылысады.

	– Э... мұны зорламаңдар, – деп күлген Сабыр шылымның түтінін тура менің бетіме бұрқырата отырып: - Сәкеңнің жүрген жері, міне, осы. Көр, – деді. Кенет құлағыма еңкейе сыбырлады. – Сауда қызметкерлері... Мен келгелі зәрелері жоқ. Барларын аузыма тосуда сорлылар. – Осыны айтқанда күліп те алды. – Сен білесің бе, командировканы менің жаным сүйеді. Неге дейсің бе?.. Басың бос... Мына сияқты жолдастар табыла кетеді. Бір жасап қаласың ғой, шіркін. Амал не, үйге қайтамын, – деді әлден соң.

	– Неге, шаруаң бітіп қалғаны ма?

	– Жоға, тәйірі, қайдам. – Сабыр бетін тыржитып, басын шайқады да, серпіле түсті. – Өлмей шаруа бітуші ме еді? Жазира деген сұлуыма барып келмесем болар емес... Поезбен үш-ақ сағаттық жол. Екі-үш күннен соң ораламын да.

	– Бір жола кеткенің дұрыс қой, келген жұмысыңды тындырып. Сабыр паруайсыз түрде қолын сермеп тастады.

	– Үлгерермін. Жұмыс қайда қашар дейсің. Асығысың не, бітер бір. Мына жігіттер қажетті материалдарды қайтып оралғанымша дайындап қояды, – деп күліп, күрең түсті коньяк толы ыдысын тағы көтерді. Мұрыны шуылдап, тамақты көмейлей бастады. Мен орнымнан тұра бердім. Сол уақытта асхана ішін көзінің астымен сүзе қарап, мені іздеген Әбдікәрім келе жатты.





МЫСАЛДАР





КҮН ШАРШАМАЙ МА?




	Зәмзәгүл атты төрт жасар қызымыз екеуіміз бірде кешқұрым серуендеп таза ауа жұту үшін көшеге шықтық. Жазғы күн үлкен қызыл шарға ұқсап, ұясына батып бара жатты.

	– Папа, – деді қызым маған қарап, – осы күн ұйықтауға мына жақта жатады.

	Ал оянғанда неге мына жақтан тұрады? – деп шығыс жақты қолымен нұсқады.

	– Қызым-ау, сондай да сұрақ болып па? Күн ұйықтай ма екен? Ол ешқашанда ұйықтамайды ғой, – деп күлдім мен.

	– Иә деген, ол ұйықтайды. Әне ұйықтауға жатты. Ал ертең таңертең мына жақтан тұрады, нанбасаң өзің көрші әдейі. Сонда ол шаршамай ма, алыс қой.





АЙДЫҢ КІРПІГІ




	Ұзамай түнгі ашық аспанға алтын табақтай қалқып ай шықты. Айға ойлана қарап тұрған қызым кенет:

	– Папа, айдың кірпіктерін кім қырқып алған? – деді.

	– Ой, қалқам-ай, сенің бір сұрағыңнан бір сұрағың қызық болды-ау. Қырқып алатын айға кірпік қайдан келсін? – дедім мен.

	– Иә деген, пап, – деп қызым тағы да дауласып, – күннің кірпігі бар ғой, бар. Ендеше айдың да кірпігі болған. Бірақ оны біреу қырқып алған, – деді сенімді түрде.





БЕС ҮЙРЕК




	Оқытушы:

	– Кәне, Еркін, сен айта қойшы. Көлде бес үйрек отыр еді. Сенің папаң оның біреуін атып жықты, қалған үйректер ұшып кетті. Сонда неше үйректің ұшып кеткені?

	Еркін:

	– Егер менің папам ататын болса бес үйректің бесеуі де ұшып кеткені дей беріңіз.





ҚАЛПАҚ




	Еркін:

	– Мама, магазинде папама лайық қалпақ сатылып жатыр, біреуін алып қойшы.

	Мамасы:

	– Балам-ау, оны қайтейін деп едің, папаңның кеше ғана емес пе, су жаңа қалпақ алып кигені.

	Еркін:

	– Ой, мама-ай, әкемнің кеше мылтық асынып шығып кеткенін білесің ғой,

	қырық қадам жерге қойып қалпағын атпай, үйрек атып қайтады деп пе едің?





ҚАРАМАЙ




	Тиіп кетсе былғап кететін болғандықтан Қарамай шіркінге ешкім жоламай, кездесе қалса айналып өтеді. Сол үшін Қарамай жұрттың бәрімен өш.

	– Осы жұрт менімен неге достаспайды, менен неге қашады? Соншалықты не істеппін мен бұларға, – деді бірде ыза болып.

	Сөйткенше шаңқандай ақ жібек көйлек оның көзіне түсе кетті. Өзінің қап-қара, сасық болғаны үшін нақ бір осы шаңқандай ақ көйлек кінәлі сияқты көрінді Қарамай шіркінге.

	– Қарашы, – деді ол көйлекті күндеп, – аппақ болып, мені менсінбеуін. Қазір көрейін сенің қалай ойбайлағаныңды.

	Осыны айтты да, Қарамай шіркін ұрлана ақырын басып келіп, аңдаусыз тұрған көйлекке сүйкеніп кеп өтті. Содан кейін ренжіп кейіген көйлекке қарап қарқ-қарқ күліп:

	– Не болса ол болсын, жұрт алдында масқараңды бір шығардым, бәлем, – деп мақтанды ол, өзіне-өзі риза болып.

	Жүрген жерін былғамаса, ол Қарамай бола ма...





ОШАҒАН




	Бәйгіге қосар алдында аяңдатып жүрген бір сәйгүліктің құйрығына Ошаған жабыса қойды.

	– Ау, Ошеке, тыныштық таппай ерсілі-қарсылы теңселіп жүргеніңе жол болсын? – деді оған Алабота.

	– Ой, достым-ай, несін сұрайсың, бақытымды сынап бәйгеге шапқалы тұрғам жоқ па? – деп жауап берді Ошаған.

	– Ендеше, бақытың асып, бәйгеге ие бол, – деді Алабота.

	Бәйге басталды. Құйрығына Ошаған жабысқан сәйгүлік алдына қара салмай көмбеден жеке дара өтті.

	Сол-ақ екен, Алабота Ошағанды құттықтауға жүгірді.

	– Достым-ай, өзімнің өз болып қиналған жолым осы болды-ау. Дегенмен шын бабымда екенмін, үздік келгенімді көрдің ғой? – деді Ошаған танаулап.





ЕСЕКТІҢ АҚЫМАҚТЫҒЫ




	Біздің ауылға келгенде дөңгелек пұшпақ бөркін шалқайта киіп қолына имек басты, ұшына жез қаптаған әдемі таяқ ұстаған үлкен ақсақалды, ұзын жез қаптаған әдемі таяқ ұстаған үлкен ақсақалды, ұзын бойлы кісіні көрсеңдер-ақ менің атам дей беріңдер. Оның әжімді кең маңдайы, сығырайта қараған өткір қара көздері көпті көрген, көп білетін адам екенін бірден танытқандай емес пе?...

	Әсіресе атамның ертегілерін айтсаңшы. Ертегіні атамнан көп білетін де, қызықты етіп айтып беретін де ешкімнің жоқтығына бәсім бар. Егер ертек айтқызғым келді-ақ:

	– Ата, ерте-ерте-ертеде, ешкі құйрығы келтеде не болған екен? – деймін мен.

	– Е-ей, балашым-ай, ол уақытта не болмаған дейсің, – деп алады да көп ертегісінің бірін бастайды атам. Даусы қандай оңды, әлдилеген бөбектей рақаттана қисайып, көзімді жұмып тыңдаймын мен.

	Бірде атам:

	– Саған есектің ақымақтығы туралы ертегіні айтайын, – деді.

	– Айтыңыз, ата, айтыңыз, – дедім мен қуанып.

	– Ендеше тыңда... Ерте-ерте-ертеде, ешкі құйрығы келтеде, барлық үй хайуандарын алғаш қолға үйреткен Адамбек деген біздің ең арғы атамыз болыпты ғой, – деп бастады атам ертегісін. – Есекті де алғаш қолға үйреткен сол Адамбек екен дейді. Әуел баста есек қазіргісіндей түрі жаман емес болса керек. Басы да әп-әдемі, құлағы да кіші әрі тіп-тік. Құйрығының қылы көмірдей қара, бұйраланып тұрған дейді. Дауысы да күмбірлеген, жез қоңыраудың үніндей.

	Қысқасы, ол жас құлын тәрізді болыпты.

	Осынысы үшін оны Адамбек өте жақсы көріпті. Ел ішінен асқан зергер адам іздеп есегіне арнап алтынмен аптап, күміспен күптеген жүген, ер-тұрман істетеді. Ал үстіне жабатын жабуы оқа-зер тұтқан шымқай қызыл жібек болады. Үлкен бір той-мереке, жиын-салтанатқа барарында Адамбек осы жалт-жалт еткен әбзел-саймандарын салып, есегін жорғалата бастырып келе жатқанда оған қызыға қарамайтын адам қалмайды екен. Есекті сатып алмақшы болған талайлар ат басындай алтын, қой басындай күміс беріп әуреге де түсіпті. Бірақ оларға Адамбек есегінің сауырынан сипатсын ба...

	Жұрт есекті ақымақ деп, текке айтып жүр дейсің бе?

	Өзіне көрсетілген құрметке мастанған ақымақ есек өзгелерден өзін артық санап, мақтаншақ болып алыпты. Оларға менсінбей, жиіркеніп қарайды. Атқа «қу жақ», түйеге «бадырақ», сиырға «пысылдақ», қойға «монды бас», ешкіге «шошақай» деген сияқты аттар қойып, қорлап мазақтайды. Бет алды соқтығып, тістеп-теуіп жәбірлейді оларды.

	Бір емес, екі емес, есектің қорлығы әбден өткен соң күндердің күнінде ат, түйе, сиыр, қой, ешкі бәрі бас қосып ақылдасыпты да, Адамбекке барып, әулекі есектің сотқар қылығын айтпақшы болып келіседі. Бұрын Адамбек мән бермейді екен, ол енді ойланады. Сөйтеді де есегіне «тек жүр» деп ақыл айтады.

	Айтқан сөзді тыңдап, ақылды ұғатын есек пе? Ол: «Мені көре алмай күндейді екенсіңдер ғой, бәлем сендердің бұл күндеріңнің өзін көп қылайын» деп бұрынғы бұрынғы ма одан жаман әулекіленіп есіріп кетіпті. Тіпті күн көрсетпей, әбден өлесі қылады. Өзге малдарға тағы да Адамбекке барып шағым айтудан басқа жол қалмайды.

	Бойы да үлкен, көп елді аралап, көпті көрген жолы да үлкен түйе әдеппен:

	«Құрметті қожамыз, – деп сөз бастапты да, екі көзі алақтап айнала қарап, есек жоқ болған соң одан әрі сөйлеп кетіпті: - Мына есегіңіз сіздің тіліңізді алмады. Біз өлесі халге жеттік. Енді оған тыйым салмасаңыз, сізді тастап, жан-жаққа бытырап қашып кеткеннен басқа жол жоқ бізге»

	Сол-ақ екен, өзгелері тұс-тұстан шулап қоя беріседі. Әсіресе көз жасы сақалына сорғалай жылаған ешкі баж-баж етіп: – Тасқа шығып қына теріп жесем де өлмеймін, кетемін, – деп Адамбектің басының әңкі-тәңкісін шығармасын ба.

	Мұны көрген Адамбек есегіне қатты ашуланды. Ол есегін дереу шақырып алады да: – Айтқан сөз әдемі құлағына енбейді екен ғой, ендеше мен оны үлкейтейін, – деп екі құлағын бірдей бұрайды-ай кеп, бұрайды-ай кеп...

	Есектің жаны шығып кете жаздап: «Құлағым-а-й! Құлағым-а-й!» деп керемет жаман дауыспен бақырып жібереді. Ол босанып кетпек боп әрі жұлқынады, бері жұлқынады. Жұлқынған сайын құлағы созыла береді, созыла береді.

	Әбден өшін алған Адамбек ақыры қоя бергенде жер өңірге жеткен жаман дауыспен бақырған есек тұра қашыпты. Сонда оның екі құлағы түбі босаған тістей былғақтап, салпаңдап бара жатады. Содан кейін есектің құлағы қайта жиналмай, салпиған күйінде қала беріпті. Даусы да баяғы қалпына келмейді. Есектің қатты қайғырғаны сондай, оның күллі түгі боп-боз болып кетеді.

	Қазір есектің аузын арандай аша, ішін тартып-тартып бақыратын әдеті содан қалыпты дейді...

	Көрдің бе, ақымақтығы есекті қандай халге түсірген?..

	Ақымақ адамдар да сол есекке ұқсап әрқашан масқараға ұшырап, артынан өле-өлгенше өкінеді де жүреді, – деп аяқтады атам бұл ертегісін.

	Міне, есектің ақымақтығы туралы атамнан естіген ертегім осы. Егер оны атамнан өз аузынан естігісі келген адам болса, біздің үйге жүрсін. Атам жалықпайды, тіпті оның «Бозторғай», «Кене мен қандала» туралы да ертегі айтып беруі мүмкін.





БОЛАТ ПЕН БОР




	Болат пен Бор тұстас екен ғой. Сол себепті де екеуі әзіл-қалжыңдары жарасқан, бір-бірімен қатты ойнайтын тату болса керек. Бірақ та ойынның Бор үшін тиімділігі оншалықты бола қоймайтын көрінеді. Алыса кетсе-ақ Болат оны алып соғып әлімжеттік жасайды. Жай тұрса да тыныштық бермей, сүйкеніп өтіп, қағып кетіп, соғып кетіп Бордың өзін артық санап, мазақ, келеке ететініне не берерсің. Сөйтіп әбден басынған ол бірде Борды кемсіте сөйлеп:

	– Әй, сорлы-ай, бүйтіп санатқа қосылып, қара көбейткеніңше, өмірге келмей-ақ қойсаң етті ғой. Сен келмесең өмір ортайып қалмас еді. Ойбай-ау, қит етсе үгіліп түсіп тұрғаның, қиындық түгіл жайға да жарамайтын сен жоқ болды деп өмір қалай ортаяды, әй... Тіпті шыбын өлтірер қауқар, шамаң жоқ... Шіркін мына бізді айт, не десең де тұратын, қалай айтсаң да сыятын, қай қиындыққа да шыдайтын... – деп күліпті.

	Сонда Бор:

	– Әй, достым-ай, кей-кейде осылай жөн-жосықсыз сөйлеп кететінің бар-ау, – депті. – Осы кеуде қаққан көпірмеңді қашан қоясың сен? Өмірде әр нәрсенің өзіне тән қасиеті, өзіндік үлес, сыбағасы бар екенін қалай ұмытасың? Қанша қасиетті болғаныңмен маған тең келмейтін бір кемдігің бар екенін білмейтінің содан ғой. Кәне, қолыңнан келсе, мына сөздерді мен құсап жаза қойшы. – Бор тақтаға әдемілеп айшықтап: «Қаншалықты дәрежелі болсаң, соншалықты кішіпейіл бол» деп жазды.

	Өзінің менмен өркөкірек көңілін сонда ғана байыптаған Болат ұялып қалды.





ҚАРТ ҚАЙЫҢ МЕН ЖАС ҚАЙЫҢ




	Қарт қайың орманның шетінде, желдің өтінде тұрды. Бір кезде ол сымбатты сұлу еді. Оқтай түзу діңі жұп-жұмыр, аппақ, арудың ақ балтырына ұқсайтын. Жаз болса көгеріп жапырақ жайнап, басына үлбіретіп көк торғын желек салған жас сұлудай сыланатын. Орманды қапталдай өтетін үлкен қара жолмен әрлі-берлі өткен жолаушы саясында дамылдап демалатын. Бұтағына қонып ап орман бұлбұлы тамылжыта сайрайтын.

	Не керек, Қарт қайың жасында орманның көркі ед, құты еді. Ол саясына паналатып сан-сан жас қайың өсірді. Дауыл тұрса, боран соқса, жаңбыр жауып, бұршақ ұрса, соның бәріне Қарт қайың өз денесін қалқа қып тосып, бар бейнет азабын өзі көріп, өзі көтерді. Сөйтіп жас өскін жеткіншектерін аялап қорғап, аман өсіріп жеткізді. Соларды жеткіземін деп өз рақат-тыныштығын ойламады. Өмір бойы бір орыннан қозғалмады.

	Сөйткен саялы қайыңға күндердің күнінде қарттық кеп жетті. Бетінен ажар, бойынан қуат қашты. Бір кезде әсем, сұлу, қайсар, қуатты болды деп енді ешкім айта алмайтындай өңі өзгерді. Жуан түптен басталған қалың қара қожыр біртіндеп жоғары өрлеп, керек десе кеудесіне де шығып кеткен. Әр жерін тоқылдақ тесіп, үңірейтіп тастаған. Желкілдеген жасыл жапырақтары да жоқ. Бұтақтары қуаң тартып, сояу-сояу сайғаққа айналған.

	Жас өскіндерді жеткізем деп жүргенде өмірдің қалай өтіп кеткенін білмей де қалған. Сонау алыста қалған арманды жастық шағын Қарт қайың ауық-ауық ойға алып, көкірегі қарс айрыла күрсінетінді шығарды. Оның саясында өскен сымбатты Жас қайың бар еді. Сыртындағы қабығы аппақ жұмыртқадай. Жасыл жапырағын көк торғын желпуіш тәрізді желпіп, маңғаздана таранып, сыланып-сипанады. Ертелі-кеш маңынан жұпар иісі аңқиды.

	Ол Қарт қайыңға тыжырына қарайды. Өзінің өткен-кеткенінің көзіне айқын түсуіне Қарт қайың кедергі келтіріп, көлегейлеп тұрғандай көрінеді. Бүкіл орманның сәніне нұқсан келтіретін, ұсқынын кетіретін сол ғана деп санайды.

	«Біреу-міреу отынға кесіп те әкетпейді екен» деп іштей оған өлім де тілейді.

	Ал Қарт қайың болса оған сүйсіне, қызыға қарайды. Одан өзінің жастығын көргендей болады да айналасындағыларға сездірмей ептеп күрсініп те қояды.

	Бірде жел тұрды. Шөптер билеп безек қақты. Жас қайың жасыл жапырақты бұтақтарын желпи тербеп, тәкаппарлана көкірек керіп кең тыныстады. Жақын маңдағы өзге жас қайыңдармен бас изеп сәлемдесіп, күліп-ойнап мәз болып қалды.

	Қарт қайың болса қатты қиналды. Быт-шыт боп уатылып кетердей тұла бойы сытырлап, сықырлап, аһылап-уһілеп, бүкіл орманды басына көтерді. Оның соншалықты қиналып, маңдайынан тер бұршақтағаны, болмашыға бебеу қаққаны Жас қайыңның күлкісін келтірді. Жел бір ұйтқи соғып өткенде Қарт қайыңның қиралаңдап барып әрең түзелгенін көргенде ішек-сілесі қата күліп те жіберді.

	Әлден соң жел тынды. Қарт қайың сонда барып «уһ» деп дем алып, маңдайының терін сүртті. Ол қатты қалжырап, шаршап қалған еді. Жас қайың оны қалжың еткісі келіп:

	– Апыр-ай, сіздің өлеңшілік өнеріңіз мол екен-ау, әлгі бір әзірде әжептәуір әнге бастыңыз. «Өнер ауысады» деген бар емес пе, сол әніңізді мына біздерге де үйретіп қойсаңызшы, айта жүрейік, – деді күле сөйлеп.

	Оның келеке етіп тұрғанын түсінген Қарт қайың былай деді: – Е-ей, шырағым-ай, – деді теңселе күрсініп қойып, – «күлсең – кәріге күл» деген келеңсіз мақалды малданып күлесің ғой маған... Күл... Күле тұр. Бір кезде мен де өзімнен үлкендерге күлетін едім. Енді мынау, адам көргісіз халге жетіп саған күлкіге себеп боп тұрғаным... Асықпасаң әндеткеннің әкесін менің жасыма келгенде, саяңдағы анау балапан шыбықтар өзіңдей боп ер жеткенде көресің. Ол уақытта ешкімнің үйретуінсіз өзің-ақ әнші боп шығарсың. Сонда өзіңнен кішілердің күлгені қалай тиетінін өз басың да көрер. Әзірше асықпа.

	Осыны айтты да Қарт қайың мұңайып үнсіз қалды. Жас қайың өз әбестігін сонда ғана түсінді. Ендігі жерде ол Қарт қайыңға күлмейтін болды.





ОРАҚ ПЕН КОМБАЙН




	Темір үйінділерінің арасында жаңа туған айға ұқсап тозған Орақ жатты... Бір кездегі жалтылдаған сәулесі қазір жоғалған, жүзі жіңішкеріп, тот шалып, күңгірт тартқан. Шортан балықтың тісіндей тиген жерін орып түсетін өткір қияғы да мұқалған. Сөйтсе де бұл күйіне ренжіген Орақ жоқ. Қайта «Жаңа кезімде Диқанға адал қызмет сіңірдім. Енді демалатын уақытым жетті» деп тоқ көңілмен мақтанып қояды.

	Сырына сызат түспеген су жаңа Комбайн күніне екі рет Орақ жатқан жерге жақын өтіп жүрді. Дүрілдетіп ертемен егіндік алқапқа аттанады да, әбден ымырт үйіріле бір-ақ оралады. Сонда ол отыз-қырық гектар жердің егінін орып, жинап қайтады. Орақ оған қызыға да сүйсіне қарайды. Сөйлескісі кеп сан оқталғанымен де орайын таппады. Таңертең «жұмыстан бөгемейін» деп ойласа, кешкісін «шаршап қайтты ғой, тынығып дем алсын» деп қамқор көңілмен жаны ашиды. Ал Комбайн болса оны көзге ілмейді.

	Бір жолы Комбайн егінжайдан ерте оралды. Көңілі көтеріңкі.

	Жүрісі жедел. Өйткені ол бүгін егінді түгел орып, жинап тәмамдаған еді. Орақ осы сәтті пайдаланып оған тіл қатты.

	Өз атын атап шақырған дауысты естіген Комбайн қалт тоқтай қалды.

	Айнала қарап ешкімнің қарасын көре алмаған соң:

	– Мені шақырған кім бұл?.. Жасырынып жатпай, неге көрінбейді көзге? – деді даусын көтере.

	– Мен едім... Жасырынып жатқаным жоқ, барым осы.

	Аспанға алақтамай жерге қара, сонда көресің мені, – деп жауап берді Орақ.

	Комбайн оны сонда ғана байқады. Орақтың әлгі сөзі көңіліне дық тие қалған еді, менсінбей қарап, кекесінмен шаға сөйледі. – Ә, Орекеңбісің?.. Иә, жақсы жатырсыз ба .. Өзіңіз тіпті жерге жабысып көрінбей қапсыз ғой... Әй, Ореке-ай, бір кезде ғой, Диқан сорлы сізбен де егін орды-ау. Сондағы оның көрген күн, тартқан азабына қазір менің төбе құйқам шымырлайды.

	– Е, неге өйтеді, інім?

	– Өйтпей қайтсін... Өзіңіз құсап белін бес бүгіп, маңдай терін саулата жүріп күні бойы орған жері тоқымдай да болмаушы еді. Оның өзін де және баулау, ол бауды жинап бір араға үю, одан кейін бейнеттеніп соғу керек емес пе... – деді де, Комбайн одан арғысын іркіп қалып, не айтар екенсің дегендей сыңаймен сынай қарады.

	Асқақ сөзге Орақ қарт қатты шамданды. Асылдан созылған жүзі жалт етіп аунап түсті. Комбайнға тіке қарап, уытпен сөйледі: – Рас айтасың, Комбайным, сөзіңнің бәрі рас. Сенің әрі орып, әрі соғып, қырманға қызыл астық жөнелтетінің де рас. Мен шаршап-шалдығып, маңдайымнан күн өтіп, жауырынымнан жел өтіп, табаныма тас батып мың күн оратын жерді сенің бір-ақ күнде оратының да рас. Сол себепті де «орақшы – бір кісі, комбайншы мың кісі» дейді халық. Дәп, айқын. Сенің тіліңнің ұшында тұрғаны да осы ғой. Бірақ сол өнерің үшін кімге борышты екеніңді білемісің өзің?.. Білмесең айтайын, алдымен адамзатқа, содан соң маған борыштысың.

	Адамзат алдымен мені ойлап таппаса, қазір сені де ойлап шығармаған болар еді... Мақтаныш қып айтайын, мен көне тарих куәсімін. Диқан бабаның мені асыл тектен соқтырғанына мың-мыңдаған жылдар өтті. Содан бері мен оның ырызық жолындағы азапты еңбегін қоса тартып келгенмін. Өз міндетімді адал атқардым.

	Сол үшін де мен бағалымын... Сен түсін мұны. Сенің дүниеге келген дәуірің басқа, ұрпағым екеніңді ұмытпа.

	Сөзден ұтылған Комбайн ұялып, кешірім сұрады. Содан бері ол Ораққа құрметпен қарап, қасынан үнемі иіле сәлем беріп өтетін болды.





ЕКІ СУАЙТ




	Бір ауылда Бәкір және Зәкір деген екі кісі тұрады екен. Екеуі де бірінен-бірі өткен, өтірік қоспай сөйлесе ішкендері бойларына ас боп тарамайтын суайттың нақ өзі болса керек.

	Бас қосқан бір жиында Бәкір:

	– Япыр-ай, бұл қоян деген хайуанның да үлкені бола береді екен-ау. Кеше мен бір қоян атып әкелдім. Бұл өмірімде көрмеген қояным. Бәтшағардың үлкені-ай тіпті, қайран қалғандықтан әдейі өлшеп едім, еті тура жарты пұт тартты да, ішінен үш қадақ май түсті, депті.

	– Қай жерден аттың? – депті сол арада отырған Зәкір жұлып алғандай.

	– Сай ағаштың сайынан, – деп жауап береді Бәкір оған.

	– Ой, әттеген-ой! – деп Зәкір санын сарт еткізе соғып қалып, –– алдыңғы күні оны мен де көрген едім, бірақ мылтығым үйде қап жаман өкінгенмін мен де. Осы есік пен төрдей келе бергенімді былқылдап қаша жөнелгеніне қарап: «Әй, дәу де болса, жарты пұт етің, үш қадақтай майың бар-ау» деп шамалап едім, – депті.

	***

	Бір жолы тағы да Бәкір:

	– Мына Теректінің бауырында бір ақ тышқан құрған қақпаныма түспей көптен ыза қып жүретін еді. Бәлемді, қоярда-қоймай, ақыры бүгін ұстадым. Ал енді ме, сендерге өтірік, маған шын, үлкендігі тап бауырын көтерген күшіктен кем емес, – депті.

	– Болса болар, деп оны қостап әкеткен Зәкір, - таңертең алагөбеден ат суарғалы тұрғанымда, сол Теректі жақтан ақ тышқанның қақпанды тістелеп, шақ-шақ еткен дауысы естіліп жатыр еді, – депті.

	Сонда Теректі деген қалың орман мен ауылдың арасы үш шақырымдай болса керек.





АЗАЛЫ ХИКАЯ





АБАЙЖАН!




	Құлыным менің!

	Жасаған Ием қуантып бергенін қатыгез тағдыр өксітіп әкетті-ау!...

	Жасын ғұмыры қамшының сабынан да қысқа, бір-ақ тұтам, өң мен түстің арасындай қас қағымда өте шықты-ау... 35 жыл, 7 ай, 29 күн, 11 сағатта!...

	Айтып жатады ғой, «уақыт деген емші бар, жазбайтын жарасы жоқ» деп, бекер сөз, Абайжан! Жарадан жараның жөні бөлек. Болмашыларын емдеп жазып жіберетін-ақ шығар. Дауым жоқ. Бәлкім, ойсыз-санасыздар үшін солай болуы да. Ал, шынтуайтында, қаншалықты емсек, шипагер болғанымен дағы, уақыт шіркін жазып жіберуге шарасыз жаралар көп қой, көп! Айтшы, СЕНДЕЙ ҰЛЫНАН айрылған пәруана әкенің қан саулаған борша-борша, шер-шемен құрсаған жүрегін бүтіндеуге құдыреті жетерлік дауа қайдан табылатын еді, тегі?! Табылар ма?... Жоқ!.. Жоқ! Тағы да жоқ!... Табылмайды ол! Табылмайды! Жоқ қой ол, жоқ! Болмайды да!... Жатсам да, тұрсам да, ұйқыдан ояу шағымның бәрі-бәрінде көз алдымдасың. Жарқырап-жайнап!... Жүрегімнен қанды жас саулатып!... Ұйықтасам жиі келесің. Аппақ көйлекпен. «Құлыным-ау! Құлыным!.. Жаным-ау! Жаным!» деп айғайлай сөйлеп сүйемін кеп. Сүйемін кеп. Иіскеймін... Көп бөгелмейсің. Ғайып боласың. Сол сәт оянып кетемін. Аузымда тәтті дәмің, мұрнымда иісің. Қайта-қайта аузымды дәмдеп тамсанамын. Мұрнымдағы иісіңді қайта-қайта жұтамын. Әлгі көргенім көз алдымда...

	Бір жолы ұзын қара пәлтеңді киіп келдің. Кішкентай ғана сәбиім, құлыншағым Санжарым мойныңда. Екі қолын екі жаққа соза ұстағансың...

	– Бүйтіп жылай беретін болсаңыздар, бұдан былай мүлдем келмей қоямын, – дедің.

	Шыбын жаным шырқырап шығып кете жаздады. Қатты ышқына:

	– Құлынымау!... Бұлай деп қалай айтасың?! Онсыз да сенен айрылып қалдық қой біз! – дедім.

	– Бәрібір жыламаңыздар! – Осылай дедің де, сол келгеніңдей жайлап басып, ұза-а-п бара жаттың... ұза-а-п... Ғайып болдың!...

	Бұл не, түс пе? Жо-жо-жоқ, түс емес! Түс емес!.. Әкеңді аяп келгенің ғой, Құлыным! Ал айтшы өзің, әкең қалай жыламасын?!

	Қайтіп жыламасын?! Құс екеш құстың да баласы бір өзіне қымбат. Сол бала үшін отқа да шарпылады, оққа да шалынады, тұзаққа да түседі, торға да оралады, жыртқышқа да жем болады. Ал адам баласы қайтпек сонда? Және де, СЕНДЕЙ БАЛА болса-шы?!



	«...Көрген, білген өкінді,

	Мін тағар жан болмады...»



	Данышпан Абай осы өксікті сөзін саған да арнап айтып кеткендей емес пе! Сені көрген, білгендердің, кісі таниды-ау дегендерінің қай-қайсысы да:

	«Халқымыздың маңдайына сыймай кетті!» дейді.

	Тек бір маған, жалғыз өзіме ғана меншіктеп «маңдайыңа сыймай кетті» демейді, «ХАЛҚЫМЫЗДЫҢ МАҢДАЙЫНА СЫЙМАЙ КЕТТІ!» дейді. Көңілге қараған сырт көлгірлікпен айтпайды, шын өкінішпен айтады. Асылы, зар-наласы запыран мына заманда қыршын кетіп жатқандар аз ба тегі. Аз емес қой. Тіптен қисапсыз! Солардың қайбірін бас-басына іздеп, жоқтап жатыр екен мына жұрт? Сені іздейді. Жоқтайды. Атыңды ауыздан тастамайды. Еліңнің ертеңін ойлап, халқыңның қамын жеп атқармақшы істеріңді, биік арман-аңсарыңды, қарып-қасер, жоқ-жітіктерге жасаған жақсылықтарыңды аңыздай айтады.

	Анада бірде, бір кездегі өзіңнің деканың, бүгінде өзің атындағы университеттің ректоры Сағынтай Елубаев дастарқаны басына отырдық. Жайма-шуақ әңгіме бір кезде өзіңе ауды. Естелік басталды. Исатай ағаң Темірешев отырып:

	– Тоқсан жетінші жылдың басында Көкшетау қаласы қатып қалғанда, Абай болмаса, хал мүшкілге айналар еді. Сұмдық апат еді. Абай сақтап қалды. Отыз алты мың долларды қолма-қол аударды ғой, айналайын! – дегенінде, отырған жұрттың бұрындары білмейтіндері енді біліп, білетіндері Исатайдың сөзін одан ары жандандыра зор сүйсініспен айтып, «маңдайға сыймай кеттіні» тағы да зор өкінішпен сөйлеген сөздері, осы қазір де әкеңнің құлағында!

	Абайжан, біздің қазақта Абай аттылар аз емес қой. Үлкен де бар, кіші де бар. Данышпан ұлы Абайдың атына қойған. Ал бүгінде сенің атыңа қойған сәбилер де баршылық. Бізден әдейілеп рұқсат сұрайды. Бейсекеев Алтай үйіндегі Ботагөз тәтең:

	– Аға!.. Тәте!.. Жиеніміз бар. Ат ұстар. Рұқсат етсеңіздер атын Абай қояйық деп едік. Сіздің Абайдай болсын деген ырыммен, – деп, алдымыздан өткен еді. Сол сәби Абай мені көрсе-ақ талталаңдай жүгіреді, сәлем бергелі оң қолын ұмсына соза. Ботагөздің үйретіп қойғаны.

	Өзің білетін Бейбіт те ұлына Абай деген ат берді.

	Бүркітбай Батырханов ақсақал, бәйбішесі Күлнәрай екеуі кішкентай немересі Әйгерімін «Абайдың қызы дейміз. Абай сияқты аппақ!» деп айналып-толғанып отырғандары.

	Бұл қарапайым халықтан қадау-қадау алғандарым ғана, ел билігінің тізгініне ие болып отырғандарының да өзің туралы айтатын лебіздері әкең жүрегін уылжытып-уылжытып жібереді емес пе!..

	Өзіңнен арманда айрылып қалып, қайғыдан қан жұтып, шөгіп жатқан күндерімнің бірінде Солтүстік Қазақстан облысының сол кездегі әкімі Владимир

	Гартман келді. Көкшетауға әкім болып келген бетінде-ақ өзіңменен танысып та, табысып та алған досың Камалтин Мұхамеджанов қасында. Көңіл айтты.

	Астанамыз Ақмолаға көшіп-қонғаннан кейін Президентіміз Н.Ә.Назарбаев шақыртып Зәмкаңды – Зәмзәгүлді қабылдағандағы әңгіменің барысында атыңды екі мәрте атап: «Астана көшіп келген соң Абайды өзіме аламын деп жүр едім... Не успел... Не успел» депті қайталай.

	Атыңды ардақтаған мұндай-мұндай аялы лебіздер белгілі бір жылдарға дейін айтыла жүрер-ау. Ал бірақ өмір дөңгелегі бір орында тұра ма, тапжылмастан, айнала бермекші. Уақыт озған, ара қашықтығы ұзаған сайын біртін-біртін ұмытқа айнала берері табиғи заңдылық. Одан қалды, ауыздағы сөз айтушының ауанына ыңғай құбыла берері, өзгеріске ұшырайтыны және бар. Болмай қалмас сол жәйтті әкең ертерек есінде ұстап, өз білгендерін һәм естігендерінің өзекті-өзекті-ау осы дегендерін талдап, таңдап, ақ қағаз жүзіне түсіріп қойсам дейді.

	Ал сонда не жазбақшы әкең? Көркем шығарма ма?.. Естелік пе?.. Шындап ниет етсем, көлемді көркем шығарма жүгін де еркін көтерері хақ сенің қысқа ғұмырың. Әйтсе де, көркем шығарманың өзіне ғана тән ерекшелігі, басқа жандарға ұқсамас табиғаты бар. Еркін сілтейсің. Кейіпкердің тұлғасын өзің мүсіңдейсің. Аузына сөз саласың. Ой-қиялға қанат байлайсың. Жоқ, әкең өйте алмайды.

	Ендеше естелік жөн шығар? Әлбетте, естелік те өзіндік ерекшелігімен, талап-талғамымен. Бәрін-бәрін өзің баяндауға, өзің сөйлеуге тиіссің. «Солай еді, былай еді... Солай деп еді, былай деп еді» деген сияқты. Әкең періште емес, ет пен сүйекті пенде баласы. Мырза Құдай соншалықты жомартықпен мол берген болмыс-бітім, қадір-қасиетіңді өз қиялымнан қоспаламай, жамап-жасқамастан берсем, құба-құп. Алмағайып көңіл күйім ауанымен есеңгіреп, өзіңе арналған әкелік махаббатым тасқын селінің ағысымен ығып кете барсам ше? Болмағанды болғызар, айтпағанды айтқызар болсам ше? Сөйтіп жоқты бар қып, барды зор қып, кісі өлмейді, сағы сынады, сені орынсыз ұлықсытып ұят арқалар болсам сағым сынбай ма?.. Тіпті, ештеңе алмай да, ештеңе қоспай да, барды барша айтқанымның өзінде де, біздің қазекемнің шындыққа шырақ жаға қоюы белгілі, әсіресе, сендей баласы болып көрмеген, болып көрмейтін де, ауыз толтырып айтар ешкімі де, ештеңесі де жоқтар «жоғалған кездіктің сабы алтын деген дағы, өз баласының бойына бар жақсылықты жапсыра берген» деген шалуытқа саларына шәк қайда?!

	Мінекей, күдігі көп, түйткілі мол осындай-осындай жағдаяттың бәрін... бәрін бастан-аяқ шолған әкең ұзақ-ұзақ ойға қалды. Толқыды. Толғанды. Санасында саралап сараптады. Сонда тапқаны өзіңмен жүзбе-жүз отырып сөйлесу екен ең абзалы. Жазуға ден қойғандағы дағдысы өзіңе аян. Үлкен бөлмеге кіреді. Есікті жабады. Оңашаланады. Бірақ.. қалам ұстайтын ағайынға тән биік үстел басына отырудан қалғалы қашан. Бел шіркіннің бекем еместігі ғой, жүру-тұруын кеміткен. Аласа да кең креслоның жалпақ арқасына жон-жотасын тіреп, шалқайыңқырай орнығады. Мақта толтырылған кішкентай қызыл жастықшасын, оның үстіне жұқа фанер тақтайдан қиып, целлофанмен қапталған «үстелін» тізесіне жалпағынан жатқызады. Өзің еліңнің бүгінгі ахуалы мен ертеңі турасында айтқан толғаныстарыңды, болашағын, Гиря досың айтқандай, көкжиектің арғы жағындағысын да көзбен көріп отырғандай болжамыңды, халқыңның қамы үшін атқарған, атқармақшы істеріңді бөлек түсіріп, сақтық ойлап көзге түсе берместей ұстаған көкшіл тысты қалың дәптер оң қолына ыңғай жатады.

	Осы арада өзіңе бір мақтанып қояйыншы, әкеңнің басы бір түзу істеп кеткені осы болғанын көрдің бе? Әйтпегенде, не айтқаның, қашан айтқаның бәрі-бәрі жадымда саф алтындай сақталмағы екіталай боларына сенім бар ма, тегі. Әрине, дәптердегінің бәрін моншақша тізіп бастан-аяқ көшіре беруден аулақпын. Көңіл таразысына тартып, ой елегінен мұқияттап өткіземін. Елеп-екшеп, өз көңілім өзекті-өзекті деп тапқанын ғана іріктеп таңдаймын. Ал сен, ҚҰЛЫНЫМ, қарсы қабырғадағы диванға жайласып отырасың да қас қақпай қадағалайтын бақылаушым боласың. Әкең көңіл күйінің ауанымен, алда-жалда, өз ісің, өз сөзің шеңберінен шығыңқырап бара жатқандай сыңайы бұлдырай қалды-ақ, сол сәтінде «қойыңызшы» немесе «па-аа, ш-шш-шіірр-ке-еенн» дейтін дағдыңның бірімен дереу жөнге қайтара қоярсың. Мына фәни дүниеден тым ерте, тым асығыс аттанып кетіп, бақидың иран бағына барған, Құлыным, қайтсе дағы, әкеңнің пендеуи кінәраттан аулақ, таза болуын қатты қадағаларсың!.. Соның өзінде сөз жүйе-жүйесін дұрыс желілеп, келістіріп құрастыра алу әкеңе жеңілге түспейтін жүк екенін білесің. Әкеңнің борша-борша жүрегі сыздай-сыздай ауырар жанына батып, дөңбекшіп кеудесіне сыймай дүрсіл қағар, қаны да тасып басын мәңгіртер. Жер дүние айналып, ақылы шайқалып та кетер. Қайтеді, шыдайды. Көнеді. Көтереді...

	Аллаһ тағалладан тілерім, осынау азапты ісімді, әлбетте, тартымы мен татымын әдемі кестемен келістіре бере алмасым өзіме де аян, тек әйтеуір, тәмам етіп шығуыма қуат беріп, ғұмырымды жеткізуге нәсіп етсе!...





СЕН ТУҒАН КҮН




	Абайжан!

	Өзің кең дүние есігін ашқан күннен бастамақпын сөзімді. 1962, барыс жылы, 23 қаңтар. Таңертеңгі сағат тура он жарым. Ақмола қаласы. Мұны біздің айтуымыздан да, туу туралы куәлігіңнен де білесің, әрине. Бірақ та мұны білгеніңмен, ал енді қандай еді сол күн? Білмейсің. Өйткені мен айтқан емеспін...

	Бақытым мен сорым, қуанышым мен қайғы-қасіретім қат-қабат қапталдасқан осынау алдамшы тіршілігімде әкең қашан қос жанарының оты сөніп, кірпігі жұмылғанынша көз алдында бар бояу-бедерімен, жүрегін тулатып, тұла бойын шымырлатып тұратын ғажайып бір күн еді ғой ол!..

	Шешең таңертең ерте перзентханаға жиналды. Зәмзәгүлім екі жарым жастан сәл асыңқыраған кезі-тұғын, шіркін, періште сәби шақ-ай десейші, «мен де барам!» деп жылап қолды-аяққа тұрсайшы... Асқар, Алтай үшеуі үйде қалды. Мен шешеңді перзентханаға әкеттім жедел жәрдем мәшинесімен...

	Әке шіркін, әдетте, тұңғыш перзенті туғанында кеудесін кернеген қиқулы қуаныш сезімі әсерімен көңілі көкке шалқып, шартарапты самғар еді. Сен туғанда мен жас әкеге жатпайтынмын. Үш перзент сүйгенмін. Сенің дүние есігін іңгәлі әніңмен ашуың мен үшін үйреншікті дерліктей-тін. Бірақ-та, Сен, бейне бір, көзімді ашып көргенім, аузымды ашып сүйгенімнен бетер бөленген қуанышымның шексіздігін айтып жеткізе алар ма екем мен! Жеткізе алмаймын!

	«Бұл неліктен?!» деген ой сол күні де, одан кейін де, көп.. көп... жылдарға дейін басыма келіп пе екен, сірә. Жо-жо-жоқ! Келген емес! Тек өзің есейе бастағаннан былай ғана: «Жаратқан ием маған қандай ұл бергенін сездіріп тұрғаны екен-ау!» деп түйсіндім. Кезінде көп нәрсенің бағамын біліп, байыптай бермейтіні де бар ғой, пенде баласының. Сол күні, сол кездері байыптамасам да, көп... көп.. кейін:

	«Апырау, менің қуанышыма табиғат-ана да қосыла қуанып тұрғандай екен-ау сонда!» деп қайран қалатын едім... Сарыарқаның бұрқақ бораны мен күні құлақтанып шатынаған қызыл шұнақ аязы аптаға жуық алма-кезек ауысып, жан-жануардың апшысын қуырумен келген еді. Дәл сен туған күні боран сап басылған, аяз күрт сынған. Аспан жүзінде шөкім бұлт көзге шалынбайды, тап-таза. Ашық көк түспен мөлдірейді. Сәскелікке көтерілген күннің көзі жанар жасқап, саф алтындай жарқырайды. Мың сан кірпіктері құбылып ойнайды. Аяқ басқан жердің қары сықыр-сықыр...

	Табиғат-ананың осынау бейуаздығын әкең жақсы ырымға жорыды:

	– Мынандай әдемі күні өмірге келген ұлым жаман болмас тегі! – дейді.

	Төрт тәуліктен соң шешең екеуің перзентханадан шықтыңдар. Редакцияның, «Тың өлкесі» аталатын газет еді ғой, ақ түсті «Волгасымен» үйге әкелдім. Отбасымызға тағы бір жан иесі қосылды. Бұрын бесеу едік, енді алтау болып жырғап қалдық!...

	Бірер күн дайындық жасап, хал-қадарымызша той өткіздік... Мәйегі төгілген тілектер. Ән. Әзіл-қалжың. Көңілді күй. Ду-ду күлкі...

	Саған ат қою рәсіміне кезек жетті...

	Менімен құрдас, көңілі жарасты дос-жар, қызметте тізелес, отырған жері думанды Шәмшиден деген ағаң, Дәуітов қолына қағаз бен қалам алды.

	Біздің халық қыл-аяғы балаға ат қоюда да әсекілігінен алдына еш жұртты салмайды емес пе. Айхай, кеттік дейсің, дүние жүзін шарлап... Мэлс (Маркс, Энгельс, Ленин, Сталин), Марлен (Маркс, Ленин), Өлкебек (Тың өлкесінің құрметіне), Тыңбай, Тыңбек, Гагарин, Космосбек, Марс, Құрышбек (Хрушевтай болсын)... Айхай-ой, классиктер, адам қанын шын мәнінде ұрттап ішкен жауыз Мараттан бастап, революцияның не сүрейлі аты-шулылары аталып жатыр... аталып жатыр... Өз достарының аттарын ұсынғандар қаншама?...

	Менің іш пікірім ішімде. Көңіл – ниетім Абайға құлай ауған. Данышпан Абайдың өзіндей болмақ қайда, ізіне ұқсаса да!.. Сол құпиямды Төкен есімді атаңның құлағына салып қойған едім. «Тың өлкесі» газетіне қызметке ауысып, 1961 жылдың қараша айының 9-ында Ақмолаға көшіп бардық. Ау бетте қазынадан пәтер қайдан келсін. Көп қабатты ғимараттар жаңада қабырға қалқайта бастаған шақ. Төкен атайдың төрт бөлмелі үйінің есігі бөлек екі бөлмесін жалдап тұрғанбыз. Бір жылдай. Атай білім-білігі мол, ағайынға сыйлы кісі еді, жатқан жері жарық болғырым! Әркім өзі ұсынған ат тамаша, идеясы кереметтігін дәлелдеп, дау оты лаулап, қызып, кемеліне келген кезін қапы жібермей сөз алды.

	– Осы бала менің немерем... Бәріне де рақмет жаусын, жақсы-жақсы ат тауып жатырсыңдар... Әйткенмен жолды маған қиғайсыңдар. Мен, тіпті, мына отырған әкесінің өзіне де ләм-мимсіз сақтап келген едім. Енді, осы арада ашайын, немереме Абай деген атты лайық табам! – деді.

	Жиынның амалы қанша, осыншалықты-ақ құлақ қызартып, маңдай бусандырғанмен дағы, қадірменді қарияның сөзін аттап кете алмап еді!...

	Сенің Абай атыңның өзі осылайша қызулы қызықпен, дуалы ауыз қарияның бата-тілегімен қойылып еді, Абайжан!...

	Бір қызығы – алты айлығыңа дейін көресіңді көрсеттің. Ойпырмай, заржақ жылауықтың өзісің. Тура Зәмзәгүл болдың да қойдың. Екеуіңнің ұқсастықтарың керемет қой. Тіпті жылау жағынан да... Зәмзәгүлді шомылдырады. Бесікке бөлейді. Енді түшіркеніп ұйықтайтын шығар дей ме. Жоға-аа, әлгіндей болмайды, шырр-рр ете түседі. Біреу бұрап шымшып алғандай. Тіпті жақ жаппайды. Түн баласына ұйқы беруі деген не. Шешеңнің зықысы шығады. Ыза болады. Ұрсады. Сөйленеді. Кейде шапалақты шарт еткізіп жібереді де. Ал енді, Зәмең, қалай алты айға толды, солай жылауды пышақ кескендей сап тыйды. Тып-тыныш, моп-момақан! Ғажап сүйкімді. Үріп ауызға салғандай. Көрген көз еріксіз сүйсінетін. Мен «Алтын қызым!» деймін. Былайғы жұрт «Естайдың алтын қызы!» дейді... Сен дағы дәл Зәмзәгүл. Қалай алты ай толды, сол күні, дәл туған сол сағатыңда жылауды сап тыйдың!..

	«Әке – балаға сыншы» депті ғой данагөй бабаларымыз. Сенің әкең де өз балаларын ептеп танитын-ды. Сен құйрығыңнан отырғаныңнан былай-ақ әкең көңіліне бір жақсы үміт үйірілте бергенсің... Екі шекең торсықтай. Кең маңдай. Шашың сап-сары алтын дерсің. Бұрқыраған бұп-бұйра. Менің анам, сенің апаң Рақыш кейуананың шашынан аусашы!.. Аппақ манардайсың. Ұйықтап оянғаныңда екі бетің алқызыл боп албырап тұрады. Көз ала алмай үздіге қарап қызықтаймыз. Үйге бөтен кісі келгенінде көрсетпеуге тырысамыз. Көз тиуден қорқып. Бір қызығы екі көзің бұлтиып ісіп кетеді. Күлеміз мәз боп.

	Ал енді отырғаның... Ойға батқандай. Маңқиы-ыепп! Аялы қой көздерің ақыл нұры тұнғандай, айналаңа сабырлыыее байыппен қарайсың. Бар-бар қылығыңнан, пошым-порымыңнан бекзаттық, тектілік таныр еді байқампаз көз. Кескін-кейпіңді жанарыммен аймалап отырамын. Ұзақ-ұзақ! Шыдай алмай шешеңе:

	– Қарашы!.. Қарашы отырған сипатына менің ұлымның! Аман болса, адам болады. Үлкен адам болады! Көрерсің әлі! – деймін.

	Шешеңнің быж-тыжы дайын ғой:

	– Әй, осы сен... сұқтанбай отыршы балаға. Тілің тиеді! – дейді.

	Жиі қайталанатын жәйт еді бұл!...

	Мына ғажап қаларлықты қарашы, Зәмзәгүл тарала бастағаннан былай да шешең екеуміздің арамызда дәл осындай «оқиға» жиі қайталанатын.

	– Қарашы менің Алтын қызыма! Аман болса ажар-көркіне ақыл-парасаты сай келген Алтыным болады әлі! Бар қуанышты, мерейі мол дәрежені осыдан көресің! – дейтінмін.

	Сенің жасындай жарқыраған ғұмырыңның өзің мүлдем бейхабар, әкеңнің көз алдына жиі келіп, қазіргі жаралы жүрегін шымшым ауырта кеудесіне сыйғызбай дүрс... дүрс ұрғызатын мысқалдай кезеңі осы, Абайжан! Өз жанымнан жамап-жасқаған титтей де қоспам жоқ. Әкең сөзіне «Па, ш-шшіркеен» мен «қойыңызшы» екеуінің біріне де себеп табылмағаны үшін айыпқа бұйырмассың. Ал бұдан арғы айтылар ұзақ сөзде артық-ауыс кеткенді қойып, сыздықтап сыңалаңқырағандай кінәрат келең етіп қалар болса, әкеңді күпір сөздің күнәсінен бір өзің арашалап алып отырарсың.

	Келістік пе? Келіссең болды! Ендеше екеуіміздің әңгімеміз...





СЕНІҢ СӘБИ ШАҒЫҢ




	Күн артынан күн заулап, аптаға айналып жатты. Апта артынан апта аптығып, айға айналып жатты. Ай артынан ай өкшелей қуалап, жылға жетті. Жыл жетегінде жыл жылжып... Сенің жасыңа жас қосыла берді!...

	Әкең сынының жаңылыс баспайтынын, күткен үмітінің алданбайтынын айқындай бердің..., айқындай бердің! Тым ерте есейдің. Бала боп ошаң еткен орынсыз іс, оғаш қылығыңды көрмейміз. Рас, балдырғанға тән сыпаттары болмаса, бабалыққа несі сән? Ондай ана-мыналар әкеңде де болған. Сен дағы құралақан қалған емессің. Талай рет қолыңды шығарып алдың. Дәрігерге жоламайтынбыз. Есіңде ме, сынықшы Құзайыр атаң? Шешең ылғиына сол кісіге апарады. «А, Абай, тағы келіп қалдың ба, балам?» дейді екен. Сені ерекше жақсы көретін еді ғой марқұм! Қолыңды сипап отырып кенет сырт еткізеді. «Іһ» деп қана қаласың сен. Бары сол ғана. Ауыртпайды да, сырқыратпайды да!

	Сенен көрешекті көрген қолың ғана болса, бір сәрі-ау. Нешеме рет балдақпен шоқаңдап жүрмедің. Есіңе алшы. Құлампазсың. Аумайтын шешең. Тақтайдай асфальтпен келе жатып құлай салу бұйым емес қой ол кісіге. Қызыл асығы кілт ете қалады. Бітті. Жалп ете қалу... Зәмзәгүл де сондай. О, жасаған, бұл жағынан да екеуіңді бір-біріңнен аудырсайшы!

	Бірде үйге оң қолың қан жоса болып келдің. Есік алдында құрылыс салып жатқан құрылысшылар кеткен соң, кешкілік ойнап жүріп саусағыңды бетон араластырғышқа қыстырып алғансың. «У-ууу...» Ерніңді шүршите, көз жасың иегіңнен сорғалап жылайсың. Шешең ойбайын сала жүгірді. «Көзіңе неге қарамайсың!...» Тағысын тағылар... Шыбын жаным шырқырап жөнелді. Дауысым оқыс шығып кетті:

	– Не болды, Абайжан?!

	Саусағыңды уатып жіберген екен деп ойлап қалған едім. Жоқ, аман екен әйтеуір! Етін бөліп жіберіпті. Дереу дәрігерге алып бардық... Тігіп берді. Дегенмен, зақым келген, саусағың сәл-сәл қисайыңқырап бітті. Білінер-білінбес тыртық қалып еді...

	Жетпіс бірінші жылдың қысы. Мен ауруханада жаттым. Кешкілік шешең телефон соқты. Жылап тұр. Шошып кеттім.

	– Абайжан миы шайқалып, ауруханаға түсті...

	Аулада ойнап жүргендеріңде абайламай соқыр құдыққа құлап кеткенсің. Төбеңнен шаншыла. Үйге келгеніңде тілің күрмеліп сөйлеуге келмейді. Бәтеңкеңнің сыңарын сыртта шешіп қалдырғансың...

	Көкірегім құлази налыдым!... Алтай да ауруханада жатқан. Енді сен. Мына жақта мен. «Ой, Жасаған-ай, аяғаның аз екен-ау менен!..»

	Сол сотресениеңнің зардабы таза өшіп кетпеп еді!..

	Ой, пәлі деген-ай, мынадай бір күлкіге кенелтетін қылығың оқыс ойыма түсе қалғанын қарашы...

	1966 жылдың ақпан айында Ақмоладан өзіміздің Көкшетауға көшіп келдік. Бүгінде Еркін Әуелбеков, ол кезде Урицкий көшесіндегі жетпіс төртінші үйдің бірінші қабатындағы үш бөлмелі пәтерге қоныстандық. Тап қарама-қарсыда, екі қабатты ескі ағаш үйде Нақыш есімді қарт ана тұрады екен. Кесек пішінді, бетінде терең тыртығы бар, қара өңді. Даусы гүр-гүр еткен әлемет. Қоныс қайырлы болсын айта келді. Гүр-рр ете қалғанында сен стол астына жып бергенің. Содан ол кісіден жамандайын қорқатын болғаның емес пе! Үйге келсе не столдың астына жып бересің, не түпкір бөлмеге ұшып барып кіресің де, есікті тарс жабасың. Менің кереуетіме теріс қарап жата қаласың. Қалай күлмейік? Ол кісі де кеңкілдеп күліп қояды. «Балам!.. Абайжан, менен неге қорқасың?.. Сендей әдемі бала, тәтті бала осындай қорқақ бола ма екен? Қорықпа,» - дейді. Бәрібір саған. Көшеде көрсең – қияңнан қашасың.

	Төрт-ақ жастағы шағың ғой сенің. Есейіп өрім талдай сымбатты да сұңғақ бойлы жігіт болған шағыңда кездескен жерде Нәкең:

	– Иә, балам... Абайжан, енді қорықпаймысың менен? Сонда неге қорқатын едің? Мен оңды әжемін ғой, – деп, бір жосын ірі үнмен кеңк етіп күлмейінше қалмас еді. Біз дағы күлетінбіз. Өзің де ыңғайсыздана күлетінсің.

	Қызық болғанда, сен тағы бір кісіден қатты қорқатын едің-ау... Алшымбай деген танысымыз қыста ақ тон киіп жүретін-ді. Соның өзінен бе, әлде тонынан ба, әйтеуір, қорыққаныңнан стол астына не менің кереуетіме паналайтынсың...

	Әкең ауыр күрсініспен екеуіміздің есімізге түсіріп отырған осылардың қай-қайсысы да сенің балалығыңның базары еді-ау! Әкең соны түсінетін. Түсінгендіктен де мүлде ұрыспайтын. Бет алды баланың көңілін жасытуды сұмдық көретін. Және де, сенің бітім-болмысын өзгеше. Орнықтысың. Ойланбай сөйлемесің. Баламен балаша сөйлесесің. Үлкенмен үлкенше. Сүйсінетінмін! Еркелететінмін. Зәмзәгүл екеуіңді менің еркелеткенімдей өз балаларын еркелеткен әкелер сирек болатын шығар-ақ. Ал енді, жүрегім елжірей жақсы көруім мен еркелетуім ессіз есіртуден әмісе аулақ жататын-ды. Жақсы тәрбие беруге тырыстым. Айтпасыма болмайды, кешегі коммунистік идеология миына тесіп құйған педагогика «бәрі тәрбиеден» деп мыжыды ғой. Әкең ол пәлсапаға титтей мойын бұрған, мән берген емес. Көзім айқын, анық жетіп, көңіліме нықтай берік түйгенім басқаша. Әр адам өз бойындағы бар мінез бен ақыл-парасат, дарын-қабілетті Құдайдың бергенімен ана құрсағынан ала туады. Жақсы тәрбие сол қасиеттерді жетілдіруге қызмет етеді. Ал жаман тәрбие... жамандық қана егеді баланың жанына да, қанына да. Бұл – айдай ақиқат. Әкең өз бағамынша адамды адам ретінде қалыптастыратын тәрбиенің төрт тірегін біледі: ата-ана, мектеп, өскен орта және өмір. Осы төртеуі ақыл-нақылымен, өнеге-үлгісімен бірдей кемел тең ұштасқанында һәм соның тағылым-тәрбиесін парасатпен санасына сіңіріп, бойына дарыта, көкірегіне берік-бекем тоқи білген бала, түптің түбінде, жаманға жатпасы хақ. Далада қалмайды. Жарықтық Мұхаммед пайғамбарымыз қасиетті хадистерінде: «Әкенің балаға беретін ең жақсы сыйлығы – жақсы тәрбие,» - деген екен! Сендердің балдырған шақтарыңда біздің тұтастарымызға хадистермен танысу қайда, бас кететін еді ғой. Әкең өз білім-білігімен сендерге «ең жақсы сыйлық» беруді парыз қойды.

	Әкең саған таңдаған тәрбиенің нәр-шырынды бірі – Табиғат-Ананың қасиетіне мейіріңді қандыру болып еді. Табиғатқа сүйіспеншілік, асылы, адамзат баласын сүйгендей сүйе білу, қадір-қасиетіне жетіп түйсіне білу екенін әкең тым ерте, балауса балдырған шағынан-ақ байыптап өскен болатын-ды. Ауылда тудым. Ауылда өстім. Ауыл баласының бал дәурені тас қабырғаға қамалған қала баласынан мүлдем өзгеше ғой, Абайжан. Табиғатпен етене өседі. Еркін сайраңдап асыр салады. Қара жер жоны қардан арылып қылт етті-ақ жалаң аяқ зымырап жөнелетінбіз. Қыр кезіп зыр жүгірдік.

	Хош иісті құлпырған гүл тердік. Көбелек қудық. Жас шыбықтан тұлпар мініп, құлдыраң қаға жарыстық. Сай-саланың қымыздығы мен жуасына жусадық. Тоғай бауыры мен жасыл белдің баданадай-баданадай жидегін таусадық. Шіркін, бұрқыраған иісі!.. Уылжыған дәмі!.. Табиғат тілін түсінуге, тамырының бүлкілін тани білуге баулындық. Аталарымыз, әкелеріміз, ағаларымыз ұстаздық етумен.

	Ондай табиғи бұла тәрбиенің несін айтатын едің! Денсаулық сыйлайды, ізгілікке үйретеді, Елің мен Жеріңе деген шексіз махаббат сезімін бойға дәрудей дарытады!..

	Осынау-аау-уу кіршіксіз мөлдір рухты, тағылым-тәрбиесі мінсіз қалыптасқан ҰЛЫ МЕКТЕП ұлағатының дәрісін тыңдаған әкең, Құлыным, сені де сол ҰЛЫ ҰСТАЗ ғанибетіне қанығып, ғибратын бой-болмысына шымырлата сіңіруге айрықша мән берген еді. Мінезі қасаң қала шеңберіне қамамай, кең дала, саф ауа, жомарт табиғат аясына жиі алып шығуды ойлайды. Ағаш діңдері мен бұтақтары, адыр-төбе, жақпар жартастар не алуан көріністерді, тіптен адамзат қолынан да келмегі екіталай мүсіндер мен сұлбаларды хас шеберлікпен бейнелейді емес пе. Әсіресе, Бурабай атырабындағы тау тұлғалар мен тас мүсіндер – қиялға ғана сыйғандай ғажайыптар. Ал аспан кеңістігінде қалқып жүзген бұлттар, аңдар мен құстарды, адам баласын былай қойып, елді мекен, зәулім ғимараттары көкке бойлап сән түзеген ертегідегідей ғажайып шаһарды да айнытпай сурет түзгенін көзің көргенінде еріксіз таңдай қағасың. Сондай суреттерді дереу аударта қоюға асығатын-ды.

	– Абайжан, кәні, таба қойшы, анау ағаш не нәрсеге ұқсайды?

	– Абайкөн, ана бұлтты қарашы, қандай аңға ұқсайды? – дер еді.

	Осы тақылеттес неше алуан сұрақтар сенің балдырған сезіміңе әсер етіп, көңіліңді баурасын, білмекке құмартсын деген әкең ойының өзіндік бір әдіс-тәсілі еді! Ал Бурабай жаққа барғанымызда тау тұлғалар мен тас мүсіндерді тамсандыра тамашалап, олардың әрқайсысының сипатына қарай аталар ұшқыр қиял, жүйрік зердемен шеберлеп туғызған әдемі аңыздарды өз естігенімдей айтамын. Сен ұйып тыңдайсың. Балалық болмысың сол аңыздарды шындыққа балап иланасың... Хан асуына көтеріліп келе жатқанымызда, оң қолдағы бұлаққа тоқтамайынша әсте өтуіміз жоқ.

	– Бұл жолдың сорабы ертеде, хан Абылай былай-былай өткенде жүргенінен тартылған екен. Сол себептен Хан асуы аталған. Мына бұлаққа Абылай да тоқтаған болар. Шөл басып, беті-қолын жуған да болар! Біз дағы сөйтейік, - деп бір тұсында сарқырай, бір тұсына сұлу сылдырмен жүгірген кәусар сумен беті-қолыңды жуғызамын. Ішесің.

	– Қандай тәтті еді! – дейсің сүйсініп.

	Өзің ержетіп жүріп-тұрғаныңда, әсіресе «Тұмарыңның» атақ-даңқын дүрілдеткен, өз елімізден келген қонақтарыңды да, шетелдерден келген кәсіпкер меймандарыңды да осы бұлаққа бір тоқтатпайынша өтпейді екенсің...

	Табиғат аясындағы демалыстың деген бірі өзен-көл бойында қармақ салып, балық аулаудың тамашасы ғой. Әкелі-балалы екеуіміз есімізге түсіріп, көз алдымызға әкелейікші... Алпыс алтыншы жылдың тамыз айы. Қала іргесіндегі шалқыған Қопа көліне балық аулауға бардық. Асқар мен Алтай төртеуіміз. Қайықпен көл ортасында таман ұзаңқырап барып тоқтадық. Тап сол жолғыдай балықтың ойнағанын бұл ғұмырымда көрмегенім анық. Қайықтың айналасы бұрқ-бұрқ қайнайды. Кәдімгі астына оты лапылдай мол жағылған қазан іспетті.

	– Па-паа-а!... Па-па-а-а, қара, қарашы! – дейсің балалық таңданысты қызу әсермен.

	Екі қармақпен, айналасы сағатқа жетер-жетпесте шелек толы балық ұсталды. Алабұға, шабақ... Көп уақытқа дейін жолдастарыңа айта жүретін аса қызықты әңгімеңнің бірі солай табылып еді.

	Ал құс атуға баратын сапарларымыз...

	«Көкшетау правдасы» газетінің елуінші-алпысыншы жылдардағы редакторы, марқұм Өміржан атаң, Оспанов аңсақ кісі-тұғын. Екеуіміз көктем мен күзде құсқа жиі шығатынбыз. Сен төрт жастан асқансың. Қасымнан қалдырмаймын. Жұмыс күндері жақын маңдағы Ұялы, Жолдыбай көлдеріне, Қазақстан ауылы іргесіндегі Қопа көліне машинамен жүгіртіп кетеміз. Мойны қашық көлдерге сенбіде күн түстен ауа аттанамыз. Сен, Құлыным, балабақшадасың. «Чайка» аталатын. Бұрынғы Совет, қазіргі Мұхтар Әуезов көшесі бойында... Өміржан атаң екеуіміз жиынып-терініп, дайындалып шығамыз. Машинамен келіп көше жақ бетке тоқтаймыз. Өміржан атаң алдыңғы орындықта. Есігін ашып қояды.

	Мен балабақшаға кіремін. Тәрбиешілерің – орыс әйел. Менің қай шаруамен жүргенім белгілі. Жымия күліп сәлемдеседі. Айтқызбай барып, сендер жатқан бөлменің есігін абайлап ақырын ғана ашады.

	«Бұл кезде өзге балалар бәрі ұйқыда. Ұйықтамайтын мен ғана. Сіздерді күтіп жатамын. Екі көзім есікте болады, тәрбиеші қашан келеді деп. Есік ашылды-ақ, басымды көтеріп аламын. Тәрбиешіміз оңды кісі еді ғой, ым қағады. Мен сыбдырымды сездірмей төсектен тұрамын. Киінемін. Аяғымды ұшынан басып есіктен шығамын. Тәрбиеші кейде сүйіп, арқамнан қағып шығарады. Өзі мені жақсы көретін».

	– Е-ее-йй, Құлыным-ай!... Сені кім жақсы көрмеуші еді!..

	– Жарайд, әкежан, жарайд... Мен де қызықпен, Сізге қарамай зымыра-аап тартамын. Машинаға жеткен бойда зып етіп, Өміржан атамның тізесіне қона қаламын. Ол кісі төбемнен иіскейді. Сүйеді.

	– Мен келіп жетіп, артқы орындыққа жайғасар-жайғаспаста машина жылжып жөнеледі. Ал кеп атаң екеуінің «мылжыңың» басталады. Сен барып тұрған «мылжыңның» өзісің. Тілің тәтті, сөзің қызық. Атаң сұрақты жаудырады...

	«Бақшада бүгін не болды? Не ішіп, не жедіңдер? Балалар ұрсысып-төбелесті ме? Кім кіммен? Қайсысы қалай ұрды? Кім жеңді? Кім құлады? Кім жылады? Өзің кіммен төбелестің?..»

	Сен, әйдәйт, кейітесің кеп-кеп... Дауысыңды құбылта, қолыңмен де, аяғыңмен де, тұтас денең қимылымен де келтіре суреттейсің. Өміржан атаң мәз. Ынты-шынтысы қалмай күледі. Сықылықтап та, аузын аша, басын шалқайта қатты қарқылдап та. Көзінен жас ағады. Оны шынашағының ұшымен іліп сүртіп-сүртіп қояды...

	– Өй әртіс!.. Өй әртіс! – дейді ара-арасында. – Осы әлі жазушы болады.

	Көрерсің, – дейді маған.

	Мен өзім де күлкіден езу жимай отырамын. Атаңның сөзі жүрегіме жып-жылы тиеді!...

	Күзде көбінесе баратынымыз Ақбас көлі. Есіңде ме?

	«Есімде болғанда қандай!.. Көз алдымда. Жекекөл, Қылыкөл, Сырымбеттауы... бәрі-бәрі.»

	– Иә-әә, есіңде сенің. Ақбастың аумағы ат шаптырым. Қамысты. Қалың қопалы. Айнала шет-шетінің суы тартылған. Құрғақ. Әрірек орта тұсында әр жер, әр жерде үлкенді-кішілі айдындар. Үйрек ұялауға да, паналауға да мейлінше қолайлы... Оңтүстік-батыс бүйірінде ішке қарай сұғына созылған шағын түбекше. Құрғақ. Әманда тоқтайтын тұрағымыз еді ғой...

	Өміржан атаң екеуіміз негізінен екі мезгіл – таңғы алагеуімде, сосын бесін уақытынан былай мылтығымызды алып көлге беттейміз. Табан асты құрғақ, селдірек қамыс арасын бойлай барып екі жерде тасаланып тұрамыз.

	«Сіздің аяғыңызда қонышы қара саннан резеңке етік. Үстіңізде сары плащ. Басыңызда қою сары түсті берет, төбесінде торсылдақ шашағы бар. Ақмолада тұрғанымызда Алматыға бір барған сапарыңызда Асқар мен Алтай екеуіне екеуін әкелгенсіз...»

	– Е-ее, Құлыным-ай, ол бір күндер еді-ау!.. Сол берет енді өзіме қалған... Беліме жиырма төрт оқ тізілетін қара оқшантайымды буынамын. Мылтығымды қолыма аламын. Арнайы тапсырыспен жасалған он екінші калибрлі «ИЖ-54». Алыстан ұрады. Өзім мүлт кетпесем, алпыс-жетпіс қадамдайдан нұсқағанымды қапы жіберуі әсте жоқ... Сен, Құлыншағым, машинада рақаттаны-е-епп ұйықтап жатасың.

	Күн шығады ұясынан, нұр шашып. Дәл үйректер қызғын ұшып жататын шақ. Сен ұйқыдан оянасың.

	«Әкежан, бұған дейін бір өзіңіз ғана сөйледіңіз, енді сөзге мен дағы араласайыншы. Рұқсат па?»

	– Рұқсат, Құлыным, рұқсат.

	«Рұқсат десеңіз, мен ұйқым қанып оянамын. Машинадан шығамын. Сіздер жақты көзбен шолып тұрамын.»

	– Қалтиып де.

	«Иә, қалтиып. Өміржан атамды оңай тауып аламын көзбен. Ол кісінің киімі қоңырқай еді ғой. Ал Сіздің киіміңіз..., анық білетін біреу болмаса, көлденең көзге шалына қоюыңыз қиын еді ғой. Тек гүрс еткен мылтық дауысы ған ұстап беретін. Үйректер болса, аспанда көзге көрінбейтін өрмектеп тоқып, ию-қию, зу-зу, су-су. Өте-мөте сұқсыр үйрек ғажап. Қанат қағысы мүлдем бөлек, ауаны сусылдатып шапшаң-шапшаң осып, өзгеше дыбыс шығарады. Қияңнан біле қоям келе жатқанын. Қатты қызығамын. Тек соны ғана ату керек сияқты. Сіздерге тура беттеп келе ме, жоқ па, шаруам шамалы, айғайды саламын кеп: - Атаа!.. Атааа!.. – Әйтпесе: - Папааа!.. Папааа!.. Келе жатыр! Келе жатыр! Атыңыз!.. Атыңыз!.. – Бірақ сіздер атпайсыздар. Соған таңғалатынмын.»

	– Біз қалай атайық, Құлыным-ау? Сұқсыр сенің даусыңнан шошынып жалт береді. Өміржан атаң күледі. «Қап, мынаның қылығын-ай, ә?» дейді.

	Мен де күлемін. «Абайжа-аанн!.. Айғайлама!» деймін дауыстап. Қайдам.

	Біраз ғана үнсіз тұрасың да, «әніңе» қайта басасың...

	Қоңыр үйректер топтанып та, жекелеп те ұшады.

	«Мен тіптен шыдай алмай кететін едім.

	– Үйрек келе жатыр...Ой, қандай үлкен еді өздері? Ой, қандай көп еді!

	Атыңыз!.. Неге атпайсыз?.. »

	– Иә-әә, Құлыным, саған салса, оқ ала ма, алмай ма, бәрібір. Гүрсілдете беруіміз керек. Дегенмен, ажал айдағаны оқ шаралар жерге келіп қалады да... Не қанаты үзілген, не оқ кеудеден тиіп бірден өліп түскені тастаған тастай зулап кеп жерге дүрс соғылады.

	«Ондайды көргенімде қуанғанымнан айғайды саламын кеп мен. – Құлады... Құлады-ыыее!... Папа-аа, құлады-ыее. – Соным не екен, Сіз көрмей тұрғандай-ақ.»

	– Балалығың ғой, Құлыным...Ал кейде үйрек жараланып, құламауға тырысып, жанталаса қанатын жалпылдата қаға төмендеп келе жатады.

	«Ондайда менікі тағы айғай. Қуанғанымнан секіріп-секіріп қоям.»

	Үйректердің ұшуы тоқтайтын мезгіл жетеді. Мен жыққан олжамды бір-біріне мойнынан қосып байлаймын. Жіңішке кендір жіп қалтамнан қалмайды. Кілең қаздай-қаздай барқоңырларды арқама тастай беремін дағы, жағаға беттеймін.

	«Мен Сізге қарсы жүгіремін. Аяқ асты томпиған шашты томар, жығылған қамыс. Оларға қарау қайда. Жетемін сүріне-жығыла. Сіз тоқтай қаласыз. Ең алғаш қызық болған еді ғой. Қарасам, Сіздің қолыңызда үйрек жоқ. Ал құлатқаныңызды көзім көрген. Қайда жібердіңіз? Таң-тамашамын.»

	– Папа, үйрек қайда? – дедім. Сөйтсем Сіз қулық жасап тұр екенсіз.

	– Қайдағы үйрек, Абайжан? – дедіңіз.

	– Өзіңіз әлгінде атқан?! – дедім мен.

	– Мен үйрек аттым ба? Атқан жоқпын.

	– Иә деген, аттыңыз.

	– Ә, иә, атуын аттым. Бірақ олар қу екен, мен ата бергенде жалт береді. Оғым далаға кетеді.

	– Иә-әә деген... Алдайсыз. Мен көрдім ғой, құлады. Көп құлады. Сіз барып алдыңыз бәрін, – дедім. Бала да болсам сездім, Сіздің алдап тұрғаныңызды. Сол қолыңыз иығыңызға көтеріліп, жіңішке кендір жіпті ұстап тұрды. Үйректер арқаңызда. Көргім кеп о жағыңызға бір шығамын, бұ жағыңызға бір шығамын. Сіз жалт-жалт бұрыласыз. Екеуіміз де күліп жүрміз. Мені біраз әуреге салып барып, ақыры үйректерді жерге қойдыңыз. Мен қуаныштан есім шығып, үйректің әрқайсысын бір ұстап қызықтаймын...

	«Ой, қалай үлкен еді-іее?» деймін. Сіз күле қарап тұрсыз. Сосын: «жарайд, балапаным, енді барайық машинаға» дедіңіз.

	– Үйректерді мен алып жүрейінші, – дедім. Сіз:

	– Алып жүре ғой, – дедіңіз.

	Мен көтерсем, ап-ауыр. Зілдей.

	– Ой, қандай ауыр еді өздері? – дедім.»

	– Әрине, ауыр еді, Абайжан. Төрт-бес қоңыр үйрек төрттен асқан бала сен түгіл, үлкен кісіге де әжептәуір салмағы бар. Күшене көтересің. Жерге сүйретіледі. Аяғың шалынысып, құлап та қаласың. Сөйтсе де тастамай, екі бетің алмадай қызарып, ыңқылдап-гүрсілдеп машина қасына жеткіздің. Қуанышың қойныңа сыймай, Өміржан атаңа анадайдан айғайлап:

	– Ат-таа!.. Ат-ттаа... Қараңызшы үйректерді! Қандай еді! Менің папам атқан... Үлке-еенн. Қандай әдемі еді? Ата, менің папам қандай мерген, иә, ата?..

	Ол кісінің мысқылы әманда дайын тұратын:

	– Иә, сенің әкең керемет мерген. Сынайпыр. Сенің әкеңдей мерген бұл дүниеде жоқ. Ойбой-ойй, қайдан келсін ондай мерген?! – дейді. Өзі сықылықтап күледі.

	Періште көңіл сәбиім-ау менің, иланатынсың. Масаттанып қаласың.

	«Қалай иланбайын, Өміржан атам айтып отырса. Шынында менің әкемдей мерген жоқ деп ойлайтынмын. Балаларға мақтанатыным, менің папамдай мерген жоқ деп. Қайдан білейін...»

	– Сен үйректерді әкеп қоясың Өміржан атаң алдында. Сосын әңгімені көйітесің кеп-кеп... Үйректер қалай келді, мылтық қалай тарс етті, оқ тиген үйрек қайсысы қалай құлады... Айха-аайй, қолыңмен де, бүкіл денеңмен де бейнелеп, не керек, спектәкіл қоясың. Сүйсіне қарап тұрамын. Өміржан атаң мүлдем мәз. Күлкіден езу жимайды.

	– Ой, тәтті неме!... Ой, әртіс!... Қарашы, қарашы кәсібін!... Айтпайды деме, бұл әлі жазушы болады түбінде. Көрерсің! – деп те қояды.

	Саятқа сенбінің кешіне барсақ, үйге қайтпаймыз. Көл жағасына түнейміз. Көл жағасының түні қандай, шіркін!... Машина жарығы астында «дастарқан» жасалады. Термосқа құйып алып шыққан ыстық күрең шай. Консерві. Піскен ет. Нан. Май. Өміржан атаңның сыбағасына бірер шөлмек шарап... Таза ауада жайласа ішкен ас қандай сіңімді. Өте-мөте кешкі көл жағасында сарайың саңғырлап, тәбетің ашылып кететін емес пе еді!...

	Олай-былай ұшқан үйректер қанатының түнгі ауаны тілгілеген суылы. Барылдаған үндері. Қызғыш құстың зарлы даусы. Су жағалаған сидаң сирақ шіңкілдектердің шіңк-шіңк шіңкілі тап жанымызда тынбайды.

	«Иә-әә, әкежан-ай, тамаша еді-ау!»

	– Тамаша болғанда қандай, Құлыным!... Көл маңының түнге қараңғы саф ауада күшейе тарайтын өзіне ғана тән бұрқыраған иісі. Ашық аспанда жарқыраған күміс ай. Сонау... сона-аауу тұңғиық қара ғарыш әлемі тереңінде сансыз жұлдыз. Жыпырлаған. Жымыңдаған. Олар-сенің таусылмайтын сауалдарыңа тақырып...

	«... Неге Жеті қарақшы дейді? Олар, немене, кісі өлтірген бе?»

	«... Неге Темірқазық дейді? Темірден қалай жасалған? Көкке кім шығарып қағып қойған? Қалай құламайды жерге?»

	«... Менің де жұлдызым бар ма?.. Қайсысы ол? Көрсетіңізші? Әдемі ме?» Әкең ең үлкен жарық жұлдызды көрсетеді:

	– Әні, ана-аа-ауу жұлдыз...

	«Сонда мен қатты қуанатынмын!... Ой, қандай үлкен! Қандай жарық! Қалай әдемі еді!.. «Айтыңызшы, ол неге сондай үлкен? Неге сонша жарық?» деймін».

	– Әкең сонда саған, «өскеніңде сен тап сол жұлдыздай жарқыраған үлкен азамат боласың. Сол үшін де ол үлкен, әдемі» деуші еді ғой.

	«Сол сөзіңіз маған аса ұнайтын еді. Қуанатынмын. Біресе Сізге, біресе аспанға қарайтынмын... Бірге ойнайтын жолдас балаларға сол жұлдызды көрсетіп, менің жұлдызым деп мақтанатынмын.»

	– Құсжолы, Үркер, Көгалдайдың көкшақпағы, Ақбозат, Таразы.. бәрі... бәрі сені қызықтырады. Неліктен олай аталғанын білгің келеді. Өміржан атаң сықылықтап күледі де отырады: «Ой, мылжың сол!.. Барып тұрған мылжың болармысың осындай!» дейді...Өз атаң да, сен қасына орнығып отырып алып, «ана не?», «мынау не?» деген таусылмастарыңа күліп: «Кішкентай ғана мылжыңым сол!... Аумайды, Естайжанның өзі болатын. Анау не, мынау не деп әбден маза бермейтін еді кісіге» деп жиі айтатыны есіңде шығар?

	«Есімде болғанда қандай... Атам ғажап мейірбанды еді маған. Басымнан сипайтын. Алақаны күректей. Саусақтары ірі, қуатты болатын.»

	– Иә-әә, атаң балуан білек адам еді ғой жарықтық... Ал кей жолы түнемеге ақ қайыңды тоғайдың баурайына тоқтайтынбыз. Алпыс жетінші жылдың күзгі аңшылық маусымы басталған күні Ақбас көлдің жел жағындағы бірер шақырым шамасындай жердегі шоқ қызылдың ықты баурайына тоқтадық. Шоқ қара тал есіңде ме?.. Аумағы қара қостың орнындай, тығыз топтаса өскен. Биік. Бұйра бұтақтары жан-жағына кең жайылып кеткен. Боз далада жайқалған бұйра бас сасыр шөптен аумайтын... Көктемде жайылған судың тартылған табаны қалың бой шалғын. Тізені соғады. Шалғын арасы қу шөпшек, қайың мен тал бұтақтары. Аяқ басқан жерің шатыр-шұтыр... Бір араға жинап жібердік те, сіріңке тұтатып, от тигіздік. Май құғандай лап ете қалды. Қып-қызыл жалын тілі сүйрең-сүйрең көтеріле жөнелді. Қу шепшек әп-сәтте он шақты қызыл тілге айналып, гуілдей үн қосты. Үстемелей тасталған қу бұтақтар әп-сәтте демі бет шарпыған қып-қызыл отқа ұласты. Іңір қараңғылығының майда қоңыр ауасын ысытқысы келгендей...

	Бес-алты қадамдай жерде тамырымен қопарыла құлап, қалың шалғынды бауырлай сұлаған білектей қара тал көзге түсті. Қураған бұтақтары жапырақтан ада, шырпыға айналған, сояу-сояу. Басқа шөпшек жетпей тұрғандай-ақ, пендеге тән жақсыдан жақсы іздейтін мінезбен қызығып кеткенім. Барып орта тұсынан қос қолмен көтеріп ап қайырып кеп қалайын. Түбінен морт омырылып шарт ете қалды, кешкі тымық ауада мылтық атылғандай. Сен қасымда қарап тұрғансың.

	– Оһ, менің папам қандай күшті! – дедің жұлып алғандай. – Ата!.. Ата, қараңызшы қандай ағашты жұлып алғанын папамның!.. Менің папам күшті ғой, ата, иә?

	Өміржан атаң күле жауап қайырды:

	– Е, сенің әкең күшті-ақ. Керемет қой шіркін. Ондай күш иесі бұл дүниеде бар деймісің? Нағыз Қажымұқан! Балуан Шолақтың өзі, елу бір пұт гірдің тасын көтерген.

	Үлкендердің мысқылынан, алдап айта салатын қулығынан бейхабар кәусар көңіл балапаным менің, атаңның сөзіне шынымен-ақ иландың. Әлдеқашан тамыры суалып, тіршілігі тоқтаған, қара жерге бас ұры сұлап қураған талды, мейлі білектей болсын-ақ, сындырудың пәлендей күш тілемейтінін қайдан біліпсің. Жұп-жуан қара тал омырылды ма? Омырылды. Өміржан атаң айтты ма? Айтты. Бітті. Сенесің. Басқасында шаруаң жоқ, әкең күшті. Соны ғана білесің.

	Талды сүйреп әкелдім де отқа тастауға ыңғайлы-ыңғайлы етіп шатыр-шұтыр сындырдым. Бұл дағы сен үшін мақтаныш боп қалды.

	– Ата!... Ата, қараңызшы менің папамды! Қандай күшті еді?!

	Өмекеңнің мысқылы дайын:

	– Ой, айттым ғой, сенің әкеңдей күшті адам бұл әлемде жоқ деп. – Өз сөзін өз күлкісімен әрлейді.

	От мейлінше қызып, ұлғая түсті. Сұйық көк түтіні қою ымырт қара көлеңкесіне көтеріле сіңіп кетіп жатыр. Шырпылар шытыр-шытыр лаулайды. Тырс-тырс үзіліп түседі. Қып-қызыл, қып-қызыл құрт тәрізді. Жуан бұтақтар сатыр-сұтыр.

	Қып-қызыл шоқ жан біткендей шоршып түседі. Сен үшін тамаша қызық. Бұтақтарды үстемелеп-үстемелеп тастай бересің..., тастай бересің. Отқа қызып екі бетің ду-ду жанады. Аппақ жүзің алаулағанда қандай әсерлі! Жүрегім елжірей сүйсіне қараймын. Өмекең атаң безек қағады.

	– Әй, балақай-аайй!... Аба-аайй!.. Байқа, ана шоршыған шоқтың бірі ұшып кеп абайсызда бетіңе тиіп жүрмесін. Жақындама тым. Жалын бетіңді шаршып кетсе.. Алла сақтасын, – дейді.

	– Жарайды, ата. – Сенің өзгермейтін жауабың.

	Мен өзім де зәрем қалмай отырамын.

	– Атаң айтты ғой, Абайжан, тыңдасаңшы. Оттан аулағырақ ұстасаңшы өзіңді, – деймін.

	– Жарайды, папа, – деуін дейсің-ау, бірақ та әлгіндейдің арасында ұмытасың.

	Сенің талай-талай қызық қылықтарың күлкіге батыратын да еді-ау, Абайжан! Бір қызығың сол 1967 жылғы тамыз айының соңғы күндерінің бірінде болған. Жаңылмасам, 28-і. Сол Ақбас көлі. Сол дағдылы түбекшеміз. Түнеп шықтық. Өміржан атаң екеуіміз алақарақтан тұрдық та, қамыс арасына сүңгіп кеттік. Сен ұйқыдасың.

	Күн сәскеге көтерілді. Үйректер ұшуы тоқталды. Біз жағаға шықтық. Өмекең етжанды кісі. Шөлге шыдас бермейді. Машинаға келісімен бірден су құйылған құтыны қолға алды. Аузын толтыра ұрттап бір жұтты да, қайта лақ еткізе ақтара салды. Ал кеп лоқсы. Ал кеп лоқсы. Бет-аузы тыржиып, түр-түсі бұзылып кеткен. Түкірініп жүр. Түкірініп жүр... Не боп қала қойды?! Таң-тамашамын.

	– Не болды, Өмеке? – деймін.

	– Ойбай, сұрама! – дейді ол кісі. – Мына суға не болған? – дейді іші бүріп ауырғаннан жаман қинала.

	– Не бопты?

	– Борсып кетіпті.

	Тап-таза су қалайша борсымақшы?!. Түсінсем бұйырмасын.

	Өмекең түкірініп, аузын қайта-қайта сүрткілеп, әлден соң өзіне-өзі келгендей кезде түсіндірді мән-жайды.

	– Қаннен-қаперсіз жұтып жіберіппін. Сасығы қолқамды атты. Кәдімгі қорыс суы, – деп, қалайша өйткенін түсіне алмай ойланып тұрды-тұрды да, саған қарады. – Әй, сенен келген кілтипан емес пе осы?

	Сен:

	– Жоқ, ата. Су ана жерден, – деп, көл шетіндегі үй орнындай қақ ортасындағы көкпеңбек балдыр басып кеткен қорыс суды қолыңмен нұсқадың.

	Өмекең екеуіміз ал кеп күлейік. Ал кеп күлейік. Ол кісі:

	– Күшік сол, кішкентай ғана!... Күшік!... Осыдан ұшынып қалайын. Әкеңді танытамын, – деп, әлі де жүрегі айнып түкірінеді.

	«Сондағы қызық есіме түскен сайын өзім де күлетін едім. Жолдас жігіттерге де талай айтып, оларды да күлкіге батыратынмын... Қайдан білейін, ұйқым әбден қанып ояныппын. Машинадан сыртқа шықтым. Сіздер жаққа қарап, бірқыдыру тұрдым. Үйректердің ұшуы саябырлаған сәт екен. Сосын көл жағалап қыдырыстап жүрдім. Бүйінің іні тап келді. Бүйінің өзін көргім кеп көңілім ауып кетті. Көруім үшін оны інінен қуып шығаруым керек. Сонда қалай?.. Ойланып тұрып, жолын таптым – су құю. Су қайда? Әрине, құтыда. Машинаға бардым да, әй-шәй жоқ, құтыны алдым. Әкелдім де ішіндегі суды лақылдаттым інге. Ін суға толды. Бірақ та бүйі жоқ. Ойладым, басқа інде шығар деп. Іздей бастадым. Тағы да үшеуі кездесті. Үшеуін де суға толтырайын. Құтыны төңкердім. Бүйі жоқ.»

	– Жоқ жәндік қайдан шықсын. Өткен жылдардағы ескі індер екенін білмегенсің.

	«Қайдан біліппін, ескі ме, жаңа ма... Сонымен бүйі де жоқ, су да жоқ. Енді не істемекпін?.. бас қатырып тұрайын ба... Бардым да көлкіп жатқан судан құтыны толтырдым. Оның балдыр басып, көгеріп кеткенін қайтейін. Борсып кеткенін қайтейін. Су болса болды деп ойладым.»

	– Әрине ғой, әрине солай... Не істегеніңді өзіңе айтқызып алып күлеміз кеп... Ішетін ауыз су қалмаған соң, шопыр Петяны Сырымбетке жіберіп алудан басқа жол қалмап еді ғой.

	***

	Жексенбінің кешіне ауа кейін оралатын мезгіл жетеді. Жиналып-терілеміз. Мылтық қабына салынады. Оқшантай кино ленталарына арналған төрт бұрышты қалың қаңылтыр жәшікке орналасады. Сырт киім, аяқтағы етік шешіледі. Жеңіл киіммен ауыстырылады. Машинаның көлеңкесіндегі шөптесінге қатарлай жатқызылған үйректердің қасына барамын. Кемі алтау-жетеу, ал сәтті күні он шақтысы да қанжығаға байланатын-ды. Сені шақырамын.

	– Абай-кө-өөнн, кел бермен, балапаным. Атаң екеуің жыққан олжаларыңды жинап алмаймысың? – деймін. Өміржан атаң онша олжалы бола бермейтін еді ғой? Сәтті дегенде бірер үйректен артық жығуы кем-ді. Етжеңді адамға қамыс арасымен жүру оңайға соқпайды. Дем арада бусынып қоя береді. Сондықтан да көл ортасына қарай оншалықты ұзамай, шет-шетті жағалайды. Ал құс шетке көп келе бермейді, мені атсын деп. Және де, ол кісінің көзі сулана беретіні бар емес пе еді. Есіңде ме?

	«Есімде болғанда қандай. Саусағының ұшымен жиі-жиі сүрткілеп отыратын.»

	– Иә, солай еді. Соның әсерінен атқан оғы мүлт кете беретін. Көбіне мен жыққан үйректерді бөліске салатын едік қой.

	«Сөйтетінсіз. Сіз шақырған соң мен қасыңызға жетіп барамын. Бұл бөліске дағдыланып алғанмын. Үйректің біреуін жерден көтересіз де, мынау атаңның атқаны дейсіз. Мен үйректі қолыма аламын. Әуелі өзім қызықтап көремін.»

	– «Өй-йй, қандай әдемі еді өзі!» дейсің. Оқ қай жерден тигенін айтып шығасың. Көтеріп салмақтап-салмақтап қоясың. «Өй-йй, қандай ауыр еді» деп мақтауын әбден жеткізесің. Сосын барып Өмекеңнің алдына қоясың. Тағы да мақтай бастайсың.

	«Есімде, әкежан... Ата, қараңызшы, қандай үлкен үйрек еді. Ауы-ыыррр өзі.

	Семіз шығар, иә, ата? – деймін.»

	– Өміржан атаң қызық еді ғой, шөптесінде жалпиып отырады үндемей қарап. Сен үйректі алып барғаннан былай көңілдене бастайды. Сенің сөзіңе сықылықтап тұрып күледі. «Әй, кішкентай ғана әртісім менің!» дейді.

	«Сіз үйректің және бірін қолыма ұстатасыз. «Мынау өзіңнің атқаның» дейсіз. Оны апарып оқ-дәрі саймандарын салатын қаңылтыр жәшіктің жанына жатқызамын.»

	– Иә, солай... Сонымен үйректер екіге тең бөлінеді... Елге қарай қозғаламыз. Сен атаңның тізесіндесің. Екеуіңдікі таусылмас әңгіме. Атаң ара-арасында әндетіп-әндетіп алады. Даусы жақсы еді ғой. Сен дағы қосылып кетесің. Ол кісінің айтатын әндерінің біразының кей-кей сөздерін жаттап алғансың. Сондағы сәби нәзік даусың осы қазір де құлағымда, Құлыным!..

	...Ат қайда Ақбақайдай-ай, шаппай желген...

	...Айтқызбай еш адамға, ай, шіркін-ай, өзі келген...

	– Саған бар ғой, саған қыздар өздері топ-тобымен келетін болады әлі, - дейді атаң.

	Әкең кеудесіне сүйсініс сезімі толып, жан дүниесі түгел балқи отырар еді сол сәттерде!..

	«Сіз илансаңыз, өмірімнің ең қызықтысы Өміржан атам екеуіңізге еріп құсқа барғанымыз деп бағалаймын мен.»

	– Ой, Құлыным-ай менің, сол күндер көз алдымда жиі келеді. Аса қатты зарықтыра сағындырады!.. Қайғы-қасіреттен еш алаңсыз, бақытты, шат күндер еді-ау ол!...





ӘУПІЛДЕК




	Абайжан!

	Сен құстардың неше атасын көрдің: аққу, қаз, үйрек тағысын тағыларын. Тек бір құсты көре алмадың. Көруге соншалық құштар болып едің. Мен көрсете алмадым. Соған өкінемін!..

	Алпыс сегізінші жылдың көктемінің бір кешінде Өміржан атаң қызметтен өзгелердің ең соңынан, бірер сағат кейін шығатын үрдісімізбен қадалып отырмай:

	– Таста жұмысты. Үйрекке барып келейік, – дегені.

	Қайда барамыз? Ақылдаса келіп, жақын жерге, Қазақстан ауылының арғы жағындағы Қопа көліне бармақшы болдық. Ол көлді, бәлкім, ұмытуың. Өйткені, небары екі-ақ рет бардық. Ұмытсаң да, ұмытпасаң да, қайтсе де есіңе салып өтейін... Көкшетаудан шығысқа қарай жиырма шақырымдай жерде Қазақстан аталатын ауыл бар. Отыз-қырық үйлі шағын ғана. Оған таяу Қарақалпақ тауы тұр. Тау деген әшейін айтарлыққа. Әйтпесе Көкшетау жерінің сан жүз биік шоқысының бірі. Рас, ерекшелігі – Абылай хан қарақалпақ қызы Сайман ананы әкелгенде қызметші, малшы деген сияқты қоса берген бір ауыл қарақалпақты Сайман анамен бірге өзінің жайлауының теріскейіндегі биік төбенің баурайына қоныстандырған екен. Содан Қарақалпақ тауы атанып кете барған. Арғы іргесінде, Хан көлі мен екі ортада, аумағы үлкен көл табаны. Ерте кездері суы кемерінен лықылдаған да шығар, бірақ қазір тартылған. Көп жері құрғақ. Қалың қопа. Былқылдаған ми. Қопа атаулы содан. Орта деңгейінде жалғыз айдын. Дөңгелекпен, айнадай тап-таза. Былайынан былай жүз қадамнан сәл-пәл ғана астам. Суы тұщы. Күн кешке айнала Хан көліндегі (Абылайдың жаз жайлауы болғандықтан Хан жайлауы атанған кең жазира жазықтың ортасындағы көл) үйректер осылай қарай ағылады. Топ-тобымен де. Жекелеп те. Біз осы сәтіне үлгеруге асыққан едік. Үлгеруін үлгердік-ау. Бірақ та... Көл суы жиектен шыға жайылып кеткенін көрдік. Тұратын үйреншікті тоспамызға жету деген қайда-аа... Хан көлінен үйректер үздік-создық келіп жатыр... келіп жатыр. Бергі шетте тұрып қызыға қараймыз. Басқа қолдан келері кәні...

	Күннің көзі ұясына қонуға еңкейді. Батыс жақ аспан қызыл шыраймен нұрланған. Ауа тып-тымық. Үйректердің әр әуенмен салған барыл-бырылы. Қызғыштың қиқуы. Шағаланың бізді мазақ еткендей күлкіге ұқсаған шаңқыл-шұңқылы. Шіңкілдектердің жекелеп те, әр тұстан бір мезетте қосыла да шығатын шіңк-шіңк шіңкілі. Бақалардың құрылы... бәрі тұтаса әуен қосады. Көңіл тербейді. Өміржан атаң Хан көлі жақтан келіп жатқан үйректердің жолына қарай баяу басып ұзап барады. Әйтеуір дәмелі көңіл дағы. Әйтпесе... сен қырға шыққан бақаларды қуалап ойнап жүрсің. Талтақ бұт, бадырақ көз балпақтар қайдан ұстата қойсын. Сен осылай таялып, бас салуға оң қолыңды ыңғайлай еңкейе бересің. Ол пәлекет анадайға шоршып түседі. Тағы да осы... Тағы да... Ақыры барып суға шолп етеді. Сүңгіп кетіп, тарбаң-тарбаң жүзіп жөнелгені көрініп тұрады.

	Кенет көл оқыс күңіреніп кетті...

	– Ә-әәу-уупп! – Ауыр жүкті көтере алмай күшене дауыстай күш шақыратындай кең тынысты ғаламат зор үн!...

	Сен қалт тұра қалдың. Қуып бара жатқан бақа жайына кетті. Бар назарың әлгі дауыс шыққан жаққа тігілді.

	Іле тағы да: - Ә-әә-әу-пп! – Көлді күңіренте басына көтеріп өтті.

	«Мен мұндай дауысты бұрын естігем жоқ қой. Аумайды, бұқаның даусы.

	Бұл не, папа, бұқа ма? – деп сұрадым Сізден. »

	– Жоқ, бұқа емес, Абайжан. Әупілдек ол, – дедіңіз.

	«Бұған дейін әупілдек дегенді де естігем жоқ. «Әупілдек деген не?» - деп сұрадым.» «Әупілдек деген сондай бір құс, - дедіңіз. Мен иланбадым. Сіз ойнап, мені алдап айтып тұр деп ойладым. »

	«Иә, деген... Құс сүйтіп өкіре ме екен? Даусы сондай бола ма екен, – дедім мен.»

	«Өкірген емес қой, балапаным-ау, даусы солай оның. Өзің тыңдашы, – дедіңіз.»

	Мен ауыз жиғанша болмады, көл тағы да күңіреніп өтті. «Ә-әәууп...»

	– Әне, естідің ғой өзің, дауыс көл ортасынан шығып жатыр. Айтшы өзің, көл ортасына біз бара алмай тұрмыз. Сонда әукесі салбыраған таудай бұқа бара ала ма? Ойлашы өзің. Бара алмайды ғой. Солай емес пе?

	Сен таң-тамаша, айран-асырсың... Құс дейін десең, даусы аумайды бұқаның өкіргенінен. Бұқа дейін десең, оның да реті жоқ. Көл ортасына бара алмайды... Таңғажайыпқа тап келгендей әсердесің. Жанарың үлкейе түскен. Құс баласы бұлайша өкіреді денеге әлі де еркін сенгің жоқтай... Аузың, аппақ-аппақ маржандай тістерің тізіле сәл ашыла қарап қалғансың. Өкіріп жатқан бұқа емесіне көңілің анық сенгендей.

	«І-іім-мм... сонда қалай, ол үлкен бе? Түйеқұстан да үлкен бе?» - Жоға-аа, түйе құстай болу қайда, тәйірі. Қалай түсіндірсем екен? Айтпақшы, сен көкқұтанды көрдің ғой?

	«Көрдім.»

	– Ендеше, әупілдеп тура сол көкқұтанға ұқсайды.

	Сирағы сидиған ұп-ұзын. Тұмсығы да сойдиған. Мойны да солай ұзын. Тек түсі қоңыр үйрек тәрізді. Сосын, денесі көкқұтаннан кішіректеу келеді.

	«Ә-әә... – Басыңды баяу шайқап қойдың. – Ол неге ауп-пп дейді? Даусы қалай күшті еді? » – Оның көлді көтергісі келеді дейді. Қалай көтерсін, шамасы қайда ондайға. Сосын күшеніп әуп-пп дейді екен. Әупілдек атанғаны сол себептен. «Көл көтерген әупілдек сияқты» деген сөз содан шыққан.

	«Ә-әә...» – Басыңды шайқадың.

	Әупілдек үні әлсін-әлсін естілді. Енді жалғыз емес. Екі-үш тұстан қосылды. Көл күңіреністен теңселіп кеткендей әсердемін мен де. Сенің әсеріңді айтып жеткізуім қайда!... Селт етпестен қатып тыңдап тұрдың-тұрдың да, мен жаққа бұрыла қарадың.

	«Менің оларды көргім келеді. Көрсетіңізші.» - Абайжан, қалай көрсетсем саған? Олар жүрген жерге біз жете алмаймыз. Әгәрәкім, бірлі-жарымы ұшып қара көрсетсе, онда да жағаға таяу келсе, әңгіме басқа. Әйтпесе, көрсете алмаймын ғой, құлыншағым.

	Сенің көрмекке құмар көңілің қайтып қала қойды...

	– Абайжан, сен ренжіме. Біз мұнда тағы келерміз. Сонда кездестіріп қалармыз. Бәлкім, басқа жерде кездесіп қалар. Сонда көрсетемін қалайда. Қазірше қапа болмашы, балапаным менің! – Әкең осы сөзбен сені жұбата сөйлегенінде тағдыр шіркіннің келер күніне не әзірлеп тұрғанынан титтей де сезімі қайдан болыпты?!. Қопа көліне қайта айналып бару пешенеме жазылмаған екен! Әупілдекті саған көрсете алмады әкең. «Әупілдекті өзімнің де соншалықты-ақ көргім келген еді...» - Алланың жазуына не шара?! Саған көрсетсем дегенім, көрсете алмағаным әупілдек қана ма, Абайжан! Қалмақкөл мен Салқынкөлге ала барсам деп жүретін едім. Көктемде жылы жақтан келіп тундраға өткен қаз, үйрек, аққу жаздай ұрпақ өсіріп, қатары қалыңдап, қыркүйек айының жиырмасынан ауа қайтадан кері оралар жолында екі көлге құмша құйылады. Таң бозарып алақарақтануынан былай-ақ аспан жүзін қиқу-шуға, мың сан қанаттың ауаны осқылаған суыл-шуылына толтырады. Содан қашан күн батып, ақсаңдақ сөніп, ымырт әбден үйіріліп көз байланғаша бір толас табуы жоқ. Сол көріністі қызықтатамын дейтін едім саған. Үшкіл сына түзе тыраулаған тырналар, қаңқылдаған қоңыр қаздар мен қиқылдап-шиқылдаған қараша қаздардың, барылдап үн қосқан үйректердің тізбек-тізбек..., тізбек-тізбек көш-керуені қандай шіркін! Сары ала күзде бұл жаққа сыймастықтан, қыймастықтан қош-қош салғандары көңілді жеңіл мұң лебімен желпігендей әсер сезінесің. Аққу, қаз, тырна топтары Көкшетау қаласы үстін басып өтулері соңғы жылдары сирексіп кетпеді ме. Қадақ-құдақ топтары көріне қалғаныныда сен қызыға қарайтынсың. «Өй, даусы қандай әдемі еді!» дейтінсің. Әдемінің айтуға тіл жетпес әсерлісін Қалмақкөл мен Салқынкөл жаққа барғаныңда көретін едің. Әттең!.. Шалғай көлдер тұрмақ, сырық сілтемдегідей Қопаға тым болмағанда қайта айналып тағы бір соға алмайтын кермеге кездеспеді ме әкең!.. Маңдайыма жазылғаны мен сызылғаны мүлдем... мүлдем ерек екен. Денсаулық жағдайы 1968 жылдың желтоқсанында Алматы аттандырды. Ғылыми-зерттеу институтының ауруханасы төсегіне кіріптар етті.

	Сенің жеті жасқа толар-толмас шағың...

	Жаратушы Алланың жан дүниеңе молынан еккен ізгілік қасиетіңе, бәлкім, әкеңнің өз білгенінше берген тәрбиесінің осы тағылымы да азын-аулақ үлес қосуынан болар, Сен, Құлыным, табиғатты шексіз сүйіп, бойыңда табиғатқа деген іңкәрлік сезім қалыптасып өстің. Адам тұрмақ, ұшқан құс, жүгірген аңға жүрегің аса мейірімді еді. Тентек балалар сақпаннан тас атып қанатын сындырған талай көгершінді, талай торғайды өлтіруге бермей арашалап алып, үйге әкелетін едің. Қанатын байлайсың. Жем беріп, су құйып, балконға бағасың. Әбден сауыққан соң ұшырып қоя бересің...

	Жетпіс үшінші жылдың шілдесінде ауылға барғанымыз, әрине, есіңде. Немере ағайым, азан шақырып қойған аты Мұхаметқали, өтірік аты Қоңқыш атаңдікінде айға жуық жаттық. Бірде салқын сенекте отырғанбыз. Еденнің тесігінен бір қаптесер жүгіріп шыға келмесін бе. Құлағы қалқайып тұра қалды. Екі көзі біздерде. Сен жаның соның үстіне түскендей болып.

	– Өй, қандай әдемі еді!.. Мама!.. Мама, қараңызшы! – дедің әбігерлене.

	Шешең жүрегі айнып түкірініп:

	– Айтпашы Абайжан... Тышқанды әдемі деп... Қушы құрғырды, – деп жүзін теріс бұрып әкетті.

	Бәйла апаң қуайын деп ыңғайына берген... – Қумаңызшы... Өй, көзі қандай әдемі еді. Моншақ сияқты. Өзі қандай әдемі. Ұстап алайыншы, – деп орныңнан көтеріле бергенің сол, тышқан шыққан тесігіне қайтадан жып берді. Ал енді ит дегенде... көрші үйлердің иттері бәрі сенің «досың». Нанның қалдығы, сүйек-саяқ солардың сыбағасы. Көрді-ақ арсалақтап сонадайдан шабады. Еркелеп үстіңе секіреді. Киіміңнің омырауы адам көргісіз... Шешең бақырып жүргені: «Құдай ау, ит дегенде нең бар сенің?!»

	Сендер, бір ата-анадан туған төртеуің жастарың жетіп, бұйрығы келген кезде шаңырақ көтердіңдер!... Төрт отау! Шешең екеуіміз қара шаңырақ. Үлкен үй. Айхай, несін айтайын, бақыттан бас айналғандай, қызық қуаныш шарасы шүпілдеген шақ еді-ау ол!... Жиі жиналатын едіңдер. Ойын-той, жәрмеңке базар... Дауылдасып, сендердің бала кездеріңдегі әр алуан қылықтарыңды еске түсіріп әңгіме-дүкенмен отырамыз масайрап, мәз-мейрам. Баяғыда құсқа барғандағы көрген қызықтар қайталай жаңғырады. Зәмзагүл қызуы қатты көтеріліп ауырып жатып «құсқа мен де барамын» деп боталап боздағаны, бірде саған «сен өліп қалмайды екенсің. Сен болмасаң мен барар едім. Мені апарар еді» деп айтынып-айтынып бақырғаны да күлкі тудырады. Асқар мен Алтай Сырымбет жеріндегі Жекекөлге, Тайынша түбіндегі Шағалалы теңіз көліне барғандағы қызықтарды жарыса әңгімелейді. Өміржан атаңа борсыған су ішкізгенің күлкіге желеу... Сен отырып әрдайым:

	– Менің өмірімнің ең қызықтысы – әкеме еріп құсқа барғаным! –дер едің.

	Осынау фәни жалғандағы бір тұтам өміріңнің өзінде-ақ сен көрген қызықтар аз емес еді-ау, Құлыным!... Бал дәурен балалығың мен жасын ата жарқыл қаққан жастығың. «Тұмарың». Іргедегі Ресей үй арасындай, алпауыт Америкадан бастап Канада, Еуропаның басты-басты елдері. Сол елдердегі көп-көп достарың. Өз еліміздің билігіне ие болып бишік үйірген биік лауазымдылардың талайымен таныс-білістік. Кім-кімге де қол жетпес алыс армандай қызықтар ғой соның қай-қайсысы да. Соның бәрінен... бәрінен әкеңе еріп табиғат аясына, құсқа барған, айналасы үш жазыңды артық бағалайсың. Сол сөзіңмен әкең көкірегіне айтуға тіл жеткісіз тәтті сезім үйірілетініңді сезбейтін едің, Құлыным! Өзім сездірмейтінмін. Ағаттық болған екен-ау соным! Енді ғана өкінемін!

	«Құдай-ау, тым құрымағанда бір рет неге айтпадым мен?! Тілім неден байланып қала беріп еді?! Айтсам ғой, Құлынымды мен дағы қуантатын емес пе едім!» -деймін.

	Ө-өөйй, Құлыным-ау менің, әкенің аз абыройын да асыра жүрмек баланың данасының бойынан табылар қасиеттің жоталы бірі ғой тегі. Исатай ағаң Темірешев үйдегі Клара жеңген, сенің қадір-қасиетіңнен сөз қозғалған жерде: - Абай «менің идеалым – әкем! Басқа ешкімнен де үлгі-өнеге үйренген емеспін. Тек қана әкемнің үлгі-тәрбиесі менің өмірімнің нәр шырыны!» деп отыратын еді, - деген лебізін сан мәрте естігенім бар. Естіген сайын кең дүниеге сыймай кететін едім. Әкенің азды-көпті имандылығы болса, сол имандылығы жеткен-жеткенінше балаларына түзу тәрбие бере білсе, ол дағы ғанибеті мол ата мұраты емес пе! Ал әкенің берген түзу тәрбиесін бала шіркіні бойына дарытар болса, ойына оралтар болса, атаның сол мұратының орындалғаны емес пе! Балдырған сәби шақтарыңның өзіне лайық, сендер қабылдауға пайым-парасаттарыңа қабілетті тәрбие таңдасам, есейе, ес біле бастаған шақтарыңа да лайық тәрбие тағылымын таныта бастадым...

	Бейнетке мелдектеген осынау ғұмырым ішінде өз жаным не нәрседен жеріңді, не нәрседен жүрегім айныды, солардан сендердің де жиіркенулеріңді ғибрат еттім. Әншейін сылдыр сөз, құрғақ ақылмен емес, мысал-мысалымен... Әкең арақ пен шылымнан «ләззат» іздеген емес-ті. Шылым денсаулықтың жегі құрты. Қасиетсіз харам. Арақ аздырғыш, аздырғыш, әзәзіл ібіліс. Қандай марқасқа адамдарды абыройдан айырып, түбіне жеткенін, қайтып шыға алмас тереңге батырғанын аттарын атап-атап отырып сөйледім. Өмір шіркіннің адамды ақылынан адастырарлықтай қиямпұрыс қитұрқысы тым-ақ көп қой, көп. Соның қай-қайсы кездессе дағы кісілік келбетін жоғалтпау екінің бірінің қолынан келе бермейтін қасиет. Адал, таза, әділ болмақ та сол сияқты. Жүйкені жейтін жегі құрт – ұрыс-керіс, дау-жанжал, өсек-аяң сияқты бір алуан кеспірсіз кесепат бар. Күншілдік, іші тар қызғаншақтық атты қызыл көз пәленің де, біреуге жамандық тілеген, қиянат іздеген қара жүрек арамдықтың да адамды абыройлы мұратқа жеткізері жоқ.

	Мінекей, осыларды шым-шымдап құлақтарыңа құйып отырды әкең.

	Ер жеттіңдер. Ел қатарына қосылдыңдар. Үлкен бе, кіші ме, әйтеуір бір қызмет тізгініне қолдарың тиді. Бұл кездің өзіне лайық ұстанымы, тәртібі бар... Бірді-бірге шағыстырып айдап салғыш, адамдар арасына шақпақ шағып, от шығарғыш бір алуан жұлын құрттар болады. Біреуді сыртынан жамандай жүрмесе ішкені бойына ас болып тарамайтын, әйтпесе басқаның қолымен от көсеп, өзі ала алмайтын өшін сөйтіп қайтарғанға құрышы қанатын, жамандықтан жаралған, жүрген жеріне шөп шықпайтын найсаптар қаншама.

	– Мінекей, сондайлардан сақ болғайсыңдар. Біреуді ғайбаттап келген кісіге сеніп қалу ағаттыққа ұрындырады. Екі жақты бірдей тыңдап алсаң ғана қателеспейсің. Ал енді, біреумен кикілжіңге келіп қалған екенсің, - ондай-ондай болмай тұрмайды, – оған басқаны араластырмаңдар. Өздерің ғана біліңдер. Біз білмейік. Сондай-ақ, жұмыста не болып, не қойып жатқанын да өзге тұрмақ әке-шешең білмесін. Әсіресе үйдегі әйелге бәрін дәттеуден аулақ болғайсыңдар. Үйдегі әйел сенің сөзіңе де, ісіңе де килікпесін. Ең жақсысы – білмегені. Білді-ақ бүлдірді дей бергейсің. Алып-ұшып өзінің әке-шешесіне жеткізеді. Туыс-туғандарына таратады. Құрбы-замандастарына жаяды. «Өйтіп жатыр, бүйтіп жатыр»... Кетеді от тиген қаудай қаулап...

	Аллаға мың шүкір, әкең құлағыңа шым-шымдап құйған азын-аулақ ақыл сөзін, сен Құлыным, көкірек қоймаңа жинап, зердеңе тоқи білген едің. Соның арқасында һәм мырза Құдай мейірім түсіп мол берген ақыл-парасаттың арқасында абыройың аса жоғары болды. «Менің идеалым – әкем!» – деп, әкеңнің мәртебесін асырап та жүрдің!

	Абайжан, өзің де аңғарып отырсың, сөз жүйесіне қарай арагідік алға озып кетуіне тура келетінін әкеңнің. Бұдан кейін де ондай-ондай мәжбүрлік тумай қалмасы шексіздейін де, құрған желі арқауына қайта оралып, әрі қарай тартайын.





ӘКЕДЕН ӨТЕ ТУҒАНЫМ МЕНІҢ!




	«Бір бала бар әкеден өте туады, бір бала бар әкеге жете туады, бір бала бар кері кете туады»... Данагөй бабаларымыз осылай депті.

	Сен әкеден өте туған бала едің, Құлыным! Жоқ, «па, шшшіркееніңді» қоя тұр. Әкең өз балаларының қай-қайсына да сыни көзбен қараған, «іштен шыққан шұбар жылан» деп емес, әділіне бағатын емес пе еді. Ол мінез кей-кейде шешеңе ұнамай қалатын. Бұлқан-талқаны шығып: «Сен өз балаларыңды алалайсың» деп, қиянаты ауыр ашуға да басып жіберетін. Апыр-ау, өз балаларымды өзім алалағандай албасты көңіл әрекеті аралап не қара басыпты мені! Зәмзәгүл екеуіңнің біріңді «Алтын қызым!» деп, біріңді «Аман болса үлкен адам болады!» деп жүрек мейірінің жылы шуағын төккенімде, танығандығымнан еді ғой!...

	Сен балауса балдырған кезіңнен-ақ өз қатарыңнан оқшау озып, есейген сайын қара үзіп даралана бермедің бе! Бір ғана уәж, 1978 жылдың шілдесінде әкелі-балалы екеуіміз Шортанды көлі жағасындағы «Жасыл орман» санаторийінде демалдық. Санаторий лық толы. Жасөспірімдер, балалар да көп. Саяхатқа жиі шығасыңдар. Әжелер мен аталар, әкелер мен шешелер балалары тек сенімен бірге жүрсе ғана алаңдамайтын.

	Осылай еді ғой, ә? Сонда сен он алты-ақ жастасың. Он алты-ақ! Ақ басты жасы үлкендердің өзі саған Сіз деп қана сөйледі. Ал сыртыңнан жер-көкке сыйғызбай мақтап, ауыздан суы құрып отырғандарын естігенде, әкеңнің шаттығында шек болмай кететін еді!...

	Әдетте, Алласы өз пендесін бар-бар жағынан қайтсе де кем қылады. Әлемге Мәшһүр ұлылардың да иә мінезден, иә түр-түстен дегендей, әйтеуір бір әттегені табыла бермегі табиғи үрдіске жататыны мәлім. Ал саған ғұлама ғалым иә жазушы немесе композитор, не суретші деген сияқты заңғар өнер бермегенімен-дағы (рас, белгілі жазушы, бірге туған бауырымнан бетер, өзіңді мейілінше танып бағалаған Ғаббас ағаң Қабышұлы сонада бір сөзінде: «Абайжан әлі жазып та кететін еді» дегені бар-ды), жақсы адамға тіптен, өте сирек құбылыстай туа қалған аса жақсы адамға тән қадір-қасиетті мырза Құдай бәрін... бәрін берген еді. Сол себептен де...

	«Ол өзі құдай берген адам еді», - Гиря досыңның сөзі. Менің сөзім емес. Менің қайран қалатыным, Абайжан, сен болсаң, отызға жаңада ғана иек артқан жігіт едің. Ал Гиря алпыстан асқан. Зейнеткер. Кешегі партократ. Енді бар ғой, екеуіңді достастыратындай қисын кем сияқты-ақ. Сөйтсе дағы оның сені ерекше жақсы көргені, бағалағаны, ерекше адал беріле тәнтілікпен танығаны таң-тамаша етерліктей!

	Осыған жалғастыра дос-жарандарыңның туған күніне арнаған, әдемі ашық хатқа қызыл сиямен айшықтандыра мәнерлеп, өрнек сала түсірген лебіздерін келтірмекпін:

	«... сүйікті, қайталанбас, ақылды, ержүрек, тұрақты, сымбатты, жұмбақ жан...» (бұл жердегі бір сөздің мағынасы қыздардың ынтығын құртқан деген әзіл). Гиря досың мен үлкен топ дос-жарандарыңның аса... емешегі үзілген ғашықтай адамына ғана арналатын осы лебізін алға ұстай сөйлемесем, сенің жәйің белгілі, «па, ш-шш-шшшір-рркі-іееннің» аяғымды аттатпасы анық. Ал достарыңа қарсы дау айта алмасыңа сенімім мол. Менің бір байыбына бара алмағаным, ақсұңқар сипатыңды, болмыс-бітім, қадір-қасиетіңді осылайша айтқанында, сын-сымбатыңды неғып атамай кетті екен?.. Бойшаң боларың шыр етіп дүниеге келгеніңнен-ақ белгі бергендей еді: 58 сантиметр, салмағың 3 келі 800 грамм!

	«Бұрынғы туған құлақтан соңғы шыққан мүйіз асатынындай,» Зәмзәгүл түгіл екі ағаңнан да асып түскенсің. Өсуің де өрімталдай. Он алты жасында 1 метр 86 сантиметрге теңелдің. Сонымен тоқтадың. Қатар құрбыларыңнан сенімен бой таластырарларын, әй, көрмедім-ау! Шыңға біткен шынардай дара көзге ұратынсың. Әкең сүйсінетін. Ал атаң марқұм саған емірене қарап отырып: – Ағам марқұмға (өзінің әкесі, менің атам, саған баба – Нұрқожа есімді кісіні аға деп атаған екен) тартқан!... Тура со кісі. Жарықтығымның бойы да, сын-сымбаты да, аппақ манардай келісті келбеті де осындай еді... Қасиетті-қадірлі де кісі еді!.. Ең ашу қысып қатты ренжігенде бар айтары «өй, бар бол, бар болғыр!» - дер еді.

	– Иә, атам осы сөзді жиі айтатын.

	– Сені өз әкесіне ұқсағаның үшін де емірене жақсы көріп иіскеп, сүйетін атаң айтқанындай, сымбатты сұңғақ бойына сай, дос-жарандарың тәнтілікпен сипаттаған ажар-көркің де көрген көзді тойдырып, көңіл мейірін қандырарлық еді-ау!.. Кере қарыс кең маңдай, әдемі қыр мұрын, ақыл мен мейірім шуағы нұрландырған қой көз, ат жақты жүз, аппақ манардай өң-түс! Қарсы алдыңнан қараса да, бірдей, әдемі әсер ететін! Сүйсіне қарап: «Қандай сұлу менің құлыным!» деп отыратыным бар еді. Ал сәби шағыңда сары алтындай шашың есейген сайын қара қоңыр тарта берген-ді. Бұйраланып бұрқырап, көз тартып тұрар еді! Соңғы бірер жылда қысқартыңқырап алғызып жүрдің. Көз тартатын әдемі бұйрасынан айырылып қалған. Алғаш көргенімде ішім ашып кетіп еді.

	– Балам-ау, әкең саған жұрт қызығатын әдемі шаш сыйлаған еді-ау. Соның көркін кетіруге көзің қайтіп қиды екен? – демей қала алмап едім ғой. Сен сүйкімді жымиысыңмен сүзіле қарап тұрдың да, әкеңді шалқасынан түсіргендей жауып қайырдың: – Сіз өз бойыңыздағы бар көз тартары сол болған соң, бұйраланған шашыңызбен ұнасам дейсіз. Ал балаңыз басымен ұнасам дейді.

	Еріксіз мырс еттім. Атаң марқұм мені жақсы көріп кеткенінде «омаған жаман бала» дейтіні болатын. Сол сияқты:

	– Өй, омаған жаман бала сол... Құдайдың маған бергені! - дедім де қойдым. Басқа не айтушы едім саған? - жамансың ғой, жамансың! – Әкем жақсы болса мен де жақсы болар едім. Өзіңізден көріңіз. – Еркелігің ұстап күліп алдың. – Шашым үшін уайым жемеңіз, әкежан, басым аман болсын деңіз. Шашымды қысқартқаным, жұмыс жағдайында лауазымы үлкендермен де, кішілермен де, әр алуан топтың өкілдерімен іскерлік байланыста болуға тура келеді. Соған лайық қатаң, ресми ұстанбасыма болмайды, – дедің.

	Уәжіңе дауым қайсы? Әйтсе де, көз тартатын әдемі бұйрасынан айырылған шашыңның қораштау боп қалғаны көңіліме ептеп... нелеу болғаны да.

	Енді екеуіміз сенің балалық шағыңа қайтып ораламыз...

	Сен зерек болдың, Абайжан!... төрт жасыңда-ақ қара танып үлгердің. Бұл, енді, таза шешеңнің еңбегі. Орыс мектебінде қазақ тілінен дәріс беретін шешең үй ішілік күйтің тірліктен қалт етіп мойны босай қалды-ақ, қолына кітап не журнал алар еді. Сендерді айналасына отырғызып қояр еді. Қызықты-қызықты әңгімелер, ертегілер оқыр еді.

	«Ой, әкежан, ондай сәтте шешеміз бізді қыбыр еткізбейтін еді ғой. Қыбыр еттік-ақ, әйтпесе салғырт тыңдадық-ақ әкемізді танытатын.»

	– Иә, сөйтетін. Онысы зиян болды ма? Ана тілінің уызына қанып өстіңдер. Зәмзәгүл екеуіңнің ұғымталдығың әлемет. Зерде-зейінге тоқуларың да сондай! Ынта-ықыласпен ұйып тыңдап қаласыңдар. Зәмзәгүл бестен алтыға қарағаныныда-ақ заулатып оқи беретін-ді. Зәмзәгүлдің ұғымталдығы демекші, мынандай бір қызық еске түседі... Алтай бірінші сыныпқа барып жүрген. Бірде әліппеден үйге берген тапсырманы орындауға кіріскен екен. Қарасақ, Зәмзәгүл оның қасына орнығып алған. Екі көзі Алтайдың кітабында. Алтай ежелеп сөз басын біріктіре алмай пышыратып қиналып қалды. Сол кезде Зәмзәгүл жып еткізіп айтып жібереді, айтып жібереді. Мұндай жағдайда шешең екеуімізге күлуге де, «қой» деуге де болмайды. Бір-бірімізге жымия қарап, ыммен ұғысып, алтын қызымның зеректігіне сүйсініп қоямыз.

	Оңаша бөлмеге шыққан соң ғана күліп алдық. Мен: – Көрдің бе, менің қызымды? Айтпап па едім, өскенде қандай болатынын! –деп, бір масаттанып қалдым.

	Ал сенің зеректігің Зәмзәгүлден де асып түсіп ед. Төрт жасыңда ежелеп оқи бастадың. Суретті кітаптардан бас алмай шұқшиып отырғаның. Әсіресе жан-жануарлар, табиғат көріністері бейнеленген суретті кітап пен журнал қолыңнан түспейді. Сөйтіп жеті жасыңда мектеп табалдырығын аттағаныңда оқу-жазудан мүдірмейтін дайындықпен барғансың...

	Мен ойлайтын едім, балаларымды ана тіліндегі мектепке беремін деп. Бірақ та... бірақ та, замана ызғары!.. Көкшетау қаласында жалғыз-ақ қазақ мектебі. Ол қайда, біреу қайда. Мектеп-интернат одан да қияңда. Амал не, орыс мектебі әрі жақын, әрі шешең де сонда. Асқар, Алтай, Зәмзәгүл үшеуінің оқуы да сол мектепте. Бірі болмаса бірімен барасың. Бірге қайтасың. Саған қорған, пана. Байқап жүреді. Алаңдамаймыз.

	Үздік оқыдың! Білімге құштарлығың, білмекке ұмтылысың көңілімді көркейтеді. Неғұрлым білімдар, ойың өрісті болса дедік. Оқу құралдары беретін білім бізді де, сенің өзіңді де қанағаттандырмады. «Балдырған», «Білім және еңбек», «Юный натуралист», «Техника молодежи», «Знание – сила», «Вокруг света» журналдарын үзбей алдырамыз. Менің «Охота и охотничье хозяйство» журналым және бар. 12 томдық «Детская энциклопедия» мен 2 томдық «Энциклопедический словарь» өз алдына.

	«Ой, сонда менің қуанғаным-ай, мамама рақмет айтып!»

	– Иә-әә, десейші... Соның бәрін оқыдың! Ауырып-сырқай қалсаң да кітап пен журналдың ортасындасың. Сөмкеңді толтырып, мектепке апарасың. Зілдей. Бала түгіл үлкен кісінің алып жүруі әжептуір күш. Өзіңді аяймын. Бірер жолы:

	– Абайжан-ау...балам-ау, осыншаны қайтесің? Үйде оқығаның жетпей бара ма?... Қалай көтеріп жүресің, басыңа бейнет қылып? –дедім.

	– Жолдастарыма апарамын. Солар оқиды, – болды жауабың.

	Бірде сөмкеңді жеңілдетіп жібермекші болдық. Ауыр кітаптарды суырып-суырып алдық. Ондағымыз кітап, журналдарыңды басқа балалардан қызғанғандықпен емес-ті. Баласына қол-аяғы ойыншықтарын далаға алып шығуға, басқа балалардың ойнауына рұқсат етпейтін тар пейілділердің талайын көргенбіз. Біздің ондайлардан жолымыз да, жөніміз де бөлек екенін сәл-сәл есейіңкірегенде өзің түсіндің. Кітаптарыңды алып қалмақшы болғанымыз өзіңді аяғандықтан еді ғой. Сен ал кеп ағыл-тегіл жыла.., ал кеп ағыл-тегіл жыла...

	– Оларда мұндай кітап жоқ. Журнал жоқ. Оқығылары келеді. Папасы мен мамасы әпермейді... –деп өксідің.

	– Саған жеңіл болсын дегеніміз ғой?

	«Мен қайдан білейін неге алып қалып жатқандарыңызды. Ренжіп кеттім.»

	– Құлыным-ау, сенің жылағаның әкеңнің жүрегін уылжытып жіберіп еді. Бар болсын кітап, журналы. Баламның тамшы жасының садағасы! – дедім.

	Шешең де, бауырларың да айтып келеді: сабақ арасындағы үзіліс пе, сабақ аяқталды ма, бәрібір, айналаң үйме-жүйме бала. Сенің қолыңда не кітап, не журнал, бейне ұстаз, айтып түсінік беріп отырғаның. Шешең болса, үйге қайтуға асығулы.

	– Абайжан, болды енді. Кетейік.

	– Қазір, мама.

	Шешең тағаты әбден таусылады. Даусы қатаңдау шығады. Ана балаларға «тараңдарды» айтады...

	Мектептегің... мектепте. Жолдастарыңды топырлатып үйге ертіп әкелетінің-ақ шешеңнің жүйкесін жұқартып-жұқартып қояды. Енді қайтсін!... Әкең болса, басын көтеріп отыруы кем. Сөйтсе де, жанымды қинаған азапқа қайыспай, балаларымның қарны аш, иіні жалаңаш болмауы қамымен бірдеме-бірдемелер жазып жатамын. Шын мәнінде жатамын. Шалқамнан, тіземе жастық оның үстіне фанер тақтайдан жасалған «үстелімді» қойып... Гипстен тас сауыт киген халі кем адамға жанын жеп шығарма жазу үшін тыныштық керек. Ал балалардың басы қосылған жерде қайбір құлаққа ұрған танадай тыныштық табылушы еді. Сөйтсе де, сен үшін шыдам тауып бағады әкең! Жолдастарың болса, әр алуан отбасының, әр алуан тәрбиенің өскіндері. Үсті-басы тап-тұйнақтай, тәртіп-тәрбие көргендері де бар. Жақ жүні үрпиіңкі, үсті-басы жүдеулі шәлкем-шалыстары да бар. Соңғылары әкесінің үйіне келгендей тайтаң-тайтаң... Сырт киім дегендер сендердің бөлмелеріңдегі кереует үстінде жатады үйіліп. Шаң-тозаң... Аяқ киім босағада ат көпір... Жаңбырлы күндері, көктем мен күздің лайсаңында саз-батпақ екен-ау қайда. Еденді тазалап жуып-сүрту шешеңе қосымша бейнет... Жатып кейиді.

	– Киімдеріңді неге тастайсыңдар, тап-таза төсек үстіне?! – Мынау не?!.

	Мынау неғылған саз-батпақ бес баттам?!

	Жолдастарың жым болады. Жымиып қана киініп шыға бастайды...

	– Құдай-ау, Құдай!.. Осы біреулерден өлетін болдым-ау! Қай-қайдағыларды қайдан ғана жинап әкелесің, ә?! Ендігәрі көзіме көрсетуші болма бұларды.

	Сондай бір жолы сен жылап қоя бердің. Жылап тұрып әкеңе шағындың.

	– Папа, менің жолдастарыма мамам неге ылғи ұрсады? Олар жақсы балалар. Папалары мен мамалары арақ ішеді. Ұрсысады. Төбелеседі. Кітап алуға ақша бермейді. Журнал жаздырып әпермейді. А... олардың білгісі келеді. Білуі керек қой... Айтыңызшы мамама, ұрыспасын...

	Сенің мейірімі мол ізгі жүрегің, жаныңның жомарт дарқандығы әкеңе сол кездің өзінде-ақ айдай аян еді ғой. Достарың көп болатынын да сезетінмін, болжайтынмын. Бетіңнен қаққым келмейтін.

	– Апырай, осы баланы ренжітуге дәтің қалай барады сенің? Ренжітпесеңші! – дедім, шешеңе.

	Қош, сонымен, мектепті тәмәмдадың. Әрине, емтихансыз. Оқуға алысқа жібергіміз келмеді көзден таса қып... Қаладағы ауыл шаруашылығы институтына түстің. Агрономия факультетіне. Емтихансыз!..

	Факультет деканы, Мәскеудің Тимирязев академиясы аспирантурасын тәмамдап ғылым кандидаты атағын алып шықққан Сағынтай Елубаев:

	– Абай бір дегеннен танылды. Әуелі курстастары лидер деп таныды. Одан соң факультет бойынша. Бара-бара бүкіл институт көлемінде лидер ретінде авторитеті айрықша күшті, аға! Бізге керемет көмектеседі. Бір сүйсіндіретіні, өзі ерекше қаншыл. Намысшыл. Қазақ дегенде жаны жанып кетеді, аға! – деп ішер асын жерге қойып жүрді.

	Айтса айтқанындай, беделің аса биік болыпты. Студсовет дегеніне, комсомол комитетіне сайланғансың... Курстас жолдастарыңды, баяғы мектептегі сияқты, үйге ертіп әкелесің. Шешең шәй-суын қамдап бәйек. Баяғыдай кейімейді.. Әңгіме-дүкен құрып отырасыңдар арқа-жарқа. Кейде сөзің ызамен шығады да.

	«Өй, осы біздің қазақ балалары-ай! Ілгері басайын деп ойламайды. Анау орыс, неміс балаларын қарашы,» жанталасып оқып жатады. Ілгері ұмтылып өліп барады. Қызғаныштан ішің күйеді! Біздердікінің ойында оқу жоқ. Миына кірмейді. Кітап бетін ашса, «қолдары сынады». Жүреді бос сандалып, селең-селең. Топтанып алып қыдыру. Аузында шылым. Түтінді басын шалқайта бұрқыратқанды сән санайды. Ал енді сабақ сұрасыншы, тұрғандары сазарып-безеріп. Немесе жыртың-жыртың күлетіндерін қайтерсін. Әй, не керек, намысыңды қайнатады-ау! Ертең солар бәрі диплом алып шығады. Институт бітірдік деп бәлденсінеді. Сөз жоқ оған. Сонда қалай жұмыс істейді?! Соған таңқаламын мен...»

	Сенің биік санаң, ұлттық намысың, адами намысың, құртақандай кезіңнің өзінде-ақ, анау-мынау үлкен кісінің намысына бергісіз екенін бек жақсы білетінмін, Құлыным. Бірінші сыныпқа барған күніңнен бастап, қазақ балаларының біреуіне тиіскен басқа ұлт баласымен жекпе-жекке шығатын намыскерлігің туралы аз естімейтінбіз. Сол намысың, сол қаншылдығың есейген сайын өсе беріп еді, өсе беріп еді! Институт қабырғасында жүргеніңде әбден кемел қалыптасқан болатын.

	Жарайды, бұл әңгіменің осымен аяғы қайырылсын. Бірінші курсты аяқтадыңдар. Тәжірибеден өтуге «Конзавод – 47» деп аталатын жылқы зауытына бардыңдар. Сағынтай күлкімен көмкермелей сөйлеп:

	– Ойба-аа-айй, аға-аа, қызық болды ғой, – деп бастап еді әңгімені. – Абай совхоз агрономдарының есін шығарды мүлдем. Қай егістік алқапқа барсақ та, сұрақтан сұрақ... топырақтың құрылымы қандай? Құнары қандай? Тыңайтқыштың қай түрін қолданасыздар? Гектарынан өнім қанша? Өнімділікті өсіру мақсатында қандай агрономиялық шаралар қажет? Соның қайсысын қолданып жүрсіздер?.. Масқара болғанда, мүйізі қарағайдай деген, күмпиіп жүретін агрономдар сұрағына жауап таба алмай ұятқа қалғанын көрсеңіз. Байғұстардың әбден итін шығарды. «Мынау бірінші курсты бітірген студент пе әлде селекционер ученый ма? Миымызды су қып бітті әбден. Әкетіңіздерші Құдай үшін!» деп жалынады.

	Сөйтіп бар ғой, Абайдың арқасында практикамызды мерзімінен бұрын аяқтадық. Өте жақсы характеристика да алдық... Ой, аға, Абайжан, тіфу, тіфу, Құдайға шүкір, білмейтіні жоқ. Энциклопедист дейміз. Әлі көрерсіз, үлкен ғалым болады!..

	Сағынтайдың осы сөзіне сабақтастыра айтайын, «Степной маяк» газеті редакторының орынбасары Александра Мякота 1998 жылы өзіңнің «Тұмарың» туралы жазған көлемді де әдемі мақаласында сені «человек энциклопедических знаний» деп атайды. Асылы осы еді ғой!.. Агрономияны қойып, дүние жүзі тарихын, жағрапиясын, табиғатын, жануарлар дүниесін, мәдениетін анау-мынау академиктен еш кем білген емессің! Музыканы, сурет өнерін мейілінше жақсы түсіндің.

	Өзіңе осының бәрін баяндап отырғанымда, көз алдыма мына бір көрініс сап ете қалғанын қарашы...

	Тоқсан алтыншы жыл жазының бір жайма-шуақ жақсы күні бәрің жиналып келдіңдер. Мәре-сәре болып отырмыз... Ақан мен Шыңғыс сенің «детская энциклопедияңды» қопарыстырып бірдеме іздеп таба алмай отырады. Сен: «Әй, балапашкалар, не іздеп отырсыңдар?» дедің екеуіне.

	– Дельфиндер туралы таба алмай отырмыз, – болды жауаптары.

	– Әй, шкетиктер... Андағы томды орнына қойыңдар. Алтыншы томды қолдарыңа алыңдар. Алдыңдар ма?.. Алсаңдар екі жүз... еккіі жүз-зз сеек-сеенн...сеек-ссеен.. үш-шшіінн-шшіі бетті ашыңдаршы..

	Ақан ашты.

	– Енді оқыңдаршы, «семейство дельфиновых» деген бар ма екен? Екі бала шу ете қалды:

	– Ой, Абай аға, қайдан білдіңіз?! Дельфиндер...

	– Балапашкалар, жақсы оқыңдар, сонда сендер де білесіңдер.

	Екеуіміз еске түсірген бұл әңгімеге иланбайтындар да табылары хақ. Мейілдері. Сондықтан да олар пенде... Ал сенің ұғымың, Құлыным, осындай еді! Білімің осындай еді!

	Сен ағылшын тіліне өз ана тіліңнен кем жетілген емессің! Неміс пен француз тілінде де түсінігің тәп-тәуір боп қалған-ды. Кейін «Тұмарың» атақ-даңқы аспандап, өзің әлем елдеріне жиі-жиі шеккен сапарларында соның пайдасы аз тимегенін күле отырып айтатын едің ғой.

	– Немістерге немесе француздарға барғанымда олардың тілінен түк түсінбейтін дүлей сияқтанып қаламын. Олар соған алданады да, өзара құпия сөздерін мені елең қылмай сөйлесе береді. Мен өзіме қажетті информацияны біліп отырамын, – деп күлетінсің де, бізді де күлдіретін елдің-ау!

	Бұл екі тілді енді еркін сөйлейтіндей дәрежеге жетуім керек. Сонан кейінгі кезекте араб тілі, түрік тілі. Түрік тілі ұқсас қой өзімізбен, қиындық келтірмес.

	Араб тілін нөлден бастауға тура келеді. Бізге арабтармен қарым-қатынас аса қажет!.. Олар бай елдер. Мұнайдың арқасында... Инвестиция тартуға, сосын былайынша да жәрдем алуға тиімді... Дініміз бір ғой. Дін бірлігі, ой-ой-йй, өте күшті, ықпалды... Дін, Сізге айтайын мен, мемлекетке аса берік тірек. Халықты бірлікке тұтастырады. Қылмыстан тыяды. Осыны ұқпаған, түсінбеген адамдардан не жақсылық күтуге болад?! – деген сөзді бір емес, сан қайталай айтатын едің-ау!

	Енді жоғарыдағы сөз жүйемізді қайта қуалап, әңгіме желісіне ораламын мен...

	Институтты үздік тәмамдадың!

	Диплом алдыңдар. Үлкен бір шоғыр дос-жолдастарың өзіңді қаумалай кірді үйге. Мәз-мейрам, арқа-жарқа. Қолдарында шоқ-шоқ гүл. Есіктен кіре бере-ақ біреуі:

	– Апа, сүйінші! – деді шешеңе, сыбырлай сөйлеп. – Абайдың дипломы қып-қызыл, оттай жанып жатты!..

	Дипломыңа байланысты тағы да әңгіме жүйесінен алға озып кетсем дағы, осы арада мына бір жан толқытқан жәйді айтып өтуіме тура кеп қалды...

	1999 жылғы 24 мамыр. Күн батқан шақ. Аспан бұлттан таза. Көкпеңбек. Төңірек жап-жарық. Кешкі ауамен тыныстап аулада әрлі-берлі баяу басып жүрген едім. Сағынтай келіп есігінің алдында машинадан түсті. Маған қарай беттеді. Қолында қызыл тысты бір зат. Папкаға ұқсайды. Қалыңдығы жуан еді.

	Жақындап келіп сәлем берді.

	– Ассалаумағаләйк-өөмм, аға!

	Сәлем алдым. Қолындағы папканы ұсынды.

	– Аға, мына бір дүниені көріңізші.

	Қолыма алдым. Сыртында жазу да жоқ, сурет те жоқ. Бетін аштым. Сол сәт жүрегім солқ етті... Сенің жазуың! Көзіме оттай басылды. Демікпесі ұстаған адамдай дем алысым жиілей жөнелді. Астыңғы ернімді ауырта-ауырта тістеледім... Жазуыңа жасаурай қалған жанарымды жүгірттім...

	Жоғарыда күлгін түс сиямен қиғаштай тартқан сойдақ-сойдақ жазу:

	«Диплом жұмысы өте жақсы бағаға қорғалды. Жұмыс нәтижелерін өндіріске енгізуге ұсынамыз. Ғылыми кеңестің шешімімен Мырзахметов А.Е. аспирантураға қалдырылсын.

	Ғылыми Кеңес төрағасы 24.05.85»

	Аты-жөні де жоқ. Қолы да қойылмаған. Кім болды екен? Біле алмаймын.

	Сағынтайдан сұрамадым да...

	Жүрегім қолқаммен қоса суырылып, ой-санам терең тұңғиыққа шым батып кеткенін Сағынтай жете аңдады. Сол күйден серпілткісі келгендей сыңаймен бәсең үнмен сөйлеп:

	– Бізде үздік қорғалған диплом жұмыстары бөлек сақталатын дәстүріміз бар... Солардың ішінен Абайдың диплом жұмысын алып, өзіңіздің қолыңызға табыс еткелі әкелгенім еді, – деді.

	– Алла разы болсын, Сағынтай!

	Үйге оралдым. Қызыл папкаңды шешеңе ұсындым. Үнсіз.

	– Бұл не нәрсе?

	– Көресің ғой өзің.

	Қолына алды үстел үстіне қойды. Бетін ашты. Көрді. Көз жасы мөлт-мөлт...

	Диплом беттерін парақтай қарап отыр.

	Сағынтай өзі де, сол кездегі институт ректоры Исатай ағаң Темірешев те:

	– Абай аспирантура тәмамдағанында ауыл шаруашылығы ғылымының ғұлама ғалымы болатыны сөзсіз. Барлық мүмкіндігі бар, – деп, сен ғылым жолын қумағаныңды шын-ақ өкініш ете, сан мәрте айтып жүргені өзіңе де бек мағлұм. Білесің. Аспирантураға жолдаманы мен дағы қуана қолдаған едім-ау. Есімі елге кең танымал, жұртты аузына қаратқан нар тұлға ғалым болсаң, әкеңнің бір мұратына жеткені емес пе еді? Бірақ та сен мақұл алмадың.

	– Кандидаттық қажет болса, докторлыққа құштарлансам, екеуін де ауылда жүріп-ақ қорғап аламын... Совхозға барамын, – дедің.

	Көп-көп жұрттың қолы қанша созса да жете бермейтін жол жатыр еді алдында. Сөйтсе дағы бетіңе жел боп тимедік.

	– Алдыңнан жарылқасын! – дедім.





«КӨППЕН КӨРГЕН ҰЛЫ ТОЙ...»




	Ол кезде «Жамантұз» совхозы аталған, бұл күнде «Кенесары» аталатын шаруашылыққа жолың түсті. Өз аузыңнан естімейтінбіз, қайдан естиік, айтатын сен бе едің! Жұрт аузынан естіген жақсы лебізімізді айтсақ та, «Қойыңыздаршы мақтамай!» деп реніш білдіріп қалатын иә немесе «па, ш-шш-шірр-кеенн» дейтін дағдыңа баспағайсың. Алда-жалда бассаң да мейлі. Әкең де иіле салмас. Қаттылық табар. Ендеше ең абзалы артық дауға бармаған ғой...

	Совхоздағы сөзді Жұматай келген-кеткенінде бізге жеткізіп кетеді. Айтуына қарағанда, ондағыларға ал дегеннен-ақ ұнап қалған екенсің. Тек совхоз басшылары ғана көңілді тез салқындата бастаған көрінеді. Өздеріне қараған елді суын шығара сығымдай, шикі қайыстай илеп, бүктеп ұстап жаман әдеттенгендер емес пе. Сені де өз ырқына қорғалатып ұстамақты ойлайды ғой. Ондай өктемдік саған қайдан жүрсін. Жұмыс жағдайында берген бұйрық, айтқан нұсқаулары көңіліңе қонбаса әсте көнермісің. Бас инженерді де, бас агрономды да мойындамайсың. Жерді қай тереңдікте жырту, тұқымды қалай себу, қашан себу, бәрін де өз білгеніңмен атқарғансың. Сексен алтыншы жылдың көктемінде жүгері себуде бас агроном екеуің қатты шарпысқансың. Ол тоғызыншы мамырға дейін себуге бұйрық еткен. Өзге агрономдар ол бұйрықты бұлжытпай орындаған. Көнбеген жалғыз сен ғана. Бас агроном мен бас инженер екеулейді. Көнбейсің. Бозқырауды өткізіп барып, онынан кейін себесің. Нәтиже? Өзге алқаптардағы жүгері өскіні бозқырау соғып өліп қалады. Сенің алқабындағы жүгері жайқалып өседі. Қалың жыңғыл ну. Кісі бойы, қол ұсыным. Жоғары жақтан барған шенеуніктердің бәрі сенің алқабыңа соғады. Мақтайды. Абыройыңды асырады!..

	Бағыныштының бағынбағаны бағындырғыштарға қашан бапты тиген. Бас агроном мен бас инженерді былай қойып, деректердің өзі саған ішнаразы. Құтылмақты ойластырады. Ашық қысым жасауға батпайды. Ауыл партком бірінші хатшысы да, облпартком бірінші хатшысы да жұмысыңмен таныс. Мақтаған. Әрі екеуі де әкеңді жақсы біледі... Сондықтан құтылудың ең төте жолы қызметіңді өсіріп жіберу. Партияға мүшелікке кандидат етіп, алты айдан соң мүше етіп бір-ақ шырқатады. Енді аудандық комсомол комитетіне хатшы етіп жіберу ғана қалған. Және де, жеделдетіп... Бірақ та сен қолды бірақ сермейсің.

	– Атасына нәлет! – Бірдемеге қатты көңілін қалғандағы дағдың. Облыстық ауыл шаруашылығы басқармасына орналастың. Бір жылға шаққа-шаққа жетті шыдамың.

	– Атасына нәлет!

	Баласы үшін бәйек әке қайтіп ойға қалмас? Дағдарыңқырады, әрине. Совхоз ұнамады. Себебі анандай. Енді мына жұмыстың «атасына нәлет». Сонда-аа?..

	«...Жалғыз-ақ адам атқаратын жұмысқа екеу-үшеуі. Таңертең сағат тоғызда келеді. Орындықтарына шіреніп-шіреніп отырады. Алдарына ана-мына қағазды жайып тастайды. Жұмысқа мұрыннан шаншылып отырғандай сыңай көрсеткендері. Сосын коридорға шығады. Шылым тартып жарты сағат тұрғандары. Көк түтінге қолқаңды аттырып. (Өзің шылымды аузыңа алмаған соң иісінен жиіркенетін едің ғой.) Келіп орын-орындарына жайғасады. Көке мылжың әңгіме. Өсек-аяң. Жеген ет, ішкен арақтан басқа сөз таусылып қалғандай да болады... Өздерінше әбден қуланып алған пәлекеттер, біреу-міреу кіріп келсе, мұрыннан шаншылып отырғандай алдарындағы қағазға үңіліп-үңіліп қалады... Бірдеменің жәйін сұрап көр, ақылдасып көр. Маңғазданып бітеді шетінен. Сонда білетіндері ешкінің құйрығындай-ақ... Жарты сағаттан соң тағы да шылым. Қысыр әңгіме. Түстен кейін тағы сол... Жоқ, әкежан, қалай десеңіз де, мұндай жұмыс мен үшін қол емес.»

	– Жарайды екен... Жақсы екен... Ал сонда не істемекшіміз?

	– Бизнеске бет бұрамын. Әкең шошып кетті:

	– Бизнес деймісің?!

	– Иә, бизнес.

	«Қайта құру» деген сөз тауып, елді еліктіре, пайым-парасаты кемшілдері де ереулете бастаған жылдар бұл. «Бизнес» те жер астынан құлағы қалқая бастаған. Жетпіс жыл бойына құбыжық қып сипаттап, ой санамызға сыймай келген пәлекет неме, енді елдің көңілін еңсеріп әкетіп бара жатқандай. Ал біздің тұстастарымыз коммунизмге жетуге шақ-шақ «қалған»... Капиталистердің миын құрттай жеп, «ірітіп-шірітіп бара жатқан» тауқыметті кәсіпті суханым қайтіп сүйе қойсын...

	– Сол тауқыметі мол кәсіпті қайтетін едің, балам?.. Әділіне көшсем, мына қоғам туралы айтқаның... кітап. Бұл қоғамда кінәрат көп. Өте көп. Соны таныған жалғыз сен ғана емессің. Әкеңнің де бірдеме-бірдемелерден түйсік-түсінігі табылады... Мына заманамыз толайым ел басына түскен және де берік түскен темір ноқта. Шылбыры қылдан емес, құрыштан есілген. Аталарымыз айтқандай, «көппен көрген ұлы той». Не көрсең де көппен бірге көресің... Біреудің алдын тоқтаулы сөзбен буғымыз келгенінде аталар нақылын алға кес-кестете тосып сөйлеу біздер үшін сүйек сіңді әдіс. Ал енді сол нақылымыз мақұл ма? Ол жағын мәндеп бас қатыруға ой тереңдігіміздің кемшіндігі және рас. Сол үйреншікті дағдымызға бағып сенің алдыңды да аталар нақылымен тоспақты ойлаған едім мен.

	Сен басыңды әрі шайқап, бері шайқап сәл-кем отырдың да:

	– «Көппен көрген ұлы той» дейсіз, ә? – деп, сабырлы үніңмен сөйлеп кеттің.

	– Осы нақылды жиі естимін. Жалғыз бұл ғана емес, аталар нақылының талайы мені ойландырады, толғандырады... «Көппен көрген ұлы той»... Әлсіз, өзінің айтары жоқ адамға ақталуына тамаша. Ал соның арғы мағынасы не? Ойланса... Америка ашқым келіп жүрген жоқпын, аталардың айтқандары мың жерден алтын десек те, кейбір нақылдары менің көңіліме қонбайды, ақылыма жатпайды. Осы нақылдың өзін алайықшы. «Көппен көрген ұлы той». Көп деген не? Тобыр... Жарайды, тобыр... тобыр. Бір ұпай алып қалдыңыз... Енді айтыңыз, мен неге сол тобырдың тобында қатардағы бірі боп қалуға тиіспін, ә? Адам болып тудым ба? Тудым. Ендеше неге менде, орысша айтқанда «я», қазақша айтқанда «менім» болмауға тиіс? Әлжуаз адам әлсіздігін көрсетеді де отырады, жөн сөзден мін тауып...

	– Өй, омаған жаман бала.

	Екеуіміз қосыла рақаттана күліп алдық. Сен сөзіңді жалғастырдың.

	– Жарайды, «менім» неге болмасқа? Неге өздігімнен талаптанбасқа? Талпынбасқа? Неге, қой құсап топырлаған тобырдың тобында шаң қауып, қақалып-шашалып қала беруге көнуге тиіспін? Айтыңызшы... Аһа, үндей алмайсыз, ә?... Жоқ, әкежан, жақсылықта айтылса жөн, «көппен көрген ұлы той» деп. Ал ойыңды оздырмауға үндесе, мен оны қабыл алмаймын. Менің критериім, адам болып туған екем, қолынан дәнеңе келмейтін, жігерсіз, талапсыз, жармаға жегілген жуас өгіздей бишара боп қалмақшы емеспін!... Қал-май-мыын!...

	Әкең ләм дей алмай, бетіңе қарап, бір сәт ойланып отырып қалғаны есіңде ғой? Сен дағы үнсіз қалдың. Сөз тостың. Ал өзің айтатын, менің «капиталым» компьютерден бетер зуылдап жұмыс істеуде болатын... «Балам-ау!... Құлыным-ау менің, Алласы ақылын артық қып берген маған!... Өзіңді білемін-ақ деуші едім, жаңылыстық екен-ау оным. Ақыл-ойың өрісі кеңейіп те, қалыптасып та қалған екен-ау!... «Көппен көрген ұлы той». Өнегелі өсиет тұтып, ана жерде, мына жерде де ала жүгіріп жүрсек. Қай қазақ баласы соның мән-мағынасына үңіліп, жүйесін жүйелеген екен?.. Соның бірі өзім, осынау жасым ішінде бір рет ой жүгіртіп көріппін бе? Қайдан жүгіртейін. Енді ғана, баламның ой салуымен бағамдап байыптасам, асылында да, ел басына түскен ауыртпалықтан құтылуға сен әрекет етпе, көне бер, дәрменсіздікке бой ұр, жігерсіз жасықтықпен жақын бол дегенге саяды екен-ау!..

	Балам-ау!... Құлыным Абайжаным-ау, ойшыл болар ма екенсің өзің? Әкеңді қатты тосылдырып тастадың-ау!..

	Осылайша ой тізгінін түйгенімде өзіңе деген әкелік махаббат телегей-теңіз тасқындап, жан дүнием нұрлана, іштей өркештене өсіп отырған еді-ау әкең! Сен әкеңнен сөз тостың. Үнсіз.

	– Бизнес дейсің, ә-әә? - болды менің баяулай басталған лебізім. – Айхай, жөн екен, жөн. Талаптанып соны биікке қол созған екенсің. «Ілгері басқан жасты кері кеткен кәрі тоқтатады». Менің ата-анам, сенің атаң мен апаң мен бір мақсат ұстанып талаптанғанымда осылай дейтін еді, жатқан жері жарық болғыр жарықтықтарыма! Әкеңді еш талабынан, еш талабынан тайдырып көрген емес-ті. Мен дағы сол ғибратты тұтынамын. Бетіңнен қақпаймын, аяғыңа тұсау тастамаймын. Алдыңнан жарылқасын!.. Тек, есіңде ұста, саған берер көмек-жәрдем шамалы менен. Шамалы емес-ау, жоқ. Бар берерім ақыл ғана. Сол ақылды осы арада бастамақпын. Қандай істе де алып-ұшпа қадам баспағайсың. Әуелі қабырғаңмен қырық ақылдас. «Былай болса қайтер еді? Былай болса қайтер еді?» дегендей. Барлық қырынан қара. Ойластыр. Ең-ең осы дұрыс-ау дегенін ғана таңдамала да, соған тоқта. Әні, сонда көп қателеспейсің.

	Сосын, балам, бизнес дегенің сауда. Саудада достық жоқ. Тұрған сұрқия, сайқал. Бір тиынға бола алдап-қағып кете беретін, сатып та жіберетін жүзі жанбас алаяқ қу, залым-сұмдар тым көп мына заманда. Сондайлардан сақ болғайсың. Сен тым адалсың ғой. Жұртқа сенгішсің. Жақсылық жасасам екен деп тұратының, әрине, жақсы. Әкеңнен алғаның бәрі. Кей-кейде содан әкеңнің опық жеген жері аз емес. Сен оған жақсылық жасасаң, ол саған жамандық жасайтын жылан мінезділерді көрген. Сондайлардан сақ болғайсың әрқашан. Саған берер көмек-жәрдемім осы ғана, балам!

	...Әкеңді сөзден тосылдырып «Көппен көрген ұлы тойды» бұдан былай сөздік қорынан шығартып тастағаныңда, жиырма алты жастан жаңада асқан шағың еді-ау, Абайжан!..





«ЖАЛҒЫЗ ЖҮРІП ЖОЛ ТАПҚАНША»




	Сонымен, бизнеске бел будың. Алғашқы әзірде айналысқаның ұсақ-түйек. Шымкент жақтан гүл әкеліп сатасың. Менің баламның гүл сатып жүргені көңілімді қоңылтақсытады-ақ. Ұят деген бар болғыры шымшып-шымшып қояды. Әйтсе де сабырға жүгінемін. Аяқ алысыңды аңдаймын. Шүкір-ана айтқызғандай нышан танылады. Аз-аздап құрала бердің... Біреуден мінілген «Жигули» машинасын сатып алдың.

	Жарым жылдай шамада шағын фирма құрдың. «Отырар» Темір жолдың арғы жағында бір ескі жеке үй сатып алдың. Әйтеуір отыратын орның бар. Жүк қоймаң бар...

	«Жигулиіңді» өткізіп, «Москвичке» қолың жетті. Жасыл-көк түс. Бірер жүк машина да алсаң керек. Әкең көңілі орныға бастады. Құдайға тәубе айтамын...

	Үйге келсең қолыңда кітап, кітапшалар, журналдар. Бәрі бизнес тақырыбында. Түннің бір уағына дейін көз майыңды тауысып отырғаның, оқып, жазып, сызып. Ерте кетіп, кеш келесің, жол сапарың өз алдына...

	Сөйте-сөйте бизнестің қыр-сырына қанықтың. Жетілдің. Таудай талап, қарымды қабілет, орамы өрісті ой қашанда қол жеткенге көңіл көншіткен бе, ауқымды істі көкседің. Бала жасыңнан бірге өсіп, біте қайнасқан, кейбірімен мектеп партасында қатар отырған дос-жолдастарыңмен әу десіп фирма құруды көздедіңдер. Құрдыңдар да. «Авер» (Абай, Володя, Ерлан)... Кіріскендерің сауда-саттық. Бет алыстарың тәп-тәуір. Табысты. Көңілім тоқ-ана! Бірақ та...

	Гиря досың: «Абай ертеңгіні ғана емес, болашақтағыны да көре білетін» дейді ғой. Көпті көрген ақсақал сені қапысыз танығанынан айтқаны да! Қайсысы қабілетімен, әлбетте, ондайлар өте сирек, қайсысы бармақтай бақ шіркін қонар жерін білмей қаңғырақтап келіп басына қона қалып ел басқарған талай-талайлардың пайымы шалмақ тұрсын, ой-қиялы жетпеген екіталай қиян-қиырдағыны, сен, Құлыным, қапысыз болжап, айқын шолатын едің ғой. Сол қабілет, қасиетіңнен де, уақыт өте келе «АВЕР» көңіліңді тұшытпады. Ол кезді әкең зердесі шым-шым шалатын еді. Тоқсан бірінші жылдың боз қыраулы күзіндегі әкелі-балалы екеуара бір әңгіменің иінінде сол шым-шымды анық шынға шығардың.

	– «АВЕР»-ден бөлініп шығамын, – дедің.

	– Себеп?

	– Біздің қазіргі тірлігіміздің болашағы шамалы. Алыпсатарлық кәсіп. Арзанға әкелеміз. Қымбатқа сатамыз. Иә, рас, пайдалы. Бірақ та ертеңгі күні олай бола бермейді. Өзіңіз де көріп жүрсіз, жұрттың бәрі жапа-тармағай саудаға лап қойып жатыр. Рынок толып кетеді. Алушыдан сатушы көп болады. Ол дегеніңіз бәсеке.

	Баға күрт төмендейді. Осыны ерте бастан көре білуіміз керек. Горизонт.., горизонттың арғы жағындағыны көрмегендер ұтылады. Мен жігіттерге осыны айтамын. Саудамызды тоқтатпайық, жүргізе берейік, екінші жағынан, перспективалы істі қолға алайық деймін. Әзірше басқалардың миы жетпеген, әлемдік аренаға шығатындай деймін. Олар аяқ баспайды. «Осы кәсібіміз жақсы, не пропадем» айтатындары. Мен оларға аптека сатып алайықшы дедім. Бұл да болашағы бар кәсіп. «Жоқ, ойбай, біздің әкелеріміз елге белгілі адамдар, ұят болады». Демек, оларда стратегия жетіспейді. Мені осы жағы алаңдатады. Амалым жоқ, бөлініп шықпасам, кеш қаламын. Ертерек, осы бастан қимылдауым қажет.

	– Сондағы ойыңды айтшы?

	– Ойым? Ойым орасан. – Бір күліп алдың өз сөзіңе өзің. – Тәуелсіздік алдық. Реформалар жасаймыз деп жалақтап жатыр ғой үкімет басшылары... Ауыл шаруашылығынан бастап та кетті сол реформасын. Аяқ алысы қалай? Қазірдің өзінде-ақ мені қатты шошытып тастады. Совхоз директорларына, еңбегін сіңірді деп, жиырма пайыз байлықты, ойлаңыз өзіңіз, жиыр-ррмаа пайыз... тегін үлестірді ме? Үлестірді. Сұмдық қой бұл! Құнарлы жерді ойып алады. Техниканың жаңасы, жақсысы солардікі. Мал тағы солай... Техника жоқ. Өзімізде не бір трактор, не бір комбайн шығаратын зауыт жоқ. Кезінде республика басшысы ескермеген. Енді бәрін... бәрін Россиядан сатып алуға тура келеді. Орыстар оңайлықпен бере қояр. Сол кезде аз жерден көп өнім алу мәселесі өз-өзінен еріксіз келіп туады. Ол үшін тыңайтқыш қажет. Егіннің арамшөбін құртатын препараттар қажет. Агрономиядан ептеп хабарым бар ғой. Осының бәрін ойластырдым мен. Ал басқалары ондай болашақты ойламайды. Реформа жасасын! Реформа жасасын! Жалған ұраншылдық. Ертең... ертең-ақ маңдайға тиеді. Жұрттың бәрі ессіз ақымақ емес қой. Түсінеді жеткен жағдайды. Сол кезде гербицидтердің бағасын біледі. Мінекей, әкежан, мына жаман балаңыз осының болашақта қайтсе де болмай қалмайтынын көңілі болжайды. Сондықтан іске неғұрлым ертерек кіріссем, соғұрлым ұтамын.

	– Айхай-ай, әкеңді сауаттандырып тастадың, Балам... Ал енді жоспарыңды сөйлей берші.

	– Жоспарым?.. Фирма құрамын. Өз идеяларымды жүзеге асыратындай... Мемлекеттің тірегі – ауыл шаруашылығы. Ең бастысы – нан. Нанға тоқ адам ешкімге алақан жаймайды. Дұрыс па осы сөзім?

	– Дұрыстығына дау қайда?... Ал сонда әлгі гербицидті қайдан алмақшысың?

	– Шетелдерден... Франция, Швецария, Германия сияқты гербицид өндіруде озық елдерден.

	– Жарайды-ыы-ее... Жақсы-ыы-ақ... Қаражат жағы қалай болмақ? Еш капиталист жүзіңді сыйлап тегін бермесе керек. Әлде «АВЕР» - ден үлес енші алып шығасың ба?

	Сен басыңды шайқадың:

	– Жоқ... Жоқ... Бір тиын алмақ тұрсын, сұрамаймын да. Рас, талап етсем, табылады үлесім. Аз да емес. Білесіз бе, басқасын айтпай-ақ қояйын, ана офисті мен Жеңіс ағаға барып сұрап алғанмын. Білесіз бе, қаншаға?... Барлығы екі-ақ жүз мың теңгеге. – Күлдің. – «Аға, қайтесіз қымбат сұрап» деп едім: «Ә, жарайды» деп бере салды. – Тағы күлдің.

	Мен де күлдім. Жеңіс Букин бақан бойлы атпал азамат. Мәрт ісіне ризашылықпен сүйсіне бірер сөзбен мақтап та өттім.

	– Мынаны айтайын Сізге, ондай офис екі жүз мың теңгеден гөрі қымбаттырақ тұрады. Сосын, «АВЕР»-ге мен сіңірген еңбек аз емес. Үлес алуға правом толық бар. Бірақ та қайтем соны, ұсақтап... Одан да банктерден кредит аламын.

	Ой-жоспарыңның бәрі-бәрін осы табан аузында түгел теріп шығуым мүмкін де емес, ол қажет те емес, жалпы өзегі осындай еді. Әкең ойға қалды. Баласының «аң көрмей ұшпайтыны» өз көңіліне аян! Әйтсе де, әйтсе де... Екі ой қатарласа қаз тұрып, тайталасқа түседі... Бірі құп көреді, бірі күмән шақырады... Жұмысы да жап-жақсы, табысы да тәп-тәуір «АВЕР»-ді тастап, бөлінбекші. Және мысқалдай да үлес алмастан... Сонда қаражат көзі қайдан табылмақшы?! Демеу, жәрдем кімнен?! Ана «АВЕР»-де қалғандар не айтады? Мақұл-ақ, ашу-аразсыз мамыражай қала берсе... Өштесіп алса, кек тұтса ше?!. Ойға алған жоспары, алға қойған мақсаты мұратына жеткізсе, Аллаға мың шүкір дер едім. Жаман айтпай жақсы жоқ, алда-жалда сәтсіздік тап беріп, алқымнан алса ше?!.

	Осы ойдан миым айналып, ақылым шайқалып кетіп еді.

	– Құлыным-ау, Балам-ау! Абайжан-ау!.. Сені тоқтатайын дегендіктен емес, алдағы күнге көзім жетпегендіктен айтамын. Жылы жерден бөлініп, арқа суытар соқпаққа тап болмасақ деген сақтықтан айтамын... Маған салсаң, әлі де әліптің артын бақсаң қайтер? Жалғыз өзің бөлінгенде нендей мұрат табарыңды қалай болжаппын, Балақаным!... «Жалғыз жүріп жол тапқанша, көппен жүріп адас» депті ғой.

	Сен көңіліңді бір қулық қытықтай қалғандағы дағдыңмен көзің күлімдеп қоя берді. Жүзіңді нұрландыратын әдемі жымиысың сәуле төкті. Ішім сезе қалды, әкеңді сөзден шалмақсың...

	– Аталар айтқан дейсіз ғой?

	– Иә, аталар айтқан.

	– Ендеше, ренжімегейсіз, ренжісеңіз айыпты-ақ болайын, ал бірақ аталар мың жерден айтса да, бұл нақылға да балаңыз бас ие алмайды. Ойлаңызшы өзіңіз, мына жердегі капиталыңызбен, – миға, ақыл-ойға қатысты айтқаныңдағы дағдыңмен оң қолыңның сұқ саусағын самай тұсыңа тақадың. – «Жалғыз жүріп жол тапқанша, көппен жүріп адас»... Не деген сөз? Мағынасы қандай?.. Меніңше, бұл әлгі «көппен көрген ұлы тойдың» екінші варианты. Басқа түк те емес. Сіз айтыңызшы өзіңіз, көп адам, яғни тобыр адасқан екен, мен неге солардың тобында лағып кете беруге тиіспін?!. Адам емеспін бе? Өз басым бар. Мына жерде, – оң қолыңның сұқ саусағы тағы бір рет маңдай тұсыңа тақалды, – капиталым бар. Неге өз басыммен, өз басымдағы осы капиталыммен ойламаймын?! Неге жалғыз жүріп жол іздемеймін?!. Неге таппаймын?! Тапқан соң, адасқан көпті..., тобырды неге сол жолға алып шықпаймын?! Логика бар ма, жоқ па осында?!

	– Аталарымыздың көздегені ұйым, бірлік қой, балам-ау.

	– Ұйым, бірлікке шақырған, әрине, жақсы. Бірақ та олайша шақыру мен үшін жат. Ол... инициативаны байлау. Жоққа шығару. Жалғыз жүріп жол іздеме, тобырмен бірге адасып, қаңғып өле бер... Мен үшін мүлдем жат нәрсе!.. Мен көппен жүріп адаспаймын, өмірден өз жолымды, тек өзімнің рухыма ғана дұрыс жолымды іздеймін. Менің критериім осы, әкежан!

	... Айхай, Құлыным-ай менің!... Әкең осы сәтте қанат байлап аспанға ұшып кетпей, қалай жер бетіне сыйғанын білмеймін! Нұр тепкен сұлу жүзіңе мейірімім тасқындай қарап қалмап па едім!... «Көппен көрген ұлы той» дегенге дау айтқаныңда іштей «ойшыл болар ма екенсің өзің!» деп сүйсінсем, енді міне, мына сөзіңнен кейін «Балам-ау, өзің ойың тереңдеп, кемел келіп қалған екенсің ғой!» деген әлей сүйсінісім жанымды нұрға бөлеп отырып едім. Жалғыз әкеңді қойып, барша қазақ баласында «Жалғыз жүріп жол тапқанша, көппен жүріп адас» деген нақылды мәндеп назар аударғаны бар ма, жоқ па, айта алмаймын. Ал тап әкең тарапынан мән-мағынасына үңіліс болмағаны ақиқат шындық екені анық жәйт-ті! Сонымен, әкеңді осымен екінші мәрте сөзден оңдырмай омақастырып тосылдырғаныңда, сен, Құлыным, Абайжаным, әлі орда бұзар отызға да толған жоқ едің ғой!





«ТҰМАР»




	«АВЕР»-мен ат құйрығын кестің. 1992 жыл табалдырық аттауымен тұспа-тұс жеке фирма құрдың. Небары үш-ақ адам – өзің және екеу бар. «ТҰМАР» деп атадың. 6 сәуір күні тіркеуден өтті. Тұсауы кесілді. Дәл Зәмзәгүлдің туған күні.

	Екеуіңнің шығарда жаның ғана бөлек болған соң, Алла тағала бір күнге әдейі сәтін салған ғой дедік. Басқадай бөтен ой қайдан келсін. Енді ойлап отырсам, Зәмкаңа қалдырып кететініңді ишаралағаны ма екен деймін!..

	Сусыз, құнарсыз қу тақырға көкорай шалғын бәйшешек жайқалтудың қияметі қандай десек, бір тиын қаржысыз, көмек-қолдаусыз, қағылған жалғыз қадасыз жаңа іс бастаудың қиындығы да сол қисапты болса керек. Соған шыдас берсең құба-құп, алда-жалда білегің майысып, белің қайысып, бастаған ісіңді баянына жеткізе алмай толқын жағаға шығарып тастаған балықтай тыпырлап қайырлап қалсаң, сөйтіп, достың күлкісіне, дұшпанның табасына ұшырасаң, әкең жанына одан ауыр соққы табылар ма? Сол қауіпті ойлағанымда жүрегім сыздап-сыздап кететін еді. Қатты қобалжитынмын. Әйтседе, сабыр бағып, іштен тынатынмын. Өзіңе де сыр білдіруім жоқ-ты. Шешеңе де тіс жарудан сақпын. Ол кісі бірдеменің шетін құлағы шалса, қарадай қажып бітетіні белгілі. Өз ойыммен өзім ғана болып, өз сырымды өзім ғана біліп, тілегіңді тілеп отыратынмын.

	Ұшар биік, қонар тұғырыңды бір өзің ғана екенсің анық білген! Ұлы Абай өсиет еткендей: «Өзіңе сеніпсің, өзіңді алып шығар еңбегің мен ақылыңа сеніпсің!» Қызмет атаулыны тәркі еткеніңде, одан «АВЕР»-ден ірге сөккеніңде, бойыңды бұла талап булықтырып, кеудеңді аса биік арман-аңсар кернегеннен екен-ау, Құлыным!

	– Па, ш-шш-шіркі-еен, тағы да мақтауға кірістіңіз.

	– Иә, кірістім. «Па, шіркініңді» айта бер. Данышпан Абай айтқандай, сүйер ұлы болғанында оған сүйсінбей қалай сөйлемек әкең!.. «Тұмарың» ту тіккен алғашқы кезіңде қиындықты көп тарттың. Басқасын қояйын, бухгалтеріңнің қырсыздығы қырсығынан миллион теңгеден астам айыппұл, салық төлепсің. Өзің сеніп қасыңа алған жігіттерің апалақтап құты ұшып: «Енді біттік. Құрыдық» деп, үрей үдеткендерінде, «Жұмыс істеу керек!» ғана болыпты сенің ұстанғаның. Ақыл-парасатың, Құдай берген биік рух, ерік-жігерің, қабілет-дарының, қиындықтан қорқып берекең кетпес қайыспас табандылығың сол кермеден де жағаңды жықпай алып шыққанды-ды. Көлденеңнен кездескен сол қырсықтан ауырсынсаң да аман өтісімен екінші бір пәле тап келіп еді. Сеніммен серік етіп алған біреулеріңнің жусауы бөтен, өрісі бөлек боп шықты. «Тұмарыңды» май шелпектен бетер көріпті. Өзің алыс сапарға шыққаныңда орныңды оған сеніп тапсырасың. Ол соны пайдаланып, түйені түгімен қылғытпаққа жанталасады екен. Ерте күнде құтыла қойдың. Енші бөліп беріп, іргесін аулақ қондырдың.

	Сенің саяңда қайраткерсініп жүрген қу өздігінен іс жүргізіп оңдыра алмай пышырап тынды.

	«АВЕР»-ден бөлініп шықпақшы ниетіңе көңілі кіреукеленгенде әкең ойы бір жүйріктік көрсеткен боп шықты. Жұртта қалған жолдастарың бөлініп кеткеніңді өздеріне намыс санаған ба, қалай, әйтеуір кек тұтқан. Аяғыңнан шалмаққа, кедергі келтірмекке әрекет етіп баққан көрінеді. Керек десең, «гербицидтер идеясын Абайға мен ұсынғанмын» деген жүзжанбастыққа дейін шімірікпестер табылыпты. Одан да өткен кедергі, кесел бақ құсы қаңғырып келіп басына қонғанын өз өнер-білім, қабілет-қарымына санап астамсынған зіркілдек бір үлкен әкім тарапынан кездесіп еді. Жалбақтап бас имейтін беріктігің һәм алақанын майламайтын «сараңдығың» қытығына тиіп, соңыңа түскен. Жыл жарымдай жұдырық біледі. Көнбедің. Қорықпадың. Тізесін батыртқызбадың...

	Дос-жолдастарың туған күніңмен құттықтауларында «Ер жүрек, Батыл» дегенде сенің осындай қайыспас емендей қасиетіңді білгендіктен айтқандары ғой! Сол жүрекжұтты табандылығыңмен де «Тұмарың» тез арада бұғанасы қатып, буыны бекіді. Әуелі Көкшетау көлемінде кең танымалға айналдың. Ұзамай Алматыға да астың. Одан әрі шетелдер кеңістігіне шықтың. Мұхит асып, алпауыт Америкаға сапар шектің. Ежелгі Еуропа есігін де аштың. Англия, Франция, Германия, Голландия, Швейцария бар, оннан астам басты-басты ел өз ауылыңдайға айналды. Жиі-жиі барасың. Апта бойы көрмейтін кезіміз көп. Он шақты күнді өткізбей оралуың да аз емес.

	Қай жаққа шықсаң да жанымыз терезе таппайды-ақ! Алаңдаумен, сағынумен отырғанымыз, екі көзіміз төрт болып. Тілейтініміз амандығың.

	Сапардан оралысымен хабарласасың. Соңғы кездері «папа», «мама» дегенді сиреткенсің. Осы екеуін әкеңнің суханы сүймейтін. Ата-ананы сыйламайтын, «сен» деп көзге шұқығандай болып тұратын бар пәле осы екеуінен шыққан.

	«Әкежан», «анажан» дейсің. Еркелігің қысқанда «бәтүшкә», «мәтүшкә» дейтінің де бар... Шешең екеуіміз екі трубкаға жармасамыз. (Төрт бөлмеге төрт телефон қойып бергенсің.) Құлынымдап, шыбынымдап шұрқыраймыз.

	– Ә-әә, сағындыңыздар ма жаман балаңызды?.. Солай ма екен?.. Соңыра барып шығамын.

	Кейде түскі асқа келесің, кейде кешкілік, жұмыс аяғынан соң. Біз айтқан уақытың жеткенінше жанымыз терезе таппай елеңдеп отырғанымыз. Күткенде уақыт өтпейтіні қандай, ерегіскендей тас табандап тұрып алады ғой, сағат тілі тапжылмай.

	Шыдамымыздың ішегін үзілдіріп барып әлден бір кездері машина дүрілі тиеді-ау құлағымызға. «СААБ» болса бесенеден белгілі, дүрілінің қуаты үй дірілдеткендей.

	– Әне келді!..

	Қыс болса есікке жүгіреміз. Жазда аула жаққа қараған кішкене бөлменің балконына атып шығамыз. Рөлде көбіне өзің. Екі бүктетіле машинаңнаң шығасың.

	– Құлыным-ау менің!

	– Құлыным сол, құлыным!

	– Шынар бойыңды жазасың. Жарқырап жайнаған жүзіңнен шуақ шашып, мейірім төге әке-шешеңе күле қарап оң қолыңды жоғары көтересің.

	– Ассалаумағаләйкум, әкежан!.. Анажан!..





СІЗДІҢ БАЛАҢЫЗ ӨТЕ АҚЫЛДЫ, ОЛ АЛЫСҚА БАРАДЫ




	1993 жылдың 25 ақпаны. Әкең жанын айрықша қуанышқа бөлеген, мәртебелендіріп, әсерінен көп... көп күндерге дейін айыға алмаған күн.

	Таңертеңгі шақ-тын. Сағат тоғыздан өтіңкіреп бара жатты. Әкең күй-жағдайы белгілі, «кәрі-жатса түлейді» демекші, жас шіркіні жатса түлейтін деңгейге жетіңкіреп қалғаны өз алдына, денсаулық шіркіннің әуселесі екінші жақтан иектегені-ақ жылы да жұмсақ төсегін қимайтын тәртіп тапқалы қашааанн... Сағат онға қарай ыңқылдап-күрсілдеп әрең-әрең көтеріледі. Сол «керімсалдығыма» бағып жатқанмын. Телефон оқыс шыр ете қалды. Төсегімнен сол жақ қолда, бұрыштағы тумбочканың үстіне тұратын. Кеудесі қысып бара жатқаннан жаман үсті-үстіне безек-безек шырр-шырр-шырр. Бірден белгілі – ауыл арасының қоңырауы емес, алыс жерден. Жатқан күйімде жылдамырақ қол создым.

	– Сәлеметсіз бе! – орысша амандасқан әйел даусы құлағыма саңқ ете қалды. Сәлеммен жауап қайырдым.

	– Сізбен Германиядан сөйлесіп тұрмыз.

	Марғау тартқан тұла бойым шоқтай түйіле қалды... Германиядан? Кім болды екен? Телефон нөмірінен қателескен біреу шығар?.. Әйтсе де жөн жауап қайыру лазым.

	– Өте жақсы. Сізді тыңдап тұрмын.

	– Кешіріңіз, маған Абай керек еді.

	Сен аз-ақ күн бұрын Әуезов көшесі бойындағы екі қабатты үйден үш бөлмелі пәтер сатып алып, оңаша отау шыққансың. Сол жәйді қысқа жеткіздім.

	– Ол бізге осы телефонды берген еді. – Әйел қынжыла сөйледі. Сосын: –

	– Кешіріңіз, сіз кім боласыз? – деп сауал салды. Әкең екенімді айттым.

	– О-оо, Сіз бақытты әкесіз!.. Сіздің ұлыңыз өте ақылды. Жақсы азамат. Ол алысқа барады... Оны біз бәріміз қатты құрметтейміз... Оған сәлем айтыңыз... Бізбен хабарлассын...

	Мен сәлемін саған жеткізетінімді айттым.

	– Рақмет, сау болыңыз!

	– Сіз де сау болыңыз! – Мен дағы өзімше тәрбиелік көрсетіп қалдым...

	Шешең тап жанымда, үстіме түсіп кетер күймен елеңдеп тұрған, сұрақты жаудырмалатып кеп жіберді.

	– Германиядан дей ме?... Кім екен өзі?.. Не дейді?.. Мен естігенімді естігендей жеткіздім.

	Шешең аспанға секірді:

	– Ой, Құлыным сол менің, Құлыным!..

	Әкең көңілі тіптен кең дүниеге сыймай кеткен-ді! Түу-түу Германиядан!

	Неміс әйелі. Ресейден қоныс аударып барған... Лебізі қандай жылы!..

	Әкеңнің осы сәттегі көңіл әсерін айтып жеткізуге, әй, тіл керек-ау, Абайжан! Әттең, адам өмірінде қаптап жататын ғапылдық-ай, қайтейін сені деймін қазір. Әлгі неміс әйелінің аты-жөнін сұрап алу жөпелдемеде ойыма оралсайшы! Тіпті кейін өзіңнен сұрап білуіме бөгет болған кім екен?! Әй, ағаттық-ай!.. Ағаттық-ай!.. Қайдан болжаппын, алдағы күнде нендей қасірет күтіп тұрғанын! Қайдан миыма кіріпті, күндердің күнінде сол ғапылдығым өзімді өкіндіретінін. Құлағымда, міне, қазір де әсерлі үні:

	«...Сіз бақытты әкесіз...»

	Иә, мен бақытты едім!... Сен сыйлаған бақыт еді ол!...

	«... Ол алысқа барады!...»

	Иә, сен алысқа баратын едің! Қыран құс жер бауырлап ұшпайды, биікке шырқап, алысқа самғайды. Сен сол қыран құс іспетті сона-аа-ауу зау биікке шырқап шығып-ақ қалып, алысқа... алысқа-аа самғап бара жатыр едің!...

	«... Оны біз бәріміз қатты құрметтейміз...»

	Иә, сені бәрі де құрмет тұтатын еді. Тек Алманияның алпауыт бір фирмасындағылар ғана емес, таныс-білістеріңнің бәрі де... бәрі де құрмет тұтатын еді! Жан тартқандай жақсы көретін, сыйлайтын еді-ау, Құлыным! «Тұмарың» айналасы бірер жылдың дәргейінде-ақ өз еліңді, мына іргедегі Ресейді қойып, Еуропа мен Американың он екі елінің жоталы-жоталы фирмаларына кең танылып еді. Солардың қай-қайсынан да достар тауып, тұлғаңды кең танытып едің!

	Бақыттан бас айналғандай күндерім еді-ау ол, Абайжан! Ел аузында... Абай!..

	Абай!.. Абай!.. «Тұмар»!.. «Тұмар»!... «Тұмар»!..

	Мәртебеленіп, мерейленіп, шалқып-тасып отыратын еді-ау әкең!





УӘДЕЛЕСУ




	1993 жыл. Тамыз айы. Сенбі. Сағат оннан жеті минут кетті. Шешең екеуіміз таңертеңгі шай дастарқаны басынан әлі тұрғамыз жоқ. Шүйіркелесіп сөйлесіп, ананы-мынаны әңгіме қылып отырмыз.

	Телефон шыр-рр етті. Ас үй шкафының үстінде тұратын. «Мәтүшкәм жүгіріп жүрмей, керек кезінде пайдалана қойсын» деп, өзің әдейілеп сымын тартып орнатып берген ақ телефон.

	Трубкаға қол создым.

	– Бәтүшкә-әә!

	– Ау, құлыным-ау!

	– Ассалаумағаләйкум!.. Мәтүшкәміз қайда?

	– Қайда болушы еді, отыр, міне, менің басымды қатырып, мылжыңдап.

	– Ендеше сәлем айтыңыз, түскі асқа барамын.

	– Кел, құлыным, кел.

	...Аптасына екі, кейде үш рет жылқы етінен ас қамдататын дағдың. Рақаттана таусап жейсің.

	– Ой, ш-шш-ір-кееен, жылқы еті қандай дәмді еді! Шешеміздің дайындағаны қандай дәмді еді, бармағы бал татыған! – деп, мақтап қоюды әсте қате етпейтін едің ғой... Шешеңнің төбесі көкке жетіп, марқайып қалады. «Өй, құлыным сол, саған дәмді ас дайындамағанда кімге дайындайды екенсің. Сенен басқа менің еңбегімді кім бағалайды дейсің» дейтін үнемі «шағым» айтпай жүрмейтін әдетінен жаңылмай.

	– Әй, құлыным-ай, несін айтасың!..Сенің хабарыңды естіген соң шешең әбігерін бастады. Шай дастарқаны лезде жиналды. Тоңазытқыш аузы ашылды. Мұздап қатқан еттер тарс-тұрс...

	Сағат бірден асыңқырай келдің.

	– Ассалаумағаләйкө-өөмм! – Әкеңе қос қолыңды бірдей ұсындың. Әдетте, жарқыраған маңдайыңнан сүйетін дағдым. Ол үшін иіліп еңкеюіңе тура келеді. Еркелігің ұстап кетсе, беліңді бүкпей тік тұрып алатының бар. Бұл жолы сөйттің.

	– Өй, омаған жаман бала! – Орындық әкеп қойдым. Соған шықтым.

	Маңдайыңнан қадала-қадала сүйдім. Иіскедім. – Құлыным сол!..

	Әкеңді шаштан жұтай бастаған төбесінен қадала сүйдің:

	– Фу-уу, қалай жаман еді дәмі. – Түкіріндің. Иіскеп-иіскеп, жиіркенгендей мұрныңды тыржиттың. – Иісін-ай.. Қалай жаман еді, сап-сасық...

	– Уот, омаған жаман бала, тәрбиесіз, әкесін мазақ еткен.

	– Әкем сондай болса, не істейін мен? – Біздің күлгеннен басқамыз жоқ. Шешеңе сүйгіздің. Иіскеттің. Сүйдің. Иіскедің. Маған айтқаныңды ол кісіге айтпайсың...

	– Қалай айтамын, ол кісіден қорқатыным бар еді ғой.

	Иә, солай да... Айналып-толғанып сабамызға түскен соң аяқ киіміңді шештің. Үй ішін, бөлме-бөлмені қалдырмастан түгел аралап шықтың.

	– Ой-йй, шіркі-і-еенн, өз үйің қандай жақсы еді! – Нақ бір, өзің үй болып, күй болып отырмағандай-ақ.

	Неге екенін білмеймін, осындай бір сезім пайда болатын.

	Сенің келгенің үй ішін ерекше бір шадыман күйге бөлейді. Жарқырап жайнап кетеді. Асымыз әңгімемен тым көңілді ішіледі. Сосын шешең ыдыс-аяғын тәртіптеуге кіріседі. Менің демалатын дағдым. Бөлмеме кіріп, төсегіме жантаямын. Сен келіп сол жағымнан, шешеңнің кереуетіне қисаясың. Уақытың кеңшілік бергеніндей жағдайда әкелі-балалы екеу ара әңгіме басталады. Шешеңнен құпиялап. Ал кеңшілік жетпесе «мені он минуттан соң оятыңыз» дейсің. Кейде он бес минут. (Бірақ та мұндай кеңшілік үнемі бола бермейді...)

	– Жарайды, балам.

	Деуін десем де, айтқан уақытыңда оятқым келмейді-ақ. Білемін, шаршап жүресің. Жұмысың бастан асады. Таңертең сегізден аса жұмысыңа барасың да, содан түнгі он-он бірсіз үйіңе қайтуың кем. Кейде одан да кеш... Сәл де болса ұзағырақ тынықсын деп жаным өбек...

	Көзің заматта ілініп кетеді. Пысыл жоқ, қорыл жоқ. Сәбидей рақа-аатт ұйқы. Кескініңе кірпік қақпастан қарап жатқым келеді. Сүйсінемін! Тәуба айтамын. «Құдайдың маған берген баласы!..»

	Мен оятпағаныммен дәл айтқан уақытыңда өзің біреу түртіп қалғандай оянасың. Кереуетті сықырлата керіліп-созыласың. Шіреніп, кереуеттің аяқ жағын теңселтесің, бөліп түсірердей.

	– Ой-йй, шіркі-іеенн..., өз үйіңде, әкеңнің қойнында жатып ұйықтаған қандай жақсы еді!... – Кей-кейде қулығың қыса қалады. – Осы, Сіз айтыңызшы, өз үйіңізде, отызға келгеніңізде мен сияқты, әкеңіздің қойнына жатып..., рақаттанып тұрып ұйықтап көріп пе едіңіз? – дейсің.

	– Мен орда бұзар отызға келгенімше әкемнің қойнынан шықпай жүрген жаман-жәутік біреу болмасам екен-ау.

	– Әкем жақсы болса-аа, мен де жаман болмас едім-ау.

	– Өй, омаған.

	Рақаттана күлеміз. Шешең ана жақтан:

	– Әй, не нәрсеге сонша жетісіп күліп жатырсыңдар?.. – дейді.

	Бұл жолы сен ұйқыға бас қоймадың. Күн сенбі болған соң уақытыңды кеңге салдың. Әкелі-балалы екеуіміздің кейбір сәттерде екеу ара әңгімеміз болатын еді. Өмірдің, еліміз жағдайының әр саласынан пікірлесіп-пікірлесіп алатынымыз бар-тын. Өзіңді толғандыратын мәселе әкеңнің сарабына салынатын. Сол дағдымен ел жағдайынан сөз сабақтадың:

	– Колхозды тарат. Совхозды тарат. Фермер бол. Жеке шық. Бұл, енді, адамның миы жетпейтін бірдеме... Бәрі ана алпауыт елдердің аярлығы. Жағдайымызды пайдалана қойды. Ақыл-кеңес береміз, көмектесеміз деп үздіге қалды. Біз аңқау емеспіз бе, сене қалдық. Американың кәрісі Бенгті алғыздық. Орыстың Явлинскийін алғыздық.

	Ойпырмау, өзіміздің ғалымдарымыз бар. Экономистеріміз бар. Жеткілікті. Мықты-мықты. Байғұстар торғайдай шырылдап-ақ бағуда. Жоқ, «ауылдағының аузы сасық», оларға сенім аз. Аз еме-еесс, жо-ооққ! Бенгке сену керек. Явлинскийге сену керек. Ал сендік. Фермерлікке көш. Ал көштік. Не шықты? Қызығын көрдік. Колхоз, совхоз басшыларын құдайы жарылқады да қалды, шаш етектен. Аш қасқырдан жаман талап жатыр. Алып жатыр. Бартер деген сылтау шықты. Малды оңды-солды тоғытып жатыр. Техниканың жақсысы да, құнарлы жер де, бәрі-бәрі де солардікі. Ағайын-туыстарынікі. Ауыз жаласқан сыбайластарынікі. Былайғы жұрт фермер боламыз, жарылқанамыз деп еліріп, есі шығып, жерге таласып қырылыса бастады. Ағайынның бірлігі бұзылатын түрі бар. Сол алған жерін қалай пайдаланбақшы? Оны ойлаумен шаруасы шамалы. Сосын, ойлаңызшы өзіңіз, «Кировецті» қай фермер алады, ә? Бір дөңгелегінің өзі пәленбай жүз мың сом... Әлгі дөңгелекті айтамын, оны алатын адам ессіз бе? Жарайды, әйтеуір, құр қалмайын деп алсыншы-ақ. Сонда оны қалай пайдаланбақшы? Он тоғыз гектар жер бұрылуына да келмейді ғой. Әкежан-ау, бұрылуына да келмейді Ал енді осының ақыры қайда апарып соғатынын білесіз бе Сіз?.. Айтайын. Айтайын. Аузың жаман демеңіз, мал азаяды. Астық тағы солай, кемиді. Өйткені жер тозады. Одан әрі пайдаланылмай, қараусыздыққа ұшырайды. Егістіктің көлемі кішірейеді... Біле білсек, мемлекетіміздің тоқшылығы нан мен малда ғой. Ауыл тұрмысы жақсы болса, қалада да жақсы. Егер ауылды күйзелтсек қиын болады. Қарны аш адамды мың жерден үгіттеңіз, ертең бәрі жақсы болады деп, мың жерден шақырыңыз патриотизмге – түк шықпайды. «Аш адамнан ақыл сұрама» деген бар емес пе. Осы шындықты қалайша түсінбеуге болар?!

	– Абайжан, өз-ззіңң тым-тым алысқа кетіп қалған жоқпысың?

	– Да, солай ойлауыңызға болады. Өйткені өз масштабыңызда ойлайсыз. Көп жағдай Сізге көлеңкелі. Ал мен көріп жүрмін... Өзіңіз ойлаңызшы, реформа, реформа дейді. Мен түсінбеймін... Фермерлік. Бәрің фермер бол.

	Иә, шетелдерде фермерлер бар. Америкада, Голландияда, тағы басқаларында. Көрдім. Таныстым... қит етсе Америка фермерлерін айтып сайрайды. Үлгі етеді. Құдай-ау, сонда солардың жағдайын білсейші аздап. Мен Америкаға барған екі сапарымда да фермерлердің жағдайымен қадағалап тұрып, мұқият таныстым. Айтса айтқандай-ақ бар. Тамаша. Коммунизм. Бәрі бар. Жер, техника дейсіз бе, тыңайтқыш пен тұқым дейсіз бе, уайым-қайғысыз. Сөйтсе тұрғанның өз-ззінде-ее... жеке-жеке өмір сүрулері қиын. Ассоциациясы бар. Құқықтарын қорғайтын. Өндірген өнімді өткізу керек емес пе? Ассоциациясыз өткізіп көрсін. Мұны бір деңіз. Екіншіден, дотациясыз және өмір сүре алмайды. Мемлекеттен дотация алады. Біздің елде дотациясыз күніңді көр дейді. Құдай-ау, ойласайшы, қалай күнін көрмекші, мемлекеттен қамқорлық көрмесе. Америка фермерлері елдің жалпы астық өнімінің үш-ақ, әрі кеткенде төрт-ақ процентін береді. Ал алатын көмегі оның бағасынан әлдеқайда асып түседі. Сол себептен де онда фермерлерді біртіндеп қысқарту бағытын ұстанған. Ірі фирмалар мен корпорацияларға біріктіріп жатыр. Жеке-жеке фермерлер өз мүдделерін қорғай алмаса, корпорация мен фирма қуатты. Қорғана алады. Күнін көре алады. Шығын азаяды. Мемлекетке масыл болмайды, мойнына мініп. Қайта пайдалы. Голландия мен Германия фермерлерінің жағдайымен де таныстым. Оларда да корпорация мен фирма принципін ұстанған. Бара-бара фермерлер соларға бірігуге бет бұрулы. Фермерлерге барлық жағдай жасалған елдер сөйткенде, бізде «фермер бол... фермер бол»... Реформа... Реформа. Ауыл шаруашылығын бұлайша реформалауға болмайды. Болмайды!.. Реформалау аса қажет. Бірақ та ақылмен, мемлекеттің қатаң бақылауымен. Әуелі адамдарымыздың психологиясын үйретіп алу керек. Қазақ менталитетін жақсылап қалыптастырып алу керек. Жеке-жеке түйе айдаған қуатсыз фермер емес, акционерлік қоғам етіп топтастыру керек. Фермер мал өсіруіне әбден болады. Өнімін қалаға апарып қайтсе де өткізеді. Ал егін шаруашылығының процесі басқа-аа. Ең алдымен, техника қажет, оның отыны қажет. Тұқым керек. Бұлар үшін фермер байғұс ұятсыз бартерщиктерге жеті қабат терісін сыпырып береді... Бейнетпен өсірген астығыңды жинарда тағы сол азап. Ал өсірген астығыңды не істейсің? Қайда апарып өткізесің? Сатуың керек. Алатын адам сенің сұрағаныңды «мә, ала ғой» демейді. Арзанға алуға тырысады. Ол дұрыс істейді. Өйткені оған да пайда табу керек. Сонда-аа бидайыңыздың бір тоннасын отыз доллардан, мықтағанда қырық доллардан ғана өткізіп, сақалыңызды сипап қала бересіз. Шығарған шығыныңыз ақталмайды. Зиян шегесіз. Сонан соң үлкен қиындық техникаға байланысты. Техниканы қайдан алады? Ол техника бұзылмай қоймайды, қалай жөндейді? Өз МТМ-ы жоқ қой.

	Әкежан, осындай-осындай қиындықтардан әбден әуре-сарсаңға түсіп басы қатқан түсіп басы қатқан фермер не істейді? Беті қайтады, тауы шағылады. Түптің түбінде түңіледі де, өзінің еліріп есі шығып фермер болғанына өкініп, атасына нәлет айтады. Алған жері қараусыз қалады.

	– Жарайды, балам, сенің осы арада айтқандарыңның айна-қатесі жоқ делікші.

	Ал сонда не істеу керек дер едің?

	– Оның жолы оп-оңай... Совхозды тарат деді ме, онда совхоз атын жой дағы, акционерлік қоғамға айналдыра қой. Сөйтіп шаруашылықты тұтас күйінде сақтап қал. Малды да талатпа, жерді де бөлшектеме. Осы ақылды мен өзім білетін совхоз директорларының талайына айтып жүрмін.

	Есіңізде болсын, осы ағаттықтың зардабын ертең-ақ тартамыз. Мықтап тартамыз!... Сонда түсінеміз бармақ шайнап. Бірақ та кеш болады. Бүлдіру оңай да, бүлдіргеніңді қайтадан қалпына келтіріп бүтіндеу қиын. Ой, қиын... Осы аксиоманы қалайша түсінбеске?! Миым жетпейді тіптен. Иә, ілуде бірі болмаса, басым көпшілігі қараусыз қалдырған жерді үкімет не істейді дейсіз?... Мұның ақыры әлі-ақ сол жерді сатуға апарып соқтырады деп қорқамын мен.

	– Қой, балам, қой!... Өзге сөзің бәрі дұрыс дейін, ал, тап, осы сөзің ағат болар. Өзге... өзге, қасиетті жерімізді сатамыз дейтін қасиетсіздер табыла да, шыға да қоймас. Бұл сәуегейлігің көңілге қонбайды, Абайжан. Сенің ақыл-парасатыңа шүбәм жоқ қой, Құлыным, әйтсе де пенде баласы кейде сезімге беріліп, артық-ауыс сөйлеп те кететіні бола береді ғой.

	– Ойланбас сөйлемеуге, бірдемеге көзім жетіп, көңілім сенбейінше, асығыс пікір айтпауға өзіңіз емес пе еді тәрбиеленген?

	– Солайы солай ғой... Әйтсе де сен дағы пенде баласысың, періште емес.

	Әкеңнің сөзіңе күмән шақырғаны көңіліңе қаяу сап жібергендей болып еді.

	Бетіме тіке қарай отырып, баяу, бәсең сөйледің:

	– Шетелдерге шыққанымда, алдымен сол елдің экономикасымен, тарихымен танысып алып барамын. Капиталистер пәле ғой, бірден сезе қояды. Соған қарай сөйлеседі сенімен. Барлық сырын ашпаса да, өздеріне зиян келмейтін жайлардан ашық сөйлеседі. Менің ел экономикасын, тарихын тәуір білетінім жақсы әсер етеді де, жақсы қабылдайды. Сонда анық көзім жетті, оларда жекешелендіру үлкен ақылмен, этап-этаппен жүргізілген. Талан-таражға салынбаған. Мемлекет ие болып, мықты ұстап отырған. Ал бізде... Мені аса қатты қорқытады... Айтыңызшы, өнеркәсіп объектілері, қазба байлықтары сатылғанда оларды кім алады деп ойлайсыз?

	– Айта бер, құлағым сенде.

	– Айтсам, өзімізден.., мемлекетті, халықты талап-тонап жатқандар алады. Бірақ та олар аз ғана топ. Негізінен шетелдіктерге сатылады. Капиталистер инвестиция салады. Инвестиция, әрине, дұрыс. Керек. Бірақ та олар қалай алады? Гәп сонда. Жалмауыз коррупционерлер миллиондап... миллиондап пара алады да, сутегінге сата-сата салады. Ал капиталистердің психологиясын мен жақсы білемін. Ақымақ емес. Ақшасын далаға шаша бермейді. «Даңқ үшін соқыр тиыным жоқ» деген принципті тістей қатып ұстанады. Бір доллар жұмсады ма, кем дегенде елу цент, әйтпесе пәленбай доллар пайда алуы керек. Пайдасыз іске өліп бара жатса да аяқ басып көрсін. Банкрот болып шыға келеді. – Кенет жүзіңе жымиыс нұры ойнап езу тарттың. – Айтқандайын, әлгі Маркс деген шал қайда? Біздердікі одан безініп жүрсе, капиталистер әкесіндей жақсы көреді. Көріп жүрмін, оның «Капиталы» әр капиталистің үстелінің үстінде жатады. «Неге?» деймін әдейі. «Бізді байытқан осы кітап» дейді. Көрдіңіз бе? Инвестицияны бізді аяп, жақсылық жасайын деп салмайды. Байлығымызды сору мақсатымен салады. Алады...алады...кетеді бәрін құртып. Бізге тұлдырын қалдырады. Әсіресе қазба байлықтарымызды құртады. Сіз олар руданы ұқыптап алады деп ойлайсыз ба? Па, ш-шш-шіркі-еен, алар ұқыптап? Неғұрлым көп өнім беретінін қуалап алады да, аз пайда беретінін қалдыра береді. Сонда құртпағанда, несін қалдырады?!

	Сөзіңді бөлмеймін-ақ десем дағы бұдан арғыға шыдамым жетпей қалып еді.

	– Балам-ай, қара бояуды тым-тым қалыңдата жағып жібердің-ау? Билік айтып жатыр ғой, бәрі дұрыс болады, жақсы болады деп. Әліптің артын бағайық та, күні бұрын қара аспанды жауға алдырмай.

	– Биліктің сөзі жақсы. Менің де сенгім келеді. Бірақ та басқаларын қайтеміз? Коррупцияға жалмауыздана аран ашып құнығып алғандарды тоқтатып көр, мықты екеніңді білейін. Бой бере ме? – Сәл ойланыңқырап жаттың да сөзіңді және жалғастырдың. – Әрине, менің сөзіме сенуіңіз қиын. Түсінемін... Келіңіз, былай уәделесейік. Екі жыл, әйтпесе, жарайды, үш жыл өтсін. Сол кезде осы айтылған сөзімізге қайта бір оралайық. Уәде ме?

	– Уәде, балам, уәде.

	– Сізге өткен жолы да айттым, тағы қайталаймын, жекешелендіру керек. Ол процестен қашып құтылу жоқ. Мемлекеттің қатаң бақылауымен...Содан кейін жекешелендіре бер, мейлің. Онда да жаппай ура... ура емес. Біртіндеп. Алдымен белгілі-белгілі бір жерлерде жекешелендір. Жұмысын жолға қой. Сосын көрсет жұртқа тиімділігін. Көзі қансын. Сабақ алсын. Үйренсін. Осы сөзімді ұмытпағайсыз, жақсы ма?

	– Жарайды, ұмытпайын?

	– Уәде ме?

	– Уәде... Ал енді, балам, Абайжан, әкеңнің мына сөзі де сенің әрдайым жадыңнан шықпағай. Осы арада не айттың әкеңе, бәрі... бәрі осы жатқан төсегіңде қалсын, табалдырықтан әрі аттап шықпасын. Айтқан – сен, естіген – мен. Үшінші адам жоқ. «Бір елі ауызға – екі елі қақпақ...» Сақ болғайсың, Құлыным! Жау жоқ деме – жар астында... Дос дегенің, жолдас дегенің.., кім біледі ішінде қандай ит өліп жатқанын. Сақ бол!... Сақ бол!...





«КІСІ ЕЛІНДЕ СҰЛТАН БОЛҒАНША...»




	1995. 12 желтоқсан.

	Кешқұрым келгеніңде көңілсіздеу көріндің. Кейпіңе үнсіз барлай қарадым.

	Жүйрік ойың әкеңнің көңіліндегіні сол сәт шала қойды.

	– Шетелге кеткелі жүрмін, – дедің самарқау ғана.

	– Оң сапар, балам. Қашан жүрмексің? – Қай елге екенін сұрамадым да.

	– Жоқ, Сіз ойлап қалғандай емес бұл жолғым. Біржолатаны айтам.

	Тұла бойым селк етіп, тіксініп қалдым. Бұрындары әлдебір «дейділер» құлағыма шалынбай жүрген емес-ті. Америка, Канада, Германия бар, алпауыт фирмалары құда түсе бастапты дейтін. Швейцария банкінен де емеуірін танылғанын естігенмін. Сол естігендерім бүгінгі күні нәтижеге айналғаны болмаса?!.

	Көз тоқтата байыптай қарадым жүзіңе. Әкеңді «әурелейтін» әшейінгі ойын-қулығыңа ұқсаңқырамайтын сияғы бар ма, қайда?... Сонда... шынымен-ақ тәуекелге бел байлағаның ба екен? Олай болғаныңда «Тұмарың» қайда қалмақшы? Оны да қойшы, мына бізді, әкең мен шешеңді қайда тастап кетпексің? Бір күн көрмесе сағынып, іздеп отырғанымызда шет жерде пәленбай айлап, тіптен жыл уағына көрмеуге қайтіп шыдап отырмақпыз? «Даладағының ішінен май өтеді, үйдегінің ішінен қан өтеді» дегенге сайып, көңіліміз алағызып, шыбын жанымыз шырқырап бітпейміз бе?..

	– Біржолата деймісің?... Себебін сөйлеші?

	– Себеп жетерлік, әкежан. Еліміз қаншама ғылым, өнер адамдарынан айырылып жатыр. Қандай милы, білімді, өнерлі жастар шетелге кетіп қалды. Әлі де кетеді. Көп кетеді. Кетпегенде қайтсін, керексізге айналды. Ал ғылымсыз, білімсіз, өнерсіз елдің ертеңі жоқ дей бергейсіз. Артта қалады. Мешеу. Кедей. Сол аксиоманы түсінбеу үшін қандай миғұла болу керек? Мүлдем түсінбеймін.

	– Балам-ай, қатты шымырқанып отырсың ғой өзің.

	– Енді қайтейін, әбден ит ызам келгенде жарылып кете жаздаймын! Салықпен-ақ титыққа тиіп болды. Біз жанымызды салып, маңдай терімізді төрт төгіп жүріп жұмыс істейміз.

	Қолыңды шолақ сермеп тастадың:

	– Шетелдерге салықтың ең жоғарғы шкаласы қырық бес пайыз. Оның өзі де сенің мүмкіндігіңе қарай. Бізде ол жоқ. Бизнесті тұншықтырып өлтірер мына түрімен. Мен білмеймін, тіпті түсінбеймін, бизнесті құртқанда, ертең ел жағдайы не болады? Тексеріспен-ақ жүйкені жеп бітірді. ГСК, КНБ, алтыншы отдел, прокуратура, салық... Бірінен соң бірі. Жұмыс істетпейді. Келеді де тұрады. Не табады? Жұмысым дұрыс. Қолым былғанған емес. Тазамын. Жеп қойғаным жоқ. Болмайды да... Босқа келеді, босқа кетеді. Жұмысқа бөгет. Жүйкені жұқартады. Осы бар ғой, әкежан, кісінің ызасын қайнатады. Айтамын өздеріне, бәрің бірге келіңдерші. Тексеріңдер, қанша тексерсеңдер де. Қопарыңдар бәрін. Бірдеме тапсаңдар, жауапқа мен дайын. Таппайсыңдар ма, өздерің де тыныштық табыңдар, маған да тыныштықпен жұмыс істетіңдерші деймін. Жоқ, өйтпейді.

	– Олары, сонда, қандай қысастық?

	– Қандай қысастық болушы еді?... Қайтсе де бірдеме алу. Қыса берсек, маза бермесек, бірдеме беріп құтылады деген пасық ой. Тыныш болайын деп, осалдық жасап, бір рет беріп көр, не істер екен. Дәнігіп кетеді. Басыңа мініп алады. Сосын, олар біреу ғана емес қой. Әрбірінің көмейін тығындау керек. Шашың шақ келе ме?

	Сөзіңді тыңдап отырып, қарадай қайнап басыма шапты...

	– Ол оңбаған найсаптардың бастықтары қайда? Неге бармайсың? Неге айтпайсың, осылай да осылай деп?

	Сен күлдің. Әлдекімдерге ызаменн шыққан күлкің. Іштей сездім.

	– Сіз қызықсыз. Бастық дейсіз. Бір-бірінен асып түсуге бәсекелесе хан сарай – коттедж салып, оны шетел мебельдерімен толтырып жатқан сол бастықтар емей кім дейсіз? Сіз бе, мен бе? Олар сол ақшаны қайдан тауып жатыр дейсіз, қолына күрек ұстап жер қазып па?..

	Иә-әә десейші... Хан сарайындай, хан сарайындай коттедждер жаңбырлы жаздағы арамшөптей қаптап кеткені дүйім жұрттың көз алдында. Әкеден қалған ауыр дәулетке, әйтпесе сорпасы шыққан маңдай терге салынса кәні! Қолы жеткенде халық ризық несібесін ашкөздене тонауға бәсеке жарысқа түскендей найсаптардың ісі!..

	Ызаң қайнай, күйіне-күйіне сөйлеген сөзіңді тыңдай отырып, әкең іштей ойлана да отырып еді. Өзінше жол тапқансып та еді.

	– Абайжан, тыныштық бермейтін Құдай атқырларды ауыздықтамайтын амал жоқ емес. Сен ана облыс әкіміне барғайсың. Маған дегенде оның көңілі теріс бұрылмайды. Білмей жүр ғой сенің жәйіңді, білсе әлдеқашан аналардың езулерін тіліп жіберер еді. Тентек жігіт ол. Айт бәрін, жасырмай. Бәлемдердің кеңірдектерін суырып алсын!

	Сен күлдің.

	– Әй-йй, әкежан-ай, Сіздің үлкен бір кемшілгіңіз бар-ау бойыңызда.

	– Ойбай, тағы не таптың аяқ астынан?

	Сықылықтап тұрып күлдің:

	– Қалай шошыдыңыз!.. Сіз өзіңізше еш кемшілігім жоқ деп мардымсыйсыз, ә? Кемшілігіңіз үй жапқандай... Жұрттың бәрін біртекті деп ойлайсыз. Адал көресіз. Рас па осы? Рас қой. Сол кемшілігіңізбен маған қаншама зиян жасайтыныңызды білесіз бе өзі?... – Ұшқыр ойың орамы табан аузында бір қулық таба қойғанын қулана езу тартқаныңнан-ақ сезе қойдым. – Сізді мен сотқа бермекші боп жүргенімді білесіз бе өзі?.. Не үшін?... Менің мінезімді бүлдірегеніңіз үшін?

	– Ойбай, мінезіңді бүлдіретіндей не жазыппын?

	– «Адал болыңдар. Әділ болыңдар. Қайырымды болыңдар.» Толып жатқан

	«болыңдар... болыңдар». Сол «болыңдардың» әсері мені қатырып тастаған. Әсіресе кісіге сенгіштігімнен-ақ алданып опық жеп жүрмін. Бір рет те емес. Сан рет. Әй, бәлем, енді ешкімнің тұзағына түспеспін-ау деп өзіме-өзім серт берем бе, бәрібір тағы қайталаймын. Енді айтыңызшы, өлердегі сөзін айтып, мүләйімсіп тұрғанында қалай қатып қаларсың?

	Әкеңді шым-шытырық ойға қалдырдың... Бұл қалай болғаны сонда?! Ойлана келіп іштей бекініп:

	– Абайжан, мен әкімге барайын. Не бетін айтар екен, көрейін, – дедім.

	Ыршып түстің:

	– Ой, әкежан, қосыла алмаймын бұл ойыңызға! Сонша кім ол, үлкен басыңызды кішірейтіп баратын? Кұнға тұрарлық кісі болса екен! Қара жүрек кекшіл неме. Анада бір жиында әпербақанданып жігіттерге жазықсыздан-жазықсыз тиіскеніне шыдамай ара түскенім бар-ды. Содан былай соңыма шам алып түсіп берді. Қайдан білейін, өзіміздің жігіттерді ит қылады. Өзінің толып кеткен Иван Иванычтары... Бензоколонкаларды, басқа да пайдалы кәсіптерді соларға беріп қойған. Пара алады ғой... Қоятын шығар деп жүрмін. Қоймаса айтатын адам табамын. Ондайлар қорқақ келетін әдеті. Өзінен жоғарыдағылардан өлердей қорқады. Ал өзінен қызметі төмендегілерге келгенде... қорқау. Бірақ та мені қорқыта да алмайды, жей де алмайды. Әттең, жүйкеме тиеді оңбаған. Бұл қалпында енді қаншаға барар дейсіз. Қалады да өзінен-өзі.

	...Сөз аралатпай уақыттан оза сөйлеуіме реті келіп қалғанын көрдің бе, Абайжан. Сондағы айтқаның айнымай келді. Әкім елдің бәрінің көңілін мұздатып бітті, жек көрінішті болып. Жоғары жақтағыларды да жеріндірсе керек. Талтайып отырған тағынан жұлып алып, лақтырып жіберді. Сол-ақ екен, маңайына жан жуымай, өзің айтқандай, алапестен жаман безініп, жалғыз қалды жексұрынданып. Елдің бәрі тас лақтырып ауылды айналдыра қуатын бұралқы ит болатын еді, дәл соның кебін киіп кете барды.

	Енді сөз желісіне қайтып оралсам, сенің айтқандарың әкеңнің жанына жамандайын батып еді! Қатты торыққан сөзіңе, сөзің салмағы терең із салған қуқылдау тартқан жүзіңе жүрегім сыздай қарадым. Шетелге кетуге шынымен-ақ бел байлағандай көріндің көзіме. Тамырыңды басып байқасам дедім.

	– Жарайды, мұның бәрі былай тұра тұрсын, ал шетелге кеткеніңде қайсысын қалайды көңілің?

	– Канадаға.

	– Айхай, Канадаға деймісің?.. Жарайды-ыыее, солай екен, ал сонда ол несімен ұнайды?

	– Ең алдымен адамға керегі рухани азаттық... Жұмыс жүргізе білген адамға біздегідей кедергі жоқ. Қырсықтар жоқ. Бұл бір деңіз. Екіншіден, жақсы тұрмыс жағдайы. Өте тиімді контракт жасалар еді. – Күле сөйледің. – Сіздердің төбелеріңізден төмен алтын құйып қоюға болады.

	Мұртың жыбыр қағып, астыңғы ернің үстіңгі ерніңді көтеріп тұра қалды.

	Қулығың ұстай қалғандағы белгісі. Мен бәсең үн қаттым.

	– Абайжан!.. Көңіл күйің әкеңе ұғынықты. Осы арада табан аудармастан отырып айтқандарың... бәрі-бәрі рас. Дұрыс. Титтей дау туғызарлығын таппаймын. Халқымыз тартқан қиындық, қасірет, ібіліске жанын да, иманын да сатқан ана жаһаннамдардың қиямпұрыс қиянаты шексіз. Әйтсе де, балам, жамандық еш заманда мәңгілікке қалған емес. Бұл дүниенікі о дүниеге кетпейді деген. Жамандық күнәһарлары ерте ме, кеш пе, әйтеуір бір кездері жазасын тартары, зауалға жолығары хақ. Адамдарымыз алдамшы тілге сеніп, өзін ақымақ санатып алдана бермесі, қайтсе де бір ес жияры, ақылға оралары сөзсіз! Сол жақсы күнді күтіп шыдаймыз да, жақсы үмітті жан жалауы, сенімді серік етіп. Бұл бір. Одан соң, «апаңа да барарсың, аңқиып та отырарсың» демекші...

	Оқыс күліп жібердің:

	– Қалай әдемі айтылған еді!.. Халқымыз сөзге шебер-ау өзі!

	– Сол әдемі айтылғандай, Канадаңа да барарсың. Жағдайың жақсы-ақ болар. Тым жақсы-ақ болар да. Әйтсе де аталарымыз мынандай да бір әдемі сөз қалдырған.

	«Кісі елінде сұлтан боғанша, өз еліңде ұлтан бол» деген. Ұлағат.

	Сен жүзіңді төмен сала бас шайқап қалдың. Бірдемеге келіспегендегі дағдың. Іле басыңды көтеріп алдың да бетіме көз тоқтата қарадың.

	– «Кісі елінде сұлтан болғанша, өз еліңде ұлтан бол»... Па, ш-шш-шіір-рркеенн, айтқан-ақ аталарымыз. Патриотизмді насихаттаған-ақ. «Ұлтан бол»... Табанның астында езіліп жүретін. Тасты да, саз-батпақты да, дәретхананы да басып жүретін... Былғаныштан басқаны білмейтін, көрмейтін... ұлтан. Жоғары қарау бұйырмаған. Аспан, күн, ай, жұлдыз, барлығы да оған қараңғы. Айналасында не болып жатқанын сезбейтін. Ит қорлық. Сол дағы өмірге саналып па?.. Аталар сөзіне мен ой жібергелі қаш-шшаанн... мына ұлағаты да көңіліме қонбайды. Мен былай деймін. Өз еліңде ұлтан болғаннан... кісі елінде сұлтан болғаның мың есе артық! Әрине, сатқын болмай. Өз елінің патриоты болып. Ақылыңмен, қабілетіңмен халқыңды танытасың. Сыйлатасың, өз отаныңа пайдаңды тигізіп тұрсаң. Бейбарыс сұлтан сияқты. «Бейбарыс сұлтан» фильмін екі қайтара көрдім. Ой, рақаттандым-ау!... Айтыңызшы, егер Бейбарыс өз елінде ұлтан боп жүрсе қайтер еді, ә?

	– Елдің бәрі Бейбарыс емес қой, балақаным-ау?

	– Дұрыс айтасыз. Дұрыс! Бейбарыс емес. Бірақ та әркім өзінше Бейбарыс болуы керек. Айталық, мен Канадаға бардым дейін. Елімізге тиімді инвестиция тартайын. Жаман ба? Жаман емес! Зиян ба? Зиян емес! Маған контракт ұсынады. Өте тиімді. Қанша екенін айтпаймын. Айтсам, жүрегіңіз қысып шалқаңыздан түсерсіз. – Еріндеріңді бір бүлкілдетіп, мұртыңды ойнатып алдың. – Айлық табысымды және қосыңыз. Соның бәрі жиналып келгенде Көкшетауға жыл сайын жүздеген мың доллар көмек беріп тұрсам... Канадалық технологияны еліміздің пайдасына жаратса. Бүкіл Қазақстан халқы нанға кеңірдектен келе тоқ болар еді. Бұл жаман ба?.. Мен мұндағы: әкім, прокуратура, сот, ГСК, КНБ, салық... тағы сол сияқтылар күн көрсетпейтін ұлтан болып жүргенше Канадаға барып, өзімше Бейбарыс болып, өзімше сұлтан болып жүрсем, әділін айтыңызшы, жаман ба?

	– Жаман емес... жаман емес-ау, бірақ та еліңнен етек қағып кету әкеңнің ақылына қонбайды, жүрегіне жатпайды, Құлыншағым! Таңертең көрсек, кешке дейін сағынып қалатын, кешке көрсек таңертеңге дейін сағынып қалатын Жаным-ау менің, айлап, жылдап көрмей қалай отырамыз, сені біз?! Шыбын жанымыз шырқырап, «Қалай жүр екен, қайтіп жүр екен?» деп, ішкен асымыз бойымызға тарамай, түн ұйқы, күн күлкі көре алмай қайтіп отырмақпыз, Балам-ау?!. Айтшы өзің!...

	Жүзіңе көңілді күлкі ойнап шыға келді.

	– Қорқақ!.. Қоян жылғы.. Қоян жылы туғандардың бәрі қоян сияқты су жүрек болады деген рас қой өзі?

	– Түуһ, омаған!.. Әкесін келемеждегеннен басқаны білмейтін...

	– Қайдағы келемеж, расы сол болса. Мені шынымен-ақ, осы қазір кетіп қалатыннан жаман шошындыңыз... Әкежа-аанн, сіздерді кімге қалдырады дейсіз? Өз елімнен неге безінбекпін?!. Ана оңбағандардың қылықтары ғой күйдіретін!.. Сосын, сіздер қит етсе-ақ «аталарымыз айтқан..., аталарымыз айтқан»... Мен Сізге сан айттым ғой, аталарымыз айтқанның бәрін бірдей алтынға баламайтынымды. Ақылыма қона ма, ойыма орныға ма – қабылдаймын. Әйтпесе қабылдай беруден аулақпын. «Кісі елінде сұлтан болғанша, өз еліңде ұлтан бол»... Не сөз? Патриотизм бе? Басқа халықтар мұны өліп жатса да айтпайды. Қайта «бар, сұлтан бол. Сөйтіп өз еліңе пайдаңды тигіз» дейді. Дұрыс! Дұрыс!.. «Туған жерге туың тік!» деген сияқты шын патриотизмге шақыратын сөздерді айтпай-ақ қояйық, «өз еліңде ұл бол» десе әңгіме басқа. Адам болып тудың ба, ұлтан болма, ұл бол!.. Менің критерийім осы!.. Өзіңіз ойлаңызшы, әділін айтыңызшы, ұлтан құлдан да жаман ғой? Солай емес пе? Құл әйтеуір адам қатарында. Ал ұлтан?.. Мен тіпті өз еліңде де ұлтан түгіл құл да болма, ұл бол! – дер едім... Қысқасы, әкежан, мен кісі елінде сұлтан да болмаймын, өз елімде ұлтан түгіл құл да болмаймын! Халыққа пайдам тиетін ұл боламын! Менің идеалым осы!... Менің критерийім осы!...

	Өз пайым-байламыңа мейлінше сенімді сезім әсерімен сәл-сәл қызына сөйлеп келіп, кілт тоқтағаныңда, нұры тепкен жүзіңе әкең бір сәт үнсіз қарап отырып қалып еді-ау, Абайжан! Бәлкім әлгі әзірде сәл-пәл тіксіңкіреп қалғандай болған жан дүнием енді жұқа қоңыр бұлттан дем арада айығып, алтын күн нұры шуақ шаша жарқырап шыға келген мөлдір аспан әлеміндей, алуан-алуан түспен гүлдер құлпырған даңғайыр самал тау, шалқар даланың сипатындай бір аса көрікті күйге бөленіп жүре беріп еді-ау! «Ақыл-ойыңнан айналдым сенің!» Телегей-теңіз сүйсіністі сезім көкірегімді керней керіп бара жатты. Жаным нұрланып, жүрегім елжірей еміреніп барамын!.. Қиқу салған сол көңіл күйді сен сездің бе? Әлбетте, сезген жоқсың. Менің миым, өзің айтатындай компьютерім, зу-зу істеп жатты... Құлыным менің, маған Алласы бере салған!.. «Кісі елінде сұлтан болғанша, өз еліңде ұл бол..! Мазмұн – мағынасы бек құнарлы! Әттең, «сұлтан» мен «ұл» ұйқасым жағынан мәйегі төгіліп тұрмағанын қарашы. «Құл болма, ұл бол...» Тамаша-ақ! Сұлтанға да осындай кестелі ұйқас табылса...

	Әкең «компьютері» ана сөз, мына сөзді тез-тез теріп келіп-келіп, кенет «экранда» «ұлан» жарқ ете қалып еді. Іздегені табан астынан табыла кеткен жоқшыға ұқсап:

	– Абайжан! – дедім, жұлып алғандай. – Сенің «өз халқыңның құлы болма, ұлы бол» дегенің бұған дейін қай қаймана қазақтың аузына түсті екен? Айта алмайды әкең. Дәп осы сәтке дейін ешкімнен естіген де емес, өз басына келген де емес.

	«Кісі елінде сұлтан болғанша, өз еліңде ұлтан бол» деген ұлағатқа да сыни пайыммен зер салған қазақ баласын да көрмегенім және андайды ет құлағым естімегенім де бір Аллаға аян айдай шындық. Осынау өмірімде алғаш тек өз баламды ғана көріп, өз баламның аузынан ғана естіп отырмын. «Тәубе!» деймін. Жарайды, ұлтан ұнамайды екен. «Сұлтан болғанша, ұл бол» мәнер-кестесі келісіп тұрған жоқ. Әгәрәкім, «ұлға» екі әріп қоссақ иә немесе «ұлтаннан» «т»-ны алып тастасақ, сөйтіп, «ұланды» шығарып, әкелі-балалы екеуіміз «Кісі елінде сұлтан болғанша, өз еліңде ұлан бол» деген жаңаша сипат берсек ше? Қонар ма еді көңіліңе?

	Сен жалғыз-ақ сәтке ойлана қалдың. Сөз нарқын «капиталыңа» салып жібергеніңді білмейін бе, сезбейін бе. Кенет қатты қуанғандай:

	– Ұлан бол?.. Ва-аауу! – деп қалдың. Бір нәрсеге қатты сүйсіне мақұлдағандағы ағылшыншаңа салып.

	Отыз төрт жасқа толуыңа қырық сегіз күн қалған шағың еді-ау бұл!..

	– Солай ма еді өзі?.. Есептеп жүрген екенсіз-ау.

	– Иә-әә, есептеп жүргенмін, Құлыным!...

	Сөз парқын біліп, нарқын таныр ағайын қалай ұғып, қалай баға береді? Өз көңілінің қазылығына жатады да. Әгәрәкім, өз басыма келсем, аталардан жеткен, осымен үш нақыл тарапындағы сенің пайым-парасатың әкеңнің зерде жетесіне мықтап орныққан еді, Абайжаным менің!... Әуелі «Көппен көрген ұлы той», одан соң «Жалғыз жүріп жол тапқанша, көппен жүріп адас» сөздік қорымнан із-түзсіз жоғалған болатын-ды. Енді, міне, «Кісі елінде сұлтан болғанша, өз еліңде ұлтан бол» бір әрпінен айырылып, мән-мағынасы сәл-пәл өзгеріп, «Кісі елінде сұлтан болғанша, өз еліңде ұлан болға» айналып еді ғой, Құлыным!

	***

	1997 жылдың 13 маусымы. Жұма.

	Абайжан, сөз реті тағы да уақыттан оза сөйлеуге туралап келіп қалғанын көрдің бе?.. Неліктен өйткенін пайымдылар ұғар, пайымсыз өзі біледі...

	Әкең тек күмән ғана келтіргені емес, мүлдем теріс түсінген бірден-бір күн де, бірден-бір сөзің де осы болып еді ғой, Құлыным! Теріске қалайша шығармайын, қисыны тіпті қиуадан да қабыспайтын, әншейін бос қиялға жатқызғандай-ақ дерсің де қоярсың...

	Әкеден өте туған баланың, Гиря досың айтатындай, көкжиектің арғы жағындағыны да көзбен көріп, қолмен ұстағандай көңілмен болжап, терең оймен шолатынын қайдан біліпті-ау бұл әкең! Баласын білемін-ақ десе де, мұншалықты көреген пайым-парасатын түптен үңіліп тануға ақыл-ойы қайдан жетіпті!

	... Әдеттегідей түскі ас ішіледі. Шешеңнің мақтауын жеткізіп, төбесін көкке тигіздің... Бет сипадық. Әкелі-балалы екеуіміз дағдыдан жаңылмай төсекке қатар жантайдық. Байқаймын, сеземін, көз шырымын алатындай сыңайы жоққа ұқсайды. Көңіліңді түйнеп, тамағыңды бүлкіл қақтырып тұрған бір гәп бардай.

	«Он минуттан соң оятыңыз» айтылмады. Ойладым: «Тағы не екен?» Әдейі:

	– Көз шырымын алмаймысың? – деп сұрадым.

	– Бүгін сол дағдыдан тағы бір рет жаңылсам деймін.

	– Тынықсаңшы... Шаршап жүрсің.

	– Әкеммен бір «мылжыңдасқанның» өзі баласы үшін демалыстың көкесі емес пе!

	– Өй, омаған сол, әкесін де мылжың атаған... Ал мылжыңдай ғой...

	– Сіз айтыңызшы, осы-ыы президент сайлауы қашан өтеді деп ойлайды бұйраланған басыңыз?

	– Е, қашан өтеді деп ойлағаны қалай?.. Бір мәрте заңды түрде бес жылға сайладық. Референдуммен мерзімін тағы да бес жылға ұзарттық. Енді қашан өтуші еді, екі мыңыншы жылы өтеді де.

	– Солай дейсіз бе? Сеніміңіз берік пе?

	– Көкейіңді кілкіткен бір ілгешек тұрғандай таныласың-ау, балақаным.

	Түсіндірсең..

	– Түсіндірсем, менің түйсігім айтады, президент сайлауын екі мыңыншы жылға қалдырмайды, одан ерте өткізеді дейді.

	– Айха-аайй!.. Иә, сәуегейлік қайдан табылды, аяқ астынан?

	– Қайдан табылды дейсіз, бәтүшкә, мына жаман балаңызды көп-көп ойлануынан. Қазіргі жағдай мен алдағы күнге ой көзін жүгіртуінен.

	– Әй, білмеймін-ау, балам, білмеймін. Сенің парасат-пайымыңа қаншалықты бас игеніммен дағы, қисынын қабыстыру қиынның да қиынында жатқан сәуегейлік емес пе бұл? Өзгең өзге, тап осы сөзің басыма қонғысы жоқ-ау.

	– Шынында басыңызға қонатындай реті жоқ емес пе еді. Мүлдем тосын ой болатын менікі. Сізден басқалар да сөйтер еді... Мен өз ойымды сізге жеткізе сөйлеуге тырыстым да, былай деген едім... Онда басыңызға қондыруға тырысып көрелік... Сіз, басыңыздағы титтей ғана капиталыңызға жүгіртіп көріңізші, ел жағдайы қай бағытқа зымырап бара жатыр?... Коррупция асқынып алды ма?

	Алды-ыее. Теңгеміз долларға теңдігін алдырып бара ма? Барады-ыее. Екі мыңыншы жылға сатылмағанымыз қалмайды. Ең ақырында жер... Осылардың бәрін жөнге келтіру үшін ең әуелі не керек? Ойлаңыз... Ең әуелі коррупцияның тамырына балта шабу керек. Бұл президентке оңайға түсетін жүк емес. Екінші, бәлкім, бұдан да үлкені – Ресейдегі президент сайлауы. Ельциннің орнын кім басады? Қандай адам ол?... Ресейдің де шекесі шылқып тұрғаны шамалы. Он жетінші жылғы жағдайды пайдалана қойған Ленин типтес біреу табыла кетсе ше?.. Міне, көрдіңіз бе, қаншама проблема? Президент оны түсінбейді емес. Қайтсе де бір амал істеуге тиіс.» ... Осының бәрін жинақтап келгенде, бәтүшкә, президент сайлауы екі мыңыншы жылға қалдырылмауға тиіс. Түсіндіңіз бе енді?

	– Сөйлей берсейші, сенімен сөз таластырмақ ниеттен мен аманмын.

	– Мен Сізге, керек десеңіз, сайлаудың мерзім шамасына қатысты топшылауымды айтайын ба?

	– Е, айта қой, сәуегейдің сәуегейлігін біле берейік.

	– Кекетпеңіз кісіні... Қоян жылы туғандар өзі нашар болады, тілі ащы болады деген рас сөз...

	– Сорайған бойлы бала әкесін күлкіге айналдырып отыратын түпсіз «мылжың» келеді деген сөз одан да өткен шындық.

	Күлкіміз қосарласа шықты...

	– Менің топшылауым айтады, есіңізде ұстаңыз, тоқсан тоғыздың июліне дейін, бұл енді шамамен, өткізіліп жіберілуге тиіс. Осы айтқаным келмесе, мені таза нақұрыс деп-ақ қойыңыз. Ал айтқаным келсе, онда... онда қандай шарт ұсынсам екен?... Жарайды, сәлемімді алмай-ақ қойыңыз. Уәде ме?

	– Уәде.

	– Ескертемін, ұтыласыз.

	– Ұтылсам, қуанбасам ренжімесіме сене бергейсің.

	... Өз басыма еш келмеген, келмегі де екіталай осынау болжамың күндердің күнінде айнымай шығып, қайран қалдыратынын дәл сол сәтте әкең қайдан біліпті?! Ел тағдыры, халық қамы Сені қатты ойландыратынын, ақыл-ойыңның ғажап тереңдігіне тәнті болса, сүйсіне есіне алып, айта да жүретінін қайдан болжапты?!

	Әйтсе де ойға қалдырғаның шын еді. Олай да ойға салдым, былай да салдым. Өздігімнен ой түбіне жете алмадым. Бір есептен сөзінің жаны барға да саяды. Еліміз жағдайының бағыт-бағдары... Ресей президентінің сайлауы... Алдын алу дегенің миға қонады. Ал бірақ, екінші жағынан, президент сайлауы мерзімінен бұрын өткізіледі деу?!.

	«Ескендір патшаның мүйізі бар» демекші, естігенім ішіме сыймасқа айнала беріп еді. Арада төрт-бес күндей өтті. Нақтырақ айтсам, 18 маусымның кешіне қарай. Аулада арқалы ұзынша орындықта жапа-жалғыз, таза ауамен тыныстап отыр едім. Болат ағаң Жанәділов бір жақтан келе жатыр екен. Қасыма келіп, сәлем берді. Отырды. Амандық-саулық, әжік-күжік бірдемелер әңгіме болды. Болат ағаң, асылы, аузы ауыр, аса сақтықпен аңдап басатын адам ғой. Естіген сөзі елге жайыла қоймайды. Және де, біз дегенде көңілінің тазалығы шүбә келтірмейтін. Сенің президент сайлауы туралы болжамыңды айттым.

	Болат ағаң бір күліп алды:

	– Абайдың мына сөзі қызық екен. Тіпті не дерімді білмеймін. Ойыма келмеген нәрсе, – деді де қоя салды. Сүйегіне туа бітті сабырлылығы, сақтығы...

	Біздің қазекем шын сөзден шырға тартуға тым-тым шабан келсе, өтірікке өліп түсетін жүген ауру кеселі күшті-ақ халық қой. Сенің президент сайлауына қатысты болжамыңды айтып отырғаныма таза көңілмен илана қоятындар көп табыла берер ме екен? Табылса, өзіңді білетін, мені білетін, онда да баз-баз біреулері иланар иланса. Сол гәпті қазір ойлағанымда, Болат ағаңмен ой бөліскенім қандай дұрыс болған деймін! Құдайдың құдыретімен шығар!..

	Сен сайлау бірінші шілдеге дейін өткізілуге тиіс деп жобаласаң, қаңтар айының басында-ақ өтіп кетерін естігенімде есімнен танғандай болғанымның несін айтасың, Құлыным! Е... Құдай ғұмырыңды сол күнге жеткізбеді ғой. Жеткізгеніңде, не айтар едім? Қайтер едім?!

	Абайжан, сен мына кереметті қарашы, сол Болат ағаң сайлау өтерде президенттің жұрт сенген өкілі болды. Кейінірек, Зәмкаң-Зәмзәгүл «Құрмет» орденімен марапатталған қуанышына арнап «Көкшетау» мейрамханасына осы қаладағы дәмдес-тұздас, көңіл жетер, жасы үлкені бар, кішісі бар үлкен жиынға дәм бергенімізде мен сөйледім ғой, әрине. Сонда өзіңді айтып-айтып келіп:

	– Абайжаным президент сайлауы ерте өтетінін бір жарым жылдай бұрын болжаған еді. Ана отырған Бөкеңе айтқан едім кезінде. Соған қуанамын. Біреу болса да бірегей куәм бар. Әйтпегенде осы арадағы сөзіме ешкім сенбес еді, – дедім.

	Болат ағаң сабырлы салмақпен басын изеп:

	– Иә, айтқан... Айтқансыз, – деп, сөзімді шындыққа шығара куәлік беріп еді!

	Қараболат Жалмақанов ағаң айтады (ол кісі өзіңді аса жақсы көруші еді ғой) маған:

	– Сіздің сөзіңізге сену қиындау болды-ақ. Сосын Болаттан, Жанәділовтан анық-қанығын сұрадық. Ол «Есағаң айтқанының бәрі шындық. Маған айтқан» деді... Апыр-ай, Абайжан алысты шола білген-ау өзі! – деді...

	«Ал Сіз менің сөзіме сенбедіңіз. Күмәндандыңыз... «Ойбай, ол қалай?

	Болмайтын шығар» деп бас шайқап әжептәуір болдыңыз».

	– Ой, балам-ай!.. Алласы кемеңгерліктен кем қылмаған Құлыным-ай!.. Өзім де жиі өкінемін, сондағы шолақ ойыма!.. Кешір, Абайжан!...





«ЕСЕП – ҮШ ТЕ НӨЛ»




	1996 жылдың 23 қазаны – сәрсенбі күнгі көңілді күймен бастаған сөзің:

	– Қалай, әкежан, анадағы мықты бір уәдемізді еске аламыз ба? – болады.

	– Тағы қай уәдені таптың, балам?

	– Ауыл шаруашылығы туралы. Ұмытқан жоқсыз ба?

	– А-аа, сол ма еді?.. Түсінікті-түсінікті. Әкеңді тағы бір дүркін сүріндіріп алмақшы ойыңды танимын. Ал, жарайды, ұмытқан жоқпын. Сондағы айтпағың не еді?

	– Айтпағым, әкежан, Сізден тағы бір ұпай ұту. Егер турасына көшсем, ауыл шаруашылығы реформасының тәсілін көңіліме жақтыра алмағаным да, мына жаман балаңыздың мұрны бірдеменің иісін тым жақсы сезгендіктен болатын. Сізге тағы да бір рет қайталап айтсам, еліміздің тірегі ауыл шаруашылығына қатты байланысты. Нан, май, ет... Тоқшылық. Ана жолы айттым ғой «Аш адамнан ақыл сұрама» деген қанатты сөзді. Әдемі сөз. Ділмарлық емес... Айналасы екі-үш ақ жыл ішінде сельхоздың быт-шыты шықты. Есіңізде болса, айтып едім ғой, қазақ халқының менталитеті ескерілмеген, асығыстықпен жүргізілген реформа деп. Есіңізде ме?

	– Айта бер.

	– Айта берсем, алдымен біздің қазақ менталитетінен шығару керек еді реформаны. Жер ал, фермер бол деген нұсқау шығысымен-ақ, қазекең уралап шапты. Ертеңін ойлаған жоқ. Алармын-ау жерді, оны қалай пайдаланамын деген ой басына келсе ғой. Келу қайда! Алды жерді аш қасқырдай талап. Оны қалай өңдейтінін де, тұқымды қайдан алатынын да, жинаған астығын қайда, қалай өткізетінін де керек қылған жоқ. Алған жерлері қалды қурай басып. Құдай-ау, «К-700»-ді де алды. Онысы тұр үйінің жанында, қаңқиып, қаңқасы ғана қалып.

	Баяғыда, Өміржан атамен құс атуға барып жүрген кезімізде далада жайылып жүрген малды көретін емес пе едік. Табын-табын... отар-отар... Үйір-үйір... Сиыр. Қой-ешкі. Жылқы.. Қандай жақсы еді? Даланың сәні еді!.. Қазір оны көрмейміз. Бар малды жау айдап кеткендей. Туталақайлап құртып тауысқан. Ұжымдастыру кезінде солай болды деп еді. Аумайды сол... Ал ауылдарымызды көрсеңіз... Ой, Алла-айй!... Жау шауып кеткендей.

	Шыдамым жетпеді, сөзіңді киіп әкеттім.

	– Апыр-ай, балам-ай, Абайжан-ай, мына сөзіңе бақсам, ауылымызда ит кеміретін сүйек те қалмағандай ма деп шошынғандаймын-ау.

	– Итке тастайтын сүйек табылар-ау бірдеме қып. Бірақ та ет пен май, сүт қымбаттайды, бәрі қымбаттайды.

	– Ал, жарайды, осынау айтқандарының бұрысын таппайын, бәрі дұрыс дейін. Күлкіміз көмір болуға шақ қалыппыз дейін. Айта қойшы сен, осы қиыншылықтан құтылатын жол бар ма? Алып шығар амал табыла ма?

	– Неге жоқ жол, бар. Неге жоқ амал, бар.

	– Мәселен?

	– Ең алдымен, кеміген мал саны таяу жылдары орнына түсе қоймайды. Сол олқылықтың орнын толтырмаса да, әйтеуір, біржолата тарықтырмаудың бірден-

	 бір амалы – құс етін көбейту. Мұны бір деп қойыңыз. Екінші, наннан тарықтамау. Ол үшін аз жерден көп өнім алу.

	– Жөн екен делік бұл сөзіңді. Ал сонда бұл істі орындайтын кім, үкімет пе?

	– Жоқ, үкімет емес, мына жаман, омаған балаңыз!

	Бетіңе бір сәт таңырқана қарап қалғаным көз алдына шығар, Абайжан. Ойым шырқ үйіріліп, шыңырауға тартып әкеткендей бір ұғып болмастық күй билеп алып еді бойымды.

	– Айха-аайй, әкеңнің ақылына қонар-қонбас бірдеме айттың-ау, балам... Жарайды, құс өсіру, астықтан мол өнім алу дегенің көңілге қонақтасын-ақ дейін. Ал енді..., сол істі өзің атқармағың қалай болар екен?! Осы сауал миымды мәңгіртіп жіберді ме, қалай?

	Көңілді күлкі сәулесі жүзіңе жүгіре қалып еді:

	– Сіз алдымен мынаған жауап беріңізші. Сосын сұрағыңызға жауап аласыз... Ауыл шаруашылығының жәй-күйі қандай боларын болжаған ойым теріске шықты ма, шыққан жоқ па? Келді ме, келген жоқ па?

	– Жарайды, келсін-ақ. Күліп жібердің.

	– Демек, ұпай үш те нөлге жетті. Дауыңыз бар ма?

	– Сенімен дауласатын әкеңнің миы қашып па сонша? Сен-ақ ұпай ұта бер. Тек әлі де ойлассақ қайтер екен, балам. Бүкіл елді құс етімен қызылдатып, нанға тойғызу деген жеңіл-желпі емес. Аса ауқымды, бейнеті белшеден келетін шаруа. Соған өз шамаң келе қойса игі еді. Үкімет тарапынан қолдау да, көмек те қажет шығар.

	– Өй, сол үкіметіңіздің қолдауы да, көмегі де өзіне. Шала-пұла шенеуніктер, көмейіне бірдеме бүктеп тықпасаң, жол бермеулері де мүмкін.

	– Осының бәрін біле отырып тәуекелге баруың қалай болады, Құлыным-ау?.. Осы, қазіргі дәрежең де Аллаға шүкір айтқызады ғой. Көре тұрып бұғалыққа бас сұққандай болып жүрмесең...

	– Қорықпаңыз, әкежан!... Сенімсіз іске балаңыздың аяқ баспайтынын білесіз ғой. Сіз де сеніңіз балаңызға... Алматыда мені қолдайтындар аз емес. Үкімет адамдарынан да таныстар табылады. Бәрі де жақсы болады, амандық болса.

	– Иншалла, айтқаныңдай болғай!.. Елің үшін, халқың үшін бел шешпекші қадамыңа гүл бітсін! Алдыңнан ақ жол ашуын тілеп отырады әкең.

	– Өй, ақылдым менің... Кей-кейде басы істеп кетеді осылай.

	– Түуһ, омаған жаман бала!..





АУСТРИЯ. «ЯНКЕР-ТҰМАР»




	Кескін-кейпің көңіліңді тасытқан бір мол қуаныш кеудеңді кернегендей! Қимылың да, сөзің де лепіріңкі, әсерлі. Жарқыраған сұлу жүзің аппақ шуақ шашып, ақыл нұрландырған жанарыңнан мейірім төгіледі.

	Сездім, тегін емесін.

	Сырт киімдеріңді шешіндің. Қол жуылды.

	– Келіңдер бір кісідей... Отырыңдар бір кісідей дастарқан басына. – Шешеңді, өзінің даусына сала қалжыңмен сүйкеп-сүйкеп өттің.

	Дастарқан басына отырдық күле сөйлесіп кеп.

	– Өй-йй, біздің мәтүшкәміздің пісірген бәліші қандай жақсы еді. Жеңдер жылыдай, май жағып. – Шешеңнің сөзін дауыс нәшіне салып тағы күлдің.

	– Өй, құлыным сол, шешесін бір қағытып қоймаса отыра алмайды. – Шешең жүзі күлім қағады.

	Іштей күткен әңгімемді бастадың:

	– Ертең жол жүремін.

	– Сапар оң болсын?! – Сұрақ пен тілек астаса айтылды.

	– Әмин!.. Аустрияға барамын. Анада айтқанымдай, құс өсіру проблемасымен. Тауық өсіруден әлемге әйгілі «Янкер» фирмасы бар. Иохан Янкер дегеннің фирмасы. Соның жұмысымен таныспақшымын. Ойым, ұнаса біріккен кәсіпорын құру. Қазақстанға өте керек. Енді, бара көрермін.

	– Жолың оңғарылсын! Аман барып, сау қайт!

	– Айтқаныңыз келсін!

	Шетелдерге шығарда Алматы арқылы аттанасың әманда. Алматы бар, Аустриясы бар, екі апта айналдырып барып оралдың үйге. Ұзақтау жол жүріп оралғаныңдағы дағды-дәстүріміз белгілі. «Құлынымдап» емірене құшағымызға аламыз. «Аһа, сағынғандарыңды» айтып, сен тұрасың жүрегімізді нұрға бөлеп! Сәл-пәл қызара күлім қаққан жүзің үйімді аппақ шуаққа толтырып!..

	Ас ішілді. Әңгімеге бет бұрдық. Сен айтушы, біз тыңдаушы...

	– Бәрі де ойдағыдай болды. «Янкер – Тұмар» кәсіпкерлігін ашуға бәтуаластық. Жазда Янкер Көкшетауға келмекші. Көрмекші мұндағы жағдайды. Мен ондағы жағдаймен жақсылап таныстым. Көрсеңіздер, ой, керемет! Фирманың бір мезеттегі қуаттылығы жиырма мың тауық. Кілең мекиен. Күнбе-күн орта есеппен он тоғыз мың жұмыртқа жиналады. Кідіртпестен, қолма-қол сатуға жөнелтіледі. Таңғалдыратыны, бізде жұмыртқа дүкенде бір күн тұрсын, бір ай тұрып қалсын мейлі, әдепкі бағадан өзгермейді емес пе. «Янкерде» басқаша. Бағасы күн сайын арзандатыла береді, арзандатыла береді. «Не себептен?» десең, сапасы кеми береді дейді. Мына адалдықты қараңыздаршы, жұмыртқа өтпей қалған күніне қарай бөлек-бөлек сұрыпталып, «пәлен күнгі» деген жазу тұрады. Қаласаң аласың, қаламасаң алма. Міне, бизнесте табысты болудың талабы қандай! Ешқандай алдау деген жоқ. Алдадың-ақ, өзіңе-өзің зиян жасағаның. Жұртты бездіресің. Енді бір қызығы, мекиендер жылма-жыл ауыстырылып отыруға тиіс. Себебі-іі-ее, бір жылдан былай қарай оның етінің дәмі де кеми береді, жұмыртқасының сапасы да төмендей береді. Кім білген мұндайды... Сондықтан жиырма мыңын түп-түгел сояды да, етін әдемі әшекейленген целлофан қалтаға салып, сатуға түсіреді. Бұл дағы бизнес талабы. Бізде болса, бір жерге үйіліп, қан-сөлі сорғалап ағып жатқаны. Жұмыс процестері... түгелдей автоматтандырылған. Соның нәтижесінде барлық жұмысты төрт-ақ адам атқарады дегенге сенесіздер ме? Олардың өздері де тәулігіне небары... небары екі-ақ сағат жұмыс істейді. Әлгі жиырма мың тауықты сойып алды дедік. Енді оның орнын толтыру керек. Қалай толтырады?... Өз инкубаторы бар. Әр қырық бес күн сайын қырық мың балапан шығарады. Оларды азықтандыру рационының керемет жетілдіргені соншалық, тура бір жарым айда әрбірінің салмағы кило жарым тартады. Содан бір күн де асырмайды, теп-тегіс сойып, сатуға жөнелтеді. Балапандарды көрсеңіздер. Ой, қандай әдемі еді? Қызыға қарайсың. Аяйсың өздерін. Өмірі небары қырық бес-ақ күн. Қырық бес-ақ күн.

	...Жұмыс процестерін бастан-аяқ тәптіштей кассетаға түсіріп әкелдім.

	Көрсеңіздер, тамаша! Көргілеріңіз келе ме, видикке қосайын?

	– Көрейік... көрейік. – Шешең екеуміздің сөзіміз қосарлана шықты. Кассета видикке қосылды. Айтса... айтқандай-ақ! Цех. Аумағы ат шаптырым. Еңсесі биік. Қылап, таза әйелдің күтіп ұстаған үйі дерсің. Мұнтаздай... Сап-сары, сап-сары шібилер. Шүпір-шүпір. Шиқ-шиқ. Құмырсқаның илеуі тәрізді қыбыр-қыбыр... Көз алдымызда секунд сайын өсіп барады. Түсі де сондай шапшаңдықпен өзгеруде. Көк қанат. Әлгі әзірдегі сап-сары түс енді аппаққа айналған. Цех іші аппақ боп кетті. Енді сәлден соң бұж-бұж, қып-қызыл айдарлы, салбыраған «қос сақалды» қораздар мен тұқыл мекиендер пайда болды. Сап түзеген әскерлерше екі қатар, екі қатарға бөлініп ұзыннан-ұзақ желі тартқан дөңгелек-дөңгелек ыдыстардан шапыр-шұпыр жем жеп, су ішіп тұр... Енді бірер күн өткенде пышаққа түсетіндерін қайдан білсін бейбақтар...

	...Шіркін, өнер-ай, ғылым-ай, білім-ай десейші, жарты сағат ішінде ту-ту Аустрияға барып, «Янкер» фирмасының жұмысымен түгел танысып, үйге қайтып оралғандаймыз...

	– Қалай екен, әсері?

	– Айхай, несін айтасың!

	– Ендеше сол әсерлеріңізге тағы да үстеме – бүкіл Аустрия халқының тауық еті мен жұмыртқасына сұранысының тура қырық процентін «Янкер» бір өзі ғана өтейді. Шетелдерге шығарылатынынан басқа. Менің мақсатым өзіміздің Көкшетауда дәл осындай фирма құрып, дәл осындай нәтижеге қол жеткізу. Тауық өсіруді жолға қойып, жүргізіп жіберген соң, кезекте үйрек пен қаз тұрады. Жаман ба?

	– Неге жаман болсын, балам?!

	– Ендігі мәселе фирмаға лайықты орын іздестіру.

	– Жасаған жар болғай!..

	Содан кейін жиырма шақты күн зулап өте шықты. Кешке қарай келдің.

	Көңілің бек көтеріңкі.

	– Фирмаға лайықты жер табылды. Имантау құс фабрикасы негізінде.

	– Е, оны бере ме саған?

	– Бергенде қандай. Сіз баяғы құс фабрикасы деп ойлаймысыз, өзіңіз көргендегідей?... Үйрек, қаз, тауық деген тып-типыл. Корпустар қалған, қаңырап-қаңырап. Технологияны әкеліп орната салатын. Бір шатағы, директоры сенімсіз көрінді көңіліме. Ұры екені беп-белгілі боп тұр. Сөзі жылмаң, көзі ойнақшыған пәлекет. Әйтсе де, әзірше пайдалануға болады. Жұмысты жолға қойып алған соң ауыстырып жіберу қиын емес қой.

	Бұрынғы советтік жабдықтарды түгел ауыстырып, жаңадан жабдықтаймын, технология Аустриядан ұшақпен жеткізіледі, жұмысты жолға қойған соң Қазақстанның барлық он төрт облысынан да құс өсіруші мамандар делегацияларын шақырамын. Келсін. Көрсін. Таныссын. Үйренсін, адамдарын жіберіп. Содан кейін әр облыста бір-бір филиал ашамын.

	– Балам-ау, Абайжан-ау, құс фабрикалары өз елімізде аз емес қой. Тіпті мына өзіміздің Бурабайда да бар.

	– Түу-уууһһ, әкежан-ай!.. «Құс фабрикасы өз елімізде де аз емес» дейсіз. Біздегілер фабрика ма?! Әйтеуір жоқтан гөрі тәуір қарапайым бірдемелер... Ал

	«Янкер-Тұмар» ... Бұл басқа-аа!.. Бүкіл Қазақстанды сапасы аса жоғары, дәмді тауық етімен, жұмыртқамен қамтамасыз етеді әлі-ақ. Сосын қаз бен үйректі қолға аламыз. Осы мақсат орындалсын деп тілеңіз. Орындалса, малды бұдан әрі құрта бермей сақтап қалуға жақсы жағдай жасалады. Бұрынғы қалпына жеткізбесе де, қажетінше көбейтуге мүмкіндік туады... Әкежан-ау, асыл тұқымды малдарды құртуға айналды ғой мыналар!.. Кісінің ішін у-уудай ашытады. Тіпті түсінбеймін!

	– Болды, балам, болды. Тағы да жүйкеңді жеуге кіріспе. Жарайды, ал сен мына жұмысты қашан бастамақшы ойдасың?

	– Тоқсан сегізінші жылдан бастамақпын, амандық болса...

	Осы «амандық болса» аузыңнан жиі шығатын еді. Амандығың болмасын Алла Тағала сездіргендіктен бе екен?!





МҰХИТ АСҚАН СОҢҒЫ САПАРЫҢ




	1997 жыл, 10 тамыз

	... – Бәтүшкә-әә, бірер күннен соң жол жүреді мына жаман балаңыз.

	– Иә, сапар оң болсын, жаман балам!

	– Канадаға, жақсы әкем.

	– Солай ма?.. Канадаға деймісің?.. Сол бір ел қайын жұртыңнан бетер әлі де қол бұлғап шақырып тұрғаннан сау ма өзі?

	– Па, ш-шш-ірр-кеен, тапқан қулығының түрін. Бір тиіспесе ішкені ас болмайтын кісілер қайдан шығады екен, осы? Қулық та, тиісімпаздық та қоян жылғылардан шығатыны несі еді?

	– Ой, омаған бала, әкесін солай кемсіте ме екен?

	– Кемсіткенге жата ма, әкем шынында сондай болса.

	Күлісіп алдық. Сен сапарың жөнін баян етуге кірістің...

	– Анада айттым ғой, сапалы астық өсіруден дүние жүзінде алдыңғы орынды ешкімге бермейтін үш ел бар... Канада, Австралия, сосын Қазақстан деп. Көрдіңіз ғой біздің еліміз қандай еді!.. Кеңес одағының барлық республикалары біздің бидайымыз болмаса нан жей алмайтын. Біздің бидай клейковинаға бай. Клейковина дегеннің не екенін түсінетін бе едіңіз өзіңіз?

	– Мен сендей жаман баладан табаны күректей отыз бес жыл бұрын туғанмын.

	– Бүгінде бидайымыздың ең... ең сапалы дегені үшінші класты зорға-зорға тартады. Соның өзі де аз ғана. Негізінен төртінші, бесінші класты... оның өзі де өнімі өнім емес. Ең мақтанғанда гектарына он-он екі центнерден ғана жиналады. Әйтпесе одан да төмен. Амал не?! Ғылым жетістіктері қалды далада адыра. Мұндай жағдайда халықты наннан тарықтырмай қамтамасыз етудің бірден-бір жолы аз жерден мол өнім жинаумен ғана өтеледі. Канадалық технология сол үшін таптырмайтын қажеттілік. «Канадиан-Агра» деген фирма бар. Есіңізде ме, анада Аустрияға барғанымда, Венада сол фирманың қожасы Сибер деген капиталиспен танысқанымды айтқанмын. Ой, көкжал қасқыр!.. Қу ғой олар, бәрін есептеп отырады. Пайдасы шамалы жерге өліп бара жатса да аяқ баспайды. Өте сақ, айлакер шетінен. Мол пайда табатынына көзі анық жетсе ғана іске кіріседі... Маған кет әрі демеген. Байланысты үзген жоқ. Сырттай сынап, Америкадағы, Еуропадағы мен араласып жүрген, мені жақсы білетіндерден ерінбей-жалықпай уақыт кетіріп сұрастырып жүрді. Достарым оны маған жеткізіп, күліскен.

	Достарым оны мықтап сендірсе керек, енді өзі Канадаға шақырып жатыр. Достарымның айтқандары қаншалықты шындыққа келетінін, маған сенуге болатын-болмайтынын кең отырып пікір алысып, бағамды бермекші, қу неме. Жарайды, мақұл, көрсін, таныссын, білсін, тұжырымдаманы дайындадым... Олардың кім екенін, жұмысын мен де көремін. Арғы жағы жағдайға қарай.

	Шетсіз, шексіз мұхит үстімен ұшақпен өту...

	– Канадаға, қалай, Алматыдан тіке ұшатын маршрут бар ма?

	– Қайдан келсін. Алматыда бірер күн боламын. Шаруам бар. Одан әрі Мәскеулетіп, Лондон... Сосын ғана Канада.

	– Алыс елдерге аттанар алдында мешітке барып шығуды естен шығармайтын едің. Садақа бересің. Аруақтарға дұға арнатасың. Хасенов Асқар атты азамат іргелі бір құрылыс тресін басқаратын еді. Қолында тұрған мүмкіндікті пайдаланып, үлкен бір сауапты іс атқарды көсегең көгергір! Көкшетау қаласында жаңа мешіт салып берді. Зәу мұнаралы, биік еңселі, көрікті. Оған имамдыққа Алматыдан діни білімі бар жап-жас жігіт келген екен. Өзім мешіттің ашылуына да, кейін де бара алмаған едім. Имамды көргем жоқ та. Арада біршама күн өткенде жүздесіп танысқан екенсіңдер, үйге келгеніңде шын қуаныш еткендікпен:

	«Ой, келген имамды көрсеңіздер еді. Жап-жас бала. Әңгімелестік. Кісінің бетіне тура қарауға да ұялады. Сөйлегенде қып-қызыл боп кетеді. Бұдан былай өзім де тек қана сол мешітке барамын, қала жастарын да көптеп баратындай етемін!» - дедің. Айтқаныңдай, әке-шешеңді Канада сапарынан хабардар еткен күннің ертеңінде мешітке барып шыққансың. Одан келесі күні: «Аэропортта тұрмын. Билетімізді тіркеттік. Енді жарты сағаттан соң ұшамыз!» дедің. «Сапарыңды оңғарсын, құлыншағым менің!.. Амандықпен көрісейік!» дедім.

	Қасыңа серікке өзің еркелетіп Женкебай деп те, Жаңбырбай деп те атайтын, әкесі қазақ, шешесі неміс Евгений Әлімжановты алыпсың.

	Тамыздың он тоғызында көк майдан Атлант мұхиты аспанын көктей өтіп, сона-аауу қиян-қиыр Канада жеріне табаның тиіпті...

	Ал 20 тамыздың шаңқай түсінде мен «Оқжетпес» санаторийінің табалдырығын аттадым. Жиырма күнге. Жолдаманы өзің әкеліп беріп кеткенсің.

	«Барыңыз. Демалыңыз!» деп қатаң бұйрық еткенсің.

	«Бас дәрігердің орынбасары Амантай Жақыпбековке тапсырып кеткенмін.»

	– Иә, сүйтіпсің, Құлыным!...

	Амантай аяғына тік тұрып қарсы алды. Зыр қаға қызмет көрсетті. Бірінші қабатта екі бөлмелі люкске орналастырды.

	Ой, Құлыным-ай менің, қандай күндер еді ол!...

	Сағындырған!... Қайта айналмас, қайтып келмес!.. Көрген түстей!.. Шілденің сағымындай!.. Ай-хай, дүние-ай!...

	28 тамыздың түс әлетінде Гүлекеміз, Әшкентай, Зиконтай үшеуі келді. Есендік-саулық сұралды. Зиконтайдың сыры мәлім, әкесіне еркелей тиісе сөйлейді.

	– Келейік демеп едік. Абайжан кеше Алматыға оралыпты...

	Одан арғы сөзін айтқызбай киіп әкеттім. Сен алыс сапарға шыққан сайын жаны мұрнының ұшына келетін, тілегіңді тілеп, сірә, айрылып қаларымызды білмесек те, Жаратқан Иеміз түйсігімізге сездіргенінен бе екен, әйтеуір, қашан үйіңе келіп үйіріңе қосылғаныңша көңіл алаңы басылмайтын әкең емес пе, Алматыға оралған хабарыңды естігенімде қуанғанымнан ұшып кете жаздамадым ба!

	– Аман-сау келіп пе өзі?! – дедім.

	– Келіпті... «Әкеме әлі күнге бір-ақ рет бардыңдар ма?! Бұларың қалай, Зәмка?!» деп бақырып жатыр балаңыз.

	– Өй, Құлыным сол, Құлыным!... Үйге қашан келмекші?

	– Алматыда бірер күндей боламын дейді. Ауыл шаруашылығы министрлігінің коллегиясы өтетін көрінеді. Балаңыз коллегия мүшесі ғой. Сіз білесіз бе балаңыздың авторитеті қандай екенін?

	– Айта бер.

	– Жоқ, білесіз бе? – деп қадалды Зәмкаң.

	– Апыр-ау, білмесем білейін де, айта берсеңші!

	– Әрине, білмейсіз. Коллегияда Абайжанның белгілі орны бар. Өзі жоқ болса ол орынға ешкім отырмайды. Бос тұрады! – Зор мақтанышпен айтты.

	Бұл сөзді естігенінде әкеңнің қайран болғанын айтып жату артық шығар. «Ә-әә, солай ма еді!» дедім, көңіл күйім шартарапқа шарықтай жөнелген әсермен.

	– Өзі Сізге айтқан жоқ па еді?

	– Ондайды айтушы ма еді, ол жаман бала?!

	– Абайжан айтпайды. Мен болсам көтере алмай қалар едім.

	Шешең үшеуіміздің күлкіміз бір мезетте шығып еді!

	– Өзі не айтады? Қалай барып, қалай келдім дейді? Көңілді ме?

	– Бәрі дұрыс дейді ғой. Аса көңілді. Келген соң өзі баяндар бүге-шігесін.

	Әшір, Зәмзәгүл, шешең төртеуіміз сыртқа шықтық. Қыдырдық. Көл жағасына бардық. Сағат төрт кезінде олар кейін қайтты.

	Бір қызығы, екі күн бұрын таза ауада қыдырып келіп, не бар екен деген көңілмен теледидарды қостым. Білгендей-ақ қосқан екенмін. Сен жарқ ете қалдың. «Хабар» тілшісі өзіңнен сұхбат алып отыр. Сөздеріңнің бас жағында не дескендеріңді білмеймін, мына жерде сен: «Адамның мына жерінде, - оң қолыңның сұқ саусағымен маңдай тұсыңды нұсқадың, - капиталы, яғни миы болу керек. Сол капиталды дұрыс жұмсай білу керек. Бөтен оймен былғанбасын. Таза болсын. Бұл таза болмаса, адамның қолы да таза болмайды, жүрегі де таза болмайды!» деп, терең мағыналы сөз айттың.

	«Ой, Құлыным менің, адалдықтан жаралған! Пәктіктен нәр алған!» деп сүйсіне, толғана тыңдағанмын.

	Сол көріністі көз алдыма әкелдім. Коллегияда өз орның барын, оған өзіңнен басқа ешкім отырмайтынын, бос тұратынын естігенім, мұхиттың арғы жағынан аман-сау Алматыға оралғаның... бәрі-бәрі әкең көңілін ғарышқа самғатып еді!... Енді өзіңді көргенімше асықтым!...

	Қыркүйек айының алғашқы күні де туды. Түскі астан келдім. Демалмақ оймен төсегіме қисайғаным сол. Есік қағыла қалды. Тық-тық. Үлкен кісінің екпіні емес. Баланың нәзік саусағының дыбысы.

	Әншейінде әуелі оң қырыма аунап, оң қолыма күш сала таянып барып созалаңдай көтерілетін басым, қандай күш лып еткізе көтеріп, атып тұрғаныма қайранмын. Тегінде, сезім күші болар!

	– Аташка-аа! – Айша айғайлай ұшып жетті қасыма.

	Қыса құшағыма көміп шөпілдете-шөпілдете сүйдім:

	– Аппақ ботам-ау менің! Аппақ қошақаным-ау менің! Аппақ балапаным-ау менің! Аппақ құлыншағым-ау менің!

	Күлімдей қарап кезек тосып тұрдың сен... Жарқыраған, анау-мынау екі маңдайға бергісіз маңдайыңнан қадала сүйдім. Иіскедім. Шашыңа тұмсығымды көмдім. Бұрқыраған жұпардай иісіңді кеудем толтыра дем тартып, құшырлана иіскедім.

	– Құлыным менің!... Құлыным!... Сағынып қалдым ғой!... Сағындырдың ғой!

	Бұрындары айтатын «әһә, сағындыңыз жаман балаңызды» бұл жолы айтылмады. Әкеңді ұзағырақ иіскеп, ұзағырақ сүйдің...

	«Сізді мен де қатты сағынған едім.»

	Сүр ет, алма, апельсин толы қомшаңды стол үстіне қойдың. Ауызғы бөлмеде бір креслода Айшаны алдыма ала мен жайғастым да, қатардағысына сен жайғастың. Көкшетауға кешелер оралған екенсің. Канада сапары жайын баян еттің...

	– Капиталистер қу ғой, пәлекеттер, мені өз ырқына көндіріп алмаққа, сөйтіп, өз шарттарын қабылдатуға тырысып-ақ бақты. Тіпті түрлі-түрлі қулықтар қолданып та бақты. – Бір күліп алдың. Қандай қулық қолданғандарын айтпадың. Кейін Женкабайдан естідік. – Мен жетелегендеріне жүрмедім. Өз ойымды алға тартып, табандап тұрып алдым. Менің сау сиырдың жапасы емесіме көздері айқын жеткен соң, бәлемдер өздері еріксіз илікті... Сізге мақтанышпен айтайын, сапарым сәтті деуіме әбден хақым бар, әкежан! «Канадиан-Агра-Тұмар» ортақ кәсіпкерлігін құруға берік уағдаластық.

	– Қайырымен болғай, Құлыным!

	– Айтқаныңыз келсін!... Сибер өзі неміс. Германиядан барыпты. Қандай фирма құрған дейсіз?! Технологиясы қандай тамаша еді! Компьютермен, спутниктің көмегімен жұмыс істейді. Аспанда жүз шақырымнан әрі ұшып жүрген спутник жердегі жағдайды көзбен көріп тұрған адамнан артық біледі. Әр секунд сайын хабар береді. Қай жердің құнары қандай. Оған қандай тыңайтқыш сіңіру керек. Топырақтың жылуы қандай. Ылғалы қаншалық. Соның бәрін өзі есептейді де, жерді қандай тереңдікте жырту керектігін айтады. Бізде Кеңес үкіметі кезінде жоғарыдан түскен бұйрықсыз агроном бүлк ете алатын ба еді. Тұқымды қашан себетінін жоғары жақ белгілейтін. Оны орындамасаң оңбайтынсың. Ауа райының ыңғайын бағу, жер жағдайына қарай оңтайлану болмайтын. Тың игеру деп, жер жағдайына қарай оңтайлану болмайтын. Тың игеру деп, сортаң жерлердің, тастақ жерлердің де астын үстіне шығарып талқандап, мал жаюға да жаратпай тастағанымызды өзіңіз де білесіз. Аналарда-аа мүлдем басқа-аа. Әр алқаптың өз ерекшелігі аса қатаң ескеріледі. Кереметі сол, спутниктің хабарынсыз қарыс қадам баспайды десе болғандай. Егіннің шығымдылығы, биіктігі, жиілігі, оны қалай орған тиімді?... Бәрін-бәрін спутник айтады. Сонда, кереметін қараңызшы, қателессе, бір-ақ метрге қателесуі мүмкін. Не деген технология! Кісінің есі кетеді!

	– Күлімсірей сөйледің. – Қатты сүйсіндім. Бірақ та ана қуларға сездіргем жоқ. Сездіруге болмайды. Ішің білуі керек. Әйтпесе қолына көзір ұстатасың. Қайта таңғалмағансып, «француздарда да осындай технология бар ғой» деп қоямын жорта. Олар менің қулығымды білсін бе, өз технологиясының француздардікінен артық екенін дәлелдеп әлектенеді. Сөйтіп қатырдым оларды.

	– Айхай, солай де? Солай десейші! Бәрі қайырымен болғай!... Ал жұмысты қашан бастамақшы ойдасыңдар?

	– Құдай қаласа, тоқсан тоғызда бастаймыз. Оған дейін әуелгі кезек «Янкер-Тұмардікі». Алдағы жыл соған арналады. Фабриканы ине-жіптен жаңа шыққандай қып жабдықтаған соң, тұсаукесерін жасап жіберуге тиіспіз. Бұл жұмысты жүргізіп жатып, «Канадиан-Агра-Тұмарды» да қаңтарып қоймаймыз. Жақсы-жақсы деген агроном мен біраз механизаторды іріктеп таңдап-таңдап аламын да, Канадаға жіберемін. Алты ай табан аудармастан жатады сонда. Жұмыстың барлық процестерімен танысады. Үйренеді. Канадалықтармен бірге жұмысқа жегіледі. Мында қайтып келгендерінде соқыр балапан құсап түртінектеп жүрмей, жұмысты іле меңгеріп алып кететіндей дәрежеге жетулері міндет. Өздері басқаларға үйретуге тиіс... Қалай, әкежан, дұрыс па, жоспар-жобам?

	– Дұрыс қой, балам, әбден-ақ дұрыс! Менің миым жетпей отырғаны әлгі спутник, компьютер, комбайн, трактор дегендер қалай болады деген жәйт.

	– Барлық техника, технология Канададан жеткізіледі.

	– Далада жатқан дүние жоқ, сенің көркіңе қызығып бере салмайтын болар дағы?

	– Алты миллион доллар қаражат жұмсалмақшы.

	– Алты миллио-оонн?! – Даусым таңданыстан созыңқы шықты. Ата-бабамда мұндай байлықты қолы ұстамақты қойып, түсінде көрген болып па екен!

	– Таңданғаннан тынысыңыз бітіп қала жаздады ғой? Иә, алты миллион.

	– Таңданбағанда қайтейін, таңданарлық болса... Ал оны қайдан алмақсың?

	– Сибер өзі салады. Сосын кейін процентін алады.

	– Бәсе-бәсе, «бұл неғылған батпан құйрық, тегіннен-тегін жатқан құйрық» деген ой келіп еді-ау өзіме де...

	Сөзімді Айша үзіп жіберді. Ұзаққа созылып кеткен әңгіме жалықтырып бітсе керек, қиқаңдап алдымнан сырғып түсті де тұрып кетті. Әрі-бері жүрді бөлме ішінде. Сосын саған тура қарады.

	– Папа-аа, далаға шығайыншы ме-еенн... ә-әә? – деді жалынғандай.

	– Бара ғой. Ешқайда ұзап кетіп қалма, жарай ма?

	– Жалайт.

	– Қашанғы шыдасын, бала емес пе, - дедім мен. – Ақ ботам менің, орманға кірме, адасып кетесің. Көлге де барма. Алла сақтасын... Мына, жұрт көп жүрген есік алдында бол. Жарай ма, құлыншағым?

	– Жалайт.

	Айша шығып кетті. Мен сөзімді үзілген жерінен қайта сабақтадым.

	– Әлгі сөзім... Жарайды, фирма құрдыңдар. Жұмыстарың көсіліп жүріп барсын. Ал сонда қайтарымы қалай дейміз?

	– Қайтарымы жақсы болады. Өте жақсы болады. Ана жолы айтып едім ғой, біздің қазіргі бидайымыздың өнімі мардымсыз, сапасының төмен екенін. Канадалық технологиямен өсірілетін бидаймен арасы жер мен көктей. Канадалық технологияға ауа райының қолайсыздығы есеп емес. Орта есеппен жиырма бес... ойлаңыз, жиырма бес центнерден алынады. Сапасы халықаралық стандартқа сай. Бірінші, екінші класты. Сол үшін бағасы да қымбат. Жүз жиырма доллардан. Келісесіз ғой?... Тағы да пайдасы, тың игеру деп, ұлан-байтақ ұлы даламызды құнарлы жер қалдырмастан айырып-айырып тас-талқан қылып па едік? Қылғанбыз. Соның қырсығынан эрозияға ұшырады ма? Ұшырады. Мал жайылатын жасыл жайлау қалдырмадыңыздар ма? Қалдырмадыңыздар. Канадалық технология сол жаралы жеріміздің жарасын емдейді. Дем алдырады. Бес-он жылдан соң қайтадан баяғыдай көркін табады. Дұрыс па? Дұрыс!... Ал енді фирма орнығып, жұмысты толық меңгеріп алған соңғы жоспар – Қазақстанның барлық облыстарынан агрономдар мен механизаторлар шақырамын. Семинар өткіземін. Таныстырамын. Үйретемін. Содан кейін әр облыста филиал ашамын.

	Егістік көлемін үш еседен астамға қысқартып, оның есесіне астық түсімін үш еседей арттырудың бірден-бір жолы осы, әкежан. Қалай, дұрыс па?

	– Иә, балам дұрыс. Сөз бар ма оған!

	– Менің халқымызды нанға тойғызаман дегендегі жоспарым осындай. Нанға тоқ, бүйірі бұлтиыңқы адамның ақылы басында болады. Ешкімге алақан жаймайды. Ар-намысын қорлатпайды. Қайыр сұрамайды. Кісілік келбетін жоғалтпаған адамға айта бер жақсы үгітіңді. Онда да өзіңе жүрмейтін үгітті айтпа. Иландырмайсың. Өзіңнен безіндіресің. Ал өз үгітіңе өзің де сай болсаң, онда тыңдайды. Ұғады. Жамандыққа көп үйір болмайды. Ұрлық-қарлыққа жоламайды. Патриотизмі жоғары болады... Ал енді, дұрыс па осы айтқандарым, әлде теріс пе?

	– Әлбетте, дұрыс, балам, әлбетте!

	– Бәсе... Әйтпесе, қит етсе омаған, зәмән, жаман да емес, балаңыздың өз халқының қамын ойлағанда тапқан жолы осы, бәтүшкә! Сосын, тағы айтайын, жұмысымыз жоспарлы дәрежеге жеткеннен былай, жылына бес миллион тонна, бұл кем дегенде, бидайды экспортқа шығаруымызға мүмкіндік был-лл-аайй, - оң қолыңның алақаны қырымен иегің астын көлденең тарта сызып өткен ишара жасадың, – жететіні сөзсіз деңіз. Тоннасы жүз жиырма доллардан. Есептей беріңіз, қанша болады?

	Әкеңнің «компьютері» алты жүз миллионды жарқ еткізіп еді. Тынысым бітеліп қала жаздады. Алты жүз миллион!... Теңге емес. Доллар!... Айхай-аа-айй!... Үмітке үйірілгені былай тұрсын, қиялға кіріп көріп пе екен мұндай байлық! Тіпті санама сыйғыза алсамшы! Теңгемізге шаққанда алпыс миллиардтан ары асып жатыр!...

	Бұл пендешілікті, пендешіліктің өзімшілдігін қой-ау енді, алпыс миллиард теңге айтуға ауыз да толады, көлемі де қомақты, ал бірақ ол аталмайды. Доллар... Түйсігімнің арғы жағында наразылық сияқты ма, әйтеуір, түйткілдеу бірдеме қылт-қылт ете қалып еді...

	– Абайжан, осы доллар деген пәле қайда тартып барады, бұзып-жарып?

	Төл теңгеміз өгейленуге айналғандай. Бәрін доллармен бағалайтын қасіретке қалыппыз. Бұл қалай?

	– Қашан өнеркәсібімізді, қазба байлықтарымызды өзімізге түгел... түгелдей қайтармайынша толық тәуелсіздік те жоқ, доллардың қақпанынан құтылу да жоқ... Осы жағдайды ойлағанда бар ғой, ішім удай ашиды. Жүрегім қатты шаншып ауырады.

	– Құлыным-ау, Абайжан-ау!... Жүрегіңді анаған да, мынаған да ауырта бермесеңші, жарығым менің! Жүрек шіркін екеу емес қой, біреу-ақ қой. Сақтасаңшы! Жарайды, доллар итті қоялық, сен маған мынаны айт, сол алты жүз миллион долларың сары жамбас боп кассада жата ма, жоқ, белгілі бір мақсатқа жұмсала ма?

	– Неге жатсын, сары жамбас болып? Жұмсалады. Өзіңізге талай айтушы едім ғой, Қазақстанда сельхозтехника шығаратын бір зауыт та жоғын. Ол керек еді. Өте керек еді.

	– Павлодар комбайн зауыты бар емес пе?

	– Иә, бары ба-аарр... Бірақ та комбайнды толық шығару қайда оның? Әр деталін әр жақтан әкелді. Тәуелсіздік алып едік, орыстар тоқтатты да тастады. Комбайн зауытымыз да қаңтарылды. Ең болмаса, жарым-жартылай өзімізде шығаратындай дәрежеге жеткізіп қалу керек еді. Онда арғы жағын жалғастырып әкету оншалықты ауырлыққа түсе қоймас еді. Өйтпеді. Енді соның зардабын тартып қалдық. Тракторды да, комбайнды да, жатқаны да, қыл аяғы соқа, сеялка, культиваторды да сатып алуға мәжбүрміз. Ресейден, басқа елдерден... әкесінің құнына. Мен осы тәуелді жағдайдан құтылуға күш саламын. Фирманың жұмысын жолға қойып жүргізіп жібергеннен кейін, бүкіл Қазақстанымызды толық өрістетсек, астық сатудан түскен пайда сельхозтехника сатып алуға жұмсалады. Техникамен толық жабдықтап, қосалқы саймандарды төрт-бес жылға жетерліктей етіп аламыз да, содан соңғы мақсатымыз трактор шығаратын, комбайн шығаратын зауыттар салуды қолға алу болады. Ол үшін шетелдерден инвесторлар тартуға тура келеді. Басқадай амал жоқ. Ал инвесторлар табылады. Ана Америка аузын арандай ашып, жалақтап отыр. Жапондар да қалыспайды. Таяуда Алматыға бір топ бизнесмені келген екен. Мені іздепті. Байланыс орнатқылары келетін көрінеді. Соларды да пайдаланып, өзіміздің Ақмоладағы сельхозмашина зауытын жақсылап жаңа технологиямен жабдықтап, масштабын ұлғайтамыз. Немістердің «Кондоры» сияқты кешенді жұмыс атқаратын, сеялка шығаратын, басқа да керек-жарақтарымызды шығаратын қуатқа жеткізу керек. Сонда ғана сельхозтехникаға бола шетелдерге тәуелді болатын кіріптар халден құтыламыз біржолата... Енді түсінікті болды ма, Сізге?

	– Түсінікті... түсінікті, балам, бек түсінікті!.. Жоспарың... жопар-ақ, балам!... Жасаған жар болғай да!... Ал сол жоспарды қалайша жүзеге асырмақсың? Белгілі бір орын болу қажет шығар?

	Күлдің.

	– Өзіңіз бәрін ойлайсыз ғой... Қандай мықты еді менің әкем!... Ал орын... орын даяр. Канадаға бармастан бұрын ойластырып қойғанмын. Рузаев тәжірибе станциясын білесіз ғой? Кезінде қандай дүрілдеп тұрып еді... Қазір иесіз. Соған әкелемін технологияны. Сізге айтайын, оны басқаратын адамды да тауып қойдым. Аудандық әкімшілікте бір жігіт бар. Бұрын совхоз басқарған. Қазақ. Көңіліме ұнайды.

	Есік ашылды. Айша... Далада жалғыз жүру көңілсіздеу болған ба, қалай. Аузын бұртита еркелей сөйледі.

	– Папа-аа, қаша-аанн ке-те-е-еемізз?

	– Айөшка, біз атаң екеуіміз әңгімелесіп отырмыз... Бөгет жасамасаңшы. Шыда азырақ. Кетеміз қазір. – Әкеңмен мамыражай әңгімеңді бұзғанына назырқанғандай түрмен айттың.

	«Өз балаң өскенше, немерең өлгенше» дегенді данагөй бабаларымыз әшейінге айта салмаған ғой, жарықтықтар! Немереңді өз беліңнен шыққан перзенттеріңнен де ыстық көріп еміренесің. Балаң мен келініңнен иә немесе қызың мен күйеу балаңнан қорғап, ылғи ара түсіп, болыстық қып отырғаның. Сол осалдық мені де осы арады қыса қалып еді.

	– Неге ренжисің балаға?!. Қайтсін, бала емес пе, іші пысқан дағы. Әй, ақ ботам, құлыншағым менің, бұлтия қалған аузыңнан сол!... Қазір кетесіңдер. Сәл-сәл шыдай тұр. Ақылың көп қой сенің. Бес қап.

	Айша бұлтитқан аузын жинамады. Көңілі бейжай кейіпте төргі бөлмеге асты.

	Барды да атасының төсегіне сылқ етіп құлай кетті. Жүрегімді елжіретіп жіберді.

	– Құлыншағым-ай менің! – дедім емірене. – Қайтсін-ау енді. Іші пысты, бала емес пе. Біздің әңгімеміздің несі қызық оған. Айша, ақ ботам сол менің!.. біз енді көп отырмаймыз. Сен сәл сабыр қыл. Ақылың көп қой. Бес қап... Жарай ма, құлыншағым?...

	«Жалайт» қайтарылмады. Ал сені босатқым жоқ менің. Әбден сағынып қалған әке жүрегіне не жазық?! Және де, біраздан бермен сен тарапты ел аузында жүрген бір алуан сөз соңғы кездері еселеніп күшейе түскен...

	«Абай ірі мемлекет қайраткері болады екен», «Астанамыз Алматыдан Ақмолаға қоныс аударған соң, Абай министрліктердің біріне баратын көрінеді»,

	«Президент маусым айында Қызылжарда өткізген жиында Абайға қатты риза болып, тым жақсы ілтипат білдіріпті» деген сияқты...

	Баз біреулер өзіңді алдағы екі-үш жыл деңгейінде, тіпті, премьер тағына отырғызып та қоятын.

	Осының бәрі, жорамалға жүйрік ағайынның әшейіндегі алыпқашы ма, әлде «жел болмаса шөп басы қимылдамайды» ма, шынымен-ақ? Қай лебізге саяды? Әкеңнің көңілін қобалжытатын. Бірақ өзіңнен сұраған емеспін. Сен дағы өздігіңнен осылай да осылайың жоқ. Зәмзәгүлдің «Абайжан қалай шыдайтынын, мен көтере алмай қаламын» деп күлдіретіні содан. Осы жолы Айшаны ренжітуге де бақыл болып, ел аузындағы жақсы лепестің иә анық, иә танықтығына қанығып алуға бел байладым.

	– Абайжан, мына елдің сені үлкен лауазымға ие ғып қойып жүр. Тіпті Көкшетаудың көгі де шулайды, көдесі де шулайды. Осы не сөз? Өз аузыңнан айтып, әкеңнің көңілін жайландыршы былай.

	Жымия езу тарттың. Мұртың сәл жайыла, мейірім сәулелендірген қоңыр көздерің сығырайыңқырап кетіп еді. Бетіме қарап, аз-кем отырдың. Ұшқыр ойың «жауап қайырсам ба екен, қайырмасам ба екен» деген сауалды таразыға тарта қалғандай сыңайдасың.

	– Соны қайтесіз?... Жұрт не демейді. – Оп-оңай құтылғың келді.

	– Жөн жауабыңды естиін мен.

	– Балаңыздың карьера қазанының құлағын ұстағанын ұнатар ма едіңіз?

	– Не деп отыр?... Баласын биік деңгейлі билік басынан көргісі келмейтін қай әке бар осынау өмірде? Бұл жерде әңгіме онда да емес. Әкең көңілін күпті еткен бір күдік жүр осы күндері... жарайды, лауазымға бейіл беріп кетеді екенсің, сонда мына «Тұмарың» қайда қалады? Одан соң, «Янкерің» бар. Енді, міне, Канадаң және қосылып отыр. Істі бастамай жатып тастап кеткеніңе... Осы жәйт мені мазаламайынша қайтіп қалдырмақшы деп ойлайсың?... Мұны бір деп былай қоялық, менің көкірегімді кіреукелеп, жүрегіме түйін боп түйнейтінін несін жасырайын... Қазіргі билік басындағылардың тірлігі өзіңді де аса қатты назырқандырады. Сенің басың солармен сыйыса ала ма? Олардың киген шапанын сен кие алмайсың. Жолың басқа, жөнің бөлек. Сол себепті де сенен қауіп ойлайтындары табылмай қалса игі еді.

	Күле сөйледің.

	– Сізге бір қызық айтайын ба?

	– Айта ғой.

	– Айтсам, қалай екенін, әйтеуір екеуіміздің ойымыз ылғи бір жерден шығып отырады. Соған қарағанда, Сіз маған тартқансыз-ау деймін.

	– Өй, омаған, зәм-ммән бала сол! Әкесі баласына тартқанды қай атаңнан көрдің? Қайдан естіп едің?

	– Кім біледі, менің қандай болып туатынымды біліп қап осындай боп туған шығарсыз.

	– Саған дауа болмас.

	Күліп жарылқанып қалдық!

	– Жарайды, ойын-қалжың былай тұра тұрсын, тағы да кезегі келгенше... жөн сөзге көшейік... Шыны сол, көп ауызы куәлі деуші ме еді, уәлі деуші ме еді, қайсысы болса да, бірдемені сезген соң айтады бәрі. Мені жоғары жақ қызметке алмақшы ойлары бар екенін өзім де ептеп сезіп жүрмін. Үкіметке жақын адамдардың бірталайы таныс, барлығы жылы шыраймен қарайтын сияқты. Бірақ та мені карьера қызықтырмайды. Тартпайды. Оның екі түрлі себебі бар. Қазіргі алдыма қойған мақсатым әуелі «Янкер-Тұмарға», одан соң «Канадиан-Агро-Тұмарға» өмір беру. Бұл үшін екі жыл керек деп есептеңіз. Жұмысты ойлағанымдай жүргізудің сәті түссе, Қазақстан халқын құс етімен, нанмен қамтамасыз еткендей дәрежеге жету үшін тағы үш жыл қосыңыз. Сонда бес жыл. Амандық болса, осы бес жыл ішінде өзім табан аудармастан жұмыстың басы-қасында болуға тиіспін. Алыста жүріп алаңдамайтын боп... Мінекей, карьерадан бас тартқызатын себептің ең бастысы осы, түсіндіңіз бе?

	– Әлбетте, балам! Әкеңнің ойланатыны да осыдан.

	– Енді екінші себеп... Қазір шенеунік атаулыны дүниеқорлық миын улап алған. Мен олардың істегенін істей алмаймын. Сосын орталарында көзге шыққан сүйел болып шыға келем дағы, менен сақтанады. Қауіптенеді. Құтылуға тырысады.

	– Иә-әә... солайы солай. Оған күмән жоқ. Ал егер жоғары жақ сенің ырқыңмен санаспай, нығарлап дізеге сап жіберсе қайтесің?

	– Онда қайтемін, амалсыз барамын да.

	– «Тұмарыңды» кімнің қолына тапсырасың?

	– Зәмкаға тапсырамын. Түптің түбінде мені «Тұмарға» қоймасы, шенеуніктің қамытын кигізетіні сөзсіз. Соны осы бастан ескермесем болмайды. Зәмканы тәрбиелеп жүрмін. Қазір менің орынбасарым. Ой, папа, білсеңіз, біздің Зәмка қандай мықты еді... Өзім ана жақта отырып көмектесіп отырамын жұмысына. Ол басқарады... Ал ең жақсысы не деңізші, дәл қазіргі кезеңде шенеуніктіктен де менің «Тұмарымның» беделі биік.

	Айша әңгімемізді тағы да үзді. Жылағалы тұр. Жанары жаутаңдап, боталап жас төгіп жіберуге шақ-шақ қана.

	– Құлыным-ай, әбден жалықты-ау! Қайтсін, бала емес пе? Енді бөгелмеңдерші.

	– Айөшка, қазір кетеміз. Кішкентай ғана шыдай тұр. Ақылың көп қой сенің...

	Айша жанары жасаурап тұрып алды. Сен сөз аяғын жинақтадың тездете.

	– Тап қазіргі кезеңде карьерадан менің ауылым аулақ қонатын себебі түсінікті болды ғой деймін енді. Менің де шенеунік болатын уақытым туады әлі. Жас жігіттерден достарым көп. Мықты жігіттер. Ақылды. Білімді. Патриот... Солар кемелденсін. Өзім креслоға отырған кезде соларды біртіндеп жинаймын. Халқымыз үшін еңбек етеміз. Күресіміздің басты мақсатының бірі коррупцияға қарсы бағытталады. Оны жеңіске жететіндей етіп бастау үшін бері тастағанда кемі бес жыл уақыт керек. Егер, халқымыз қолдап коррупцияны ауыздықтасақ, шетелдіктер жүз есе, мың есе арзанға алып, ашқарақ құрдым құлқына түсіп кеткен өнеркәсіп объектілерді, қазба байлықтарды, оның өзінде ең бастысы, алтын мен мысты, сосын мұнайды мемлекет бақылауына қайтарсақ... – Оң қолыңның жұдырығын түйіп сәл жоғары көтере, жігермен бірер мәрте сілкіп-сілкіп қойдың, - міне сонда өміріміз орнықты болады.

	Құлыным-ау, менің, әкеңнің жүрегі сүйсіністен жарылып кете жаздағанын, жан дүниесінің дауыл сапырған теңіз толқынындай тулап жөнелгенін әлбетте, сезе алған жоқсың...

	– Абайжан!... Құлыным, балам!... балам!... Құдай сені маған үмітім қып, қуанышым қып берген еді! Сенің тұлғаң менің үлке-еенн үмітіме де сыймайтын аса биік еңселі шыққанына осы арада көзім қаяусыз, қапысыз жетіп, көңілімді жеті қат көкке жеткізіп тастағанын сезсең-ау, сен!

	«Жақсы бала сүйік, жаман бала күйік». Құдай сені маған сүйік қып, өмірімді де, көңілімді де нұр сәулеге бөлеген шұғылалы сүйік қып берді. «Жақсы бала есіктегі әкенің басын төрге сүйрейді, жаман бала төрдегі әкенің басын есікке сүйрейді»... Сенің әкеңнің басы төрдің төбесіне шықпаса да, төменде жатқандай емес еді. Әгәрәкім, төменде тұрса дағы сен төрге сүйреп шығарған болар едің... Егер аузыңнан сен жайында тым жылылыққа оранған жақсы лебіз құлағыма тиген сайын, төбем көкке жетіп, бір масаттанып қаламын. Осы арада, мінекей, әкең сезімін шаттандырып, қанатты пырақпен ғарыш самғатып отырсың! Әлжуаз бойыма мықты қуат дәруін құйып отырсың! Халқымыздың қамын қазыла ойлаған жан сендей-ақ болсын! Арман-аңсарың аса биік. Жасаған жар болғай!.. Жасы ұлғайған адамдар көп сөзділеу келеді. Бір сөзін сан қайталайды. Амалым жоқ, қайталамасқа. Әлгі, жастар жетіледі деген сөзіңді әкең ғана естіп білсін. «Үй өзімдікі деме, үй артында кісі бар» деді. «Жау жоқ деме – жар астында» дейді және. Бір рет қана аңдаусыз аузынан шығып қалған сөз анау билікшілдерге жетіп қалар болса, бұл бізге ор қазғалы жүр екен ғой деп қауіптеніп, қастандық жасап жіберуден де тайынбайды ол найсаптар.

	Мырс етіп күліп жібердің.

	– Аңшылық жайын жақсы білесіз ғой, айтыңызшы, осы... қоян деген аң ай жарық кезінде арық болады, өйткені өз көлеңкесінен өзі қорқып қаша береді дейді, сол рас па?

	– Ой омаған, зәмән бала. Қит етсе әкесін келемеж қылған. – Менің дағы еріксіз күлмеуіме болмап еді.

	Сықылықтап күліп алдың да, байыпты күйіңе түстің.

	– Бәрі жақсы болады, әкежан. Тек амандық болсын!

	Осы «амандық болсын» соңғы кездері аузыңнан түспейтінге айналып еді-ау. Ет жүрегін әлденені сезіп жүрдің бе екенсің?! Сен қанша тілесең дағы Алла амандық бермеді ғой. Жазу дағы... Кім білген, кім болжаған бұл... әкелі-балалы екеуміздің кең сабалы мамыражай ақтық әңгімеміз боларын?! Ұзақ-ұзақ әңгіме шерткенімізде кім күдік алған, кім білген... кім білген... енді небары жиырма-ақ күн... жиырма-ақ күн... бас-аяғы қас қағымға да толмайтын жиырма-ақ күн қалғанын!.. Кім ойлаған?!. Кім ойлаған?!. Кім? Абайжан, аузымнан қып-қызыл жалын атқан осынау халмен отыра, ақылым аңтарылып, тіптен не айтарымды білмей, екі қолымды бірдей саныма ұрғызып, «япыр-ай!» дегізерлік мына гәпті үнсіз өткізе салуымның жөнін таппай да отырмын...

	Өзің білесің, Канададан оралысыңнан соң іле-шала:

	– Біз ендігі жерде егіншіліктен сапалы да мол өнім алынуын қамтамасыз етеміз. Ол үшін спутниктің көмегін пайдаланамыз. Тракторларымыз бен комбайндарымызға компьютер орнатып жұмыс істейтін боламыз, – деген сөз гүу-уу етіп жөнелген емес пе еді. Ол сөздің қай дөйдің аузынан шыққанын кім біліпті. Тәрізі, ауыл шаруашылығы билігінің биігінде тұрғандардың біреуі болса керек. Кім де болса, сенің атыңды атамағанына қарағанда, нақ бір өз басыңда туған идеядай-ақ һәм өзі жөн сілтеп, жол бастауымен атқарылатын жұмыстай-ақ іркілместен соққан. Қулығы белгілі өзің жиі қайталайтыныңдай, Алла саған амандық беріп канадалық технологияны елімізге әкелсең, «мен айтқанмын» демекші. Оның адал абырой хақы үшін білек талдырып, бел ауыртпастан-ақ арзан абырой үшін аузымен орақ орғанын қайдан білсін, газеттер, радио мен теледидар қағып ала жөнелді. Жазып та, жалғанға жар салып та жатты...

	Сен кеттің...

	Солай бәрінің үні өше қалды. Ешкімі де айтпағандай, ештеме де айтылмағандай. Жым-жырт. Ел көңілің алдарқатпақ үшінге айтылатын, сол айтылған жерінде қалатын, сұрауы да жоқ, жоқтаушысы да жоқ желбуаз сөздердің жуан санатында ұмытылды.





...АҚЫРҒЫ...!!!




	Жан дүнием қорғасындай балқып, шат-шадыман көңілім жер-жаһанға сыймай, ғарышқа самғап, қиқу салған сол сәттен кейін арада он алты күн зулап өте шығып еді...

	Қыркүйек айының он жетісі...

	Шешеңнің туған күні бұл. Жылма-жыл мәре-сәре атап өту, әлбетте, дарақыланып ел жинау емес, өз әулетім үшін бұзылмайтын заң-ды. Сол заңға сендер, балаларым, саптағы әскердей бағынатынсыңдар. Ой-хой, ішкешер толтырып алыстап бара жатқан сағынышты күндер-ай!.. Күн екіндіден сәл еңкейе алдың жинала бастадыңдар. Дуылдасып, дабырласып. Шешелеріңді құшақтап сүйіп, иіскеп... «Бір кісідей жиналыңдар!» деген тәртіп қатаң болатын. Айналасы он-он бес минут ауқымында бәрің келіп жеттіңдер. Балаларым, немерелерім бәрің... бәрің!

	Шаңырағым астын шаттық күй кернеді. Үйім жәрмеңке-базар. Кішкентай сәби ботақандарым у-ду, сақ-сақ күлкісі. Түндігімді желпілдеткендей...

	Сендер өзгелердің соңын ала келдіңдер. Біреулермен кездесу өткізіп, содан қолын босағаны сол болған. Үйге алдымен Айша, оған ілесе болпиған ботақан Санжар кірді. Ол бұрын еш көрсетпеген қылық көрсеткені емес пе! Ауыз үйде, телефон тұратын тумбочкалы орындықта бауырына басып емірене құшақтап сүймекке тосып отырған атасына да, басқаларға да көз салып қараған жоқ, томпалаңдап тіке ас үй жаққа тартып берді...

	Зәмзәгүл: – Ойбай, мына жігіт тапырақтап қайда барады? – деп қалды. Сөйткенше ас үйден шешеңнің даусы шықты:

	– Мында келіңдер!

	Мында. Мынаны қараңдаршы!

	Дүркіреп жөнелдік біріміз қалмастан.

	Санжар апасының ішіне маңдайын тіреп алған, құшақтап тұр! Үн қатпайды.

	– Айхай, атасына сәлем берместен де тартқандағысы осы екен ғой?!

	– Мынау қайтеді, ей?!

	– Апасын сағынып қалған екен ғой. – Бәріміз тайлы-таяғымыз жиналып бір апасы құрлы болмаған екенбіз ғой?!

	Апасының көзі жасаураңқы. Бар айтатыны:

	– Құлыным сол!.. Құлыным сол кішкентай!..

	Кабинет деген айдар таққан, кітап шкафтары тұрған кең бөлмеге ұзыннан-ұзақ стол қойылып, дастарқан жайылған. Енді бір сәтте барлығымыз сол бөлмеге шоғырландық. Әр отбасының өз дәстүр-дағдысы бар, басқаларды қайдам, өз бау-шарбағым басы қосыла қалды-ақ айрықша бір көңілді күй күмбір қағып, жан дүниемізді жұпар самалдай желпіп сала берер еді! Қалжың сөз, әлсін-әлсін лап еткен күлкі көршілерге де естіліп, еліктіріп тұрар еді! Шешең де ұтқыр сөзге қара жаяудан емес. Асқардың да жатыпатар қулығы бір басына жетерліктей. Ал Зәмзәгүл екеуің... Тәңірім-ау, қуақы, ұтқыр сөзге мұндайлық ұста туармысыңдар! Қайдағыны қайдан тауып ала қоятындарыңды бір Аллам өзі білсін! Ойлану деген, толғану деген әсте жоқ қой, жоқ! Қолма-қол сарт еткізесіңдер. Былайынша қызығы шамалы сөздің өзі де екеуі екеуіңнің аузыңнан жан бітіп, ажарланып түрленіп, күлкіге май қарағай тамызық болып шығады. Асылы, бұл дағы кім көрінгеннің көкірегіне дари берместік өнер ғой. Құдайдың құдыреті, «бір биеден ала да, құла да туады» деп, бір анадан туған екі үлкен ұл бір басқа да, Зәмзәгүл екеуің бір басқа. Екеуің бір-біріңе қатты ұқсас едіңдер: түр-түс, ақыл-парасат, сөйлер сөзге ұсталықтарың да. Жалғыз-ақ өзгешелік:

	«Біздің Зәмка қатты өзі. Айтатынын айтып салады. Мен өйте алмаймын. Көңіліне алып қалар деп ойлаймын. Біреу жағдайын айтып жаны жасып тұрса, шыдай алмаймын. Өзім білемін, соным дұрыс емесін. Сол мінезімнен талай рет опық та жедім. Бірақ та өзгере алмаймын» дейтінің қайда, жүрегі мейірімнен жаралған жарқыным!

	Жалғыз қызым-жұлдызым екеуіңнің ата-анаңа, әсіресе әкеңе еркеліктерің ересен еді-ау! Тіпті ерсі десе де сыйғандай жойдасыз еркелік болды.

	Асқар Зәмзәгүл екеуіңе:

	– Әке-шешеміздің балаларына арналған бар махаббатын сен Абай екеуің тартып алдыңдар бізден, – дейді екен.

	Шешеңнің туған күнінің қызығы көрігін, көбіне көп, Зәмзәгүл екеуің басып, отын қыздырып отырдыңдар, әлбетте! Екі сөздің бірі күлкі. Әлсін әлі ду-ууу ете қалады. Көзден жас ағызады. Шешең:

	– Ойпырм-ау, ішегім-ау!... Қойыңдаршы, ішегім түйіліп қалды! – дейді, күлкіден сөзге аузы әрең келе, екі қолымен бірдей ішін басып.

	Сен, бұрынғың бұрынғы ма, мүлдем жаңа шыққан күндей жарқырап жайнап алғансың. Өзгеше желпініспен көкке шырқағандай аса... ас-ссаа көтеріңкі көңіл күйді ерттеп мінгенсің! Сөз де, күлкі де бір өзіңнен бастау алып, бір өзіңнен кең арнамен шалқулы. Өзге бәріміз сенің көңіл күй әуеніңмен желпініп, масайрап, кең жазира көңіл жайлауына қонғандаймыз. Мен «Оқжетпес» санаторийінде дем алып жатқанымда Әшір мен апасы көзін сығырайтып жаңа-жаңа ашқан бір марғау әкелген екен. Бауыр жүні аппақ... аққудың мамығындай. Жон арқасы теңбіл қоңыр, қабылан түстес. Әшкентай оған Тика деген ат қойыпты. Өзің де қатты қызықтап: «Қандай әдемі еді!» деп, сан аулан көріністе суретке түсіріп алған екенсің. Сол Тикадан да тиек тауып:

	– Әкеміз Бурабайда демалып жатқанында, мында шешеміз тауып алыпты,– дегеніңде қыран-топан күлкіге көмілгеніміз-ай!

	– Соның бәрін ұмытпай есіңізде қалай сақтап жүрсіз?

	– Құлыным-ау, менің!.. Қалай ұмытайын? Есінде қалай сақтамас мен бейбақ әкең... Қашан ақтық демім сарқылғанша, шарай көзім жұмылғанша ұмытылуы жоқ қой, Абайжан, жоқ!..

	«Түсінемін, әкежан!..Амалым не, тағдырыма!.. Ал енді неліктен екенін білмедім, сол күні көңіл күйім ерекше бір, айтып жеткізгісіз желпіністе, көтеріңкі, кеудемді өзім де түсініп жетпестік шадыман-шаттық кернеп, өзімді кең дүниеге сыйғыза алмай шалқып бір отырмадым ба..»

	– Е-ее-ейй, құлыным-ай!... Неліктен дерің бар ма?.. Бәріміздің басымыз қосылып ақырғы рет отыруымыз, бұдан кейін жүздесуіміздің жоқ екені Алла тағала, бір өзіне аян болған соң, сондай шексіз көңілді күй сыйлағанынан шығар да...

	«Солай шыға-аарр..»

	– Енді сондағы хал-күйге қайтып оралайын, құлыным!... Әлдебір кез шешең үстел басынан көтеріліп, диванға ауысып отырды. Сен бардың да жас күніңдегідей еркелікпен алдына көлденең түсіп жата кеттің...

	– Біздің дирижерымыз... Мәтүшкә-әә, дирижер боп жүре беріңізші... Тек, тым жиі бұрқырай бермеңіз. Айына екі рет бұрқырасаңыз да жетіп жатыр бізге, – деп, бәрімізді күлкіге және қарық қып тастадың.

	Ал бауырларыңа ықылас-пейілің!... Жан жүрегің елжіреген сипатпен еркелетесің. Әрқайсының түр-түс, мінез-құлқы бір-бір күлкі тамызығы. «Менің бұйра басым, лақ текенің кекілі құсаған», «Дарақы, далақпайым менің!» дейсің бе-ау, әйтеуір таппайтының жоқ.

	Зәмзәгүл екеуің бастарың қосыла қалды-ақ әкелеріңді ортаға алатын әдеттеріңнен бұл жолы да жаңылсаңдар кәні!..

	– Шешеміз айтса бұйрығын, қысып қана құйрығын отыра қоятын кім?

	– Қо-ооййшыыы деп үні шықпай сызылып қалатын Қыз Жібек кім?..

	– Түнде жортқан түлкі құсап аяғын басқаны білінбей жүретін Қаңбақ шал кім?..

	– Біреуімізге ренжи қалса, ернін жымқырып ала қоятын, үндемей қалатын кім?..

	Сендер жиналып келгендеріңде, әсіресе, дос-жарандарың қосылса, қысылып-қымтырылмай емін-еркін күліп-ойнап, дуылдасып отыруларыңды ойлайтын еді ғой әкең. Асымызды ішкен соң бетін сипап орнынан тұратын да, барып өз бөлмесінің есігін жауып алып, төсегіне қисаятын. Иә кітап, ия газет-журнал оқып жататын тәртібі тұғын. Бүгін, неге екенін, орталарыңда қызықтарыңа қарап отыра бергім келіп еді.

	Зәмзәгүл:

	– Бұл шалдар деген ішетінін ішіп, жейтінін жеген соң кетпеуші ме еді? Отыра беруші ме еді, шоқиып? – деп, көңілді күлкіге дем беріп тастады.

	Мына ортаны тастап кетуге қимағаныммен, амалым қайсы:

	– Жарайды, қуған екенсіңдер, шарам не? Кеттім онда, – дедім де, дастарқан басынан көтерілдім. Барып төсегіме қисайдым.

	Сәлден соң бөлме есігі ашылды. Сен екенсің. Келіп сол жағымнан жаттың.

	Құшақтадың. Сүйдің. Иіскедің. Жорта бұлданғансыдым:

	– Аулақ әрі. Зиконтай екеуіңде «әкем екен-ау» жоқ. Келемеж күлкі етіп...

	– Ендеше мен Зәмканы шақырып алам.

	– Тек, ойбай, атай көрме ондайды!

	– Ендеше бұлданбаңыз. – Тағы да құшақтап аймаладың.

	– Менің әкем қандай жақсы еді! Басқа ешкімде жоқ!

	Бұл екеуіміздің ақырғы рет қатар бірге жатуымыз екенін әкең сорлы қайдан біліпті-ау сол сәтте!.. Уа, дүние жалған, өте шықты ғой, шаттық толы бақытты мелдектеген сол қызық дәурен өң мен түстей!..

	Батыс аспан алаулап жалқын бояумен нұрланды. Бұқпа тауынан асып барып күн байыды. Сендер үйді-үйлеріңе тарқайтын мезгіл жетті. Алдың топырласа, дуылдаса үйден шыға да бастадыңдар. Сол сол-ақ екен, сенің көңіл күйің күрт өзгеріп сала бергені... Мұң ба, әлде қимастық сезім көлеңкесі ме, әйтеуір, маған түсініксіз реңк жүзіңе жүгіргенін аңғардым... Екеуден екеу қалып бара жатқан ата-анаңды қимайтындай, бұрынғы қай-қай кездегіден де ұзақ бөгелістей бердің. Қайталай-қайталай иіскедің, сүйдің... Иіскеттің. Сүйгіздің... Ақыры қоштастың. Есікке бара бердің. Кідірдің. Кілт кейін бұрылдың. Мен әдеттегідей телефон тұратын тумбочкаға жалғас орындықта отырғанмын. Келіп еңкейе бүгіліп, құшақтадың. Қадала-қадала, қайта-қайта төбемнен сүйдің. Мұрныңды қатты басып тұрып ұзақ иіскедің.

	– Ақылды болыңыз! – дедің. Тағы да иіскеп, сүйіп тағы да әлгі сөзіңді қайталадың. – Ақылды болыңыз! – Жан дүниең еміреніп, жүрегің езілгендей үнің елжіреңкі, тым бәсең. Түр-түсіңде де, бейне бір ақырғы жүздесу, мәңгі қоштасуымыздай-ақ түйсік жетпес бір түсініксіз реңк бар еді.

	Зиконтай тұрып:

	– Әкеңді ақылсыз деп жүруші ме едің өзің? – деді, қаперінде кіршіктей де көлеңкеден аман ойнақылықпен.

	Жауап қайтармадың. Аяғыңды сылбыр басып, есікке беттедің. Бір аяғың табалдырықтан сыртта, бір аяғың іште, оң қолың есіктің тұтқасында, бөгеліңкіредің. Шешең екеуімізге еңсеңді тұтас бұра қарадың.

	– Қош болыңыздар! – үнің іші-бауырың езіліп аяғыңның басына түсіп тұрғандай еді! – Қош болыңыздар! – дедің қайталап. Тағы да: – Қош болыңыздар! – дедің де, есікті жаптың. Үшінші «қош болыңыздар!»

	Шешең екеуіміз бір-бірімізге жалт-жалт қарастық. «Бұл несі?!» еді менің көңілімде. Ол дағы солай екен. Ата-анаң бақыттан басы айналған шат-шадыман күйге бөленуінің ақыры осы екенін сол сәтте қайдан білді дейсің, Құлыным-ау менің! Кім болжаған?! Біз сезіп-білмегенімізбен де, құдыреті күшті құдайым саған, өзіңе сездіргендей ата-анаңмен ақырғы жүздесудің, ақырғы қош-қошың болғандықтан екен ғой соның бәрі! Кім біліпті, кім болжапты, енді төрт-ақ күн... төрт-ақ күн қалғанын!.. енді қайтіп сені көруіміз жоқ екенін!..

	Зәмзәгүлдер, үйлері жақын, сәл кешірек кетті. Бірің былай, бірің былай аттандыңдар дабырласып-дуылдасып.

	Артынша-ақ Салиха тәтең келді үйге. Мәз. Екі езуі екі құлағында.

	Самбырлай жөнелді.

	– Әлгінде Санжардың не істегенін білесіздер ме?

	– Иә, не істеді ол құлыншақ?

	– Абайлар сыртқа шыққанда аулада тұрғанмын. Санжар мені көрді де жүгіріп келіп қол берді. Маңдайын тосты сүйгізуге. Сол арадағы жұрттың бәрі мәз болып күліп жатыр. «Апасын таниды» деп. Қатты риза болып кеткенім ғой. «Ой, айналайын, апасын танымай кімді таниды» деп, маңдайынан сүйдім. Сіздер көрмедіңіздер ғой. Бұрын өйтпейтін. Соны өздеріңізге айтқанымша асығып келгенім емес пе!

	Құлыншақтың тәтті қылығына апасы екеуіміз марқайып қалдық.

	– Абайжанның өзіне тартқан... Кісіге жақын, – деп жатырмыз.

	Сор маңдай соншалықты қисайып, қайғының қара кебінін қаусырына кигелі тұрған қос бейбақ қайдан ойлайық сол сәтте, әлі үш жасқа толмаған жауқазынымыздың өз апасына анандай, Салиха апасына мынандай бал қылық көрсеткені қоштасып жүргені екенін, айта қалсын дегені екенін!...

	Бұл сәрсенбінің кеші еді. Ертеңгі бейсенбіде сен аудан аралапсың. Кештетіп оралғансың. Соған қарамастан әуелі Асқардікіне барыпсың. «Қош болыңдар!» айтып шығыпсың да Алтайдікіне тартыпсың.

	Гүлнәр:

	– Абайжан келгенде үйдің іші бір түрлі жарқырап кететін... Көтеріңкі көңіл ала келетін. Балалар «Абай аға келді!» деп у-шу, у-ду, мәре-сәре болатын. Өзі де сондай көңілді екен. Інілерін еркелетті. Бұрындары ылғи да «сендерді өзім оқытамын. «Тұмарда» жұмыс істейтін боласыңдар» дейтін еді. Бұл жолы басқаша сөйлейді. «Әй, балапандар, оқуларыңды жақсы оқыңдар. Тәртіпті болыңдар. Ақылды болыңдар. Сонда адам боласыңдар. Бір кісі сияқты қаңғыбас бола көрмеңдер» деп, Алтайды қағытып та өтті. Маған «Шайың бар ма? Екеуіміз ас үйде оңаша отырып рақаттанып шай ішейікші, ағамызды жамандап» деп, тағы да Алтайды қалжыңға айналдырып күлдіріп алды. Сондағы бар ішкені жалғыз-ақ шыны аяқ шай. Залға шықты. Алтайға «Алтаешка, кел, бала күнімізді еске бір түсірейікші» деп, екеуі тебісті ме-ау, алысты ма-ау, әйтеуір не керек, бөлменің опар-топарын шығарды... Ақырында «Қой, жетер енді үйіме барайын. Демалуым керек. Таңертең ертемен Ақмолаға жүремін. Арғы күні Омбы... Уақытым болмай қалар деген оймен сендерге әдейі келіп шығайын дегенім еді» деді. Тағы да балаларды еркелетті. Арқадан қақты. «Өй, балапандар, ақылды адам болыңдар сендер» деді. Сосын «Ал қош-сау боп тұрыңдар» деп бәріміздің қолымызды қысып қоштасып, кеш кетті. Құдай-ау, бұрын да қандай еді, бұл жолғысы тіптен өзгеше... Сөйтсек, бізді да қимай қоштасып жүргені екен ғой. Кім білген?! – дейді кейін өзің туралы көзімізден де, жүрегімізден де қанды жасымыз сорғалай отырып еске алған аса ауыр күндердің бірінде.

	Өй, Жаратқан Ием Жаббар Хақ саған туыстарыңды ақырғы рет аралатып, қоштастырғаны... Менің әкем, Сенің атаң Мырзахмет деген кісі нақ сексен төрт жасында, 1981 жылдың 26 қыркүйегінде дүниеден өтіп, 29 қыркүйек күні жамбасы жерге тиген еді. Жатқан жері жарық болғыр жарықтығым төтеннен келген сырқат алып кетерден бірер күндей бұрын бүкіл туыс-жақындарды, таныс-білістерді, Құдай-ау, тіпті он алты жылдан бермен есігін ашпаған біреулердің де үйді-үйін аралап түгендеп шыққан екен. Жұрттың бәрі «қоштасқаны ғой. Құдай сездірген ғой!» десіп таң болысқан еді. Сен дағы сол атаң сияқты...

	Ол күннің ертеңінде – жұма күні, айтқаныңдай, Ақмолаға аттанғансың. Ондағы шаруларыңды тиянақтаған соң, қайтар жолға ауқаттанып алмаққа мейрамханаға барғансың. Асқар Хасенов та отырса керк. Екеуің амандасып, бес минуттай әңгімелесіпсіңдер. Ал алдағы дүйсенбі күні өзіңді білетін жанның қай-қайсын да аһ ұрғызған қайғылы хабарды естігенде Асқар:

	– Мен Абайды екі-ақ күн бұрын көрдім ғой. Екі-ақ күн бұрын, – деп опынған көрінеді.

	***

	20 қыркүйек таңғы сағат 6-да тұрғансың. Омбы сапарына жолға шыққансың. «Мерседестің» рөлінде Мұхабайдың (Мұхтар) ...

	Сапарларыңнан Мұхабайың үзік-үзік әңгіме айтады.

	– Жолшыбай көргеніміз өрт болды, – дейді. – Дала өрті де, орман өрті де тым көбейіп кеткен жыл еді ғой ол. Қастандықтан әдейі салынғаны беп-белгілі болатын. Тіпті Көкшетаудың қыр арқасы, Жекебатыр, Шортан тауының биігін де өрт шарпыды... Жайылымдық бозды да өртеді. Қазақ елінен, қазақ жерінен айрылып қалғандарына іштерін тұз жалаған найсаптардың әрекеті-тұғын.

	Әбекең «оңбаған қаскүнемдердің әдейі өртеп жатқандары» деп қатты күйініп отырды. Тоқтап-тоқтап суретке түсіріп алды.

	Мұхтар айтқаны сол суреттер пленкасын Зәмзәгүл кейін шығартып, бірталайын әкелді...

	Бір суретте өзің тұрсың. Кескін-кейпің анық көрінбейді. Күңгірт. Сұлбаң ғана. Ту сыртыңда күннің көзі. Ұясынан жаңада ғана сынық сүйем шамасы көтерілген. Көмескі. Қара қошқыл түтін көлегейлеп алған.

	Мұхабай:

	– Әбекең бізге «қараңдаршы, көкжиектен әлі де еркін ұзап көтеріле алмай бөгесінге тап болған, тұтылып тұрған күн сияқты» деді...

	... – Омбыда магазиндерді араладық. «Апамызға туған күніне кір жуатын машина сыйлаймын деген ойым бар еді» деп, соны алған, басқа да шаруаларын бітірген соң маған «Мұхабай, рульді өзіме берші. Орталық көшемен жүрейін. Енді қашан келемін» деп рульге өзі отырды. Омбыны Көкшетаудан кем білмейтін еді ғой, Әбекең...

	Құлыным-ау менің, құлыным!.. Сол Омбы сапарында да ертеңгі күні ғайыпқа ұшарыңды ет жүрегің айдай аян сезген, бірақ та соны ышқына айғайлап айтуға тілі жетпегендей бір тылсым түйсік болған-ау бойыңда!

	Омбы сапарынан 21 қыркүйекке қараған түннің ортасында таман ораласыңдар. Нешеме күн бойы ерте тұрып, кеш жатқандық, тынымсыз жұмыс, жолсоқты... Сені қатты шаршатқан.

	– Барып ұйықта. Ұйқың қанбайынша оянба. Жат тырайып. Ертең боссың, – деп Мұхабайыңды босатасың.

	– Ұйқымды мықтап бір қандырып алайын. Қашан өзім оянғанымша мазалаушы болма. Ертең үлкен үйге барамыз. Шешемізге арнаған сыйлығымызды апарамыз. Зәмка екеуіміз солай келіскенбіз. Басқа ешқайда бармаймыз, – деп қатты тапсырасың Гүлнәрға.

	... Жастыққа бас қойғансың. Сонда, бұл өз үйің, өлең төсегіңде ақырғы рет түнеп шығуың екенінен, қатыгез тағдыр нендей сойқанын сайлап тұрғанынан титтей хабарың да, алаңың да жоқ болды-ау, құлыным!..

	Бисағат күннің ағарып таңы атады. Қызарып күні шығады. Мезгіл сәске түстен ауады. Сен қамсыз, алаңсыз тәтті де қатты ұйқы құшағында жатасың...

	Мына жақта Зәмзәгүл сенен хабар күтеді... күтеді. Ақыры өзі телефон соғады.

	Гүлнәр:

	– Абай ұйықтап жатыр, – дейді.

	Осы жәйт үш-төрт мәрте қайталанады. Зәмзәгүл:

	– Оянысымен айт, іздеп жатыр деп. Менімен сөйлессін. Шешеміз дастарқанын жасап күтіп отыр. Шайды үлкен үйден ішеміз.

	Шешең балаларым келеді деп таңертеңнен-ақ жаны терезе таппай тыпырлаған-ды. Пісіретінін пісіріп, түсіретінін түсіріп, үлкен бөлмеге үстелді үлкейте жазып, оған тағы бірін жалғап, дастарқанын жасап жайнатып қойған. Балаларының дабырласып-дуылдасып келіп, жәрмеңке-базарға бөлеуі ғана қалған. Әне кеп қалады, міне кеп қаладымен екі көзіміз төрт болуға айналған. Сол халмен күн түстен де аунақшыды. Шешеңнің жәйі белгілі, созылып-шұбатылып жүргенді суқаны сүймейді. Күйіп-пісіп бітеді. Зәмзәгүлді қуырады. Әлсін-әлсін өзі телефонға жармасады. Сенің телефоның үнсіз-түнсіз.

	– Жаным-ау, бұлар қайда жүр?! – дейді әлсін-әлсін. Телефонға жармасады.

	– Зәмзәгүл, енді қашан келесіңдер? – деп Зәмзәгүлді қуырады.

	– Абайжан жоқ, мама, – дейді ол.

	– Жоғы несі, ізде. Тап

	Сағат төрттен асты. Санжарды жетелеп алғанның өзінде оның жүрісімен әлдеқашан келіп жететін уақыт болды.

	Біздің жаққа шықпағандарың аянға айналды. Басқа бір жаққа кеткенсіңдер. Қайда? Тым құрымағанда жөндеріңді білсек те бірсәрі. Дағдардық. Не өздерің жоқ, не хабарларың жоқ. Сол күткеннен мол күттік қой, құлыным-ау! Біз еш хабарыңды біле алмай дағдарумен болғанымызда сендер қонақта отырған екенсіңдер ғой...

	Жақсылығыңды көп көрген достарыңның бірі Марат Қоңыров сені шақыруға қам жасапты. Телефон соғады. Трубканы Гүлнәр көтерді.

	Айхай, өкініш-ай, ойымды ойран, ақылымды айран ете сан саққа жүгіртіп жанымды жеген!..

	Қонақтан кешкі сағат тоғыздан сәл аса шыққан екенсіңдер. Онда да бірден аттанып кете бармапсыңдар. Он-он бес минуттай бөгелгенсіңдер. Қара көлеңке кеште суретке түскенсіңдер. 9-дан 25 минут кеткендей кезде ғана қозғалғансыңдар. Бермен қарай, қаланың ішімен төте жүрмей, қаланы түскейінен орап өтетін сыртқы жолға бағыт ұстағансың...

	Неге өйттің екен?!..

	Алдарыңда бірер шақырымдай шамада қарағайлы, қайыңды биік жота. Жол іргелей асады. Жүру тәртібін ұстанып қамшылар жақпен баяу өрлеп келе жатқансың. Енді қырық-елу қадамдайда қырқаның күдір жалы. Бірақ та қыр арқаға сенен бұрын қарсы беттен таудай «КамАЗ» гүжілдеп шыға келіп, еңіске қарай құлдилап құлай береді. Екеуің жанасалай өтуге ара қашықтық он шақты-ақ қадам... Кенет... жер дүние отқа оранғандай қып-қызыл, жап-жарық боп кетті. Барлық жарығын жарқырата жаққан жеңіл машина... «КамАЗ»-дың тасасынан жан алғыш жалмауыз боп шыға келеді. Кешегі күні ғана өткен екі жастың үйлену тойының желікті қызуымен табиғат аясында сейіл-серуен құрып қайтуды ойлаған жігіті мен қыз-келіншегі бар алты бірдей адам жеңіл машинаға сығылыса толған. Зеренді жаққа барған. Жай-жағдай белгілі, еліріп-есіріп кейін қайтарда жүз алпыс шақырымдық жылдамдықпен құтырта зулатқан. «КамАЗ»-ды басып озбақшы болған. Сенің былай-былай жалтару-бұлтаруыңа қас қағым мұрша қалдырмайды. Тұп-тура қарсы маңдайлай келіп соғады.. Өздері, алтауы бірдей, со табан аузында тіл тартпастан кетеді...

	Сен, кішкентай құлыншағым Санжар екеуің... Айша мен Гүлнәр естен танып қалған...

	Бірталай күндер ауруханада жатып шыққан Айшаның еміс-еміс есінде қалғаны:

	– Қарсы алдымыздан үлке-еенн... үлке-ее-енн от жарқ етті. Папам айғайлап жіберді...

	Құлыным-ау менің!... Үрейің ұшып кетті-ау сонда... Не деп айғайладың екен?!

	Санжар ылғи да сенің ту сыртыңда, алдыңғы екі орындықтың арасына икемделе екі қолымен демесіндеп түрегеп тұратын әдеті еді. Аналар сұмдық екпінмен кеп соққанда кішкентай құлыншағым ілгері қарай ұшып, алдыңғы әйнекті төбесімен тесіп жіберіп, ішке қайта құлаған. Басында Гүлнәрдің күртесі ме немене. Сірә, айғайлағанда «балаларды ұста!» деген болуың керек. Сасып қалған Гүлнәр алдына бос ұстап отырған күртесін Санжардың басына жаба салған-ау, тәрізі...

	Құлыным-ау, менің жүрегімнен қанды жас саулатып, миымды жегідей жейтін көп-көп опынды ойдың бірі... ана пәле қарсы алдыңнан жалмауыз боп жарқырап шыға келгенінде тормозды басып үлгеріп тоқтай қалсаң қайтер еді?! Дәл мұндай апат болар ма еді?! Әлде?! Мертіксең де мерт болмайтынына ұқсайды да тұрады әкеңе. Әрине, сол қас қағымда нені ойлап үлгерерсің сен құлыным! Кейін көз жасы кеппей жүрген шешеңе келіп аян беріпсің: «Мама-ау, үлгіртпеді ғой маған? Үлгергенімде аман қалатын едік қой» депсің.

	Ал сен ана жақта ғайыпқа ұшып кете барған шақта, мында әкең мен шешең үйге сыймай жүріп еді. Шешең мүлдем тыпыршып, тықыршып, жаны терезе таппай біткенді. Ана жүрегі жамандықты сезгендіктен сөйткен-ау сірә. Тыныш тауып отыра алмай, бір кезде кішкене бөлменің балконына шықты. Сендер келіп қалар ма деген ойы дағы баяғы. Іле даусы қаттырақ шықты. Қобалжулы.

	– Әй, бері келші!

	Елеңдей қалдым.

	– О не?

	– Келші бері мында! Мынаны қарашы, айдың туысын!

	Асыға басып қасына жеттім. Ай арқан бойы көтеріліп қалған. Көзім түскен сәтте тұла бойым тітіреп кетіп еді. Айнала жиегі күп-күрең. Орта тұсы қара қошқыл. Қабарып тұр.

	– Алла-ай, қалай еді мына туысы! – дауысым шошына шығып кетті.

	Өзге жұртқа қалай көрінгенін білмедім, ал шешең екеуімізге сондай сұмдық сұспен көрінді.

	Сөйтсек, дәл сол шақта айымыз тұтылған екен! Күніміз тұтылған екен!...

	Төбемізден жай соққанының үнсіз-тілсіз қаралы хабаршысы екен ол!...

	Жаманатты хабарды адам баласы көзі көріп тұрмаса, сол сәтінде сезе бермейді. Ал жан-жануар анық сезетін бір ғаламат тылсым құбылыс тән. Ауылда өстік, үйінен өлік шығарда ит ұлып, сиыр мөңіреп азан-қазан қылатынын талай-талай көргенбіз. Сонда үлкен кісілер: «Өй, қара басыңа көрісін, қара басыңа көрінгір! Қайдағы жамандықты шақырып!» деп зекіп ұрсатын еді. Біздің кішкентай Тикамыз түні бойы шырылдап маза таппады. Шешең екеуіміздің аяғымызға оралып, жүргізеді деген не! Бұл аш шығар, тамақ сұрап жүрген шығар деп, ет те береміз, сүт те құямыз. Жемейді де, ішпейді де. Тек нәзік аянышты дауыспен шырылдай береді... шырылдай береді...

	Біз қайдан біліппіз, сендердің қандай күйге ұшырағандарыңды өзіміз сезбесек те, ол сезіп, екеуімізге айтып жүргені екен ғой!...





ТУҒАН ҮЙІҢДЕ АҚЫРҒЫ РЕТ ТҮНЕДІҢ




	Туған ұяңда ақырғы рет... ең... ең ақырғы рет қонып шықтың құлыным менің!...

	Үлкен бөлменің ортасында биіктете ыңғайластырылған үстелде жаттың.

	Басың төрге, аяғың есікке жеткендей!

	Арысым, ардағым менің! Қатарыңда, бұл фәни дүниедегі ғұмыры ЕКІ ЖЫЛ, АЛТЫ АЙ, ЕКІ КҮН ғана, кіп-кішкентай, балпанақтай сәби періштем САНЖАРЫМ!!! Ыстық моншадан шыққандай екі беті албырап болпиған кескініңнен айналдым сол!.. Бетінде жіңішке-жіңішке қызыл-қызыл сызықтар. Қираған әйнек салған іздер...

	Өзің сол нұрлы жүзің. Күлкі сәулесі кетпейтін қалпында жыми-ее-пп езу тартқандайсың.

	Түнеп шықтыңдар, құлындарым!...

	Күні бойы, ертеңінде алагөбеден бастап қоршалаған халық легі...

	Тілектес, дос ниетті адамдар әркімде-ақ бар. Қайсында аз, қайсында көбірек. Қайсының достығы жан аяспас, қияметтік. Қайсының достығы сатулы, айнымалы.

	Әкең достар көбіректердің санатына жатады. Соның арқасында ғой, сан жылдар аурухана төсегінде сары жамбас боп жатқанымда сендер қарны аш, иіні жалаңаш болып ешкімге жалтаң күй, жаутаң көз кіріптарлық көрмегендерің. Ол жәйді өзің де бек жақсы білесің... Әйтсе де, құлыным-ау менің, нақ өзіңдей досқа бай азаматты көргендер көп пе екен, сірә?! Сенің достарың көптігі тіптен қайран қалдырарлық қой! Және қандай достар!... Қияметтік! Жаратушы Алланың бұл дағы саған молынан берген бақытының бірі еді-ау! Әттең... әттең, баянын ұзаққа жазбаған соң не шара?!

	Қыркүйек айының, 1997 жылды айтып отырмын, орта шені таяла сенің атыңа бір шақыру келген көрінеді. Конверті алтын жалатқандай. Жарқ-жұрқ. Аса көркем, сәнді. Ішіндегі ашық хатының құндылығы одан да өткен.

	Безендірілген әшекейі көздің жауын алады:

	«Тұмар» президенті

	Абай Мырзахметов мырзаға! Вадуу Лихтенштейн Ауштрассе 42...

	Лихтенштейн... Еуропаның нақ кіндігіндегі княздік. Кіп-кішкентай. Алақанның аясынан артылмастай. Халқының саны небары 30 мыңға жетер жетпестей. Сол княздіктен де дос тапқан екенсің-ау, құлыным!

	Досың Антонио Корби үйленбекші. Той 4 қазан күніне белгіленген. Сені асыға күтеді. Қайдан білсін-ау ол жазған, қатыгез тағдыр сенің алдыңнан торын құрып, орын қазып дайындап қойғанын!..

	Еліміздегі достарың Ақмола, Қостанай, Қарағанды, Қызылжардан машина-машина болып жеткен. Машинаға жолы алыстар пойызбен, ұшақпен. Алматының бір өзінен ғана «Ту-154» ұшағы толы келген. Америка, Англия, Швейцария, Германия, Франция, Голландия, Белгиядан келіп жеткен. Келуге үлгермегендері телефон, телеграмма...

	Өзің оқыған бірінші мектеп мұғалімдері қоршалай қарап жылап тұрған еді.

	Кенет: «Жылап жатыр!... Жылап жатыр» десіп күбірлесіп қалысты.

	Мен бас жағында орындық қойып, тапжылмастан отырған күйім жүзіңе көз салдым... оң көзіңнен жас тамшысына ұқсаған бір тамшы төмен сырғанап бара жатты...

	...Ұзын бойлы америкалық жігіт егіл-тегіл жылайды...

	Жылайды... Көз жасы бұршақтап бетін жуады. Аузына валидол салады.

	Шыдай алмай далаға шығып кетеді. Қайтып келеді. Тағы жылау. Тағы валидол...

	Германиядан келген жирен сақал неміс аяғыңды құшақтап дізерлей отырып алған. Көз жасы сақалына сорғалайды. Омырауыңа төгіледі. Бірдеме-бірдемелер айтады... Сенің жүзінді соңғы рет көріп қалуға келген жұрттың соңғы легімен араласа далаға шығады. Жылап тұрып-тұрып орысшалап: «Тағы бір рет көріп шығайыншы!» деп үйге қайта айналып кіреді. Аяғыңды құшақтап дізерлей отырып-отырып, өз тілінде қоштасып, далаға тәлтіректей басып шығады.

	Қаралы хабарың Германияға жеткенде, сірә, өзіңді көкке көтере мақтап «ол алысқа барады!» деген әйел ме екен, әйтеуір біреуі жүрегін басып құлапты.

	Аустрияда біреу жүрегі қысылып, жедел жәрдеммен ауруханаға жеткізілген...

	Бұлар біздің өз көзімізбен көргеніміздің, өз құлағымызбен естігеніміздің әшейінгі шет жағы ғана.

	Көрмегендеріміз қаншама. Естімегендеріміз қаншама. Қайдан біліп жатырмыз бәрін...

	Мында қияметтік жан досың, өзіңнің Русланың «Абай!... Абай!» деп зарлана,

	«Мені неге тастап кеттің?! Ала кет бірге!» деп бір күн, бір түн жер бауырлап жатып жылағаннан жүрегі қысып қалып, дәрігердің көмегімен шаққа аман қалып қалғанын айтайын ба?

	Сол Руслан үйіндегі Сәуле бала:

	– Төбеден жай соққандай қайғылы хабарды естігеннен күні бойы жылап-жылап түнге қарай қалжырап барып ұйықтап кеткен екем. Абай Санжарын қолына көтеріп алған, есіктен кіріп келді. Маған қасіреттене қарап тұрып:

	«Жыламашы... Енді не істейсің, жағдай осылай болған соң... Жыламашы» деді де жоқ боп кетті, – деп, етегі жасқа тола еңірегенін айтайын ба?...

	– Бұл өмірде Абайға тең келер досым болған емес! Айрылдым одан! Жалғыз қалдым! – деп аза тұтқан курд жігіті, Русланың сияқты өзіңе арналған шын достық махаббатын адал сақтаумен келе жатқан Ерали Халиловты айтайын ба?

	Ал ана Марат досың қандай мәрт еді! Сені қонаққа шақырғаны үшін әлі күнге өзін кінәлі санайды? Руслан бір жолы пойызбен Алматыға бара жатқанында сол вагонға Марат та отырған екен? Оны көргенде Руслан өзін өзі ұстай алмай: «бәріне сен айыптысың!» деп, ал кеп саба. Ал кеп саба. Ұрған да, тепкілеген де. Мараттың мәрттігін, ерлігін айтсаңшы: қарсы қол көтермеген. Қол көтерсе Русланды бір-ақ ұрып түсірер еді ғой. Ол тек қорғана берген.

	– Иә, мен кінәлімін. Қайдан біліппін олай боларын. Абайдың рухы үшін саған қол көтермеймін, – дей беріпті!...

	Марат ара-тұра Көкшетауға келетін көрінеді. Зәмзәгүлдің кабинетінде отырып, сені айтып жылайды дейді.

	– Атадан кешірім сұрайын деймін... Көзіне көріне алмаймын, – дейді екен. Бір жолы Зәмзәгүлдікіне еріп келіпті.

	– Атаның үйіне бара алмаймын, – депті.

	Зәмзәгүл мені шақырды. Бардым. Марат қасыма келді... Көз жасымды тия алмадым...

	– Ата, Сізден кешірім сұраймын... Кешіріңіз! – деді, әрең-әрең шыққан үнмен екі-үш мәрте.

	Мен не дейін, кешірмеймін деймін бе...

	– Алланың жазуы солай болған ғой... Тағдыр... – дедім.

	Кім білген, сол Марат ірі жазушы болып шықты емес пе. Үш-төрт роман жазып үлгерді. Шебер. Жақсы. Бір романның кейіпкері өзіңсің, Құлыным!... Абай Мырзахметов... Әкең аты Естай...

	Абайжаным, сөз ретіне қарай ілгері оза сөйлеп кеткенімді көріп отырсың ғой. Енді кейін қайтып оралайын...

	Сені ғайыпқа қимағанмен де, амалымыз не, қоштасатын... ақырғы рет қоштасатын сағат соқты... Исі бұрқыраған шашыңнан сүйдім. Иіскедім. Екі бетіңнен кезек сүйдім. Иіскедім. Тамағыңның астынан сүйдім. Иіскедім.

	– Қош, ҚҰЛЫНЫМ!...

	Санжарымның болпиған, қызыл нұры тарқамаған екі бетінен сүйдім.

	Иіскедім...



	Екі күннен кейін «Көкшетау» газетінде «Көкшетау күңіренген күн» деген мақала шықты. Кім жазғаны белгісіз. Аты-жөнін атамапты. Күңірене жазыпты...

	Иә, Көкшетауың күңіреніп еді, Құлыным! Көкшетауыңның жері де, көгі де күңіренді!

	Әкеңнің ақыл-есі кіресілі-шығасылы ғой. Өң мен түстің арасындағыдай бір алдыр-бұлдыр хал еді. Көз алды... тұтаса қарауытқан қалың нөпір халық. Машина... машина... машина...

	Таңертең көрсек кешке дейін сағынып қалатын, кешке көрсек таңертеңге дейін сағынып қалатын құлыным, бауыры суық қара жер қойнында, қолтығына сәбиін Санжарды қысып алып, жамылып жатқан топырағың гүлден, веноктан көрінбей алқызыл алаулап жатуыңа қидық-ау!... Америка мен Германиядан тіпті үш-үштен венок қойылыпты. Кейін:

	– Абай дүние жүзі картасын жамылып жатыр. Дүние жүзі географиясымен танысамын дегендер Абайға барсын! – десіп жүрді.

	– Апыр-ай, Абайдың елге қадірі осы арада да көрінді-ау! Баян атаң Жаңғалов:

	– Осы өмірімде мұншалықты жиналған халықты бір-ақ рет, Павлодарда көріп едім, – дейді. Талайды көрген кісі ғой, соның өзі қайран қала сөйлеген-ді.

	Ал былайғы жұрт:

	– Үкімет басшыларының біреуі өлсе де, тап мұндай құрметпен, бүйтіп аза тұтып шығарып салмас еді.

	– Машинаның көптігі!.. Алды зиратқа жеткенде, арты шұбатылып қаладан жаңа шығып жатты ғой. Тіпті екі қатар жүрді де.

	– Автобустардың өзі елу шақты болды емес пе...

	Былайғы ел, дос-жолдастарың, атасын білмес алыстар осындайлық құрмет тұтып, көз жасын егілткенде, біз қайтетін едік, құлыным-ау!





...195 МЫҢ 485 ТЕҢГЕ, 20 ТИЫН...




	Абайжан!

	Бұл күндері елден естіп жатырмыз, қарындасқа жасаған жақсылығың, тигізген қайырым-шапағатың елден ерек, жұрттан бөлек болған екен ғой. Құлыным! Кезінде өзің ләм-мим тіс жармайтынсың. Енді білсек, жетім-жесір, қаріп-қасер, мұң-мұқтаждар алдыңа алақан жайып тым көп барған көрінеді. Солардың бірінің де меселін қайтармай, көңілің қалдырмай, риза етіп шығарады екенсің. Кассадан болса кассадан босатып, алда-жалда кассада болмай қалғандай жағдайда өз қалтаңда барын бергенсің. Өз қалтаңда болмай қалса, жігіттеріңнен қарыз алады екенсің. Тіпті, екі-үш кісі қатар барып қалғанында қалтаңда барын, жігіттеріңнен қарыз алғаныңды бөліп берген кездерің де болмай қалмаған дейді. Оның сыртында спортшыларға демеулік жасап тұрғансың, біреулердің балаларын шетелдерге оқуға жібергенсің, өз аттасың Абай Мұқышев Мәскеуде докторантурада оқып, медицина ғылымының докторы атағымен оралған да. Қазір Астанада медицина академиясында профессор...

	Мектеп, мешіт, ауруханаларға жәрдем жасап тұрғансың. Соның бәрін бас-аяғын жинастырып есепшотқа қаққанда... 10 миллион теңгеге таяп барып қалса керек! Бұл, және де, қағаздалып, хатталғаны ғана десіп жүр. Өз қалтаңда барын бөліп бергендеріңді кім есептеп-қисаптапты?.. Ал 1997 жылдың қаңтары аса қатты қаһарын төгіп келіп, Көкшетау қаласы қатып қалғанында, шет жағасын осы сұхбатымыздың бас жағында аты аталған Исатай ағаң айтқанындай, сен болыпсың қатерден сақтап қалған. «Абай отыз миллион теңгеден астам қаражат аударыпты» деген дақпырт ілез гуу-уу ете қалған. Әкең сүйсінген баласына, данасына! Әйтсе де, тұщы дүние шіркін емес пе, ептеп іші ашыңқырамай да қалмаған-ды.

	– Қайырымды болған, мейірімді болған жақсы-ау, дегенмен тым-тым төгіле берген де жөнге жатпас. Алған жердің топырағы да таусылады деген бар, сарқылмас дария бола бермесеңші, – демейінше қала алмап едім-ау өзіңе.

	Кірпігіне кіршік қондырмас жайдарлым-ау менің, бұған да қалжың тауып ала қойдың:

	– Өй, бәтүшкә, қандай сараң едіңіз өзіңіз? Кім білген.

	– Дүниенің басы-көзіне қарамайтын дарақылықтың да жақсылыққа жеткізері шамалы.

	– Қоян жылғылар шетінен осындай келе ме, тек менің әкем ғана ма екен, аяқ астынан сараң бола қалатын?

	– Барыс жылғылардың да барлығы Атымтай жомарт емес шығар.

	– Әкежан-ау, үкімет қашан ырғалып-жырғалып қозғалғанша қаламыз мұзға айналып қалса, ой, Алла сақтасын!... Қанша адам ... қанша-аа адам суықтан ауруға ұшырар еді. Өліп кететіндер де аз болмас еді. Соларға жаныныз ашып қапаланар едіңіз ғой. Солай ма, солай емес пе?

	– Әлбетте, балам, әлбетте. «Қаланы Абай сақтап қалды» деген сөзді естіген сайын төбем көкке жетіп қалады. Мұндай-мұндай оң ісіңе әкең қуанбаса, қырыс қабақ көрсетуші ме еді? Тек, алды-артыңды байқастап жүруіңді ескертеді де.

	Абайжан!

	Сен «қойыңызшы» демек түгіл не десең де, «па, ш-шшіір-рркеенн» десең де мейлің, балам, мен мына бір қасиетіңді көзіңше айтпай қоя алмаймын! Сенің бір қағидаң, аса берік ұстанған бүгінгі шенеуніктер, әсіресе, әлгі орыстар «жаңа орыстар» деп әспеттейтін «крутойларға» қаны жат қағидаң:

	– Басшы – ұжымның тәрбиешісі. Бұл анық! Бәрі бастыққа байланысты. Бәрі бастыққа қарайды. Ол не істесе, олар да соны істейді. Сондықтан басшы адам қолы таза, адал, әділ, ілтипатты, қысқасы, үлгі тұтар азамат болуға міндетті. Сосын, жұмысың ойдағыдай жүрсін десең, ұжымыңа жақсы жағдай жаса. Өйтпей бет алды қатаң талап қою әділетсіздік. Жақсылыққа жеткізбейді. Менің стратегиям да, тактикам да осы, – дейтін едің.

	Сол стратегияң мен тактикаңа әрдайым сай болды өз басың. Қызметкерлеріңе мейлінше жақсы жағдай жасадың. Бас-басына үй әпердің. Кемі үш бөлме, әйтпесе төрт бөлме. Әрине, жан басына қарай, қызметіне қарай... басты-басты қызметкерлеріңе машина мінгіздің, жаяу жүргізбедің. Өз қолыңмен тағайындаған айлықтары былайғы жұрттың түсіне де кірер ме екен!... Жыл аяғында беретін жүз елу-екі жүз мың теңге сыйлығың және бар. Ол аз боп тұрғандай-ақ, күз келгенде бүкіл ұжымыңа көкөніс, жеміс-жидек дайындап алуға бес мың теңгеден үстеме беріп отырдың.

	Осындай қаяусыз қамқорлығың арқасында ғой, күні кеше ғана жүдеулеу жүз, жұқалау киіммен келгендер, көкке тойған көбендей, желкесіне күдірейіп жал бітіп, есек құрты мұрнынан домалап шыға келгені. «Тұмар» жігіттері десе елдің бәрі тік тұрғандай, қызыға да, қызғана да қарады. Бізде ойлайтын едік, ел де ойлайтын еді, сол жігіттер «Әбеке!... Әбеке!» деп, алақанға салып көтеріп жүргендей жаның үзермендейге ұқсап тұратындары шын пейіл-ниеттен мөлдіреп төгілген таза бұлақтай болар деп. Жақсы жігіттер дейтін едік. Еркелетіп әрқайсысына ат қойдың.

	«Иә, солай дейтін едім. Солай ойлайтынмын. Қайдан біліппін...» Біз де қайдан біліппіз?! Мен бәрін жақсы көрдім.

	«Айналайынымды» аяп қалмайтын едім. Шын пейіліммен... Сол жігіттер, егер де, жігіт деуге тұрарлықтай қасиеттері табылса, өзім ғайыпқа ұшқаннан кейін табаның тиген жердің топырағын көзге сүрткендей, атыңды өмір – ғұмырынша ардақ тұтып, «Тұмарың» туын әманда биік ұстай білер деп шын сенетінбіз. Адамшылық парыздары да сол еді ғой олардың. Әттең, бірақ!... Әттең, Дүние!... Жолдасбек Балғабаев, Игорь Ковальский, Мереке Қайырбеков үшеуі ғана саған шын берілген адал достарың болып шықты. Бұларға мен өле-өлгенше ризамын!

	«Алла риза болсын!» айтамын әрдайым. Өзің еркелетіп Мерекешка дейтін Мереке бұл күндері «Бесқарағай» элеваторының директоры.

	– Жұмыстың реті келмей қалса мен үнемі Әбекеңді іздеймін, – дейді. – Әбекең болса бүйтіп қиналмас едім. Әбекең айтар еді жолын, үйретер еді. Ал мен қиналып іздеген күні түсімде Әбекең келеді. «Былай істесеңші» деп ақыл айтып жібереді. Мен ертеңінде солай істеймін. Бәрі орын-орнына келе-келе қалады.

	Бір келген жолы Әбекең: «Сендер мені ана жаққа барып тыныш жатыр деп ойлайсыңдар ғой. Мен тыныш жатқаным жоқ. Сендерге келем. Ана жаққа қайтып барамын. Шаршап жүрмін» деді. Егерде ана жаққа барғанымда Әбекеңмен кездесіп, бірге жүретінімді анық білсем, мен бір минут те ойланбастан кете бара едім! – депті Зәмзәгүлге.

	Естігенімде көзімнен жас ытқыды. Тіпті айдаладағы біреу солай дегенде, біздің не жанымыз шықпай жүрген, құлыным-ау менің!

	Осы Мереке, Игорь, Жолдасбек үшеуінен өзгелеріне «Аузы кіші, қарны әйдік қой семірсе – көтерер, қарны кіші, аузы әйдік ит семірсе – құтырар» дегеннің кері тура келді де қойды. Семіргендерін көтере алмай құтырды. Ар-ұяттан аттады. Абайжан-ау, құлыным, сенің жасаған жақсылықтарыңды қалай ғана ұмытты екен, сол мұндар немелер?!. Зәмкаңды – Зәмзәгүлді өзіңнің қайғыңнан есін жинай алмай жүргенін пайдаланып ығыстырып тастап, «Тұмарға» өздері ие болуға әрекеттенгеніне не айтарсың?! Әйдік ауыздарын арандай ашып салды ғой

	«Тұмарыңа»! Жеке-жеке фирма ашып та алды үшеу-төртеуі. Ондай байлық қайдан келе қалды екен оларға?! Кім жарылқап тастаған екен?!

	Абайжан, өзің айтатындай менің саған жасаған аса үлкен қиянатымның бірі – Сенің тым адал, тым кісіге сенгіш жаратылысың еді, құлыным! Елдің бәрін өзіңдейге санайтынсың. Сенетінсің. Қарыз сұрағандардың ешқашан бетін қайтармаған екенсің. Жұртқа берген қарызың, Зәмзәгүлдің айтуынша екі жарым миллион долларға жуықтап барса керек! Теңге емес, доллар! Теңгеге шаққанда ТӨРТ ЖҮЗ МИЛЛИОНҒА тарта!... Апырым-ай, балам, солардың бірде-бірінен қолхат алмапсың ғой. Тағдыр шіркіннің алдыңнан қандай кермесін керіп тұрғанын қайдан болжапсың-ау! Алаяқтық жасамайды деп, азғындыққа бармайды деп сенгенсің. Өзің кеткен соң мұндарлар қолдан берген хаттамалары болмаған жағдайда арамдықпен пайдаланып баққан емес пе! Бойларына адал ас көріп сіңіріп, түк көрмегендей жүріп жатыр. Бұл өмір шіркіннің сайқымазағын қой-ау енді, ешқайсысына еш пәле жоламайды.

	Абайжан-ау, «тек қана құс етіне қаратып қоюға да болмайды, мал еті қайтсе де қажет. Сиыр өсіруге аса қатты мән беру керек» деп, талапайға түсіп жатқан шаруашылықтардан екі жүз елу тайынша, құнажын сатып алып, Зеренді іргесіндегі Қошқарбай ауылына жинаған екенсің ғой. Бір таныс жігітті басқаруға қойыпсың. Оны біз қайдан білейік. Сол екі жүз елу тайынша – танаң да өзіңнен кейін қайда жоғалғанын бір Алла білмесе, біз білмедік емес пе...

	Халқыңның қамын қазыла ойлаған игі істерің абырой-беделің биіктете түскен сайын дос ниеттілер тілектестікпен қараса, өзі ешкімге жақсылық жасап көрмеген де, жасап көрмейтін де қайта жақсының жақсылығын көре алмайтын тар пейіл, қара жүрек күншілдер қызғаныштың қызыл шоғы ішін құрыстыра қарып, көре алмай, өз-өзінен қиналыс тауып жүретінін құлағымыз шалмай қалмайтын еді. Баз біреулер шын таза пейілмен, енді бір алуаны қыздырмасы мол қызыл тілін безеп бізге «ақыл айтатын».

	– Ана жұрт жапа-тармағай салып жатқан коттеджді сіздер неге салып алмайсыздар? Тіпті хан сарайындай етсеңіздер де лайық қой! Күштеріңіз жетеді, – дегенді жиі еститінбіз.

	Оларға менің жауабым дайын-ды.

	– Төрт бөлмелі үйім бар. Жиреншенің күркесі емес, хан сарайындай. Өзімізге жетіп жатыр, – дейтінмін.

	Сенің өзіңе де «ақыл айтушылар» аз болмағанын білеміз. Естіп жүрдік. Сенің де жауабың біртекті.

	– Үш бөлмелі үйім бар ма? Бар. Жетеді маған. Өзіме өзім белгілеген айлығым бар ма? Бар. Жетеді сол. Одан артық бір тиын да алмаймын. Алсам, ол – ұрлық. Ұры болғым келмейді менің... Ақша деген – жұқпалы ауру. Қолға бір жабысса – бітті. Ақылыңнан адастырады. Ондай ауруға шалдығарым жоқ! Менің критерийім осы. Стратегиям осы!...

	Құлыным-ау, АДАЛДЫҚТЫҢ АҚ СҮТІН АЗЫҚ ЕТКЕН, сенен басқа кім ұстар еді өзін, осылайша пәк, таза?! Ешкім де!... Аз ғой ондай, аузына арам салмайтындар, аз! Арамшылдар ауызбен айтады, ал өзіне дегенде сол ақылы аяқ астында қалады былғанып. Сенен өзге біреу болды ма, сол үш бөлмелі үйдің өзің де алтынмен аптап, күміспен күптеп, кірсе шыққысыз қып қояр еді. Ал, сен, құлыным, үйіңе қажетті дүние-жиһаз алуға жұмсалған қаражатты өз «Тұмарыңнан өзің қарыз алғаныңды, оны ай сайын жалақыңнан ұстатып отырғаныңды былайғы жұрт қайдан ғана білсін-ау!.. Қамшының сабынан да шолақ бір-ақ тұтам ғұмырың жасындай жарқырап жалт етіп өте шыққанында сол қарызыңды толық өтеп үлгермегенсің де... 195 мың 485 теңге 20 тиын...

	Ал осы 195 мың 485 теңге 20 тиынды өзіңнен кейін жаба салуға болатын ба еді? Әлбетте! Өзгенікі емес, өз «Тұмарың». Өз еңбегің, қабілетің, білімің. Одан қалды ендігі жерде «Тұмарың» туын қолына ұстаған өзге емес, өзіңнің Зәмкаң – Зәмзәгүл. «Жауып тастаңдар» деп бұйрық етсінші бухгалтериясына. Кім қой дей алар еді. Қолын кім қағар еді? Жоқ, Зәмкаң өйтпейді.

	– Менің аяулы бауырым Абайжанымның мойнында қарыз кетпеуге тиіс.

	Менің айлығымнан ұстап отырасыңдар! – деп қатаң бұйрық етеді

	Әгәрәкім, Зәмзәгүлдің орнында әлгі айтылғандардың бірі болсыншы, өз айлығынан ұстатып отыруға бұйрық етер ме еді?...

	1998 жылдың 28 қарашасы. Күн батты. Ымырт үйірілді. Үйге Зәмзәгүл келді. Жұмыстан шыққан беті екен. Түсі бозарыңқы. Қаны қашыңқырап тұр. Зәрезап жүрек әр селт еткеннен селк ете қалатын елік тәрізді болып қалған, зырқ ете қалды. «Не болды тағы?!»... Жөн сұрағам жоқ. Ол да үнсіз. Мен де үнсіз. Өзіңді сүйетіндей маңдайынан сүйдім. Өзіңді иіскейтіндей, иіскедім. Ол дағы өзіңнің дағдыңмен әкеңді сүйді. Иіскеді. Қолына ұстап жүретін кішкентай қара сөмкесінің аузын үнсіз ашты. Тілдей қағаз алды. Маған ұсынды. Қимылы баяу.

	Қағазды үнсіз қолыма алдым. «Бұл не?» дегенім жоқ. Көз жүгірттім... Квитанция...

	195 мың 485 теңге 20 тиын... Мәнісін түсіне алмадым.

	– Бұл не, қызым?

	Зәмзәгүлдің үні естілер-есітлмес шықты. Әрең сөйледі.

	– Абайжанның төлеп үлгермеген қарызы... – Жүзін көрсетпей теріс айналды...

	Жүрегім қақ айырылып кеткендей... Көз алдым қарауытып, тұнып кетті. Жер-дүние диірменнің тасындай зыр дөңгелеп жүре берді. Орындыққа қалай сылқ ете қалғанымды білмеймін... Жұдырықтай кесек алқымыма кептелді. Тынысым бітеліп қалды. Тұншығып кеттім. Жанарымнан екі тарам жас сорғалап, омырауыма құйыла жөнелгенін білмек түгіл сезетіндей де хал жоқ еді, сол сәтте әкеңде, құлыным!... Көкірегі басқаның – жаны басқа. Өзіңмен бірге кетпеген соң, шықпаған шыбын жан ғой әйтеуір! Қашан дәм-тұзымыз таусылып, шарай көзіміз жұмылғанша бір ӨЗІҢДІ жоқтаумен, ботасынан айрылған боз іңгендей боздап жылаумен өтуді сор маңдайымызға жазған соң, Алланың ісіне амалымыз не?! Өзі берді, өзі алды – ара тұрар, арашалап алар күш қайда?! Жарықтық пайғамбарымыз Мұхаммед с.ғ.с. бір жарым жас шамасындағы перзенті Ибраһим әл үстінде дем санап жатқанында қолына алып:

	– Алланың жазмышына қарсы қолдан келер не амал, ау, Ибраһим?! – деп көз жасын моншақтата төккен екен ғой.

	Алланың бұйрығы орындалып, Ибраһимнің сәби рухы бейішке ұшады.

	Сонда пайғамбарымыз:

	– Жүрек шерленсе, көзге жас толады, бірақ, Алла тағаланың ризасына бой ұсынғаннан басқа шарамыз жоқ. Әй, Ибраһим, сенен айрылу қайғы-шері жүрегімді өртеп барады, – деген көрінеді.

	Жаратқан иеміз өзінің сүйікті Елшісі – пайғамбарымызға осындай қайғы бұйыртқанда, бізге не жорық?! Пайғамбарымыз осылай қабырғасы опырыла қайғы жұтып қасіреттенгенде, біз қалай шыдап қалмақпыз?! Қайғыңнан шөгіп, қанды жасымызды төге отырып, бір жағынан, сені аса жақсы қып бергені үшін мың шүкіршілік айтамын Аллаға! Сені бермесе және де сендей қып бермесе қайтер едік?! Әттең... әттең-ай дейміз өкси өкініп, тым болмағанда қырық жасқа да жеткізбеді-ау! Жеткізгенінде, Сен ойға алған мақсат-мүддеңді орындар едің. Арман-аңсарың аса биік еді – жетер едің.

	Әкең тағы да ой ойлады...

	Жаратушы жалғызға және бір ризашылықпен мың шүкір айтатыным – әзелде Сенің ғұмырыңды қас қағымдайға бір тұтам етіп жазған соң, ата-анаңды аяп Зәмзәгүлді бергені!.. Таянышым, тірегім, қамқоршым етіп Зәмзәгүлді бермесе қайтер едік?! Алладан ендгі зар тілегім – Зәмзәгүлге денсаулық бер, биік мәртебелі ұзақ ғұмыр бер деймін!

	Абайжан!... Құлыным менің!...Бүгін жылқы жылғы (2002) сәуір айының 15 жұлдызы. Осыдан тура екі жыл екі ай жиырма күн бұрын бастаған ЕКЕУІМІЗДІҢ осы сұхбатымызды тек бүгін ғана етек-жеңін жинап отырмын. Онда да діттеген жеріне жеткізіп тәмам еттім дей алмаймын. Қарау керек. Оған қанша уақыт кетерін?... Әйтеуір, осының өзіне де тәубе деймін! Бар... бар сипатыңмен бере алмасам да, оқыған адамның ойша шамалауына жарарлық болса, соған да мың шүкіршілік айтар едім!

	Ал енді, жөн-жосықсыз сөйлеп, өзіңді асыра мақтап жіберген жерім жоқ қой, ә?..



	Абайжан!... Құлыным менің!

	Қазір қарсы алдымда отырсың. Енді бірер сәттен соң тағы кете барасың мені тастап. Өзіңнен айрылған алғашқы жылдар қара тұман қайғың қамырықтырып булықтыратын еді. Араға уақыт түскен сайын қайғыңа сағыныш қосылып, барған сайын арта түсіп барады. Жан-тәніммен, бүкіл болмысыммен зарыға сағынып, зар сағынышым еселеп арта түсулі. Іздетеді. Жоқтатады. Түн ішінде шырт ұйқыдан жиі-жиі оянып кетемін. «Жасаған ием-ау, құлынымның ғұмырын неге ғана осыншалықты келте өлшедің екен?! Неге ғана, тым болмаса қырық жасты қимадың?!»



	***

	АБАЙЖАН, ҚҰЛЫНЫМ!

	Әкеңнің өзіңнен күткен үміті белгілі. Несін айтайын!..

	Сенен үлкен... аса үлке-ее-еенн үміт күткен жалғыз әкең ғана ма еді! Өзіңді көрген, білгендердің қай-қайсы да Саған үмітпен, сеніммен қарайтын еді-ау. Солардың кейбіреулерінен бірер лебіз келтірейінші...

	***

	Бір алуан адамдар болады, жиырма жыл бірге, қатар жүрсең де, жиырма жыл бойы білсең де көңіліңде еш көрікті әсермен қалмайды. Ал бір сипат адамдар болады, бір көрсең де жетіп жатыр, көңіліңде ұмытылмас әсермен қалады. Мен Көкшетауға Экология және табиғи ресурстар министрі болып келгенімде Зерендіде екі күн жиын өтті. Сол жиында Абаймен бірге болдық. Сол екі күн Абай менің көңіліме ұмытылмас әсермен қалуына әбден жеткілікті болған еді. Болашағынан үлкен үміт күттірген азамат ретінде таныған едім!

	Серікбек ДӘУКЕЕВ.

	***

	Абай көрнекті мемлекет қайраткері болатын еді...

	Владимир ГАРТМАН,

	Солтүстік Қазақстан облысының бұрынғы әкімі.

	***

	Абай ертеңгіні ғана емес, болашақты да көре білетін.

	Біз оны келешекте ірі мемлекет қайраткері болады деп күтуші едік.

	Дмитрий ГИРЯ.



	***

	Абайға алақан жайып баратындар көп болатын. Өте көп болатын еді. Тіптен алдын босатпайтын десе де болар. Жұмыс ретімен кейде барып қаламын ғой, сонда қашанда болсын, қабылдау бөлмесінің күтіп отырған кісіден бос кезін көрген емен.

	Абай солардың бәрін қабылдауға уақыт табатын. Және біреуін де меселін қайтарып шығармайтын еді ғой! Бәріне-бәріне жәрдем жасайтын. Кассадан алып береді. Кассадан реті келмей қалса, ондай жағдай да бола береді ғой, өз қалтасынан беретін. Алда-жалда, өз қалтасында иә болмай қалса, иә жетпей қалса, онда жігіттерінен қарыз алатын. Әйтеуір, не керек, алдына барғанда риза етпейінше шығаруы жоқ еді.



	Абайдың сол қайырымдылығын пайдаланып, оңай олжа тапқысы келетін пенделер де табылмай қалсын ба?! Мен бір барғанымда жасы үлкен бір кісіге «ақсақал, екі айдың ішінде осымен үш рет келіп отырсыз» дегені де бар еді.

	Еркін БАЙМЫРЗИН.

	заң қызметкері.



	***

	– Ел экономикасының нашарлау салдарынан денсаулық сақтау саласы да тығырыққа тірелген жоқ па?! Дәрі-дәрмек алуымызға да қаражат таппай қиналдық. Ауруханада жатқан ауру-сырқауларға тамақ тауып берудің қиындығы да кеңірдектен келеді. Үкіметтен қайыр шамалы. Өзің тырмысып, үзікті жамап-жасқамасаң, басқадай шара жоқ. Әбден қиналып, қысылған соң, 1996 жылдың көктемінде Абайға бардым. Бұрындары да сан мәрте барғанмын. Тауымды шағылдырып көрген емес-ті. Ұят өзі, бетіңнен басады екенсің, беттің арын белбеуге түйген біреу құсап.

	Абай жағдайды сұрастырып, әңгімелесіп отырдық. Айран сұрай келіп шелегімді қалай жасырайын, тағы да бишара болып алақан жайдым.

	Абай:

	– Жарайды, көмектесемін. Ол үшін қапа болма, – деп күліп, көңіліме шырақ жаққандай етті. Абаймен әңгіме-дүкен құрып отырғаныңның өзінде бір жасап қалатын едің ғой! Ал көңілімде «Тым болмаса он-он бес мың теңге берсе жарар еді» деген тілек қана.

	Менің ойым келте соққан екен. Абай сол күннің ертеңінде-ақ ұн, макароны бар, бір қойдың етін беріп жіберіпті. Қатты риза болып, мың сан алғыс арнап, осымен тәмам шығар деп ойлағанмын. Жоқ, олай емес екен. Совхоздан бір емес, үш бірдей сиыр сатып әкеліп берді. Семіз біреуін қолма-қол сойып жіберіп, ауруханада жатқан сырқаттарымызды дән риза қылдық. Ал қалған екі сиыр сауғызатын және де сүтті болып шықты. Соймай, тимей, сүтін сауып, ауруларымызға күн сайын пісіріп беріп тұрдық.

	Абайдың кісілігі, қамқор-қайырымдылығы сондай шексіз еді-ау!

	Ерназар ТӨЛЕНҰЛЫ, медицина ғылымының кандидаты,

	Көкшетау облыстық тубдиспансерінің

	бұрынғы бас дәрігері.



	БІРГЕ ТУМАСА ДА ТУҒАНДАЙ БАУЫРЫМ!



	Есаға, мен Абайды бірге туған бауырыма қайғырғандай қайғырып жоқтадым.

	Абайым, айналайын алтыным-ай!

	Дара туған өзгеден жарқыным-ай!

	Жақсы істерге бас болған ЖАРҚЫН бейнең

	Ел-жұртыңның есінде қалар ұдай!



	Жарқырап жүрген кеше Бауырым-ай!

	Ақ маңдай, жұлдыз жанар тәуірім-ай! Жылайды жоқтап Елің асыл ұлын,

	Қайғының сонша зілді ауырын-ай!



	ИМАНБАЕВА Марал Зейнел-Ғабиқызы,

	Қызылжар қаласы





ҚАЛАМГЕРДЕН ҚАЛҒАН КЕЙ ПІКІР





БІРЖАН ӨМІРІНЕН ЕКІ ӘҢГІМЕ




	Молдабай ақсақал Еңбекшілдер ауданындағы Қызылұйым атты ауылда тұрады екен. Көкшетауға жақында жас отау тіккен кенже ұлының түтін түтеткен жерін көріп қайтқалы келіпті. Аз-кем сұхбаттас болдық... Түр-түсін барласаң, жасы сексенге таянған деп айтуға аузың әсте бармас еді. Кәдімгі қазағымның қарасаң көз тойдыратын асыл сүйек қарияларының бірі. Сол қарияларымыздың абзал қасиетімен үйірімді, сұхбатшыл да кісі болып шықты.

	– Біздің руымыз Керей болады. Оның ішінде Ақсары деген атаға жатамыз, - деп, өзінің ата тегін әріден тарата таныстырған Молдекең аспандағы аққумен әнін қосқан Біржан салмен сүйектес екенін мақтан еткендей әлпетпен айта келіп, - біздің әкеміз Мүжібай деген кісі. Оның әкесі Тәмен деген кісі жарықтық Біржекеңмен құрдас екен. Жәй ғана құрдас болмапты, екеуі төс тақасқан дос та болыпты. Достықтары өле-өлгенше үзілмей өтіпті. Аса сыйлас та, сырлас та болыпты. Жанға айтпайтын сырларын бір-біріне ғана ашады екен... Атамыз жарықтық Серіден көп кейін, біздер әбден ес біліп, есейген кезімізде, осы бертінде дүние салды. Дұғадан Біржекең атын тастамай, бет сипап отырар еді... Өзі ауыл-аймаққа сыйлы адам болып өтті. Отырған жерінде көбінесе Біржекең туралы әңгімелеп айтып отырар еді, – деп, атасынан естігендерінен, бірінен соң бірін ағылтқан әңгімелерінің ішінде бұған дейін құлағымызға шалынбаған, сергек сезімді селт еткізерліктері тым-ақ мол болып еді.

	Мен соның бір-екеуін оқырмандар назарына ұсынуды жөн көрдім.

	***

	Әңгіме иіні бір ойысып келген сәтіне орай Молдабай ақсақал:

	– Кейбіреулер Қожағұлды Біржанның өлеңіне қарсы болыпты десетін көрінеді. Олары шындыққа қиянат жасап, құр долбармен соққандық. Қожағұл би болған, бай болған адам... Би атаулы, бай атаулы өлеңге, өнерге қаны қас келеді деген түсінікпен айтылған жалған сөз. Жалғандығын айтайын.

	Тәмен атамыз былай дейтін еді: «Қожағұл Біржанды ерекше жақсы көрген, қашан есейгенінше қойнына алып жатқан, бетке қақпай еркелетіп өсірген ғой. Онысы Біржанның бойындағы өнер отын ерте байқағаннан да болса керек. Бір шеберге әдейілеп арнап кішкене домбыра жасатып әкеліпті де, оны Біржанға бірден көрсетпей тығып қойыпты. Ертеңінде өзі таң намазына тұрғанында әлгі домбыраны сынамақ үшін, ұйықтап жата берген баласының бас жағына сүйеп қоя қойыпты.

	Намазын оқып, тәмамдап, жайнамазын жинай орнынан көтеріле берген шағында Біржан да оянады. Көзі домбыраға түсіп кеткен екен, ұшып тұрып бас салыпты... Сонысына қуанған Қожағұл сол арада отыра қалып батасын да береді. Жұртқа: «Өзім білемін, бұл балам әлі алты алашты аузына қаратқан ақын болады!» деп айта отырады екен...» Біржанның өлеңіне қарсы болса, сөйтер ме еді? Жарықтықтың сол айтқаны айнымастан келген де жоқ па? – деп әңгімесін бір түйіп еді.

	***

	– Біздің елде, Тәмен атамызбен, Біржекеңдермен тұтас болмағанымен де, сол кісілердің із өкшесін баса жүрген Жүніс атты бір аты шулы зергер, ұста өткен еді, – деп жалғастырды келесі әңгімелерінің бірін Молдабай ақсақал. – Ұсталар өзге ел сияқты тал түске дейін шалжитып жатып ұйықтай ма, шіркіндер ұстаханаларын ерте ашпай ма!... Бір жылы жазда жарықтық Жүнісекең дағы таңертең ертемен тықылдап ісін соғып жатса керек. Кенет құлағына «а-аа» деген ғаламат зор үнді айғай сап ете қалды. Тани кетеді. Біржекеңнің даусы. Ісін тоқтата сап, тыңдай қалады. Сол сәтінде шырқай салған ән де келіп жетеді...

	Арада бие сауымдай уақыт өтеді. Ұстахананың алдында Біржекең келіп тоқтапты. «Ассалаумағаләйкөм», «уағаләйкөмүссәламнан» кейін Сері іле саңқылдап:

	– Әй Жүніс, сен зергерсің, мен серімін, екеуміз де елдің еркесіміз. Екеуіміздің де өнеріміз халықтікі. Ал өнерпаз адамдар сергек келеді. Сен өзге елден ерте тұрасың ғой, айтшы, ұясынан шашырап шығып келе жатқан күнмен бірге құлағыңа менің даусым жетті ме? – деп сұрайды.

	– Жетті, – деп жауап қайырады зергер.

	– Рас па? – дейді Сері, анықтай түскісі кеп.

	– Рас, – дейді зергер тағы да.

	– Рас болса, айтшы кәне, мен қандай ән салдым? – деп, жарықтық Сері және қадалады.

	– Бастауын «Бітеді Жөкей көлге майда қияқ» деп бастадың ғой, одан соңғы сөздерін онша анық ажырата алмадым, өтірік айта алмаймын, – дейді Жүніс.

	– Рас естіген екенсің! – дейді сонда Сері шаттанып. – Дәл осылай бастап едім!...

	Сонда Жүнісекең тұрып:

	– Осы, сен, сол өлеңінді қай жерде тұрып айттың? Сірә, алыстан айттың ба дедім-ау, әйтпесе бәрін де анық естісем керек еді, – дейді.

	Сонда жарықтық Сері:

	– Бүркіттінің басына шығып тұрып айтқан едім!.. Ертелетіп келе жаттым да, ел ұйқыдан әлі ояна қойған жоқ, Бүркіттіге бір шыға кетейінші деп, шығып, биіктен осылай қарай көз сап қарап тұрсам, жарқырап Жөкей жатыр екен. Көңілім толқып кеткені!.. Содан бір ән келіп қалып еді, – депті-ау жарықтық Сері.

	Мына сөзді естігенде зергер қайран бола жағасын ұстап:

	– Апырай, Сері-ай, сенің өңешің пенде баласына бітер өңеш емес-ау!..

	Кеңдігі менің көрігімнің өңешінен кең болмаса, кем түспес-ау! – деген екен.

	Бұл әңгімені осылай тәмамдап, нұры тамған жүзінен моншақтаған терді сүртініп, Молдабай ақсақал енді өз жанынан сөйлеп:

	– Жүніс ұста таңқалса, таңқалатын жөні де бар ғой. Бүркітті қайда, біреу қайда? Қотырдың тап жаны. Біздің ауылдың сол кездегі қонысымен екі ортасы он бір-он екі шақырым жер! – деп қайран болған түрмен басын бір шайқап қойды.

	Менің өз алдыма қалың қарағай жамылған Бүркітті биігі мен бір шеті мен екінші шеті сағыммен бұлдырай шалқып жатқан Жөкей көлі келді. Молдекең ауылының ол кездегі қонысы маған беймәлім, ал мына екеуінің арасын ойша шамаласам, он шақырымдай межеден онша кем түсе қоймасы анық. «Біржанның даусы он-он бес шақырымнан естіледі екен!» деп, аңыз қып айтылатын сөздің ақиқат-шындығына осы арада көзім тағы бір жеткендей. «Не деген ғаламат зор үн!» деп сүйсінген көңіліме сол жерде: «Бітеді Жөкей көлге майда қияқ» деген қандай ән болды екен?» деген сауал келе қалып еді. Өйткені, Біржанның дәл осындай әні бар екенін бұдан бұрын еш жерде де, ешкімнен де естімеген едім.

	– Ол арасын біле алмадым, өзтірік айта алмаймын, – деген өкінішті жауап қайырды Молдабай ақсақал.

	– Ал білетін басқа біреу бар ма?

	– Ай, қайдан болсын?.. Жоқ қой, жоқ. Болса, бүгінге дейін айтып жүрмес пе еді, – деген жауап мені әлгіден де бетер өкінішке бөледі.

	– Өкінген себебім, «Қаудірлеттімі» сияқты, Біржанның тағы бір әні бүгінгі ұрпаққа жетпей жоғалған... Ал тағдыры осыған ұқсап, жоғалған асыл әндері қаншама десейші!..

	Сол арада менің ойыма «Біржанмен рулас әрі ауылдас Бекеннің Хамиті деген әншінің:

	«Шетіне Жөкей көлдің бітер қияқ,

	Ұқсайды жалғыздыққа біздің сияқ», - деп келетін әні осы «Бітеді Жөкей көлге майда қияқтан» тумады ма екен?» деген бір күдік келе береді...





БІРЖАННЫҢ ЕКІ СҮРІНУІ ЖӘНЕ «СЫРҚАТЫНЫҢ» СЫРЫ




	Еңбекшілдер ауданының Қызыл ұйым ауылында тұратын Молдабай ақсақалмен сұхбаттас болғанымды, ол кісінің Біржан сал өмірінен қызғылықты әңгімелер шерткенін айтып, бірер әңгімесін назарларына ұсынғаным газет достарының есінде болар. Мен сол жылғы жазғанымның жалғасы есебінде Біржан сал өмірінің бұрын-соңды құлаққа шалынбай келген, ықылас қойған адамға қызықты да аса құнды бірер жаймен қалың оқырмандар қауымын таныстырғалы отырмын.

	– Біздің Керей елі Итемген, Мамай, Шошқалы көлдерінің кең атырабын жайлайтын еді, – деп Молдабай ақсақал және бір әңгімеге көшіп еді. – Бір жылы Мамай көліне қанаттай қонып, жаз жайлауға отырдық. Тәмен атамыздың қартайған, қайраты қайтқан кезі болатын. Ол кісіге сәлем бергелі, халін білгелі елдің үлкендері, игі жақсылары келіп тұратын. Бір күн тағы да бірталай адам келді. Іштерінде, әлі күнге көз алдымда, Жүніс деген аса өнерпаз зергер-ұста, Біржекеңнің өзімен ағайындас Қисықтың Сарысы деген кісі, әкемнің туған інісі Құсайын бар. Ол менің тым жасаң кезім ғой. Өзгелерін ұмытыппын. Сары мен Құсекең Біржекеңнен тағылым алған, өздерінше серілеу болып өткен адамдар.

	Қой сойылып, қымыз құйылып, әңгіме-дүкен қызды. Ондай жердегі әңгіме Біржекеңе соқпай кеткен бе. Бәрі де серіні көзбен көргендер, қасына ергендер. Айтып жатыр. Тәмен атамыз таспиғын тартып көпке дейін үндемей отырды да, бір кезде: «Ой жамағат – деп отырған елді түгел өз аузына қаратып алды – бәрің де Серінің аруағын тірілтіп айтып жатырсыңдар ғой, жақсы-ақ. Рақмет оларыңа. Бірақ та сендердікі елге ертеден мағлұм, күн сайын айтылып жүрген әңгімелер... Осы отырғандардың ішінде Серіге менен жақын жүргендері жоқ. Серінің сендер білмейтін де сырлары бар еді? Аманат сыры еді. Бұл күнге дейін оны тірі пендеге тісімнен шығармай келіп едім. Енді мінекей, көріп отырсыңдар, қалса, саулық қойдың жасындай-ақ жасым қалған шығар, төрімнен көрім жуық... Серінің аманатын өзіммен бірге ала кетер болсам, күнәға батармын. Мойныма борыш болар. Күнә, борыш арқаламайын. Айтып кетейін. Сендер өзге сөзді қойыңдар да, соны тыңдап алыңдар.»

	Бәріміз қыбыр етпей атамыздың аузын бағып қалдық.

	– Бірде Сері екеуіміз бір жаққа салт жүріп келе жаттық, – деді атамыз. – Ойынымыз – ойын, күлкіміз – күлкі. «Әй, Сері, үш жүздің баласында өзіңмен бәйгеге түсер ақын да, әнші де болсын-болмасын, жоқ қой. Ал ең болмаса сүріндірген ешкім болды ма, соны айтшы» деп сұрадым. Көптен көңілімде жүрген бір сауал еді бұл.

	– Сүріндірген кісі неге болмасын, болды ғой, – деп жауап қайырды сері.

	Серіні сүрінді дегенді естісе, құлағымыз керең болсын. Қайдан иланайын, иланбадым.

	Сері бетіме күле қарап:

	– Әй, Тәмен-ай, сен де қызық сөйлейді екенсің ғой өзің, о не дегенің? Жүйрік ат сүрінбей ме екен? Жүйрікке томар кездеспей ме екен? Сол сияқты, менің де сүрінген жерім бар. Сүрінгенде, бір емес, мықтап тұрып екі сүрінген жоқ па еді, мына серің, – деді.

	– Қойшы сері, расың ба бұл? – дедім.

	– Расым! – деді сері, күдік қалдырмас үнмен.

	– Апыр-ай, сені сүріндіріп жүрген кім болды екен ол?... Алланың пәрменімен жерге түскен періште ғана болмаса, адамнан туған айыр көме, қызыл тілді де ешкім табылмаса керек еді ғой! – дедім мен.

	Мен сөйдегенімде Сері жарықтық толқи ойланып қалды. Біраз жер жүрген соң барып:

	– Әй, Тәмен-ай, қозғамайтын сырды қозғадың-ау сен! – деп қинала сөйледі. Бұған дейін жан баласына жариялылығы жоқ, өзім ғана білетін сырым еді ғой бұл!... Тумақ болса, өлмек те бар. Ертең маған да хақ бұйрығы таянбай ма? Сонда қаумалап келіп отырған халқым: «Әй, сал Біржан, ардақтаған асылымыз едің, бізге айтып кетер не сөзің бар?» деп сұрамай ма? Әне, сол әлетте айтып кетермін деп жүруші едім. Сен оған жеткізбедің, қазір сұрап қалдың ғой, көңілің қалмасын, айтайын. Саған айтпауға болмас... Ал бірақ та, өз көзім тірісінде жанға тісіңнен сен де шығармассың. Дүниеден сен бұрын өтсең, өзім айтармын. Ал мен бұрын өтіп, артымда қалсаң, әне сонда сен айтарсың, – деп алдымнан өтіп, аузыма бөгеуіл қойып барып:

	– Бір жылы, жазғытұрымға салым уақыт еді, – деді. – Жанымда, осы қазіргі өзің сияқты жалғыз ғана жолдасым бар, жол жүріп келе жаттым. Көз байлана бастаған шақта алдымыздан аз үйлі ауыл шықты. Қай үйге түссем деген оймен олай-былай шола қарасам, қора-жайы аумақты бір үйдің шошаласынан от жылтырайды. Терезесінде әлсіз шам сәулесі бар. Ат маңдайын солай бұрдым. Қақпа алдына тоқтап, тізгінімді серігіме серпе сап, үйге сәлем бере кіріп барсам, жас шамасы отыздардан асқан бір әйел бұрышқа буын бұрқыратып кішірек қара қазанды қойып жатыр да, бой жеткен сүйкімді бір қыз үй арасындағы ашаға сүйеніп, оған қарап тұр екен.

	Төрге шығып отырдым. Амандық қайырылар-қайырылмаста, мені тезірек кетсін деді ме, әлде басқадай ойы болды ма, кім білсін, әйел әйтеуір қазандағы астан кішірек аяққа құйып әкеліп, «дәм ауыз тиіңіз!» деп ұсынды. Қолыма алып, қарап жібергенімде шошып кеттім, адам көріп болмайтын қатықсыз қара көже екен. Ауыз тиюге ұшынып қалармын деп қорықтым. Және де құдай қара бастырғанда қойсайшы, «өзім Қожағұлдың баласымын. Өзім үш жүзге атым мағлұм Біржан салмын... Сонда менің лайығым мына қап-қара көже ме еді?» деген күпір ой да кеудемді қыстыра қалмасы бар ма.

	Қойшы, сонымен не керек, көжеден ауыз тиместен кейін қайырып бере салдым. Соным сол-ақ екен, әлгі әзірде анандай барып менен көз алмай отырған қыз жұлып алғандай:



	– Байлардың жеген асы жая мен жал,

	Шығады нақ кедейден осындай сал.

	Қыс аяғы шаруаға күйзеу болды,

	Көжеге кекіреймей ерніңді мал!



	– деп салғаны ғой.

	Илансаң, Тәмен, ұяттан жерге кіргендей болып кеттім ғой. Жүйрікке – томар деген осы емес пе? Адал ықыласпен ұсынылған дәмнен ауыз да тиместен, қатықсыз қара көже деп менсінбеген күпірлігімнің жазасын тарттым, жоқ жерде сөзден сүрінгенім осы емес пе? Тосылып-ақ қалдым. Ал бірақ тосылғанымды мойындап, үн-түнсіз қала берер болсам, Біржанның Біржан болғаны қайсысы? Қыз әлгіндей дегенінде, мен де бөгелместен іліп алып кетіп:



	Атандым ақындықпен Біржан сері,

	Серінің күнде думан жүрген жері.

	Ағаңа, қарындасым, сөзің өтті,

	Көжеңді басып-басып әкел бері!



	– дедім.

	Сөзден өзім-өз боп алғаш сүрінгенім осылай болатын, Тәмен. Сендер Біржанды сүріндірген ешкім болған емес дейсіңдер, болмаса мынау не? Өзің айтшы, мен сүріндім бе, жоқ па? – деп өзінің сүрінгеніне өзі риза болғандай, жарқын жүзбен қарады.

	– Рас, анық сүрінген екенсің, сері, – дедім мен де, осыдан кейін анық көзім жетіп. – Ал енді, одан кейінгі сүріндірген адам жайында сөйлеші, – дедім, соны білгенімше тағатым қалмай.

	Сері бірден жауап қайыра қоймай, төңірікке ойлана қарап аз-кем үнсіз қалды да, әлден соң:

	– Одан соңғы Сара еді ғой сабаз!... Сара еді! – деп Сараның атын екі қайталап, терең күрсінді. – Шіркін, Сарадай болып әйел заты туды деймісің, Тәмен?... Тумайды ғой, тумайды!... Тұрысбектің ақ үйінің алдында тұра қалып қара құйын дауылдай екпінмен тиісіп, айтысқа шақырғаныммен де, Тұрысбектің төрт қызын қасына ертіп жарқ етіп шыға келгенінде он бесінен туған айдай нұр сипатына қайран қалмадым ба! Тарпа бас салып айтысып кетуге көңілім қимай қалды да, алдымен амандық-саулыққа шақырмадым ба. Соным сол-ақ екен, шіркін гөзел-ай, іліп ала жөнеледі дейсің. Жарқыл атқан найзағайда, қара нөсер селдей төпелеп төгіп-төгіп:

	– Хауаға бұрын барған Адам ата,

	Естігенің жоқ па еді мұны да ақымақ! – деді. Өзің айтшы, Тәмен, осы тоқтаулы сөз бе еді, жоқ па еді? – деп бетіме қарады.

	Мен: «тоқтаулы сөз!» деп басымды изедім.

	– Дұрыс айтасың, – деді Сері жүзі жайнай екпіндеген үнмен, – тоқтаулы сөз еді. Мені бір тоқтатуы тоқтатып-ақ тастап еді. Өзі де осымен тоқтай қоюы керек еді. Әттең дүние-ай, тоқтамады ғой. Қызып алған өрен жүйріктей құлаштап әрі сілтеп кетті. Сонысы қате болды. Әлгі сөзінің уытын әлсіретіп, салмағын жеңілейтіп жіберді. Бәрінен де: «Талпынған жас баланың білегіндей, Сен итке ұстатпаймын қолымды аппақ!» дегені өкініш болды емес пе?! Айтар сөзді аузыма өзі салып берді. Содан соң-ақ Біржан бөгелсін бе, аруақтанып аспандап кеттім де, домбырамды басымнан асыра үйіріп-үйіріп жіберіп, ащы айғайға бастым ғой!...

	Осыны айтып, Сері даусын баяулата салмақты кескінмен бетіме қарап:

	– Мінекей, менің екінші сүрінгенім осылай еді, Тәмен. Бірақта Біржанды сүйген халқы оның шашасына шаң жуытпайды, басынан құс ұшырмайды. Сара сені сүріндіріпті деп қайсың айттыңдар маған? Сыртымнан айтса айтатын шығар, ал өз құлағым естіген емес. Ал ақиқатын айтып, әділіне жүгінер болсақ, осындай мәнісі бар, – деді.

	Шіркін, серілер әділ ғой, әулие ғой! – деп атамыз арт жағына қойған қос жастыққа арқасына сүйей шалқайып, тыныстап отырып қалып еді.

	Үй тола жан. Серіні сөзден сынды дегенді естіген бірі болсайшы. Таңдай қағып, дабырласып, дуылдасып жатыр.

	Таспиғын тартып, үнсіз отырған атамыз тыныстап алғандай кезде және бір әңгімені қозғап еді:

	– Серінің сендер білмейтін және бір сыры бар еді, енді мен сендерге сол сырды да ашайын, – деді жарықтық. – Серіні жұрт сырқатқа шалдықты, алай болды, былай болды дейді. Сендер де сөйдейсіңдер. Бәрінікі бос сөз, білмегендіктен айтылған... Серінікі құдайдың жіберген шалығы да емес, жын-сайтанның салқыны да емес, Сараның құсасы болатын еді ғой! – деп атамыз жарықтық ауыр күрсінді. – Өздеріңе мағлұм, Сері өмірінің соңғы тұсында Жетісуға барып қайтқан бетінде мадақтап дәріптеп, жұмақтағы періште мен көктегі перизат болмаса адамзатта одан асқан әйел заты тумайды деп аузынан тастамайтын Сараның атын атамай кетпек пе еді? Сараның аты әлдеқалай атала қалса-ақ, бір түрлі ауыр күйге түсіп, азап тартқандай күйзеліп қалатын емес пе еді?... Ендеше, сонысы Сараның құсасы болатын, жамағат! Ешкіөлместен Сері елге Сараға өлердей ғашықтық алып оралған екен-ау!... Сол ғашықтығы кейін келе мүлдем қуаттанып, ақыры іш құсаға ұласпады ма! Дауасыз қалың дертке айналмады ма! Онысын өзге тұрмақ, менің өзім де кейін білмедім бе!... Сері елден жырақ кетіп қалатынды шығарды. Жалғыз жүріп, айдалада азынатып ән салады екен деген сияқты әртүрлі сөздер естіле бастаған соң тағатым қалмай жай-жағдайын білгелі жетпеймін бе. Сонда сері: «Әй, Тәмен-ай, не жай сұрайсың?.. Серіңде сұрайтындай жай қалды ма?... Сара шіркін көңіл жайлауымды әбден жайлап алмады ма?! Іштен тындырып, суалтып барады ғой Серіңді! – деп мұң шақты. Сырын айтты. Сараға асықтығын да осы жолы айтты. – Ең болмаса, осыдан он бес-жиырма жыл да бұрын емес, жас болса мынау, пайғамбар жасына келіп қалған. Одан қалды: Сараны найман маған қия ма?! – деп қатты құсаланды.

	– Ең болмаса, найманға тағы да бір барып, Сараны көріп, арыздасып қайтсам ба деймін, – дегенді айтты.

	Содан кейін көп ұзамай Сері найман жаққа баруға ағайын-туғандарынан рұқсат сұрағанын, көмек-жәрдем сұрағанын, Әпіш марқұм ризашылығын бергенмен де, Нұржанның наразы боп, ризашылығын бермегенін, сол үшін Серінің ренжіп, күйзеліс тартқанын осы отырған бәрің де білесіңдер... Содан былай ғой, Серінің күйрей түсіп, күйік тартып, жатып қалғаны! Оны сендер сырқат дейсіңдер. Сырқат емес, Сараның құсасы болатын Серінің дерті! – деп атамыз сөзін тәмамдады да көзіне жас алды. Үһілеп, төсегіне көсіліп жата кетті. Қарасам, отырған жан, бәрі де бір ауыр күйге түсіп кеткен екен. Үлкендер жағында көзіне жас алмағаны жоқ. Ахыласып, үһілесіп Серіге арнап іштерінен дұға оқып, беттерін сипасты. Жастар жағы да мұңайып, шер шұқыласып бастарын жерден көтере алмай қалған екен!

	Молдабай ақсақал өзі де осы кезде даусы дірілдеп кетіп еді. Көзі жасаурап ауыр-ауыр күрсінді.

	Мен де күрсіндім. Үнсіз қап, ойға кеттім. Біржанның Сараны іздеп тағы бір бармақ болғанға әйелі Әпіш: «Мен салдың атағын күтіп, балаларын бағып отырғаныма да ризамын. Жолынан қалдырмаймын, барамын десе, жолы болсын!» деп парасаттылық жасағаны да, бірақта Салдың бірге туған ағасы Нұржан:

	«Қартайған шағыңда қаңғырып қайда барсың? Бір жерде өліп қалып сүйегімізге таңба саларсың!» деп қасарысып жібермегені де, Біржан жалғыз өзі жүре беруге жолының ұзақтығы, қолының қысқалығы аяғына темір қақпан боп түсіп, ақыры бара алмағанына Біржанның қатты күйзеліп жапа шеккені бұрыннан да белгілі болатын. Соған қарағанда, Молдабай ақсақалдың мына айтып отырған әңгімесі әбден қисынды сияқты. Өзінің қартайып қалғаны әрі ағайын-туыстары Сараның басын Жиенқұлдан азат етіп алғанын білмей Жиенқұлға қор болды деп ойлап, Сараға қолы қалай болған күнде де жетпейтінге санаған Біржандай сезім адамының құса дертіне шалдығуы ғажап емес те ғой...

	Осылай деп ой топшылаған менің көңілімде бұл әңгімені күні бүгінге дейін жан баласына аузынан шығармай, қара тастай қатырып іште сақтаумен келгені үшін Молдабай ақсақалға деген үлкен реніш те буып үлгеріп еді. Шыдай алмай:

	– Ақсақал, бұл әңгімені біз бұдан бұрын неге естімей келгенбіз? – дедім тура ашып айта алмаған іштегі ренішімді осы сауалға сыйғызып.

	– Е-ее-ей, шырағым-ай, біздің қаймана қазақта ел намысы деген бірдеме бар емес пе? Оны білмейсің бе?... Біржекеңдей ардагеріміз найманның бір қызына бола анандайға ұшырапты деуді намыс көрген түріміз дағы, – деп жауап қайырып еді.

	Ел намысын өздерінше бағалайтын ескі адамдардың түсінігі тұрғысынан барлағанға, бұл да қисынды сөзге саяды.





ШЫҢҒЫСТЫҢ ШЕШЕНДІГІ




	Халқымыздың ұлы перзенті Шоқан Шыңғысұлы Уәлихановтың әкесі Шыңғыс сұлтанның өз заманындағы озық ойлы адам болғаны баршамызға аян. Оны қазақтың ауыз әдебиеті үлгілерін, этнографиялық материалдарды жинап, Петербург пен Мәскеудің ғылыми орындарына тапсырғаны да бізге жақсы мәлім жай. Керек десе, ХVII-XVIII ғасырларда қазақ өнерпаз ісмерлері жасаған бұйым, мүліктердің Шыңғыс жинаған ең таңдаулары ориенталистердің халықаралық Үшінші конгресінде көрме экспонаты ретінде қойылып, көпшілікті қатты қызықтырғанын, кейбіреулері жоғары бағаға ие болғанын да мақтанышпен айта аламыз.

	Ал бірақ та сол аға сұлтан Шыңғыстың «қараңғыда жол тапқан, қапияда сөз тапқан» аса шешен адам да болғанын бәріміз бірдей біле береміз бе екен? Сірә, біле қоймасақ керек. Асылында, Шыңғыс айыр көмей, сұр таңдай шешен де болған кісі екен!

	Мен, Көкшетау ауданының Қызылағаш ауылында Зікірия баласы Құрманғожа деген ақсақалмен 1966 жылдың жазында бір дастарқаннан дәм татып, азды-көпті сұхбаттас болған едім. Сол кезде жасы сексеннің екеуіндегі Құрекең «демалыңыз» деген кісіге, «үйде қамалып отыратын, мен соншалықты қартайып тұр ма екенмін?!» деп қатты ренжіп, ауылдың почтасын таратуды, оны үйді-үйге жеткізіп беруді сұрап алған екен. Сөйтіп, белі бүгілмей, қайраты кемімей, әлі күнге еңбек етіп жүргені мені қайран қалдырған еді. Ал сұңғыла шешендігі, өткен-кеткеннен білетін, жазып қойған хаттай құйма құлақтағы одан бетер сүйсіндіріп, тәнті еткен болатын. Сонда қадірменді қария Шыңғыстың ерен жүйрік шешендігі туралы да бірталай дәмді әңгіме шерткені күні бүгінгідей көз алдымда тұрады...

	Шыңғыс аға сұлтан болып тұрған тұста Орта жүз бен Кіші жүздің арасында бір үлкен дау тұтаныпты... Орта жүздің екі бірдей ер-азаматы кісі қолынан қаза табады. Оның жаласы Кіші жүзге ауады.

	Кіші жүзден құн даулауға Орта жүзден Шыңғыс пен Бағаналыдан аға сұлтан Сандыбайдың Ердені баруға сайланады. Сонда Шыңғыс дауға салуға Мырзабек деген биін алады. Мырзабек жасөспірім бала кезінде Арғын мен Найман арасында ушыққалы тұрған бір дауды ұшындыртпай бітірген екен. Сонда Шыңғыс өзіне би етіп алған екен. Мына орайда жасы шау тартқан, кебеже қарын, кең құрсақ шағы болса керек. Оны көргенде Ерден Шыңғысқа:

	– Апыр-ай, биің тым семіз екен, мына ми қайнаған ыстықта барлығып қалып жүрмесе неғылсын? – деп, қауіп айтады.

	Шыңғыс оған:

	– Тәубесі ішінде, талана қоймас, биіме мен сенімдімін! – дейді.

	Ерден қайтып сөз жарыстырмайды.

	Сонымен Орта жүз даугерлері үлкен тобымен Кіші жүзге де барып жетеді.

	Олардың жөн-жобасын біліп отырған Кіші жүз оларды құрметтеп қарсы алады.

	Межелі уақытта дау басталады. Рәсім үшін даудың беті ашылған соң, соңғы сөз екі жақтың биіне қалады. Барғандардан белдесетін би болса-болмаса белгілі. Қарсы жақтан бір жас жігіт шығады. Өзге ел бір бөлек отырып қала береді де, екі би жұрттан бөлек бөлініп, анадай жердегі кішірек төбенің басына барып жайғасады.

	Мезгіл шілденің айы. Күн тас төбеден шақырайып, өлтіріп барады. Мына жақта елдің аңқасы кеуіп, қаңсып барады. Ана жақта екі би бір-біріне дес берер емес. Оған таразы денелі жас жігіттің қылшығы да қисаятын түрі жоқ. Ал шелі қалың Мырзабекті тер басып, алқа-салқасы шыққан. Жаны шығуға жақын. Ақыр шыдап болмаған соң, бір кезде көйлегінің етегін көтеріп желпіп-желпіп қалады.

	Сөйткенін мына жақта отырған Шыңғыс байқап қап:

	– Қап, ананы құдай атты-ау! – дейді.

	Ол осыны айтқанда, ана жақта Кіші жүздің биі де Мырзабекке жұлып алғандай қарап:

	– Әй, құн даулап кеп отырып, осынша елдің көз алдында етегіңді ашқан, сен не деген әдепсіз, не қылған көргенсізсің өзің! – деп іле түседі.

	Мырзабек сөз таппай сасып қалады. Жеңіске жеткен Кіші жүздің биі төрелікті енді өзі айтады.

	– Бұл екі өлімнен біздің елдің қолы ақ, – дейді ол. – Сөйтсе де екі аға сұлтанның абыройы үшін жарты ердің құны қалсын да, бір жарым ердің құны кешірілсін. Ал қазір ана жаққа барғанда осы төрелікті өзің айтасың! – деп, жеңген жаудың желкесіне шығатын әдетімен өктемдік жасайды.

	Мырзабек «болмайды» дей алмайды. Сонымен сөз бітті. Екі би орындарынан тұрып, өздерін күтіп отырған алқалы топқа қарай жүреді. Шыңғыс байқап отыр, Мырзабектің аяқ басысы келіспейді. Қара басқанын іші жақсы сезеді.

	Сөйткенше екі би топқа келіп те жетеді. Мырзабек мұнда да айтуға сөз таппайды. Кіші жүз биі:

	– Ал айт әлгі кесімді... Бол, айтсаңшы енді! – деп, жан алқымға алып, құтын мүлдем ұшыра түседі.

	Сол шақта мына жақта Шыңғыс отырып саңқылдап сөйлеп кетеді.

	– Әй, Кіші жүздің биі, неменеге айт-айт деп оны тақымдап, апшысын қуырып барасың... Менің биім айыр көмей, темір жақ еді. Сен азар болса, сұртаңдай да шығарсың. Сонымен менің биімді жеңген шығарсың. Жеңген шығарсың да, екі ердің бірінің құнын кескен шығарсыңдар, бірінің құнын кешкен шығарсыңдар. Оның несін айт-айт деп аптығасың?.. Жарайды, сол биліктеріңе біз де тұрдық. Разымыз! – дейді.

	Сонда Кіші жүз биі:

	– Апырмай, хан шешендігімен алып кетті-ау!... Әйтпесе, ана жақтағы келісім былай емес еді... Жарайды, болсын солай, – деген екен.

	Шыңғыстың суырылып сөйлер шешендігінің бір мысалы осы болса және бір мысалы мынандай еді...

	Шыңғыс бір жылы Омбы барады. Қасына Ғалиянұр деген ноғай молласын ертіп алады.

	Омбыда Шыңғыс, әлбетте, генерал-губернаторға жолығады. Оны қонаққа шақырып, құрмет көрсетеді. Өзге жұртты адам санатына санамайтын, өр көкірек, патшаның малайы Ғалиянұрды көргенде келеке-мазақ ете бастайды.

	– Сен өзің мұсылманмын дейсің. Ал түр-түсің мұсылман жұртына ұқсамайды. Көзің көк, өзің шикіл сарысың. Оның қалай? – деп күледі.

	Генерал-губернатордың сөзін айт десе ала тартатын нөкерлері де күлкіге қарық боп қалады.

	Жоқ жерде күлкіге айналып кете барған молла қайдан жауап тауып қайырсын. Жаны қысылып, ағыл-тегіл терлеп, мүлдеп берекесі қашады.

	Генерал-губернатордың сайқы-мазақ күлкісінің астарын Шыңғыс ұқпасын ба, әлбетте ұғады. Оған молласын қайтсе де арашалап алу керек. Өйтпесе өзіне де үлкен сын. Ол генерал-губернаторға қарап:

	– Мәртебелі тақсыр, бұл сөздің жауабын мен берсем бола ма? – деп, ізетпен рұқсат сұрайды.

	– Болады, – дейді ол.

	Рұқсат алып алған Шыңғыс:

	– Біздің Сарыарқада қырғи деген құс болады, – деп бастайды. – Ұясын ағаш басына салады. Егер де ұясын қайыңның басына салса, жұмыртқасы ақ шұбар болады да, теректің басына салса, көк шұбар болады. Сол сияқты, менің моллам да шаһарлы жерде туған адам еді. Түсінің сіздерге ұқсап кеткені содан ғой.

	Бұл жауапқа генерал-губернатор әбден-ақ риза болып, кеңкілдей күліп:

	– Сіз жарайсыз, Шыңғыс Уәлиевич!... Сөз таптыңыз, шешенсіз! – деген екен.

	Шыңғыстың шешендігі туралы естіген бір-екі әңгімем осындай еді.





МҰРАМЫЗҒА МҰҚИЯТ БОЛАЙЫҚ




	Ата-бабаларымыз талай-талай ғасырлар бойы талмай тер төгіп жасап беріп кеткен асыл мұраларымызға соңғы кезде саналы көзқараспен қарауды біршама үйреніп келе жатқан сияқтымыз. Әрқилы себептермен ел есінен көмескіленуге айналған небір қымбат қазыналарымыз бұл күндері өмірге екі келгендей күй кешіп, халқымыздың кәдесіне қайта асып жатқаны, әлбетте ғанибет іс!

	Осы жақсы нышан біздің ән өнеріміз арнасында да айқын көрініс тауып келе жатқаны анық. Асылы қай-қай халықтың да рухани байлық, мәдени дәрежесін айшықты бір асқары ән ғой, ал біздің қазақ халқы ән мен жырға ежелден дарқан екені белгілі. Бірақта жазу-сызуымыздың кемсіндеу болуы себепті әртінде өткен көп-көп өнерпаздарымыздың аты-жөні бертін келе ұмытқа ұласып, әндері халық әніне айналып кеткені, тіпті осы тақауда өткен халық композиторларының Абайдан басқасының әндері кезінде қағазға түсіп хатталып қалмауы салдарынан, әндердің не өзі, не сөзі өзгертпеге ұшырап, тіпті басқа біреуге басы бүтін телініп кеткендері де баршылық. Бұл кемшілікті жүйелеп, түзетуге соңғы кезде едәуір еңбек сіңірілді. Бірақта осы арада мәселенің екінші бір еш күтпеген кедергісі туып отыр. Әнге, ән сөзіне өрескел өзгертулер, тіпті жоқ жерден ие тауып, біліксіз билік айтуға әуестенушілік қылаң беріп қалады.

	Ондай әттеген-айға, байыптап қарайтын болсақ, негізінен, үш түрлі себеп барға ұқсайды. Бірінші, нақты жағдайды жете білмесек те, әшейін құр долбармен пікір соғамыз. Екінші, біреуден жаңсақ бірдеме ести қалсақ, соны зерделеп таразыға тартуға өреміз жетпейді де, алып-ұшпа байлам жасай саламыз. Үшінші, жаманы да, зияндысы да осы, біреуге бүйрегіміз бұрады да ақиқат шындыққа көпе-көрінеу қиянат жасаудан әсте қымсынбаймыз. Осындайдың салдарынан, тіпті дау-дамайдан мүлдем таза, сау жерден бүйректен сирақ шығарып ақылға сыймайтын, ойға қонбайтын қисынсыздық айтылады. Мұндайға еріксіз қынжыласың. Соның кесірінен көптеген әндердің не өзі, не сөзі, әрі тарт та бері тартқа түсіп жүргені кім-кімді де еріксіз қынжылтады.

	Біз бала жасымыздан үлкендеріміздің аузынан ескінің есті әңгімелеріне құлағымыз қанып өстік. Соның арқасында әсіресе Арқа жерінде өткен өнерпаздар өмірінен хабарымыз барға ұқсайды. Ал үлкендеріміздің қазір қалағандары қадақ-құдақ қана. Олар түгіл өзіміз өкшесін баса өскен аға буынға жататындардың өзінің қатары да сирексіп барады. Уақыт көші және бір бел асқанда олардан да көз жазарымыз анық. Ендеше, сол аталарымыздан, әкелерімізден, ағаларымыздан естіген, білгендерімізді кейінгі ұрпаққа біз жеткізбегенде кім жеткізеді? Ақиқатын біздер айтпағанда кім айтады?

	Мінеки, осындай толғаныспен, біз, соңғы кезде түзеу-күзеуге, жалалы боп барымтаға түсіп жүрген кейбір әндер жайында әңгіме өрбітсек деген едік. Сонда ең алдымен сөзді Ақан серінің әйгілі «Майда қоңыр», «Мақпал», «Алтыбасар», «Әудемжер» әндерінен бастағанды жөн көрдік. Өйткені осы әндер төңірегінде көлденең кимелеулер тым көп. «Айғай әуелі Атығайдан шықты» деп, соның бәрі өрімдей-өрімдей үш жас жігіттен (аты-жөндерін құпия қалдырайын) шығып еді... Елуінші жылдардың аяқ шенінде Қазақ университетін тәмамдаған, арман-қиялы алып-ұшып тұрған үшеуі Ақан сері, Ыбырай туып-өскен ел-жерде аз күн мейман болып қайтады. Сол сапарда бірталай әндерді әлдекімдердің ананікі емес, мынанікі деген дәйексіз, дәлелсіз сөзін құлақтары шалмай ма. Естігенді зерделеп жатуға «мұршасы кем» албырт жастар, сол-ақ екен, жерден жеті қоян тауып алғаннан жаман екі өкпесін қолына ала әркімдерге шапқылап бөрліктірмесін бе! Соның қырсығы ал дегеннен «Майда қоңырға» тиді. «Ән екен Ақан салған Майда қоңыр» деген сөз әлдебір түзетімпаздың қолымен: «...Ыбекең салған» деп бір түзетілді де, аққа қара жапсырғандай боп үйлесімді ұсқынсыз боп тұрған соң:

	«Жайқалтып (?!) Ыбырай салған Жайма қоңыр» деп, «Майда қоңырды» мүлдем аластап барып аптығын басты.

	Ау, ағайын-ау, алып-ұшпаға баспай ақылмен ойласайықшы, сонда «Майда қоңыр» сынды асыл әнді, Ақанның ең бір сырбаз әндерінің бірін етегімізбен қалай бүркеп қалмақпыз?! Қазақта ең үздік әндердің қатарында тұрған осы көп «қоңырлар» емес пе, Ақан серіде «Майда қоңыр» да, Ыбырайда «Жайма қоңыр» екенін біліп барып сөйлесек етті! Мен сонау 1959 жылдың жазында Ақанның туған ауылы, атақты Қоскөлдің жағасындағы Кеңащыға бардым. Ақанның ағайыны Хажығұмар, содан соң Тереңкөл ауылында Лекердің Мұраты атты ақсақалдармен (екеуі де дүниеден өтті.) көп әңгімелестім. Екеуі ақылдасып қойғандай-ақ: «Ақан бұл әнін Әмірхан, Темірхан деген екі жігіттің кісілігіне риза болып, өзіне көрсеткен сый-құрметіне көңілі толып, шалқып отырғанда шығарған» дескен еді. Осы сөздің жөні келеді емес пе. Әмір, Темір деп, әннің ырғағына лайықтап алса, оның несі теріс? Оны аты шулы Ақсақ Темір деп шошынған біреулердің: «Жігіттің саңлағы бар асқан небір» деп «түзету» жасағанын да білеміз. «Майда қоңырдың» біз білгендегі дұрыс сөзі былай-ды:



	Жігіттің падишасы Әмір, Темір,

	Бозбала, әнге салсаң қайғың кемір.

	Кешегі бес болыстың сиязында

	Ән екен Ақан салған Майда қоңыр.



	Ыбырай Ақанды аса сыйлап аға тұтып, ұстаз тұтып өткен ғой. Ақаннан көп үйренген, Ақанға көп еліктеген. Ақанның ықпалымен көп ән шығарған. Ол жәй

	«Жайма қоңырдан» айқын, анық көрініс тауып тұр:



	Жігіттің бір қызығы сауықты өмір,

	Шырқатып ән салғанда қайғың кемір.

	Кешегі бес болыстың жиынында

	Ән еді Ыбырай салған Жайма қоңыр.



	Ұқсастық табыла ма? Табылады! Ол үшін, әлбетте, Ыбырайды жазғыра алмаймыз. Ертеде өткен халық композиторларының бір-біріне еліктеуі, өнер жарыстырғандай тақырып ұқсастығы (күйде де болған ғой), бірінің жақсы әніне екінші біреу өз өлеңін қосу, керісінше, ұнаған өлеңді әніне пайдалану бола берген емес пе. Айталық, үкілі Ыбырайдың дауыс ашар әні «Толқынның» бір шумақ өлеңін Ертістің Естайы «Жай қоңырына» пайдаланған. Ыбырай өзі де Балуан Шолақтың «Қызыл асық» әнін Көкшетау туралы шығарған өлеңіне пайдаланғаны белгілі. Ыбырайдың «Алтыбасары» да Ақанның «Алтыбасарына» еліктеуден туғанын білеміз. Бұл екі «Алтыбасарды» да бір-бірімен шатастырмау керек. Қазақ музыкасы тарихының үлкен бір білгірі Ахмет Жұбановтың: «...Әрине, бұл «Алтынбасар» өзіміз білетін осы аттас ән деп тастай етіп айту қиын. Өйткені ол «Алтыбасар» Ыбырайдың творчестволық «почеркіне» келіңкіремейді. Алайда, қазақтың күйлерінде кездесетін бір атты көп варианттар сияқты Ыбырайдың өз «Алтыбасары» болуы мүмкін» деген аталы сөзіне таласудың жөні келмес сірә!

	Енді жоғарыда аталған атақты «Мақпалға» келейік...

	Бұл әнді ана үш жігітіміз Ыбырайға теліп, біраз дүрлігісіп еді, енді «жоқ, Сегіз серінікі екен» деген сөз және бұрқ етті. Жай-жағдайды бүге-шүгесіне дейін нақтылап, анықтап біліп алмастан, құлағына шала-шарпы бірдеме шалынғанға «аттандап» шала бүлінушілік қашан да осындай бос бейнетке соқтырады! Жұртты босқа дүрліктірмес бұрын мына жайды неге біліп алмаймыз... Мақпал есімді қыз Сегіз серіде де, Біржанда да, Ақанда да, Ыбырайда да болған және төртеуі де өз сүйгеніне ән арнаған, тек Сегіз сері, Біржан, Ақан үшеуі ғашығының атымен «Мақпал» деп атаса (Біржан «Ақтентек» деген тағы бір ән арнаған ғой), ал Ыбырай «Сүйгеніме» деп атаған ғой. Бір қызығы Сегіз серінің Мақпалы Бағаналы Найманда Бақтияр бидің қызы болса, Ақанның Мақпалы да, Хажығұмар мен Мұрат ақсақалдардың айтуынша, сол Найманда Қырықбес деген әлді, дүмді кісінің қызы. Және бір қызығы – Біржанның Мақпалы ел ішінде Ақтентек аталған Шағырайдың Шұға мен Мақпал атты апалы-сіңлілі екі, қызының кішісі болса, Ақандікі де Шұға, Мақпалдың кішісі. Ал енді Ыбырайдың ынтығы қай елден, кімнің қызы екенін нақтылап айырып айтып берген кісіні өз басым кездестірген емен. Тек «Сүйгенімде» Мақпал деген аты ғана және де оған қосыла алмаған ащы арманы айтылады. Ахмет Жұбановтың «Замана бұлбұлдары» кітабында айтқан төрелігін әділ санап жүгінер болсақ: «Сүйгеніме» аса ірі ән емес, шырқап, созып тұрмайды, дауыстың жоғары регистрінен басталып, аяғында төмен түсіп, баяулап, речитативке жақын болып бітеді. (199-бет) Бұл жерде баз біреулерді жаңылыстырып жүрген бір ақиқат бар. Ол – Ақан мен Ыбырайдың Мақпалдарында Сегіз серінің ықпалы, Сегізден сөз пайдаланғандық айқын көзге ұрып тұрғандығы. Мәселен, Сегіз сері:



	Біз келіп ауылыңызға бастық қадам,

	Тұрақты мекен таппай көңіл алаң.

	Мақпалжан қол алысып, уәдең бер,

	Кетейін алып қашып келсе шамам,



	– десе, Ақан:



	Біз шығып елден бері бастық қадам,

	Сипатың хатқа сыймас айтса адам.

	Ей қалқа, мұнша неге зарланасың,

	Елге алып қайтпас па едім келсе шамам?



	- дейді.

	Сондай-ақ, Сегіз сері:



	Ащыкөл, Телікөлге салдым салық,

	Артымда қапаланам елім қалып,



	– десе,

	Ыбырай:



	Біраз күн Дәнежінге салдым салық,

	Артымды зарланамын Мақпал қалып,



	– дейді.

	Ұқсастықтар бар ма? Бар! Жай-жапсырын жете білмейтін кейбіреулердің басын қатырып шатастырып жүрген де, міне, осы ұқсастықтар!

	Сонан соң, мына бір жайға назар жүгіртейікші... Біздің қазақ әндері дәмімен ғана екі-үш ауыз деңгейінде аяқталады, әрі кеткенде төрт-бес ауыздан көп аса бермейді емес пе. Ал Сегіз серінің «Мақпалы» қолақпандай жүз шумақтық өлең.

	Осыны Ақан сері «Мақпалының» әнімен айтып шығу мүмкін бе? Әлбетте, жоқ! Мықтағанда 15-20 ауыздан ұзамай айтушының жағы талар еді де, тыңдаушының құлағы тұнар еді! Әннің дәл қалай екенін білмеген соң кесіп айту қиын, әйтсе де, аспандап шырқап самғамайтын, жәйлі әуенмен немесе әдемі сарынмен ғана айтпаса басқадай жөні келмейтін тәрізді. Егер де дәл осы пікірді жүйелі деп тапсақ, төртінші шумақ боп ала жіптей жалғанып жүрген Ыбырай өлеңін алып тастап, Ақанның бұрыннан етене өз «Мақпалын» ғана алу лазым!

	Ендігі әңгіме кезегі... «Әудемжердікі...!»

	Ақан әндерінің көбісі-ақ белгілі бір жағдайға, оқиғаға орай дүниеге келіп отырған ғой. Сондай-ақ, «Әудемжердің» туу тарихы да бір қызық хикая. Сол хикаяны мен, кім-кімге де ұғынықты болуы үшін түйінін түгел жеткізе таныстырып өтейін. Оны мен алғаш Ерәлінің Сәкені атты ақсақалдан (Ақанның туған жиені, үлкен апасы Айшаның баласы) сонау 1944 жылдың жаңбырлы, лайсаң көктемінде естіп едім. Бертінірек Хажығұмар, Мұрат ақсақалдар және айтты. Ал 1966 жылдың балбыраған жазында Көкше еліне ғалым-әдебиетші ағамыз марқұм Есмағанбет Ысмайлов келді. Қасына мені ертіп, Ақан мен Ыбырай кешкен ел-жерді аптаға тарта аралады. Сонда Өскен ауылында жанға жайлы бір жібек кеште, көк шөпке алаша, киіз төселіп шынтаққа жастық тасталған кең сабалы сұхбатта Махметтің Өміржаны деген ақсақал (қазір көзі тірі) «Әудемжер» әңгімесін шерткенде Есағаңның ғажаптанып, тебіренгені күні бүгінгідей көз алдымызда...

	... Ақан сері жазда, қасында Ыбан бар, ел аралап келе жатып, Деріпсал (Үкілі Ыбырайдың туған атасы) ауылының қотанына іліге береді. Сонда Деріпсалдың немересі Смағұл ұстаның Жанмұқан атты алдың-дұлдың баласы көлденең тұрып: «Әй, қара шал, қайдан келесің? » деп қалады. Ақан балаға жауап қайырмайды, атының басын Смағұл тық-тық іс соғып жатқан ұстаханаға қарай бұрады. Сыртта кеп тұра қап: «А, Смағұл, бармысың?» дейді. Жүгіріп шыға келген Смағұлға, қамшысын Жанмұқан жаққа білеп: «Ана көргенсіз итің мені шал деді!» дейді де, басқа сөзге келместен тебініп жүріп кетеді. Жасы жетпіске жақын қалса дағы Ақанды ешкім шалсың демеген, бәрі «Ақан аға» деп қана айтатын болған ғой. Ақан өзі дағы шалмын деген ойдан аулақ. Сөйткен саңлақ Серіге, бір басының трагедиясы он кісіге жетерлік мына сөз қақ жүректің басынан қорғасындай ұрмасын ба! Аттың басын үйге бұрады. Бұл Айша апасының қолында тұратын кезі. Келіп төсек салғызып жатып қалады. Белі де бастырмай, аяғы да аттаттырмай, қолына таяқ ұстап, қайран Серінің жалғыз-ақ күнде кәріпшілік басына орнайды. Соның үстіне Қызылжар жақтан бір қаусаған кәрі, шала молла келе қалмасын ба. Айша оған «Ақанжан ауырыңқырап қап еді» деп, елу тиындық сөлкебай ұсынады. Молланың қуанғаннан қутыңдап, қолы қалтырай сөлкебайды қойнына құнжың-құнжың тыққанын көрген Ақан кенет мырс етіп күліп жібереді.

	– Сол-ақ екен, Ақан ағаң бір түрлі көңілденіп, серпіліп сала беріп еді. Қолына домбырасын алып, «Айша апа, «Әудемжердің» екінші ауызы енді өзгеретін болды. Соны тыңдағын!» деп, «Әудемжерін» шырқатты... Ондағы «Тиынды біреу берген олжа көріп, жүремін жас адамдай дүние жиып!» дейтіні, әлгі молланың қылығына қарап айтқаны. Әйтпесе Ақан ағаң дүние қуған, біреуден бір тиын олжа қылған емес, – деп аяқтайтын еді. Сәкен ақсақал әңгімесін.

	Ақанның жалғыз өз басының ғана емес, жастық жәрмеңкесінен айырылып жапырағынан жұрдай болған бәйтерекке ұқсаған барша қарт адамдардың мұң-шері, кәрілікке деген өкпе-наласындай осылайша боп туған «Әудемжердің», Сәкен ақсақалдың сөзіне сенер болсақ, қайырмасы:



	«Шіркін-а-аайй!..

	Япырмау, қай жағымнан?!

	(дүние жиып?!)

	Ойпырмау, қай жағымнан?!

	Қалды-ау, қалды-ау,

	Өтті-ау дүние-ай, ей,

	Жас дәуренім».



	Адамның жан дүниесін сиқырлы күшпен баурап, сезімін теңіздей тебірентер осы ғажап сазды қайырма бұл күндері «қаллу-ләллуге» айналып, құны кетіп, тым жұтаң айтылып жүр. Бұл өз көзі тірісінде әндерін қасиеттеп, таза сақтап өткен, алда-жалда әнін бұзып айтқан біреуді көрсе: «Әнімді айтсаң, бұзбай айт, шырақ. Әйтпесе, айтуыңа рұқсатым жоқ! Әнімнің аяғын ақсақ, арқасын жауыр қып айтуын, сендер айтасыңдар, ал жаласы Ақанға қалады!» деп тыйып тастап отыратын болған Ақанның өз әніне ғана емес, оның өз басына да жасалған қиянат болса керек!

	«Әудемжер» туралы сөз еткенде, Түмен облысындағы 34-темір разъезінде тұрған, жасы жетпістің дәл сегізіндегі Ахмет атты, өз кезінде жақсылардың жанына ерген, әнші, домбырашы, сөзге ұста ақсақалдың қатты ренжіп:

	– Әй, Қазақстан (біздің жақты осылай атайтын әдеті екен), сендер өлеңді көп білесіңдер. Оларың жақсы-ау. Бірақ ескі әндерді бұзып айтасыңдар. Соларың жаман. Соған ренжиміз. Біз «Әудемжерді» Ақан ағаның өз аузынан естіп, үйрендік. Сол қалпында таза сақтап келеміз. Сендер сәулем-ау деп, ләллу-сәл деп алыпсыңдар. Бұл ән, міне, былай айтылады, – деп, қарғылыңты тартса да бір кездегі әдемі әрін әлі де танытып тұрған даусымен айтып бергеніне көкшетаулық әйгілі әнші Кәрім Ілиясов ақ, адал куәлік бере алады.

	Осының бәрін сарапқа салғанда, осыншама адам күндердің күнінде «Әудемжер» жалалы боларын сәуегейлікпен болжап, біз ерте бастап қам жасап, әу десе ауыз біріктіріп алған, сөйтіп ойдан қисындырып, өтірік дайындап қойған деуге сыя ма?! Сірә, сыймас-ау! Олай болса, бұл әнді Көкпайға телуге (Қайым Мұқаметқанов, «Әудемжер» әні кімдікі?» («Қазақ әдебиеті». 13 май, 1982 жыл) қалай қараймыз? Тегінде, осы жерде бір жаңсақтық жатса керек және де ол, ақылға сыймайтын, ойға қонбайтын, қиюы қабыспайтын жаңсақтық! Олай деп берік сеніммен айтатынбыз, егер Көкбай «Әудемжердей» ән шығарса, Біржан Ақандармен терезесі тең, құдіретті композитор болғаны да. Ондай композитор, аузы дуалы ағамыз, ірі тұлғалы ақын, ғалым Әбділда Тәжібаев: «...не алдында жоқ, не артында жоқ қайдағы композитор ол?..Өзге білмесе де, Мұхтар Әуезов білер еді ғой, мен Мұхтармен қаншама дос-жолдас бола жүріп, аузынан Көкбай ән шығарыпты дегенді естігем жоқ!» деп, ауызекі әңгімеде аса дөп айтқанындай, бас-аяғы бір әнмен ғана қалай шектеліп қала қоймақ? Байыптай білген кісіге Қ.Мұқаметқанов мақаласындағы шикілік байқалып тұрған жоқ па! Ән сөзінің екінші шумағы мен тағы да сол «Қазақ әдебиеті» газетінің бетінде менің өз қолыммен жазған «Қиянатқа қимайық» деген мақаламда (21 май, 1982 жыл) дұрысы осылай деп келтірген қайырманың олақтықпен өзгертпеленгені тайға таңба басқандай! Біз білетін «Әудемжер» кәрілік туралы басталады да, сол арнадан ауытқымай жүйелі аяқталады. Ал «Көкбайдікі» дегенінде екінші шумақтың екінші жолынан былай дертке жалт береді. Логика қайда? Сонан соң, қайырманың да қаншалықты-ақ икемге иіп аламын дегенімен көндіре алмағаны көзге айқын ұрып тұрған жоқ па? Әйтеуір пендешілікке барған соң, «Кәрілік келіп қалды қай жағымнан?» дегені, тәуекелге басып: «Бұл науқас...» деп, «Сайраған Орта жүздің бұлбұлымын» дегенді «Тобықтының бұбұлымын » деп өзгерту керек еді. Сонда дауласуға дәнекер болып жатыр. Өйткені Орта жүздің бұлбұлымын деу Көкбайға тым көбірек шығар. Ол тұрмақ Балуан Шолақ, Жаяу Мұса, Ыбырай, Естай, Жарылғапберді, Мәди, Иман Жүсіп сынды саңлақтар да, өздерінен бұрын Сегіз сері, Біржан сал, Ақан сері айтып кеткен соң өздерінен олармен қатар қоюды лайық көрмес еді! Тіпті соның бәрін былай қойғанда, «Майда қоңыр», «Мақпал», «Әудемжер», «Ақтоқтының зары» сияқты әндер «Біз бір-ақ кісінің қолынан шықтық!» деп өздерін өздері-ақ арашалап, Ақан серіге тән сырбаз сұлулықты танытып тұрғанына, құлағына ән дарыр адам дау айта алмас-ау!

	Біздіңше, әу баста Қали Байжанов «Әудемжерді» Көкбайдікі деп жансақтықпен жаздырды. Александр Затаевич қазақтың қай әнінің кімдікі екенін қайдан біліп жатыпты, Көкбайдікі деген соң қағазға солай түсірді де. Кейінгілер оны қайдан білсін, сол бойынша кете барған. Онда тұрған ешқандай да «ғылыми мықты» дәлел жоқ. Қали Байжанов әуелде жаңсақтықпен жаздырды деуіме, өзгедей көзге айқын ұрып тұрған жайлармен бірге тағы да дәлел ұсына алам... 1961 жылдың июль айында командировкамен Баянауыл барған сапарымда «Жосалы» совхозының директоры Рәшит Айтуғановтың үйінде ойламаған жерде Қали Байжановпен жүздестім! Ол кезде Қарағанды қаласында тұратын атақты әнші туған еліне қонаққа келген екен. Бір көруге ынтық болатын қадірлі адаммен кездескен соң әдейі жолымнан тоқтап бір күн бірге болдым. Сол кезде жасы сексеннің дәл төртеуінде тұрса дағы, әлі де шабысынан танбаған дүлдүл әнші әңгімені де ағылтты, кең тынысты зор даусымен әнді де шалқытты! Бір кезде «Әудемжерді» уілдетті дейсің! Бір ғажабы қайырмасын «қаллы-ау –лаллы-ау» деп барып қайырды. Сонда мен отырып, «Әудемжердің» тууы туралы бір кезде Сәкен ақсақалдан естіген әңгімем мен әннің қайырмасын: «ол кісі осылай деуші еді» деп айтып бердім. Қызыға тыңдап қалған Қалекең:

	– Болса, болар. Жөні соған келеді. Ал бізге жеткені «қаллы-ау –лаллы-ау» дегеніне, «жоқ, бұл ән Көкбайдікі» демегеніне, қазір аман бар болса Рәшит Айтуғанов куәлік береріне көңілім шүбәсіз.

	«Әудемжер» Көкбайдікі деп әу баста жаңсақ жазылған деп күмілжіңдемей еркін айта алатын себебім, міне, осыдан. Және де, «қаллы-ау –қаллы-аудың» ән қадірін жете бағаламас біреудің «шарапатымен» «қаллы-ау – лаллы-ауға» бір ауысып ап, ақыры «қаллу-ләллуден» бірақ шыққан болар деген ойға келем!

	Ешқашан ұмытылмастай қымбат сипатымен есімде қалған осы мәжіліс үстінде және бір қызық жайдың беті ашылып қалғанын айтпай қала алмас едім!... Қалекең бір ауық «Топайкөкке» бассын кеп. Осы ән тарапты көңілімде көптен жүрген аз күдігімді жария етудің сәті осы арада туып қалғанын аңдадым да:

	– Қалеке, осы «Топайкөктен» мен Көкшетау елінің ентанбасын танимын, соған не айтасыз? – деп, қалжың қоса күлдім.

	– Жоқ, оның жала болады. Бұл анық. Жарылқапбердінің әні, – деп кесе жауап қайырды Қалекең.

	– Ендеше неге, «Осы әнді Көкшетауда естідім деп, Баянға алып келіп жайған еді» деп тұр, Қалеке? – дедім мен меселім шағыла қалмай.

	Мен сөйлегенде Қалекең балуан денесі бір бүлк етіп күлді де:

	– Әй, осы сен дағы бірдемені бағдарлайтын балаға ұқсайсың. Соныңа бола саған анық, дұрысын айтайын ба? – деп, қарт қырындай назар қадады.

	– Айтыңыз, Қалеке, құзырыңызға құлдық!

	– Ендеше, оның әуел бастағы дұрысы: «Осы әнді Біржан салдан үйрендім деп, Сүйіндік баласына жайған еді» болатын. Соны, кім екенін білмедім, әйтеуір біреулер өзгертіпті ғой, – деп, Қалекең жарықтық ағынан жарылып еді!

	Осы әңгімені мен 1980 жылы Бурабайға демалуға келген белгілі жазушы, қадірменді ағамыз Зейтін Ақышевқа айтып бергенімде, ол кісі де: «Онысы дұрыс» деген әділіне көшті.

	Мұны айтып отырған мен «Топайкөкті» Біржанға икемдемек ниеттен аулақпын. Тек белгілі жайдың шымылдықтанып келген бетін ашу еді мақсатым.

	Ақан сері туралы сөзімді мен оның ән мұрасының қалың көптің назарынан күні бүгінге дейін, неге екені белгісіз, қағыс қалып келе жатқан саласы, термелері хақындағы аз сөзбен аяқтасам деп едім. Ақан термелері қол тимей жатқан тың дерсің. Әндері қандай сырбаз, сұлу болса, термелері де қазіргі айтылып жүрген термелерден мүлдем жөні бөлек, нақыш-бояуы мейілінше қанық, тыңдаушының тұла бойын шымырлатқандай әсем сазды ғой шетінен! Әсіресе Ақанның Абай өлеңіне шығарған термесін жұрттың көбі біле бермесе керек. Ақан жалпы Абайды жақсы білген ғой. «Келдік талай жерге енді!» деген өлеңімен танысқанда:

	– Апыр-ау, ән тілеп тұрған өлең ғой мынау!.. Термелетіп төгіліп тұр ғой! – деп қатты тебіренген, сөйтіп оған терме шығарған ғой. Сәкен ақсақалдың үлкен ұлы Жәкен әнші, домбырашы еді. Өмірден бертін өтті. Ақан термелерін, әсіресе Абай өлеңіне шығарған термесін айтқанда жан-дүниеңді баурап алатын. Сол термелер Қайрат Байбосынов сынды кең тыныс, әсем әуез әншінің орындауында жұршылыққа жетсе, қандай құлпыра естілер еді, қандай ғанибет болар еді!

	****

	Әңгіме әннің қисынсыздан қырындап әкеп басқаға телінуі, өзгертіліп, бұзылып айтылуы тарапында желі тартқан соң және де бір-екі әннің жан ашытатын халін сөз етпей кету мүмкін емес сияқты... Алдымен әйгілі «Қанатталдыны» ауызға алайық. Осынау тамаша әннің халық әндері қатарына жөнсіз қосылып жүргені мені қайран етеді! Ол елі еркелетіп Сәтжан атаған Сәтмағанбет әншінің әні ғой! Сәтмағанбет Ақмола қаласының іргесіндегі Оразақ ауылында (қазір Целиноград ауданындағы «Красный флаг» совхозының орталық қонысы) туған. Сүйіндіктің бір тармағы Төртауылдан тарайды. «Қанатталды» оның даусыз әні екеніне басқадай куә дерек іздемей-ақ әннің өзіне жүгінейікші. Біз білгенде ол:



	Әндердің ұлы атасы «Қанатталды»,

	Арқада аңыратып Сәтжан салды.

	Талдырып, тамылжытып шырқағанда,

	Үзіліп, естігенде жұрт таң қалды!



	– деп басталатын, сөздері теңіз түбінен терген інжу-маржандай мөлдіреп, жарқырап тұратын төрт ауыз ән еді. Соның бұл күндері соңғы екі ауызы ғана шолтиып қалыпты да, онымен қоймай әнді басқаға барымталап беру ниетін білдіріп жүрміз. Аты-жөнін білмейтіндерімізге амал да жоқ, ал өзіміз шүбәсіз білетін ардагер өнерпаздарымыздың атын өлтіруге тырысу – үлкен әділетсіздік, қисапсыз қиянат болатынын түсінуге тиіспіз! Қайта біле-білсек, өз барымызды қадірлеп, көпке таныта беруді өткендеріміз алдындағы ауыр борышымыз санауға міндеттіміз, ағайын! Ұры деген жалған жаламен қолы бұғауланып, жаны сүйген Сұрша қызынан (Күнбөпе) айырылып айдауға кетіп бара жатса дағы қажыр-қайраты мұқалмай:



	Неше жыл жүрсем дағы мен айдауда,

	Шыдаймын, қажымаймын денім сауда!



	– деп айбын атқан ер-балуан, ақын, әнші Араптың атын өлтіріп, «Сұрша қызды», өз өнері олқы тұрғандай-ақ, Жаяу Мұсаға алып бердік қой.

	Білген жайды айта кетейін, өйтуге себеп болған да, баяғы Ақанның әндерін Ыбырайға барымталап бергісі келген үш жігіттің біреуі еді. Арқасында шиті мылтығы, қасында екі жолдасы бар, ұры деп соңынан қуып келген Жаяу Мұса Арапқа ән шығарып берді деудің қисыны келер ме? (Мұндай кепті Сәтжанға да кигізбей, «Қанатталдыны» халық әндері қатарынан алып, Сәтмағанбеттің әні деп жазу әділ болар еді-ақ!)

	Ән мұрамызға қасиеттеп қарайтын адамның ішін қатты ашытатын әннің бірі «Әупілдек»! Сүйгеніне қосыла алмай еріксіз малға сатылып, бір жаманға қор болған, ит қор өмірдің қара уын ішіп, құсалықпен он алтыдағы қыршын жасында гүлдей солған сорлы қыздың ащы зары ғой бұл! Оны сай сүйегің сырқырамай тыңдау мүмкін емес. Аналарымыз ағыл-тегіл жылап отырар еді! Сол «Әупілдек», өмірден өксіп өткен арманды жастың рухын қорлап мазақ еткендей, «Әпитөк» болып ойнақтап шыға келгеніне не деуге болар?! Әншілеріміз осыған қалайша мән бермейтіні қайран қалдырады! «Әупілдектің» өлеңі «Қамысы Әупілдектің мүше-мүше» деп, «Қар басты Әупілдектің қамыстарын» деп, «Еріксіз Әупілдекті мекен еттім» деп басталатын үш шумақ емес пе еді! Соның бірінші шумағы ғана емге қалған дағы, өзге екеуі «Әпитөктің» өлеңімен ауыстырылған. Тек екеуінде де «биік таудың» деген сөз «Әупілдекке» өзгертілген. Кім бүйтіп жүр? Өйтудің қандай ғана қажеттігі болды?!

	Мұндай-мұндай мысалдар, тізе берсе, толып жатқаннан да көп. Ал осы бытысушылықтың себебін іздестірер болсақ, әлбетте, кеселдің түп ізі әншілерімізге келіп тіреледі! Біздің көп әншілеріміздің әншілік мәдениеті төмен, ән сөзіне деген талғамы кем, жауапты қарауы жоқ. Аузына не түссе (тегінде ойы басқада тұратын болса керек!) соны соға салады... Телеэкраннан Торғай облысының «Шертер» ансамблі өнер көрсетті. Сайлау Отарбаев деген жас әнші атақты «Аққұмды» шырқағанда сүйсіне тыңдап қалып едік. Кенет ол «Ойымда үш ұйықтасам бар ма менің, Айырылып сенен сәулем кетем деген» деп «Ардақтың» екі жолын қосып кеп жібермесін бе. «Әжептәуір ән еді, пұшық шіркін не қылды!» дегеннің кебін киіп, әлгі әзірдегі жап-жақсы ықыласымыздың сүттей іріп жүре бергенін қайтерсің.

	Тағы да сол телеэкраннан бірде бір жас жігіт (аты-жөнін біле алмай қалдым) «Жез киікті» айтып көлбеңдеп жүр еді, «Сұлуды адам жаны қимайды екен!» деген нәзік лирикаға толы әдемі сөзді: «Сұлуға адам көңілі толмайды екен» деп белден басып, омыртқасын опырды да салды.

	Апыр-ау, халықтың жүрегіне қаяусыз жеткен, сүйіп шырқап, сүйіп тыңдайтын әндерді қалай ғана бұзып, бүлдіріп айтуға болар?! Ондайға шімірікпестен батылдары қайтіп барады екен?

	Меніңше осының бәрі әншілерге деген жауапкершілік жүгінің жеңілдігінен, оларға талап қоюдың кемістігінен деп қана түсінген жөн! «Өзінше айту» деген бір дерт бар. Әу дегеннің бәрі жапа-тармағай «өзінше айтпақшы» боп әлектенеді. Сонда қалай, Біржан, Ақандардың әндерін өзгертіп өзімізше айтқанымызда олардан да дәрежеміз жоғары тұрғаны ма?! Халықтың құлағына әбден сіңісті болған классикалық әндерді қайтып өзімізше айта алмақпыз екен?! Егер Қайрат Байбосынов тұрғылас дарабоз әнші болса, ол әннің сүйегін сындырмай, өңін алмай, өз дауыс мәнерімен құлпырта айтса, онда әңгіме басқа!

	Бірталай мысал келтіре, бірталай жайдың басын қайыра сөйлеген тоқсан ауыз сөздің тобықтай түйіні, халқымыз жасап берген баға жетпес асыл қазынамыз әндерімізге құрметпен қарап, аялап сақтау санасы да сауаты да өскен бүгінгі білімді ұрпаққа үлкен парыз деп білеміз. Жауапкершілік талап етпеуді пайдаланып, әйтпесе, «өзінше айту» дегенді аз көріп, әннің не өзін, не сөзін бұзып, бір-біріне араластырып, сынын кетіруден ада-күде арылатын уақыт әлдеқашан жетті. Әсіресе, баз біреуге бүйрегіміз бұрып, жаңылыс кеткен бір жаңсақтықтарды пайдаланып, қолдан «керемет» жасауға ниет ету, біреуден әнін барымтаға басып, біреуге алып бермек болу, біле білсек біздерге жарасты іс емес. Адалын айтсақ, үлкен ұят дер едім!





ТАҒДЫР


	Жинақты жабар сөз

	Жер бетінде қанша адам болса, сонша тағдыр бар дегенді естіп те, оқып та, көріп те жүрміз. Қай отбасымызда болсын бір әке-шешеден бірдей тәлім-тәрбие алып өскен балалардың да біркелкі тірлік кешпейтіні сол тағдыр шіркіннің әмірінен шығар. Алланың бұйрығы, маңдайға жазуы делінеді. Абай атамыз:

	«Тағдыр етсе Алла, не көрмейді пәндә» деді-ау. Налыспен айтқаны. Ішпеген уы қалмаған Ұлы тұлғаның да еріксіз мойындағаны. Ал біз кей-кейде тағдырмен тәжікелесіп, оның қайырымға жібермеген қаттылығына қарсы тұрып:

	– Тас бет тағдыр!.. Тас маңдай тағдыр!.. – деп ширығамыз.

	Бұл пікірімнің астарында оның ығына құлай беру керек сыңайындағы уағыз жоқ. Десем де, түптің түбінде «жазмыштан озмыш жоққа» жүгініп тынатынымыз бекер емес.

	Тағдырдың таңдауы талқылаудан тыс. Біреу бақытты екеніне шүкірлік етсе, біреу бақытсыздығына шарасыз. Біреу бай, біреу кедей. Біреу арлы, біреу арсыз. Біреу ақылды, біреу ақымақ. Біреу тура би, біреу жалтақ. Біреу батыр, біреу қорқақ. Біреудің адами рухы күшті, біреу жігерсіз, жасық. Біреу тағдырдың алқағанын көтере алмай шатылады, біреу тағдырдың тарынғанын сыртқа сыр бермес төзімділкпен қабыл етеді, кеудесі құйынға тола жүріп шыдайды. Оңдыға сүйіну оңай болса, теріске төзу тым қиын. Жақсылық көңіліңді желпінтсе, жаманшылық жүрегіңді сығымдайды. «Құдай қызықтан айырмасын! » жаныңды жадыратса, «Бұ құдайға не жаздым?!.» жаныңды шырылдатады, рухыңды шабақтайды.

	Рух.

	Бұл – кімнің кім екенін көрсетіп беретін сана-сезім күші.

	Жасым жетпістен асқан менің де тағдырдың әміріне шарасыз көнген, рухым сынға түскен сағат аз емес, басқалардың да сан өткелекті көргендеріне куәмін. Бірақ, бірге туыспасақ та, маған бір әке, бір шешеден туған марқұм Қадес ағамдай қымбаттым болып кеткен бір Құрметті Адамымның – Естай Мырзахметұлының тағдыры жанында менің тағдырым қақаған аязбен салыстырғандағы қарасуықтай, оның рухы жанында менің рухым еменмен салыстырғандағы теректей ғана.

	Ес-аға орда бұзар шағында бірінші топтағы мүгедек болып қалды...

	Көкшетау облысының Шортанды ауданына қарасты «Жаңа жол» ауылында 1927 жылғы қаңтардың 15-інде дүниеге келген, орталау мектепті бітірісімен колхоз жұмысына араласқан. Әуелде трактор-егіс бригадасының есепшісі, трактор тіркеушісі, тракторшы, одан соң комбайншылар курсын бітіріп, комбайншы болып істеген. 1949 жылы орта мектепті бітіріп, ҚазМУ-дің журналшылар факультетіне қабылданды. Университетте оқып жүргенде-ақ қалам қарымымен танылған ол диплом алысымен «Лениншіл жас» (қазіргі «Жас алаш») газеті редакциясына қызметке шақырылып, бөлім меңгерушісі болып, басылымның пәрмені, беделі артуына тартымды мақалалары мен көркем әңгімелері арқылы айтулы үлес қосты. Тың игеру басталысымен қайнаған еңбек ортасына сұранып, жастар газетінің Солтүстік Қазақстан мен Көкшетау облыстарындағы меншікті тілшісі болып аттанды. Жаңалықтарды көріп, зерттеп, батыл да әділ мақалалар жазып, жұртшылыққа танылды. Содан соң «Тың өлкесі» газетінің редакциясына бөлім меңгерушілігіне жіберіліп (1961ж.), өлке таратылғаннан кейін облыстық «Көкшетау правдасы» газеті редакторының орынбасарлығына тағайындалды. Ес-ағаның Көкше өңірінің бірыңғай шежіресі болуы сол жылы (1965) басталған. Бірақ, егер жаңылыспасам, төрт жылдан кейін айықпас бейнетке тап болды. Бірде, көктемгі егіс кезінде іссапарға шығып, аудандарды аралап жүріп, тракторшы шағын сағынды ма, кім білсін, трактор соқасына отырып, жер жыртысуға кіріскен. Бірнеше айналымнан кейін соқа жүзі кенет тасқа сақ етеді де, көміліп көрінбей жатқан нән тас тырп етпей, соқа аударылып кетіп, Ес-аға астында қалады. Кеудесінен қатты жарақаттанған жігіт дереу облыстық ауруханаға жеткізілген. Қабырғалары күйреп, оң жақ өкпесі жыртылып кеткен екен. Шұғыл жасалған операция ойдағыдай болмай, жас журналшы-жазушының михнат жолы басталды. Айналасы төрт жылда хирург кездігі кеуде қуысына он екі мәрте із салып, еңсесін арнайы жасап берілген болат құрсаумен көтеріп жүруге мәжбүр болды. Амал не, бірінші топтағы мүгедекке айналды.

	Қанмайдандағы Момышұлы Бауыржан ағамыз: «Найзадан қол босаса – қалам алдым» десе, Ес-ағамыз басы көтеруге, қолы қалам ұстауға жараған сәттерде көркем әдебиетке құштарлығынан айнымай әңгіме жазды. Қиналса да жаза берді. Әңгімелері романға ұласты. Шәкірт ұл-қыздары, туыстары, дос-жолдастары, көрші-қолаңдары көңілін аулай күнара, аптаара келіп-кетіп жүрсе, сүйген жары Гүлжәмиласы күндіз-түні дерлік жанында болды. Балаларының кір-қоңын жуып, киімдерін үтіктеп, тамақтарын беріп, мектепке шығарып салады да, ауруханаға жүгіреді. Құдай қосқан қосағының қас-қабағын бағып, қиналысты қимылын аңдап, мәпелеп күтіп, бірге күрсініп, бірге жымиып отырғаны. Естайдың жазғандарын үйге апарып, түні бойы мәшинкелейді. Ал Ес-ағада жазғанын қайта қарауға, өңдеуге әл-қуат бола бермейді. Ондайда алматылық досы ақын Әнуарбек Дүйсенбиев қолжазбаны поштамен алдырып, оқып, газет-журналға, баспаға тапсырады. Әнекең сол көмегін еске алған бір сәтінде: «Әрбір күні тағдыр жазған аурумен аңдысуда өтіп жүрген Естайдың қаламды қолынан түсірмегеннің өзі ерлік емес пе?!» – деп еді. Әрине, ерлік!

	Ес-ағадай Ер жаратылысты жан сирек екеніне менің де көзім жеткен. Нешеме жыл бойы жиі-жиі тізе қосып жүргенімізде өзінің сырқаты туралы бір сөз айтқанын естіген жоқпын. Жолдас-жораларының, таныстарының, көршілерінің, Көкшенің, ел-жұрттың жағдайы, көбінесе жақсылық жайында әңгіме шертеді. Ақыл-кеңесін қажет еткен үлкен-кішіге жәрдемдесуге әрқашан әзір. Қазақ тарихы мен мәдениетінің үлкен өңірі – Көкшетаудың ардақты, аяулы Абызы!

	Әңгімені майын тамызып айтуға да, мұқият тыңдауға да құмар Абыз әрбір 2 сағат мөлшерден кейін: «Сендер жарасып отыра беріңдер, мен жарты сағат демалып келейін» деп жымияды да, бөлмесіне қарай ақырын жылжып кете барды. Құрсаулы кеуде ұзағырақ отыруға мұрша бермейді.

	Гүлекең де он жыл, жиырма жыл емес, одан да ұзаққа созылған қиын-қыстау кезеңдерде тағдырына көп кейімеген шығар деп ойлаймын. Аралас-құралас, барыс-келіс болған отыз бір жыл көлемінде бірде жеңгесі мен қайнысынша қалжыңымыз жарасқан, бірде апайы мен бауырынша сырласқан кездерде Гүлекеңнің қызыл шырайлы аққұба жүзінен өмірде ауыртпалық тартқан сыңайын көре алмадым. Жадырап, жарқылдап жүргені. Өткен өмірлерінің тек күнгейін шолып, күлдіргі жәйттерін ғана әңгімелейді. Әйел жаратылысты жанның рухы ғажап күштісі! Қазақтың «Ағама жеңгем сай» дегенін жақсы мағынада айтсам, Ес-аға мен Гүлекеңдей рухы асқақ адамдар бір шаңырақ астында кездесе бермейді!

	Тағдыр таңдап қосқан екеуінің отбасы қашанда жылы. Тауқымет, қиямет атаулы суыта алмады. Тауып таңдау жасаған тағдыр сонысын қалайда пұлдағандай-ақ қырына сан алса да, тезіне сан алса да, екеуі жасымады, қажымады. Балаларының, ағайын-туыстарының жігерін жасытпауды ойлаған жандарша Үлкен үйдің мейірімін, шапағатын, берекесін сақтаудан жаңылған емес...

	Иә, тағдыр дейміз.

	Екеуі 1991жылы қосқабат қайғыға душар болды. Алты жастағы Ләйлә, он бір жастағы Әшөк немерелері автоапаттан көз жұмды... Желкілдеп өсіп келе жатқан құрақтай Ләйлә қандай көркем еді?!. Домбыраның құлағында ойнаған күйші, қылқаламы сиқырлы балғын суретші Әшөк ше?! (Оның бірнеше суреті «Балдырған» журналында жарияланды.) Оу, тағдыр! Не шара, не дауа?!.

	Екеуі 1997 жылы отыз бес жастағы ұлдары Абайдан, екі жарым ғана жастағы немерелері Санжардан айырылды (басқалардың кесірінен болған автоапатта). Ақ шабақтай әсем Санжар-жан...

	«Абай» десе дегендей маңғаз да алғыр, ауыл шаруашылығы мәселелерінің түйіндерін түгел шешуге кіріскен ғұлама Абай-жан... Төңірегіне өзіндей отаншыл, білімді, тәжірибелі ғалымдарды топтастырған ол:

	– Бізге енді бес жыл керек, содан кейін халықты азық-түлікпен толық қамтамасыз ететін боламыз! – деген. Сөзін іске асыратыны шүбәсіз еді. Астықты мол өндіруге дүние жүзіне танылған канадалық диқандарда бір ай мейман болып, тәжірибе алмасып, әбден ұғынысып, нақты ғылыми негізде бірлесе жұмыс істеудің жоба-жоспарын жасасып келген-ді. Абаймен қарым-қатынаста болған өзіміздің және шетелдік үлкен-кішілі ғалым диқандар оның көп ұзамай көш бастарына кәміл сеніп, зор үміт артқан-ды... Абай-жанға енді бір бес жылды көпсінген тағдыр, саған не дейік?!.

	«Қайғы келсе, қарсы тұр, құлай берме...» (Абай Құнанбайұлы.)

	Қайғы-қасірет. Екпінінен жасқансаң, еркіне көнсең – еңсеңді езіп, жаныңды жаншып өте шығады. Құмға, шаңға айналып қала бересің. Өшесің... Жоқ, оның ығына құламау керек! Ағамыз қарсы тұрды! Бір әредік шеткері қойған қаламымен қайта табысты, үкілеген үміті – Абай-жаны жайында естелік жазды. Көкшетау топырағында туған тарихи тұлғалар жөніндегі жазба еңбектерін қайта қарап, толықтырды. Жазушы, тарихшы замандастарының: Абылай, Кенесары, Наурызбай, Ақан сері, Біржан сал, Үкілі Ыбырай, Шоқан Уәлиханов, Балуан Шолақ, Шөже және басқалар туралы шығып жатқан кітаптарындағы, жазылып жатқан мақалаларындағы ағаттықтарды нақтылап түзетуін жалғастырды.... Ол – Көкше өңірінің бүкіл тарихына жетік қаламгер еді. «Медет» пен «Арайлым» («Он бес жыл өткен соң») романдарында, ондаған әңгіме-хикаяларында туған өлкесінің өткені және бүгіні, бүкіл тіршілік тынысы бар. Сырқатқа шалдыққанға дейінгі жалынды жас шағында аяғы жеткен жердегі архивті түп-түгел ақтарып, көнекөз қарттардың да бәрімен әңгімелесіп, ақиқатқа әбден қанығып жазған тарихи еңбектері – кейінгі ұрпақтарға қажет ұлағаты мол мұра.

	Ес-ағаның әдеби туындыларын, көркем аудармаларын, ғылыми-әдеби мақалаларын, балаларға арналған әңгімелерін, мысалдарын республикалық газет-журналдары құлшына жариялап, қосымша тапсырыс та беріп тұрды десем, артық айтқаным болмас. Оқырман қауымның ауызша-жазбаша ризашылық білдіретіні де бар, олары – тағдырдың қатыгездігі тағы да келіп шалған сүйікті жазушыларының Естай Мырзахметұлының жан жарасын жеңілдетуді ниет еткендері еді.

	«Тағдырдың қатыгездігі тағы да келіп шалған» деуімнің себебі айтуға да тым ауыр. Ес-ағамыз сүйікті жары Гүлжәмила Нұрмұхаммедқызынан 2006 жыл туа айырылып қалды...

	Тағдыр тас беттенсе, тауқыметі тым ауыр болады емес пе, іні мен қарындастың, немере мен баланың, «Еңлікгүл» аталған бәйбішенің қазасы қажымасқа жаратылған Ес-ағаны да еңсерді. Көкшенің көзі мен құлағы болған қаламгер жасы сексен бірге қарағанда, 2007 жылғы желтоқсан айының 10-ы күні көз жұмды.

	Ғаббас ҚАБЫШҰЛЫ, Алматы. (08.03.2008 ж.)





	https://t.me/kzkitap





