	Мұстай Кәрім

	Көкейден кетпес балғын шақ





	Повесть





	Башқұрт тілінен аударған Зұлқарнай Сақиұлы





АЛДЫН АЛА АЙТАР СӨЗ




	Бұл кітап ғажайыптарға сенетін аңғырт, ақкөңіл, қуақы, аңқау адамдар туралы. Олардың тіршілік тынысы өзіміз өмір сүрген күнделікті тұрмыстан сәл өзгешелеу, сәл күлкілі, сәл қайғылы. Бір-біріне бұлар әдеттегіден шыдамдырақ, мейірімдірек; айыптауға, үкім айтуға асықпайды. Бақытты да, ажалды да қайсарлықпен қарсы алады. Шаттықтан шалқып секірмейді, қайғыға қажымайды.

	– Ау, сіздің ауылда кілең осындайлар ғана тұра ма? – деп сұрайтындар бола қалса, күні бұрын:

	– Менің көргенім осылар еді. Басқасы есімде қалмаған, – деп жауап қайтарамын.

	Кітапта өлім туралы көбірек айтылғанына оқырман таңырқамасын. Өмір мен өлімнің құқы тең. Бірақ екіншісі туралы айтқанда біріншісінің қадірі, қуанышы, мән-мағынасы арта түспек.

	Мұндағы тағдырлар кілең өзімнің көзіммен көрген, үзеңгілес өмір сүрген, яғни өмірдің біраз жолын бірге өткен адамдардың тағдыры. Өте жақсылары мен өте жамандарының аты-жөнін өзгерттім де, өзгелерін өз қалпында қалдырдым.

	Әңгімеші – мен өзім және... өзім де емес...

	Автор.





ШАРТАРАП ШЫР АЙНАЛДЫ




	Мен тірі екенмін әлі. Көкпеңбек болып мөлдірей тұнып, қатып қалған көгілдір аспанды көрем. Күн сол көк аспанға жабысқан мыс қаңылтыр сияқты. Мыс табаққа әлдекім тас атып, даңғырлатып жатқандай: даң-дұң, даң-дұң, даң-дұң... Күн қалтылдап тұр. Осылай селкілдей берсе, көпке шыдамай, ұшып түсуі кәдік...

	Мен тірі екенмін әлі. Дәл іргемде бүлкілдеп бұлақ аққанын есітемін. Кенет тұла бойым тітіркеніп кетті. Ғажап. Әлгі бұлақ жерде емес, өз кеудемде бүлкілдейді: бүлк, бүлк, бүлк...

	Мен ақырын есімді жинадым. Енді ап-анық сезіндім: тыныс алған сайын қансыраған кеудемнің сол қапталынан бұрқырап ыстық леп шығады. Сыздамайды, сырқырамайды. Өзіме-өзім емес, өзге біреу сияқтымын. Арқамдағы қос шығыршыққа оралған сымды тарқата төгіп, алғы шепке, шайқас шебіне желі тартып барам. Оқта-текте жарылған миналарды елемей, құлазыған құла түзде алқына жүгіріп келем. Алдымнан сорайған көлеңкем көлбең етті. Күн шығып келе жатқаны ғой. Көлеңкем жапанда жалғыз өскен еменге тірелді. Сол сәт тақау тұстан жарқ еткен от кілт сөнді. Жалынның бір ұшқыны омырауымды шарпып өтті. Кенет аңқия ақтарылып қалдым. Тәлтіректеп, теңселіп барам...

	Әлі теңселіп тұрмын. Жоқ, жердің өзі мені әлдилей шайқап, бесіктей тербелетін тәрізді. Әуе біресе шегініп, біресе жақын келеді. Әлгі алқына жүгірген солдатпен екеуміз қосақтаса барып, бір кісідей қосылып кетеміз. Сол жақсы-ау. Жазатайым көз жазсақ, қапы қалар едік.

	Иә, мен тірі екенмін. Тас төбемде емен бұтақтары тербеледі. Бәйтеректің айналасында қол ұстасқан кілең үпір-шүпір бөбек дуылдаса асыр салып, шапқылап жүр. Солардың арасында – мен, бөпелерім Сәлиса мен Ілияс. Әуелі көңілді ән шырқап, мәз-мейрам зыр жүгіреміз. Әлденеге таласып, шуласа жылаймыз. Қайта татуласамыз. Кілең шыркөбелек айналамыз, айналамыз, айналамыз... Бір біз ғана емес-ау, осы еменнің төңірегіндегі жер де, көк те қосыла айналады. Күн, ай, жұлдыздар шыр айналады. Тапжылмай тұратын тек әлгі емен.

	Әп-сәтте зәулім емен Үлкен шешем болып шыға келді. Оның қасындағы балалармен қосыла біздің бүкіл үй-ішіміз – әкем, Кіші шешем, ағайларым, апайларым шұбырып, шаң-шұң етіп шыр– көбелек айналып жүр. Тіпті қос көк атымыз, екі ала сиырымыз, бұзауларымыз, қойларымыз, тауық-қаздарымыз дүрліге айналып барады. Сол кісінің төңірегіндегі біздің барша қызық-думан бақытымыз, қайғы-қасіретіміз, көрген күллі бейнетіміз, үміт-арманымыз – бар ғұмырымыз дөңгеленіп тұр. Үлкен шешем осы зыр қаға зымыраған дүниенің діңгегі. Жалғанды жалпағынан басып, маңғаз тұлғаланып тұратыны содан. Қауіп-қатер, азап қаперінде жоқ жайсаң тұлға. Ақ дидары жарқылдап, жайнаң қағады...

	Емен жапырақтарында таң шапағы құлпырып ойнайды. Шұғылалы нұрға малынған жапырақтар баяу ғана сыбдырласа сыңсиды. Жердегі жойқын соғыстың ылаңы басылған. Тек күнге бірдеңе әлі қайта-қайта соғылып жатыр: даң-дұң, даң-дұң, даң– дұң...

	Қанаттарына қара айқыш таңба басылған құбыжық құстар тұс– тұстан шұбыра шығып, әуені айнала шарлап жүр. Солардың айналасында күркірей жарылған зенит доптары жарқылдайды. Шалқалаған қалпымда бәрін көріп жатырмын. Міне, әлгі құстардың бауырынан қап-қара шөжелер ыршып шықты. Олар жерге қарай ышқына бажылдап, тас төбемнен төніп келеді. Әр бомба мені көздеп, бәрі менің үстіме түсетін сияқты. Санап жатырмын: бір, екі, бес, он... Бір кісіге тым көбірек емес пе? Міне, міне, жер-дүние дүркін-дүркін солқылдап, астан-кестен сұрапыл басталды. Міне, мінеки...

	Бір күнде екі мәрте өлгім келмейді. Жиырма екі жылдан бері күн сайын, сағат сайын, минут сайын тірнектеп жиған өмірді қалайша біржолата төңкеріп тастарсың. Жо-жоқ, қой әрі. Бет алдыма тұра жүгірсем деймін. Діңкелеппін. Тек етпетімнен аунап түскендей ғана дәрмен қалған. Ұрқанатым ұшып, жер бауырладым. Жойқын жарылыс үдей түсті. Бомба дүркін-дүркін жарылған сайын топыраққа сіңіп барам, сіңіп барам. Өзімнен-өзім ашу қысып, ызаланам. Тұмсығымен топырақ қазатын көртышқаннан айырмам қайсы? Көппен бірге жорықта жүргенде қорқақтар қатарына қосылмайтын едің ғой. Ержүрек жігітпін десең, осындай тар кезеңде берік болғайсың. Қазір, әлі жұрттың көзіне түспей тұрғанда... Қой, көретін кісі сені түбінде көрмей қоймас. Әсіресе өзің ұнатқан ардақты жан. Қашан болмасын сол сезеді ғой. Ол үшін қашықтық, уақыт дегенің түк емес. Сабыр сақтап, ажалды қасқая қарсы алудың өзі ерлік емес пе? Тайсалма!

	Мен тағы да шалқама аунап түстім. Ал тура көзіме қарап келсін ажал! Жоқ, келмеді бұл жолы. Менің жиырма екі жасар өміріме оқтың жарықшағымен белгі соғып, әлдеқайда басқа жаққа бұрылып кетті. Дүрбелең дүмпу басылды. Аспан әлі ашық, мөлдір. Төңірек демін ішіне тартып, тына қалды. Тынысыңды тарылтатын, үрейлі тыныштық.

	Кенет жантүршіктіре шырылдап, ышқына шырқыраған бір ащы дауыс құлағыма, жоқ, құлағымнан өтіп, жүрегіме саңқ етті. Ыңырсу, жылау, жалыну емес. Мұндай үнді өмірімде алғаш рет есітуім. Елең етіп, құлақ түрдім. Сарсыла күттім. Әлгі дауыс қайталанбады, тек сол қалпында көкейімде мәңгі қалды. Жау шеңгелінде ақтық демі біткен жазықсыз жанның жүрегін жарып шыққан соңғы дауысы.

	Сол сәт санамда, жансарайымда сан алуан үндер жан-жақтан жамырай көтеріліп, қат-қабат жаңғырығып кетті. Бұл жаңа туған сәбилердің жарық дүниеге жар салған тұңғыш үні. Бала кезімде мен соларды көп есіткем. Қазір мына шайқастан соңғы азалы, пәк таңда адамның шыр еткен алғашқы үні мен өлім алдындағы ақтық айқайы менің күллі рухыма қат-қабат қосылды. Мен енді осы екі дауысты өмірімнің ең ауыр, ең мұңлы сәттеріне дейін көкейімде сақтауға тиіспін. Өйткені, өзеннің жағасы неліктен екеу болатынын сонда аңғардым. Ортасынан су ағатын екі жағаның бірі – баянсыз фәнилік, екіншісі – мәңгілік екен. Арнада арқыраған Замана ағысы. Адам өмір бақи әлгі қос жағаны жалғастырмақ болып, ағаштан, тастан, темірден, ой-пікірден, қиялдан көпір салады. Көпірін тасқындар жұлып әкетіп, дүлейлер күйретіп, ғарыштан жеткен оттар жалмап, күлге айналдырады: адам өледі, қайта тіріледі, тағы да кәдімгі шаруасына қайта кіріседі: көпір салады. Себебі, әлгі шыр еткен екі дауыс оның көкейінде қалған.

	...Емен сәл теңселіп кеткен сияқты. Жоқ, ол шайқалмады. Біреулер мені абайлап зембілге салды да, көтеріп кетті. Зембілдің аяқ жағымдағы басын ұстаған бір қағілез солдат. Мен соның еңкіш иығы мен қуарған жүдеу жүзін ғана көріп келем. Екі ұртынан білеудей сора-сора қара тер сорғалап тұр. Өткір қой көздері қадала қарап, мені арбайтындай. Мені алысқа – шырайлы шығанға, қияндағы қауіпсіз замандарға шақыратындай. Әлде мүлдем басқа жаққа, қайтып келмес қараңғы қапасқа тарта ма? Кенет көңілімді күдік басты. “Менен тартшы осы көздеріңді. Осында ғана қалдыршы мені...” деп жалына жаутаңдаймын, бірақ дыбысым шықпай, аузымнан қан ытқып кетті. Оның иегіндегі ұзынша ғана көлденең сызатты аңғардым. Көне жараның тыртығы-ау, шамасы... Қуарған өңі, қой көзі, иегіндегі жарақат ізі бар назарымды бір нүктеге тартады. Сол нүкте кенет ғайып болып кетті ме, қалай? Менің қанға батқан ауыр денемді әрең көтеріп бара жатқан бұл кім өзі? Көз алдым кіреуке, басым мең-зең. Айыққан кезде әбден анықтап алармын. Қазір ол мені аранын ашқан ажал алаңынан сүрініп-қабына көтеріп шықты.

	Сол алаңның артта қалғанына қазір отыз жыл Басыма пана болған әлгі емен әлі бар ма, жоқ па, қайдам. Көзіме емен болып елестеген Үлкен шешем осы оқиғадан да бұрын мәңгілік мекеніне көшкен-ді. Ол кісі дүние салғанда қыламықтап ақша қар жауған еді. Үйінің төбесін үлпілдеген аппақ ұлпа қымтай жауып, бүркеп тастады. Алайда Үлкен шешем осы күнге дейін менің кейде шуақты, кейде бұлтты, кейде шешек атқан, кейде қар бораған шырғалаң тағдырымның торабында тұлғаланып тұратын тірегі. Оның төңірегінде менің күллі тіршілігім шыр айналады әлі.

	Кәміл есімде: өмірімде алғаш рет мені жетектеген қол соның қолы болатын. Бұдан соң біз өте көп жетектесіп жүрдік. Міне, қазір ылдидағы Төменгі көшеге қарай құлдилап барамыз. Ол аптыға адымдаған сайын томпаңдап жүгірем. Бұлар осынша қайда асығып барады дей ме екен жұрт! Жөн сұрағандарға айтатыным:





ШІЛДЕХАНАҒА БАРАМЫЗ




	Үлкен шешеме “Кіндік шеше”, маған “Кіндік бабай” деп ат қойған жұрт. Мен құйттаймын әлі. Үлкен шешемнің қамзолының жанқалтасына бойым шаққа жетеді. Сол сиқырлы қалтадан тәтті тағам ұдайы үзілмейді. Ылғи бірер шақпақ қант, төрт-бес түйір мейіз, бірәндіктің ұсағы, қақталған қара мойыл, қуырылған бұршақ жүргені. Тіпті ара-тұра қара бақыр теңгелер де сылдырап қояды. (Ақшаның қадірін тым ерте білгенбіз!) Тұла бойы толған ырыс – таусылмайтын көмбе сияқты сол кісінің.

	Қолымды жанқалтасына сала бергенімде алақаныма дырдай екі өрік ілікті. Біреуін жалма-жан ұртыма тықтым. Тәттіні қылғытып жұта салатын дағдым жоқ. Тіліме салып, рақаттана, тамсана сорам. Екінші өрікті бүгін ғана киіп шыққан су жаңа шалбарымның қалтасына бастым. Оны үйге қайтқан соң қарындасым мен ініме бөліп беремін. Бәлкім, осыдан бастап, менің шалбарымның қалтасы да сиқырлы қалтаға айналар. “Жомарт қолға дүние жиналғыш” дейді Үлкен шешем.

	Біз ылдидағы Қара Жұмағұлдың үйіне барамыз. Оның әйелі толғатып жатқан көрінеді. Біз демекші, жаңа ғана Үлкен шешеме қаны қашқан Қара Жұмағұл өзі келіп хабар берген-ді. Келген жұмысын айтты да, жауабын күтпей кілт қайта шықты. Бұл қонақ шақыру салты емес. Қонақ шақыратын кісі алдымен төрге шығып, орындыққа жайғасып отырады. Асықпай дұға оқиды. Ел-жұрттың, мал-жанның амандығын сұрайды. Тіпті көрші үйде тұрсын, мейлі, осы кәдені орындауы керек. Жөні солай. Мен мұны ержеткен кезімде жете түсіндім. Иә, қонаққа шақырған кісі сенің дүние– мүлкің аман, көңілің жай екенін өз құлағымен есітіп, бәріне кәміл көз жеткізуге тиіс. Себебі, қам көңіл, жаны жабырқаңқы адам қонаққа бармауы да ықтимал. Сосын біздің ауыл адамдары туған– туысынан гөрі, жекжаттарының дәрежесіне, абырой-атағына, дәулетіне қарай араласады. Әркімнің өз теңі, өз қатары бар. Әр қауымның жыры басқа:



	Байлар, байлар бал ішер

	Орта қауым сыра ішер.

	Біз сияқты жарлылар

	Үкіге төніп су ішер.



	Менің әкем соның ортан белінде. Мұны жақсы білем. Жаңа ғана шаңырақ көтеріп, үйлі-баранды болып, үкіге төніп су ішкендер төңірегінен әрі аспаған Қара Жұмағұл, әрине, біздің үйден бір қасық қара су да татпаған кісі. Ал менің әкем бал ішкен байлардың қайсыбірінің босағасынан аттамаған. Мұны солардан ешкім елеп шақыра қоймайтын, әрі өзі де ешкімді шақырмайтын. Өз қатарының кілең төрінде отыруға үйренген сыйлы кісі дәулеті тасқан, абыройы асқан ығай мен сығайдың есік жағында елеусіз қалуға намыстанатын. Қазір өзім де әке болғандықтан солай ойлаймын.

	...Үлкен шешем екеуімізге орыс қақпалы, қаңылтыр шатырлы, биік баспалдақты еңселі үйлердің де, жарбиған жаман жаппалардың да есіктері айқара ашық. Кейбіреулер есігін ашқысы келмесе де, амалсыздан ашады. Үй сайын жазға, күзге, ерте-кешке, жауын– шашынға қарамай, күні жеткен адам туады. Соны қарсы алуға біз керекпіз.

	– Осы баланы ылғи ізіңе ертіп жүрмесең сәнің қаша ма, бәйбіше-ау? – деді мана Кіші шешем.

	– Жоқ, Уәзифа, осы сәби жанымда жүрсе, қатындардың толғағы жеңіл келетін сияқты.

	– Апыр-ай, ә... – деп кекете күлді Кіші шешем, – тап бірін-бірі арбап қойғандай бұлар.

	– Жарымның бөлшегі – жанымның бөлшегі ғой. Бар сиқыры осында, – деп Үлкен шешем күрсінгендей болды. Бәлкім, күрсінбеген де шығар.

	“Жарымның бөлшегі жанымның бөлшегі ғой” деуі қалай? Мұның түп мағынасын мен көп жылдар өткен соң ұқтым.

	– Ықтиярың... – деді Кіші шешем кінәлі кісідей басын иіп. – Не істесең де өзіңдікі жөн, әйтеуір.

	– Әрқайсымыздың өз ақиқатымыз, өз иманымыз бар, Уәзифа. Біз екеуміз бәрібір жөнді бәтуаға келе алмаймыз. Жөн айтқан болсам, өзім үшін айтам-дағы...

	Қос шешемнің осы кикілжің сөздерінің мәнісін түрлі-түрлі түсінем, ойлары қат-қабат араласып кетсе, мағынасы миыма сыймай, тұс-тұсқа шашыратып алам да, ұштығына жете алмай, шатасып жүргенде, мүлдем ұмытып кетем. Алайда көңілімді содан мұңлы кірбің басып, көмескі ызғар қалды. Жүрегімді қақ жарып, дерт боп күйдірген сол ызғар ұзақ жылдар бойы көкейімде қатқан шемен. Өйткені, қос анамның дидары өмір бақи көз алдымда көлденең тұрды. Егіз мейірім-шапағаттың самала шұғыласындай аяулы қос сағыныш бүкіл өмір бойы маздап жүрді жанымда.

	Иә, мен қос ананың құшағында тел өсіп, екеуінің мейіріне бірдей бөлендім, бар ықылас-ілтипатымды соларға тең бөліп беруге тырыстым. Өзімді-өзім қақ бөлдім. Бара-бара мен мұның ләззатын ғана емес, әлі өзіме түсініксіз азабын да тарттым. Әйтсе де азабы тәтті еді.

	...Әлгі ұртымдағы өрікті сорпылдата сорып, Үлкен шешемнің қапталында томпаңдап жүгіріп келем. Міне, Қара Жұмағұлдың қақпасына да жеттік. Шарбақ алдында арқан ширатып тұрған үй иесі шаруасын тастай салып, бәйек болып қақпа ашты. Үлкен шешем тура үйге тартты. Бұдан әрі мен жөнімді өзім табам. Менің үйге кіруіме болмайды. Мұны көптен бері білем. Жуан, төртпақ Қара Жұмағұл ісіңкі қабағының астындағы қысық көздерін жыпылықтатып, Үлкен шешеме жалынды:

	– Ұл болғай, әйтеуір, – деді ол, – тұңғыш перзент қой. Мәңгі ұмытпаспын, шеше.

	Үлкен шешем Қара Жұмағұлдың арқасынан ақырын қақты:

	– Жарайды, таңдауға тура келсе, тілегіңді орындармын. Бар, шаруаңнан қалма, – деді де үйге кіріп кетті.

	– Сөйте гөр, әйтеуір, өтінемін, – деген Қара Жұмағұлдың еріндері әлденеге дір-дір етті. Мен анандай жердегі отынға кескен келтек ағаштың үстінде монтиып отырмын. Өз дәрежемді, орнымды жақсы білем, кіндік шешенің баласымын. Ұсақ-түйекке алданбаймын, үлкендердің аяғына оралмаймын. Қалаған жерімде моп-момақан, әдепті отырамын, сабыр сақтаймын. Содан да әйел толғатып жатқан үйдің егде кісілері маған “Әй, бала!” дей алмайды. Атымды толық атайды.

	Біраз отырған соң Қара Жұмағұлды сөзге тартып:

	– Не есіп жатырсыз? – дедім.

	– Арқан. Жіп ескенде уақыт тез өтеді. Ұшы-қиыры жоқ шаруа, қолың тынбайды, сірә.

	Қара Жұмағұл тұйық кісі, “оның аузынан сөзді суыртпақтап, суырып аласың” дейді жұрт. Бүгін аузы-аузына жұқпайды. Сәлден соң, сөйлеп кетті.

	– Жіп деген, қалқам, дүниенің тұтқасы. Жіп болмаса, бүкіл дүние шашылып, қаусап қалар еді.

	Шынында да солай-ау. Жіпсіз қалайша күн көрерсің? Әлгі сөзімен бар шаруаны тындырғандай, Қара Жұмағұл қайтып тіл қатпады.

	– Арқанды қашан есіп бітіресіз енді? – дедім ішім пыса бастаған соң.

	– Бөбек туғанша есе берем...

	– О-һо! Ал тез туа қоймаса ше?

	– Туар. Жөке қабығы менде бір арба, бес күн арқан ессең де жетеді...

	Үлкен шешем үйге қайта-қайта кіріп шықты, бір жас әйел күйентемен үш рет суға барып қайтты. Күн еңкейіп, екіндіге таянды. Әлгі өрік әлдеқашан аузымда еріп құрыған. Оның сүйегін абайсызда қызыл сандыққа түсіріп алдым. Ішінде басқа ештеңе жоқ. Тек әлгі өріктің сүйегі салдырап бос жүр. Манағы су тасыған келіншек бізге мал өрістен қайтқан соң ғана тамақ әкелді. Құрғақ тамақ болса да, жүрек жалғап алған соң, көңілім көтеріліп қалды.

	Қара Жұмағұл шаруасына қайта кірісті, мен әлгі отын басына отырдым. Шұбалып жатқан түйдек-түйдек арқан шумақтап лақтырсаң мешіттің сонау айшығына жеткендей. Көп есті.

	– Ау, осынша ұзын арқанды қайтесіз?

	– Хәбиболла он жетіге толғанша оны осы кілетте сақтаймын. Он жетіге шыққан соң соған тапсырамын.

	– Ау, он жетіге шыққанда оған арқанның қажеті қанша!

	– Қажеті қанша дейсің бе? Онда тыңда...

	Қара Жұмағұлдың қысық көздері кенет баттиып кетті де, шарасы жарқырап, сиқырлы сәуле шаша бастады. Сәуле бірден жалпақ бетіне шашырай шағылысып барып, ол есіп тұрған арқанды бойлап жүгірді. Анау ширатылып жатқан шумақ қазір сарғылт жөке арқан емес, тап осы ажарсыз кісінің екі көзінен атылып шыққан сәуле сияқты. Сол сәулені шап беріп ұстай алғым келді, бірақ сиқырын қашырып алам ба деп қорқам.

	– Онда тыңда... – деп қайталады Қара Жұмағұл Оның дауысы бұрынғысынша тамағынан қырылдамай, кеудесінің түкпірінен күркіреп шыққандай. Ән салып тұрғандай... Қазір маған бұрын– соңды ешкімнің көзі көрмеген, жан баласының құлағы есітпеген сыр ашылмақ. Мен сабыр сақтадым. Ол үй жаққа елең етіп, құлақ түрді. Бірақ ештеңе ести алмады. Хәбиболладан әлі хабар жоқ. – Әнекей, сонау көкжиекті көріп тұрсың ба? – Қара Жұмағұл иегімен алысты нұсқады. – Соның ар жағында Орал деген асқар тау бар, таудың шыңында ит тұмсығы батпайтын қара орман, орман ішінде дөп-дөңгелек алаңқай, алаңқайдың ортасында дөп-дөңгелек көл жатыр. Көлдің көлденеңі мен ені жетпіс құлаш, түпсіз шыңырау дейді. Көлде балық та, басқа жәндік-жануарлар да жоқ, – дейді. Онда басы алтын, тұяғы күміс, желдей есіп, құстай ұшқан, қалаған жеріңе жеткізетін, ойлаған ойыңды білетін, адаммен адамша, құдаймен құдайша сырласа алатын Ақбозат тұрады, – дейді. Жылдың ең қысқа түнінде, жаңғақ шешек атқан шақта, жөкеден бал тамып, өлең шөп құлпырып, өсіп толғанда көлдің суын қақ жарып, алтын жалын толқытып, Ақбозат шыға келеді, – дейді. Таң саз бергенше ештеңеден үрікпей-қорықпай алаңқайда көк майсаға жайылады, – дейді. Осы кезде оның мойнына жетпіс құлаш құрық салып үлгірген кісі сол аттың иесі болады, – дейді.

	Күндіз жұлдыз көретін, түнде тағыны жетіп қайыра алатын, ішінде өрт жанса да былқ етпейтін, үстіне тау құласа да тайсалмайтын жігіттің мықтысы ғана құрық салып, ұстай алатын көрінеді әлгі атты. Ай өсер, күн өсер ұланым, жыл өсер, жасы он жетіге жетер, қарына жетпіс құлаш арқан ілер де ырыс тұлпарын ұстауға сапарға шығар. Мұратына жетер, іншалла... Міне, бұл арқан соған керек!

	Мен іштей қызғандым. Хәбиболланың бағы жанғалы тұр. Өзі әлі тумаса да, оны әлгі қара орман ішіндегі айна көл бойында құрақта жайылып жүрген Ақбозат күтіп тұр ғой, атқа бұғалық салуға арқан да дайын. Қандай бақытты жан!

	Шынында да, батуға еңкейген күннің шапағында жалтырап жатқан алтын арай арқан нақ он жеті жылдан кейін ақ арғымақтың мойнына оралмақ. Енді туатын Хәбиболла да менің көз алдымда шашы алтын, тырнағы күміс ғаламат балуан секілді тұлғаланып тұр. Міне, осындай баһадүрді күтіп отырмыз біз!

	Әңгімесін айтып бітірген Қара Жұмағұл әлдеқалай енжар отыр. Үй жағына оқтала қарады да, кері бұрылып, тағы да арқан есуге кірісті.

	Алакеуім, қызыл іңір түсе бастады. Мөп-мөлдір көк тұнып қалған су сияқты. Мен әлгі көл маңына ой жүгірттім. Оның қасында әлі тумаған Хәбиболла емес, мен өзім құрық ұстап отырмын, міне су астынан ақбоз аттың сұлу басы суырыла шығып келе жатқандай. Иә, әнекей, шығып келе жатып, қатты кісінеп жіберді: “И-һа-һа-һау!...”

	– Туды! – деп айқай салып, ыршып түсті Қара Жұмағұл – Туды!! Менің балам туды!!!

	Орынынан қарғып тұрып, есікке қарай тұра жүгірді де, кенет кері бұрылды. Қайта жүгіріп кілет қасына келді де жалма-жан арқанын есе бастады. Қолының жыпылдаған қимылына көз ілеспейді. Кіндік шеше үйден шығып, сүйінші сұрағанша Қара Жұмағұл күте тұруы керек, көресің, шыдай алмайды. Есі кеткен.

	Мен жиналған келтек ағаш үстінен аяғымды салбыратып, алаңсыз отыра бердім. Далақтап жүгіргеннен не пайда? Хабары келер. Туа салып қайда қашар дейсің... Осы Үлкен шешемнің көрінбей кеткені қалай? Көңіліме күдік келе бастады. Қара Жұмағұлдың үрейлі көздері тағы да қабағының астынан бажырайып кетті. Қолы іске бармады. Күрсінді. Енді сұлу алаңқай да, алаңқай ортасындағы көл де, көлден шығып келе жатқан Ақбозат та қараңғы тұман қойнына сүңгіп кетті. Жерде оралып жатқан әлгі сәуле қайтадан кәдімгі жөке арқанға айналды. Енді мен үй жаққа қарауға да қорқам, мына есік ашылып кетсе, содан Қара Жұмағұлдың құтын қашыратын бір құбыжық шыға келетін сияқты. Жә, олай бола қоймас, онда Үлкен шешем бар ғой.

	Манағыдан күштірек те ащырақ дауыс шыр етті. Қара Жұмағұл селк ете түсті. Буын-буынымды қуалай жүгіріп өткен бір түрлі рақат сезімнен тұла бойым дуылдап барады. Жуық арада тына қояр дауыс емес бұл

	...Талай уақыт өтіп, баяғы емен түбінде таңертең жараланып жатқанымда біреудің өмірмен қоштасқан даусынан соң құлағыма жеткен осы ащы дауыс жадымда қайта тіріліп, төбе-құйқамды шымырлатты.

	Міне, Үлкен шешем есік көтермесіне шықты.

	– Сүйінші, Жұмағұл! – деді ол жайраң қаға масаттанып.

	– Не туды? – деген ол, есеңгіреп қалса керек, жалма-жан Үлкен шешемнің аяғына жығылды.

	– Егіз ұл.

	– Екеу? Бірден егіз ұл ма? Неге екеу? Сыңарының аты кім? Үлкен шешем күліп жіберді:

	– Қуансаңшы, біреуден екеу жақсы емес пе... Атын қою қайда қашар дейсің, табарсың, әйтеуір...

	– Иә, иә, жақсы, егізі жақсы. Ат табармыз. Алла-һы әкбар! – ол тізерлеп отырып дұға оқыды. – Сүйіншісіне, шеше, сізге бір қой берем. Жоқ, екі қой! Алла-һы әкбар! – Қос қолымен тағы да бетін сипады.

	– Арық аттың көтеншегі кең деген-ау. Құтырма! Бір қозы берсең де мықтағаның.

	Бізде мұндай жағдай – егіз туғанды айтам – тек екінші мәрте кездесіп тұрғаны. Қара Жұмағұлдың бағы жанғанын қарашы! Бір қозы аздау ғой. Бірақ кіндік шешеден асып мен не айта алам?

	Үлкен шешем баспалдақтан түсіп, Қара Жұмағұлдың арқасынан қақты:

	– Бөпелеріңнің бауы берік, бақыты баянды болсын! Игілігін көргейсің! Қатының нағыз арыстан сияқты. Әйелдің мықтысы бала асырағанда сыналмақ. Қадірін білгейсің!

	Бөбек туғасын бұлардың шаруасы біткені, әлгі сүйіншіге бергенін жетектер де қайтып кетер деп ойлайсыңдар ма? Жоқ, қайтпаймыз. Дүниеде бізге бұйырған рақаттың бәрі бөпе туған соң басталады. Сол рақат аптаға созылады. Тіпті аптадан асып та кетеді.

	Шілдехана, міне, былай өтеді.

	Бөбек туған үйге, бай болсын, жарлы болсын, мейлі, келесі күні ертеңіне-ақ шашу шашылады. Көрші-қолаң, туған-туысқан, дос– жаран, көз көрген, сырлас қатындар, қатар құрбылар, қадірменді құдағи-құдашалар жас босанған әйелге сый тамақ тасиды. Біреулер табасымен ыстық құймақ, екіншісі бәліш, үшіншісі самса, төртіншісі пісірген тауық, бесіншісі қаттама, алтыншысы бауырсақ, жетіншісі... тағы неше түрлі жеңсік ас, таңсық тамақ алып келеді. Әркім қолындағы бар мәзірін жайып салып, өзінде жоқты көршісінен қарызға сұрап жатқаны. Жаңа туған баланы, міне, осындай құрметпен қарсы алады жұрт!

	Ертеден кешке дейін дастарқан басынан самаурын кетпейді. Төр алдындағы мамық көпшік үстінде кіндік шеше отырады, қасында – мен. Апта бойы осылай отырғанымыз. Тіпті аптадан да асып кетеді-ау. Осы әдемі отырыстың шырқын бұзатын тек бір жай: шілдехана моншасы. Балалы болған үй күнде моншасына от жағады. Үлкен шешем құдайдың құтты күні жұрт шомылып болған кезде, мені моншаға алып кіреді. Тез өсесің дейді. Қиын болса да төзесің. Бір күн көрген қиындықтың мың күндік рақаты бар. Моншадан қайтқан соң тағы да төрге шығамыз. Терлеп-тепшіп, бал мен май құйған шай ішеміз...

	Ертең мен Қара Жұмағұлдың төрі алдында отырам. Әзірше ішіп– жегенім бір тостаған жылы сүт пен бір жапырақ нан. Содан соң кілетке ұйықтауға жатқызды. Бір қысқа қоян терісі де шыдайды дегендей, бір түнге қалай да шыдармын. Келер күні күтіп тұрған сыбағам бар, шүкір.

	Солай болды да. Оянысымен шыжғырған майдың иісі танауымды жарып кетті. Тек бір апта өткен соң ғана Қара Жұмағұл сыйға тартқан ақ қозыны үйге жетектеп қайттық. Үлкен шешем мені, мен мойнына жіп таққан ақ қозыны жетекке алдым.

	Әрине, кілең мереке, кілең той қайдан бола берсін. Мұндай күндер де жиі келеді. Әйел босанарда біз күтпеген қиындықтар да кездеседі. Сондай сәттерде бой жазып, құрбыларыммен асыр сала ойнаймын. Әрі-беріден соң ойнауға жалығамын. Ішім пысады. Жаңа туған бөпенің өзі дүниеге келгенін жариялап, шыр еткенін естіп, қуаныштан есеңгіреп қалған әкелердің шаттығын сырттай байқап, бұған дейін ажарсыз боп көрінген қатындардың бала көтерген соң құлпырып, нұрлана жайраң қаққан жүзін көргім келеді.

	Жас ананың тұңғыш перзентін емізгенін шымылдықтың саңылауынан көргем. Әлі көзін ашпаған қызыл шақа бөпенің уыз ерні қызарған емшекке тиіп кеткенде ананың қалқыңқы қабағы ақ маңдайы жайраң қағып, жадырай қалды. Олар осы төсекте жатқан күйі сәл шайқалып, жоғарыға, ауаға қалықтап кеткендей. Төсегі бір шөкім ақша бұлт тәрізді. Ақша бұлт ішінде ләззатқа бөлене жүзіп бара жатқандай екеуі. Рақат сезім құшағында адам ұшып, әлде жүзіп жүрген сияқты көрінетіні неліктен екен-әй? Бұлар менен сескеніп, жерге құлап түсер деп қорыққанымнан дереу көзімді жұма қойдым да, шымылдық маңынан әрі кеттім.

	Ауылда көпке дейін бала тумаса, менің істейтін бір қулығым бар. Басқа айлам қалмағанда, ең соңынан соған жүгінемін.

	Біздің бақшада бір жаңғақ ағашы өсіп тұр. Киелі ағаш деп есептейді жұрт оны. Түн ортасында оның бүрін жарған шағына тап келіп, бір шешегін үзіп үлгірсең, алақаныңды өткір бәкімен тіліп, әлгі шешекті теріңнің астына тықсаң, жан баласына көрінбейтін боласың. Көзге түспейтін кереметке айналып кетесің. Қалаған жеріңе бар, ойыңа келгенді істе – саған жұрттың шаруасы жоқ. Кейін білекке қайрат, жүрекке тәуекел кіре бастаған кезде әкемнің сақал қыратын ең өткір бәкісін ұстап, талай жазғы түнді осы жаңғақ түбінде өткізгенмін! Көзге көрінбейтін кереметке айналған соң не істейтінімді жақсы білемін: жер жүзіндегі күллі буржуйларды біртіндеп қырып бітірем де, езілген құлдарды азат етем.

	Әрине, жаңғақтың бүр жарғанын көре алмадым. Алайда әрқашанда, тіпті бір кездегі қара шашым шулан тартқан шақта да жаңғақтың гүл ататынына сенгенмін, әлі сене берем. Соған сенбесем өмірдің қызығы қалмас еді.

	Әзірше түні бойы бақшада жалғыз отыратын батылдығым да, күллі буржуйларды қиратып, барлық құлдарды азат етерлік қауқарым да жоқ. Қалағанымды жалынып сұрай алатын тек тілім бар. Әкем үйге намаз оқуға кеткен соң күн бата мен бақшаға шығып, жаңғақ ағашына тізе бүгіп, тағзым етем. Сырлы ағаш менің тілімді де, тәңірінің тілін де түсінетін тәрізді. Сондықтан екі қолымды көкке жайып тәңірінің тап өзімен тілдесем. Құдаймен қалай сөйлесуді білемін. Ол асыра мақтағанды ұнатады. Мұны Үлкен шешемнен баяғыда-ақ үйреніп алғанмын.

	– Уа, жасаған, – деймін, – құдіретің де, шапағатың да шексіз сенің. Бар үмітіміз сенде ғана. Рақымды әміріңмен тағы, тағы талай сәби дүниеге келгей. Өзіңе табынатын күнәсіз пенделер туғай! Тілегімді қабылдай гөр!! Естідің бе, мені, тәңірі?!

	Жаңғақ жапырақтары бір сәт судырласып кетеді. Тәңірі тілегімді естіп, қабыл қылған-ау, шамасы.

	Құдай уәдесінде тұрады. Екі-үш күн өтпей-ақ, ауылдың бір шетінде ұл, не қыз туады. Әрине, осы да жеткілікті, алланы бұдан артық қинап қайтем. Әлгі айтқанымдай, ақтық амалым ғой бұл.

	Өмір осылайша ептеп өтіп жатыр. Таңдайыма тәтті тиіп тұрады. Бір Үлкен шешемнің жанқалтасы емес, менің шалбарымның қалтасына да құт кірді.

	Інім мен қарындасыма да бірдеңе ауысады. Досым Асхат та кездескен сайын құр қалмайды. Алайда, осыдан кейде мазам қашатыны қиын. Бәрі балалардың кесірінен. Олар менің сорпаға шыққан кілегей сияқты, тойып тамақ ішкенімді көре алмай, сыртымнан өсек айтып, тіпті шеттете бастады. Әуелі: “Кіндік бабай! Кіндік бабай!” деп келемеждеді. Бұған пәлендей ренжи қоймадым. Жөні солай болған соң қайтесің? Үйде ағайларым да мені әзілдеп: “Кіндік бабай” деп шақыратын. Мейлі, айта берсін!

	Менің намысыма тиетіні бұдан басқасы. Әлгі бұзақы балалар мені масқаралап, “Кіндік” атандырды. Көшеге шығар бет жоқ. Тұс– тұстан есітетінім кілең сол сөз:

	– Әй, Кіндік!

	– Хәл қалай, Кіндік?

	– Шілдехананың құймағы тәтті ме, Кіндік?

	– Кіндігіңді көрсетші, Кіндік!

	– Кіндік! Кіндік! Кіндік!

	Тіпті арамыздағы ең жуас, ең тәртіпті саналатын сопақ бас Хамитжан да қыр көрсете бастады.

	Біразға дейін құрбыларымнан безіп кеттім. Олар да маған жоламады. Тек менен қашпаған жалғыз Асхат.

	Қазір ауылда бөбек туған сайын бұрынғыдай қуана бермеймін. Үлкен шешеме де сирегірек еремін. Барғым келмесе, ол да қыстамайды.

	– Ержете бастағаның ғой, – деп бетімнен сүйіп алады. Ол басқалардың арқасынан қағады, тек менің ғана бетімнен сүйеді. Жұмсақ қолы бетімді сипаған сайын еркелеп, тым кішірейіп кетем. Сонда барлық дерттен бірден арылатын сияқтымын. Көңілім байыз табады. Тіпті ержетіп, алғашқы махаббат есімді алып, есеңгіреткен кезде де солай болды: жұп-жұмсақ саусақтар бетімді сипап өткен сайын бар қайғы-қасіретімді сылып тастағандай, сәбиге айналып кетемін.

	Өмір өткен сайын шындық та, жалған да, жақсылық та, жамандық та ұмытыла берді. Бірақ “Кіндікті” ешкім ұмытпады. Маған өмір бойы осы ат таңылды. Ауылдағылардың көбісі шын атымды білмейтін. Өзім де соған көндім. Біреулер жаңылысып, есімімді атай қалса, құлағыма сенбей, жан-жағыма жалтақ-жалтақ қарайтын болдым. Өзгені емес, өзімді шақырып жатқанына кәміл көзім жеткен кезде ғана жауап беремін. Әйтеуір, дүниеде “Кіндік” аталатын жалғыз өзім. Бәлкім, бұл пәлендей жаман да емес шығар. Қосалқы атым өзіме қатты ұнайтын тіптен. Бірақ сол құлағыма сіңіп кеткенше көп қиналдым. Қыруар тауқымет тарттым. Сол үшін қанға бата шайқастым, жан аямай салғыластым. Тісімді, тырнағымды жұмсап жан-тәніммен арпалыстым. Мен қасарыса қарсыласқан сайын сол ат желімше жабысты.

	Бірінші қанды шайқас былай болды.





МЕЙРАМНЫҢ АСЫ – БӘЛЕНІҢ БАСЫ




	Бүгін мейрам. Құрбан айты. Көптен бері күн сайын жақындай түскен осы мерекенің сиқыры бар жанымды арбап қойғандай. Оның шапағы шалғай көкжиектің сонау шетіндегі ақша бұлттарға шағылысып ойнаған таң нұрындай көңілімді шарпығаны қашан. Күн әлі шықпағанымен төңірек жап-жарық. Дәл осылай келеді құрбан айты. Шыған шалғайдан баурап алады.

	Өткен түні ұзақ ұйқтай алмадым. Ойым сан саққа жүгірді. Мереке күні жер-дүние кенет кереметтей құлпырып, өзгеріп кететін сияқты көрінді маған. Үлкен шешем айтқан ертегідегідей, от пен су қосылып, қасқыр мен қой араласып, бір өрісте жүретін секілді, жауыз жақсыға, дұшпан досқа айналатын сияқты. Бұған әрі қуанамын, әрі қобалжимын. Қойларды аяймын. Абайсызда соларды қу қасқырлар алқымдап кетпегей-дағы. Жазатайым су сөндіріп тастай ма деп отқа да жаным ашиды. Достарды ойласам да көңілім байыз таппайды. Дұшпандар қастандық жасап, қырып тастай ма деп қорқамын...

	Әйтсе де қуанышымның шегі жоқ. Ең алдымен қуанатыным – қара мақпал тақия мен резеңке кебіс. Қалаға ұн сатуға барған Мұртаза ағам мерекеге тарту алып қайтқан. Неше күннен бері сол тақия мен кебіс менің тықыр басымды, күс-күс аяқтарымды күтіп тұр. Күте берсін! Мен де оларды көп күттім. Бұған қоса Үлкен шешем маған лайықтап ақ жолақ тартқан қызыл кенептен қос қалталы шалбар тігіп қойды. Орайы келгенде айта кетейін, осыдан қырық жыл өткен соң осындай қынамалы қызыл шалбар киген әсемпаз жігіттерді мен Еуропаның ең әйгілі қалаларында өте көп кездестіргенмін. Ә-ә, бізге де еліктейтіндер бар екен-ау дегенмін сонда ішімнен, біз мұны сіздерден бұрын киіп, тоздырғанбыз, модасын оздырғанбыз! Әйтсе де Еуропа шалбарларының өңі біздікіне ұқсағанымен, тауары төмен. Қолыма ұстап, мұқият тексеріп қарағанмын.

	Бір адамға осынша дүние, осынша жаңа киім-кешек алады екен– ау деп таңырқайтын шығарсыздар, бәлкім. Таңырқарлық, таңданарлық жай. Анау кермеде көгеріп тұрған не? Боран Абдулланың Шәрифасы тігіп берген көк көйлек – қиық жағалы сәтен көйлек еді. Осы мерекеге мені бастан-аяқ мұздай киіндірді. Қызық, үстіңе әсем киім киген соң көңілің шайдай ашылып, көркейіп кеткендей боласың біртүрлі. Мен көшеге осылай іші-сыртым жалтырап шықпақпын. Мейрамның қызығы көшеде болады. Үйге сыйған мейрам мейрам ба.

	Менің тағы бір қуанышым, ең зор қуанышым бар. Іште сақтайтын-ақ сырым, бірақ кісі мұндайда шыдай ала ма? Айтып салғасын, айта берейін енді. Мен Ақманайда ат жалдап қайтқан соң кешке таман Үлкен шешем екеуміз көк дөненді тарантасқа жегіп, Сайран ауылындағы оның күйеудегі үлкен қызына – менің Ғайнижамал әпкемнің үйіне қонаққа бармақпыз. Жолда тарантасқа отырып, көк дөненнің делбесін өзім ұстаймын. Бұл жұртқа қыр көрсеткенім. Сайранда Үлкен шешемді де, мені де “Қонақ жігіт” деп үйден– үйге тамаққа шақырып, төрге шығарады. Төрде талай отырғам, оған мығыммын. Мына құлпырған қара мақпал тақия, резеңке кебіс, қызыл шалбар, көгілдір сәтен көйлек сайрандықтарға кім екенімді өзі-ақ айтар. “Ағаш көркі жапырақ, адам көркі шүберек” дейтін кейде Үлкен шешем. Сол рас, сезетін шығарсыздар, патша баласы секілді шоқтай киінуім кімнің арқасы? Үлкен шешемнің арқасы...

	Құрбан айтқа жиналғандар әр жерде тоқтап, тәкбір айтып, Төменгі көшеге, мешіт жаққа өтіп кетті. Менің әкем де шығып, соларға қосылды. Ертеңгі шай айт намаздан соң ішіледі. Біздің үй бүгін тары бөкпен пісірген. Үлкен шешемнің қолы тисе, одан май тамып тұрады. Мейрам қандай тамаша!

	Су жаңа шалбарымның бір қалтасына шекілдеуік, бір қалтасына қақталған мойыл толтырып, қақпа алдына шықтым. Ауыл төңірегінен сілекейіңді ағызатын хош иіс аңқиды. Әркім шама-шарқынша таба қыздырып жатыр. Жыл бойы ағарған көрмеген үйлерден де бүгін шыжыл-быжыл шығады. Біреулер бөкпен, екіншілер құймақ, үшіншілер май шелпек, төртіншілер майлы көмеш пісірген. Осы жеңіл-желпі тағамдардың иісімен аралас піскен ет иісі бұрқырайды. Кеуде кере тыныс алған сайын сол иістен есің кете жаздайды.

	Тас төбемнен қарлығаштар самғап өтеді. Көк майсада торғайлар секіріп жүр. Тіпті құстар да адамдардың мейрамын мерекелеп жатқандай.

	– Әй, Кіндік! Әй, Рукавказ! – бұл Шәһидұлланың дауысы. Шәһибек орамы жақтан есітіледі. Мені шақырады. Өзі көрінбейді. Шәһидұлла біздің бастығымыз. Ол атыңды атаса, дереу қасына жетіп баруға тиіссің. Қайталап айтқанды жақтырмайды. Мен жалма-жан бастықтың дауысы шыққан жаққа жүгірдім.

	“Рукавказ” менің қосалқы атым, жауынгерлік лақабым. Таяуда ылғи балалар жан-жаққа бөлініп, соғыс ойынын ойнарда бір– бірімізге әр елдің атын қойғанбыз. Ортамыздағы ең күштіміз Шәһидұлла “Ресейді” алды, маңқа Уәлетдин “Америка”, Ескендірдің ЬІбырайы “Жапония” болды, қалғандардың сыбағасына “Англия”, “Франция”, “Австрия”, “Түркия”, “Германия”, “Румыния”, “Кавказ” тиді. Бәрінің кішкентайы мен. Маған жеткен жерде ел таусылып қалды. “Дүниеде басқа ел жоқ” деді Шәһидұлла. Бастықтан асып, жаңа ел іздеуге ешкімнің де батылы жетпеді. Мен алғаш қатты сасып, жылап жібердім. “Неге олай, – деймін іштей күйініп, – маған келгенде қалайша ел таусылып қалғаны? Өзгелер ел-елге бөлініп, рақаттана соғысып жатқанда жалғыз өзің аты– затың жоқ, бір шетте қақши да қал енді...”

	Шәһидұлла сәл алысырақ болса да, бізге туыс. Сондықтан мені аяды білем. Жирен шашын саусағымен сәл тарап тұрды да, соның арасынан бір жақсы ой шұқып шығарды.

	– Ұмытқан екем, балалар, жер жүзінде өте қайратты, өте айбынды, өте кекшіл бір ел бар. Ол – Рукавказ! Кіндік! Сен – Рукавказсың!

	Сол Рукавказ кекшіл ел ме, жоқ па, қайдам. Ал мен намыстан жарыла жаздап тұрмын. Шәһидұлла мені шамдандыру үшін мұны жорта айтса керек, шамасы. Әлгі қосалқы атымды айтып қорласа да, шыдап бақтым. “Сабыр түбі сары алтын” дейтін әкем. Кіндік дегенде не тұр дейсің! Рукавказ мың Кіндікке бергісіз ат...

	Мейрам күні ертемен бастық әскери дабыл қаққысы келген шығар. Тектен-текке “Рукавказ” деп шақырмас еді. Келсем, орам толы бала. Тек Асхат жоқ. Біреулері шекілдеуік шағып, біреулері қақталған мойылды қайзап тұр.

	– Та-та-та-та! – деді Ьібырай мені бір айналып шығып. Мәкәриядан келген көпес емессің бе? Тек күміс шынжырлы сағатың жоқ. Бәсе, шынжыры мына жақта салбырап тұр екен ғой!– деп ол менің шалбарымның салбыраған ышқыр бауынан тартты. Әйтеуір шалбар шешілмеді. ЬІбырай менің досым Асхаттың туған ағасы. Неге екенін қайдам, маған десе іші тар.

	Шәһидұлла әуелі менің келгеніме де, үсті-басыма да мүлдем көңіл бөлген жоқ. Тек қолымен белгі беріп, Ьбырайды менің қасымнан қуып жіберді.

	– Шалбарың неге бұлтиып тұр? – деді бастық біраздан соң иегін сәл көтеріп.

	– Бір қалтамда шекілдеуік, Шәһидұлла ағай, екінші қалтамда қақталған мойыл Шекілдеуігім баданадай. Тәуіп орыс Тимофей әкелген...

	– Дәркілдек неме, бәрібір жұртқа үлестіріп бітіресің ғой. Шекілдеуігіңді де, мойылыңды да сал қалтама!

	Оның су жаңа жасыл шалбарының қалтасына әлгі шекілдеуікті, содан соң қақталған мойылды уыстап, қуана-қуана салып бердім. Бір түйірі қалмаса да өкінбеймін. Жемеген ас дейсің бе? Асқан жомарттығым мен ықыласымды аңғарту үшін алдымен оң қалтамды, содан соң сол қалтамды теріс айналдырып, қағып көрсеттім.

	– Мырза жігітсің, қолың ашық, – деп мақтады мені бастық. Серпіуыс шекілдеуігімді, серпіуыс мойылымды қайтып берді. Шынында да кең пейіл, әділ адамдар көп қой! Солардың бірі біздің бастық.

	Шәһидұлла ағам ермек тапқыш. Ойлап таппайтын ойыны, айтпайтын жұмбағы жоқ оның. Ойын деуге ойын емес, жұмбақ деуге жұмбақ емес, тамаша бірдеңе ойлап тапты жаңа.

	– Балалар! – деді ол Біз бәріміз де оның аузына үңілдік. – Осы ауылда ең биігі кімнің үйі, балалар?

	Біз бәріміз, әрине, сатушы Шәмсұлланың шарбақты үйіне бірден жалт қарадық.

	– Шәмсұлланікі! – деді ылғи жұрттан бұрын жалбаң ететін ЬІбырай. Сол сәт Шәһидұлланың жуан жұдырығы әлгінің жағына сарт етті. Біз сасқалақтап, бұғып қалдық.

	Сол дауысымен әлгі сұрақты қайталады ол:

	– Кімнің үйі биік, балалар!

	Бұл жолы бастықтың құрдасы маңқа Уәлетдин зеректігін, тапқырлығын танытпақ болды:

	– Бас кеспек бар да, тіл кеспек жоқ, қара қылды қақ, жарған шындықты айтам: биіктің биігі – Базар көшесіндегі Әхмәр молланың шатыры. Сенбесең... – “Сенбегенде” не болатынын Уәлетдин айтып бітірмей жатып, баяғы жұдырық құлақ-шекеден оны да қонжитты.

	Бізді тамам бала қаумалай қоршап алды. Ауылда біз білмейтін, біз көрмеген, тек бастықтың өзіне ғана белгілі ең биік үй болса керек. Тағы бір-екі бала Ташболат қарт пен Әғләм ұстаның үйін атап, бағын сынап көрді. Бірақ олардың жауабына да әлгіндей баға берілді.

	Кенет менің басыма көктен түскендей бір ой сап етті. Тұла бойым шымырлап, бір рақат сезімге бөленген сияқтымын. Жүрегім дүрс-дүрс соғады. Қазір айтам да, барша баланы біржола қырып салам. Менің білгенімді біреуі де білмейді. Не айтқанымды өзім де аңғармай, бүкіл көшені жаңғырта айқай салдым:

	– Мешіт мұнарасы!

	Бастық теңселіп кетті. Бір қуарып, бір қызарды. Сепкіл басқан шұбар танауынан тер бұрқ етті. Бірақ дереу есін жинаған бастықтың жұдырығы тұмсығыма төне түсті. Әйтеуір, тимей, жанай өтті.

	– Мешіт құдайдың үйі, – деді бастық. – Мұндай шатырларға есептелмейді ол. Соны да білмейсің-ау, есуас. – Шамасы, тілге алғаным “Құдайдың үйі” болғандықтан бес саусағы тастай түйілген жуан жұдырық мені аяды білем. Шәһидұлланы есебінен жаңылдырсам керек, әйтеуір. Ойынның берекесі қашты: балалар аузына келгенін айтып, танти бастады. Бірақ бастық айтқанынан қайтпады. Оған керегі ең дәл, ең тапқыр, ең әділ жауап.

	– Соңғы мәрте сұраймын, ең биігі кімнің үйі? Бірде-біреуі тіл қатуға тәуекел ете алмады. Тым-тырыс. Тек маңқа Уәлетдиннің мұрнын тартқаны ғана есітіледі. Сол кезде ойынға да, тартыс– таласқа да сирек араласатын бала айлакерлігінен Түлкі атанған Шәйхаттар кенет тіл қатты. Оның аузынан бір сөз шықса, екінші сөзді айтқанша әбден сілең құриды.

	– Гәп қай жақтан қарағанда ғой, – деді Түлкі, – бір жақтан қарағанда, Шәһидұлла ағай, сіздің үйдің шатыры биіктеу, екінші жақтан қарағанда мұржасы жоғары. Сондықтан сіздің үй биік-ау, шамасы. Сіздің үй!

	Бұған екі-үш бала бас шұлғыды:

	– Сіздің үй! Сіздің үй! Ең биігі сіздің үй! – Біреуі бас киімін аспанға атты.

	Бастықтың жүзі жайнап кетті. Жирен шашының арасында қызғылт сәуле шұғыла шашқандай. Алайда сыр бермеуге тырысты ол. Маңғазданып жұмбақтай сөйледі:

	– Бәсе, қарай білген көз дұрыс көреді-дағы. Биікті аласадан айыра білу керек! – ол тісінің арасынан шырт түкіріп қойды. Ал Шәйхаттардың үйі жаққа бұрылып та қарамады.

	Көріп тұрмыз. Қарсы алдымызда Шәһидұлланың әкесі Кәшфолла ағайдың жапырайған сабан шатырлы тапал қақырасы жарбиып тұр. Көше жақтағы терезелердің төменгі бір көзіне көпшік тығылған. Мұржасы да ап-аласа. Бірақ түтіні тура будақтап, көкке көтеріледі. Өте биікке көтеріледі түтіні.

	Осындай ең тапқыр, ең дәл, ең әділ жауап табылған соң балалардың арқа-басы кеңіп, еркінсіп қалды. Бекерге бас қатырғанбыз. Бақсақ, жұмбақтың кілті дәл қасымызда тұр екен ғой!

	Сонда да менің ішімде бір түйткіл қалды. Анығын айтқанда, кімнің үйі биік осы? Бұл сұраққа жауапты мен өсе келе таптым – жұдырығы жуанның үйі биік...

	Мешіт мұнарасынан азаншының даусы жаңғырды. Қайтадан жаныма мейрам рухы енді. Бүгін дүниеге тамаша күн туды. Барлық үй биік, жұрттың бәрі бірдей. Анау өзіміздің Жасылтаудың арғы жағында қойлар мен қасқырлар бір өрісте бірге жүр. Сол малды резеңке кебісті, мақпал тақиялы, қызыл ыштанды, көгілдір сәтен көйлекті бала бағып жүр. Біресе қасқырлар, біресе қойлар келіп, оның қолын жалап кетеді...

	Осылай дүниедегінің бәрін ұмытып, қиялға шоматын әдетім бар. Міне, қазір... Біреу бүйірімнен түртті. Мен селк ете қалдым. Қасымда ЬІбырай ыржиып тұр.

	– Естимісің, анау Хамитжан не деп тұр саған? – деп ысылдады Ыбырай.

	– Естімедім.

	– “Кіндік”, “Кіндік”, “Кіндік” дейді ол саған.

	Мен күйіп кеттім. Хамитжан сопақ басын шайқады:

	– Қой, айтқаным жоқ, білләһи, айтқаным жоқ, – деді.

	Ыбырай бұдан соң Хамитжанға барып сыбырлады:

	– Көрдің бе, ананың ерні жыбырлап тұрғанын. Не дейді? “Сопақ бас”, “Сопақ бас”, “Сопақ бас” дейді.

	Мен жыламсырай кемсеңдеп:

	– Аспанда күн куә, нан ұрсын! Айтқаным жоқ, – дедім, – Хамитжан жетім ғой, жетімді құрбан айттың үстінде ренжітуге болмайды, – дедім.

	– Мәссаған, құрбан айтыңды қайтсін ол... Әне, көзін жыпылықтатып тұр: “Кіндік”, “Кіндік”, “Кіндік” дегені. Ішінен күбірлейді.

	Хамитжанның көзі шынында да жыпылық қағады. Мұнысы тегін емес. Ішінен мені сөгуі әбден ықтимал. Ай, жуаспын дейді-ау. Сол салпаң құлақ сопақ баста талай пасық ой жатқан шығар, сірә. Ызаға булығып барам. Тынысым тарылды. Хамитжанның қосалқы аты тілімнің ұшына үйіріле береді. Ол бір тал шөптің нәзік бұтағынан енді-енді сау етіп төгілетін мөлдір тамшыдай дірілдеп тұр. Ірке алмадым, ақыры сау етті:

	– Көзіңді жыпылықтатпа, сопақ бас неме, – дедім.

	– Көзімде шаруаң болмасын, кіндігіңді біл, – деп кіржің етті әлгі. Мен мұны күтпегенмін.

	– Қарашы мынаны, сопақ басыңды қыршып тастайын ба осы.

	– Кіндігіңе түйіп жіберіп, ішіңді жарармын.

	– Қорқытпа, Сопақ бас!

	– Қоқыраңдама, Кіндік!

	– Сопақ бас, Сопақ бас!

	– Кіндік! Кіндік! Кіндік!

	Балалар бізді дереу қаумалай қоршап алды.

	– Давай, давай! Екі жақта, бір жақта, әлің жетсе, тыржақта! – деп Ыбырай өшіктіре бастады.

	Екеуімізді өшіктірудің қажеті жоқ еді. Жұдырығымыз түюлі, тісімізді қайрап, кіжініп тұрғанбыз. Мен алдымен Хамитжанға тап бердім. Ол біраз кейін шегінді де: “Өз обалың өзіңе” деп ішіме бір тепті. Мен бүктетіліп түстім. Дереу есімді жиып, дұшпанымның тұмсығына қойып қалдым. Мұрнынан қан бұрқ етті. Қан көрген соң мен қатты састым, Хамитжан мүлдем есі шыға еліріп кетті.

	– Қанға – қан! – деп менің көйлегімнің жағасына жармасты. Мен жұлқи тарттым. Көйлек жұлынып кетті. Енді ақты-қараны айыра алатын хәлде емен. Бір-бірімізге шап бере жабысып, ышқына айқасып, аямай жұдырық жаудырып жатырмыз. Мен денемнің ауырғанын сезбеймін, есі-түсім кеткен. Бәрі соқыр ыза– төбелестің күйігі. Балалар қаққан қазықтай қақшиып қалған. Бізді айырып, арашалаушы жоқ. Тек ЬІбырай ғана қасымызда жүгіріп жүр:

	– Қайтпа, қайтпа! – дейді ол бізді қайрап. – Жұдырық сендердікі, тіл менікі! – Оның дауысын алыстан, ну орманның арасынан есіткендеймін... Сол сәт Хамитжанның жұдырығы көзіме сарт етті. “Көзімнен от шықты” дегенді мен алғаш рет осы тұста, сегіз жасымда сезгенмін (онан соң өмір көзіме талай от көрсетті). Иә, әуелі ұшқындар жарқылдап, соңынан көз алдымда қара дөңгелектер ойнай бастады, бірақ қайтпадым. Сонда ғана сәл есім кіріп, Хамитжанның салпаң құлағына жабыстым. Ол мыңқ етпеді, қайта маған қарай жақындай түсіп, бар ашуын жинап, басымен иегімнің астынан соқты...

	Бұдан соң қанша айқасқанымыз анық есімде жоқ. Шамасы, бір-бірімізді тәуір төмпештегенбіз-ау. Мен одан бұрынырақ титықтап қалдым. Хамитжан менен гөрі ересектеу, мығымырақ болатын. Ақыры, әлім біткенін байқаған ол мені шалбарымның ышқырынан ұстап, үйіріп-үйіріп әкетті де, тартып ұрды. Жауырынымның үстіне қатты, үшкір бірдеңе кірш ете қалды. Үшкір тас-ау, шамасы. Өңім қашып, қуарып кеткенмін. Ес-түсін білмейтін Хамитжан кеудемді екі тізесімен жаныштады. Аузымнан жылымшы бірдеңе ытқып шығып, бетімнен сорғалап кетті. Мен құрдымға кеткендей батып барам, батып барам. “Айырыңдар бізді, мені құтқарыңдар!” деп айқайлағым келеді. Айқайлауға дәрменім жоқ. Қоршап тұрған балалар енді қадау-қадау қазықтарға айналған. Айқайласам да, айқайламасам да есітер емес. Тек көздері ғана жылтырайды. Олар да шын көз емес, ағаш бұтағындағы бездің орнында үңірейіп қалған тесіктер екен.

	...Арада қырық төрт жыл өткен соң дәл осы жағдай өмірімде тағы бір мәрте қайталанды. Маған қаны қас біреу үстіме шеңгелдеп балшық шашты. Өзімді, өнерімді, тегімді, махаббатымды қорлап, жүрегімді аяғына таптады, кеудемнен қап-қара қан ытқып шықты. Сол кезде де бізді жұрт қаумалай қоршап алған болатын. Өзім жазықсыз шамына тиіп, қанын қайнатқан соң көтеріліп кеткен әлгі момақан бала маған балшық шашқан, осыған самарқау қарап тұрғандар да жаңа бірге ойнаған алаңғасар, қамсыз құрбыларым емес еді. Қатар қызмет істеп, қуаныш-қайғыны бірге бөліскен, тағдырымыз ортақ егде кісілер еді. Жамандыққа қимайтын шығар-ау деп дәмелендім. Міз бақпады. Олар мені сыйлайтын, тіпті біразы өзімді қатты ұнататындай көрінетін. Қорыққаны ма? Әлде: “Біз де талай тауқымет тартқанбыз, бұл да қасірет шегіп көрсін” дегені ме екен? Бәлкім, бір есептен солардікі жөн болар...

	Бұған дейін балалар мені жөнсіз қажамайтын, ретсіз шеттете бермейтін. Үлкендері үйірсектеп, қамқорлық жасайтын. Енді мынаусы несі? Кеудеме талтайып мініп алған Хамитжанды әрі тартып әкететін бір жан қалмағаны ма? Әлгі тесік қазықтар бірін– бірі қуалап, төңірегім шыр көбелек айнала бастады. Шыр айналған жердің өзегіндей ортада Үлкен шешем тұр.

	Дүние қайтадан бәз баяғы қалпына түсті. Енді өзім ақырын тербеліп, әлдеқайда самғап, жүзіп бара жатқан сияқтымын. Құлақ– шекемде жұмсақ жылы бірдеңені сезем. Бұл Үлкен шешемнің алақаны екенін жазбай таныдым.

	Бұдан соң мені өмір бойы аялап, қорғап қалған осы қолдың жылуы мен құдіреті. Тынымсыз, беймаза басыма ең сенімді, ең мархабатты қорған болған да сол Соңғы демімді алар сәтте, мүмкін, мен біраз жайларды еске түсіре алмаспын, небір қымбаттыларыммен қоштасуға үлгірмеспін. Әйтеуір, анық білетінім: әлдеқашан дүние салған Үлкен шешемнің жұмсақ қолын еске алып, соның жылуымен қоштасуға уақыт табатыным хақ. Басқасын қайдам.

	Маужыраған тыныштық құшағында әлде ұшып, әлде жүзіп барам. Басым Үлкен шешемнің алақанында рақаттанып жатыр. Күн сәулесі кірпігімнен тартып, көзімді ашқандай. Мен әуелі зәулім зеңгір көкті, сосын Үлкен шешемнің қайғылы жүзін көрдім. Ол мені құшақтап көтеріп барады. Үйге қайтып келе жатқан шығармыз...

	Мені үйдің көше жағындағы қонақ бөлмеге жатқызды. Бұрын мұнда тым сирек кіретінбіз. Қазір төр алдындағы жұмсақ, төсек үстінде көсіліп жатқан бір төре дерсің... Еркін көсілуге де шамам жоқ әлі. Тыныс алған сайын жауырын сүйегімді бірдеңе жандырып, өртеп барады. Тамағымды қырнауға да шамам жоқ, аузымнан дірдектеген қан бұрқ ете түседі. Сол қанды сүртіп тұруға басымның астына бір шетін қызыл шүберекпен көмкерген сүлгі салынды.

	Мені аяп мүсіркеген, Хамитжанды қарғап айқайлаған бір жан болмады. Бір сәт қасыма әкем келді. Ол маған оқтала қарап тұрды да, күрсінді:

	– Оқасы жоқ, мықты жігіт боларсың... – деді, бар айтқан басалқысы сол

	Ағаларым қарап тұрды да үнсіз шығып кетті. Бөпелерімді менің қасыма кіргізбейді. Әлі көзіме көрінген жоқ. Кіші шешем еңкейіп, маңдайыма ернін тигізді. Сонда бетіме оның бұршақ-бұршақ көз жасы ыршып түсті. Сол жылы ылғал бойыма қуат беріп, еңсемді көтергендей. Кенет көңілім босап кетті, біртүрлі. Ең қымбатты сөздер тауып, оның көңілін жұбатқым келді:

	– Жылама, апа, жылама, мен сені де сүйемін ғой, – дедім.

	– Иә, сүйесің, мені де сүйесің, – деді Кіші шешем. – Мен оған жылап тұрған жоқпын ғой. Мен тіпті жыламаймын... Қай жерің ауырады, балам?

	– Еш жерім ауырмайды енді, – дедім мен. Шынын айтып, Кіші шешемнің көңіліне қайғы салып қайтем. – Құрбан айт аяқталған жоқ па әлі?

	– Әлі аяқталған жоқ. Әнекей, мерекелік сыбағаңның бәрі алдыңда, тіпті шәрбат та бар. Азырақ дәм татсаңшы.

	Менің алдымда тегеш толы тәтті тағамдар тұр. Оларға қарауға жүрегім айниды.

	– Тәттілерін жинап, Асхатқа апарып берші, апа, – деп жалындым. – Оның құлағын ат тістеп, жұлып алған. Олар қатықсыз атала көже ішіп отыр. – Лоқсып жібере жаздап, көзімді жұмдым. “Жарайды, балам” деген Кіші шешем тегешті алып, шығып кетті.

	Үлкен шешем ас үйден әкелген шайнегінің тұмсығынан маған бір ащы су ішкізді. Кекіренің кермек тұнбасы болса керек. Әлгі мерекенің сыбағасы ғой! Өзегімді өртеп кетті, бірақ ұрттаған сайын ұрттағым келеді.

	– Талақ-бауырыңа шипа болар, іш, балам, іш, – дейді. Біраздан соң көңілім сәл серги түсті.

	... Мүлдем рақат. Мен енді жасыл жаннат таудың бөктерінде кереметтей әсем, ашық алқапта мал бағып жүрмін. Аппақ бұйра қозылар бөрінің сұр бөлтіріктерімен араласып, шапқылай ойнап жүр. Жорта бір-бірінің құлағынан тістеп қояды. Олардың ата– енелері, кексе қойлар мен көкжал қасқырлар төлдерінің татулығына бір шеттен таңырқай қарап тұр. Қуанғаннан оттауды, тамақты ұмытқан сияқты. Бір сәт бөлтірік тәлпіш қозының құйрығынан тартты. Қозы бақырып, шыр ете түсті де, шапшаң шегіне беріп, әлгіні аш бүйірден соқты. Мұны көрген барлық қой қасқырларға шуласа лап қойды, көзді ашып-жұмғанша әлгілерді қылғындырып, қырып салды. Қойлар зым-зия ғайып болды, баурайда қасқырлардың өлексесі ғана теңкиіп қалды...

	Енді от пен су оқиғасы басталды. Әуелі екеуі қат-қабат жарыса келді. Су ирелеңдеп ақса, қызыл тілі жалақтаған от жағаны бойлап жүгірді. Үстіне оттың сиқырлы сәулесі түскен өзен жарқырап, жайнап тұр. Мың құбылған сәуле құлпырып ойнайды су бетінде. Өз сұлулығына өзі таңырқап, әлдеқайда асыға арқырайды өзен. Мейрамға ма? Тойға ма? Шаттыққа шыдай алмай ыршып түскен бір тамшы қапылыста отқа тамды. Бұған ызаланған тәкаппар от одан сайын лапылдап, лаулай түсті. ЬІсылдап, суға тап берді. Кешірім сұрап бір сөз айтуға үлгіре алмаған су буға айналып, быж етті де, ұшып кетті. Долылығынан судан айырылған от ызаланғандықтан ба, әлде өкінгендіктен бе, қайдам, жұмарлана жиырылып, көкжиекке қарай домалай жөнелді. Әне, лапылдата зәрін шашып, лаулап барады... Жерде тамшы су қалмаған. Су!

	– Мә, балам! – Үлкен шешем ерініме баяғы шайнек тұмсығын тіреді. – Тамаша, тыныш ұйықтадың, – деді ол, – міне, таң да атты.

	Көше жақтағы терезеден бетіме күн сәулесі түсті. Мен жай ғана күнге қарай бұрылдым. Сол сәт терезеден Хамитжанның сопақ тақыр басы көтерілді. Мен әуелі оның тас төбесін, содан соң қалқиған құлағын, үрейлі қара көздерін көрдім. Иегі кемсеңдеп, жыламсырағандай, күлімсірегендей – үстіңгі еріні дір етті. Жалпақ маңдайын терезе шынысына тіреп, қатып қалды. Мен оған ештеңе айтпадым. Жоқ, ызаға булыққандықтан емес, әлім жоқтықтан. Хамитжанды көрген Үлкен шешем де тым-тырыс, қолымен ишарат жасамады. Біз Хамитжан екеуміз бетпе-бет қадала қарап, ұзақ арбасып тұрдық. Қасірет толы көзін көргенде шыдай алмай, бетімді кері бұрып әкеттім.

	“...Міне, саған мейрам!” деп ойланып жатырмын. Мейрам алдында адамдар бірін-бірі осылай ренжіткені несі? Былтыр сабантойда Қаранжылға сырнайшысына қаладан келген бір қаңғыбас қанжар салды. Әлгі сырнайшы ақсақ болып қалды. Жазғытұрым сен жүріп жатқан жұма күні Қыздар тауында өзіміздің ауылдың жігіттері көше-көшеге бөлініп, қыран-пышақ қырғын төбелес шығарды. Қыстыгүні Байғыз көшесінде той үстінде біреуді өлтіріп кетті. Тіпті ұйық үмесінде де төбелеседі. Қырылысу үшін жұрт мейрамды әдейі күтіп жүретін сияқты. Алысып-жұлысып жүргенде жыл бойына тігіп киген ең тәуір киімдерінің пәре-пәресін шығарып, жұлмалап жыртып тастайды, ластайды, қанға былғайды. Аузына келгенін оттап, жанжалдасады. Той-томалақ жақындаған сайын бүкіл үй-ішіміз ержетіп келе жатқан Мұртаза ағамды ойласақ, зәреміз қалмайды. Ол да мен сияқты өте қан қызба. Басынан сөз асырмайтын ұрыншақ.

	Келіншек алып берсек есі кіріп, басылар деген дәмеміз бар... Қалай боларын қайдам. Айтқанынан қайтпайтын өжет. Кеше құрбан айтқа қарамай, таң алдында қос ат жегіп, егіс басына жер жыртуға кетті. Әкеме де, Үлкен шешеме де құлақ аспады. Қасындағы жігіт– желеңдерімен желігіп, сөз байласқан-ау, шамасы, “Құрбан айтты қайтем” деп қыңырая қалды. Әкем де артық егеспеді. “Мен бұрын тусам, сен біліп туған шығарсың” деп ризашылық сыңай аңғартты. Мұртаза ағам қызық. Мерекеге қарамай жер жыртуға кетуінен-ақ қиқарлығы көрініп тұр ғой.

	Мен бетімді тағы да терезе жаққа бұрдым. Хамитжанның желкесінің шұқыры көз алдымнан кетпейді. Ол біздің үйдің іргетасында көше жаққа қарап отыр. Тіпті қатып қалғандай тырп етпейді...

	Келесі күні де, одан соңғы күні де сол жерден Хамитжанның біресе бетін, біресе желкесін, біресе шекесін көріп жаттым. Ертеңгісін де, күндіз де, кеш те ол әлгі отырысынан тапжылмады. Біздің үйдегілер оны қумады, ешкім оған ренжімеген сияқты. Тек өзім алғаш рет көшеге шыққанда артына қайырылып қарамастан тұра қашты. “Хамитжан!” деп айқайладым мен. Ол есітпеді.

	Өмір өз әуенімен жылжып өте берді. Балалармен талай жанжалдасып, талай татуластық. Бәрі де Үлкен шешемнің сөзімен айтқанда, иттің тәніне түскен жарақаттай елеусіз жазыла берді. Тек Хамитжан маған қайтып қолын көтермеді. Әйтсе де “Кіндік” деген атым барған сайын берік жабысты.

	Осыдан тап он бес жыл өткен соң, жазғы таңда жау ортасындағы жалғыз емен түбіне құладым. Сонда кеудемді тесіп кірген оқтың жарықшағы өкпемді ойып, ұя жасап алды. Төрт жылдан кейін сол ұядан қан аға бастады.

	... Міне, Мәскеу маңындағы өкпе ауруларын емдейтін ауруханада жатырмын. Шатырдан сәуір тамшылары тырс-тырс тамып тұр. Көктем біз үшін ең қауіпті шақ. Неге екенін қайдам, дәл осы кезде, жер оянып, қайта жасаратын өларада мен сияқтылардың өмірі үзіліп кететіні бар. Осы көктемді сыртқа салсаң, бәлкім, жалғанды жалпағынан басып кетерміз-ау деп көксейміз. Иә, сөйтуі ықтимал! Бар арман, бар үмітіміз сол

	– Мотоциклмен бір милиционер келіп тұр, сізді сұрайды. Кірсін бе? – деді маған біреу.

	– Кім? Милиционер? Күллі күнәларым үшін біржола жауап алуға келген шығар, – деп әзілдеген болдым мен, – келсін, қане.

	Заң қызметкерін жатып қарсы алу ыңғайсыз ғой. Тұрып отырдым. Күттім.

	– Мүмкін бе? – деді келген кісі. Оның еңкейген басы маңдайшаға әрең тимей қалды. Ішке кіргенімен, еңгезердей денесін қайда қоярын білмей, алақтай береді. Шәпкісін алды. Оның жалпақ кең маңдайын бойлап тартылған терең тыртықтың бір ұшы оң жақ қасының үстінде тұр. Бірден сол тыртыққа көзім түсті. Кейін өзіме өте таныс мұңлы көзі маған жаутаңдап, жалына қарағанын аңғардым.

	– Хамитжан! – дедім мен. Ол есітпеді. Бәлкім, даусым шықпаған шығар. Дөкей жігіт кенет бүрісіп, бір уыс болып қалды да, төсегімнің қасына келіп, тізерлеп отыра кетті. Тап баяғы терезенің ар жағынан көрінгендей, маңдайын менің кереуетімнің басына тіреді.

	– Кіндік! – деді. Сені де көретін күн бар екен ғой! Ол еңкілдеп жылап жіберді.

	– Жә, жә, Сопақ бас, қой, өзің сияқты дөкейге жылаған жараспайды, – деп оның шашынан сипадым.

	– Көзімнің жасы ырқыма көнбесе қайтем, Кіндік?

	– Қой, қой, Хамитжан. Басыңды көтер.

	– Тимеші, азырақ мауқымды басайын, – деді ол сәл сабыр етіп. Кейін тіпті тіл қатпай қойды. Орамалын алып, бетін сүртті. Содан соң ғана басын көтерді. Қанша өтінсем де, орнынан тапжылмады.

	Бір-бірімізге ұзақ қарап тұрған соң:

	– Сәлеметсің бе? – деп қол ұсындым. Көрістік. Оң қолында екі саусағы жоқ екен.

	– Сені де көретін күн бар екен ғой, – дей берді ол, – таба алмаспын деп күдер үзе бастағанмын. Әйтеуір, таптым-ау...

	Хамитжан асықпай-аптықпай бастан кешкен оқиғаларын баяндап берді:

	– Сенің өкпең ауыратыны туралы ауылдан хат алғам. Мәскеуде жатыр депті. Мен осыдан алпыс-жетпіс шақырым жерде ғана қызмет істеймін. Бір ай бойы күн сайын жұмыстан қолым қалт етсе, мотоциклге мінем де, Мәскеуге тартам. Әуелі өкпе аурулары ауруханаларын түгел аралап шықтым. Жоқсың. Тағы да қайтадан араладым. Осындай ауруханалардың бәрін қайта-қайта шарладым. Жоқсың. Айналадағы аудандық, ауылдық ауруханаларды да кездім. Жоқсың, жоқсың, жоқсың... Таптырмассың деп қорықтым, қатты қорықтым. Тіпті “аурухана” деген жазуы бар үй көрсем, қалшылдап кететін болдым. Сол сөзді естісем, қаным қайнайды... Ақымақ басым! Ауылға мекен-жайыңды сұрап жеделхат жолдауға ақылым жетпегенін айтсаңшы. Тап осында келген соң аңғардым соны. Осы жолы табуыма себеп болған: “Бергісі келген құлына – шығарып қояр жолына” деген мақал Бағана бәріне қолымды бір-ақ сілтеп, Мәскеуден шыға бергенде бір әйел жолда “ала кетші” деп жалынды. Тым болмаса біреуге қайырым тисін деп мінгізіп алдым. Сөйлесе келе осында медбике болып істейтінін білдім. Сені сұрадым. Білмейді. Біраз бұрыс болса да осылай тарттым. Міне, дидар бұйырып, көрістік. – Хамитжан солығын басқан сияқты. Енді даусы да еркін шықты. Бірақ, бұл тыныштық көпке созылмады. Сақау бала кезіндегідей қасірет толы, үрейлі көзін маған қадап:

	– Кіндік! – деді ол өзек өртейтін өкінішті үнмен. – Сенің ауруыңа себеп болған мен ғой! Анада кеудеңе мініп теппесем, сен мұндай халге кезікпес едің... Мен, мен айыптымын! Ғафу ет деп айта алмаймын. Мені кешіргеннен саған келер-кетер пайда қанша? Оны білем. Маған кешірім жасаудың қажеті де жоқ. Кешіруге тиіс емессің! Тек мынаны біл: өзіңмен бірге қайғырамын, өзіңмен бірге үмітім, сенімім бір. Мүмкін болса, бір өкпемді кесіп, жанымның жартысын берер едім. Мен сені іздегенде, бәлкім дәрігерлер менің өкпемнің сол жағын кесіп, саған салар ма екен деп дәмелендім. Бұған не дейсің, Кіндік? Қазір солай етуге болады дейді ғой. Айтып көрейік дәрігерлерге...

	– Есерсің-ау, Сопақ бас, – деп басалқы айтқан болдым. – Дәрігерлер әзірше ескі өкпені ғана кесе алады, жаңа өкпе жапсыра алмайды: екіншіден, менің өкпемді тескен фашист оғы ғой. Бар пәле содан. “Не виноват военкомат, виноват гитлеризм” деген әнді естіген шығарсың. Сенің жазығың жоқ.

	– Білем. Неміс оғын да, “кім виноват” екенін де білем. Егер анада езіліп қалмаса, сол бармақ басындай оқтың жарықшағына ауырар ма еді сенің өкпең? Сен ондай қауқарсыз емессің. Сенің тұқымыңды “емен өзекті” жандар деп тегін атамайды ғой. Әй, сәби шақ, есуас шақ!– деп ауыр күрсінді ол

	Хамитжанды ақылмен емес, ашумен ғана жеңуге болатын. Сол мінезі ойыма сап ете түсті:

	– Сен өзің немене, Сопақ бас, менің басымда еңіреуге келдің бе? – деп жекірдім түсімді суытқан болып. – Өлер ойым жоқ, әзірше. Бағанадан бері көзің жастан, аузың зардан тынбады ғой, сірә!

	– Сен өлмейсің! – деп қостады Хамитжан. – Бірақ, сен менің зар жылап, қиналғанымды айыпқа бұйырма. Бұл саған жараспайтын жай.

	Хамитжанды аяп кеттім. Ол қайтадан азап-қасіретті көп тартқан жетім балаға айналғандай жаутаң етті. Дауысым қаттырақ шығып кеткеніне өкіндім ішімнен.

	– Сен өлмейсің, – деп ақырын қайталады ол, – баяғыда бір мәрте жаназаң оқылған. Енді төзе тұр. Жаназаның қайта-қайта оқылғанының несі жақсы.

	– Қашан? Қалайша?

	– Не, білмейсің бе?

	– Жо-оқ! – деп сасып қалдым мен.

	– Мың тоғыз жүз қырық үшінші жылы. Ешкім айтпағаны ма?

	– Айтпады.

	– Онда мен айтайын ба?

	– Айт. Өз жаназаң жайлы әңгімені тыңдаудан қызық не бар...

	Хамитжанның айтқанына қарағанда, мен өліп барып қайта тіріліп, ажал аузынан аман қалыппын. Жаныма мәңгі жазылмайтын жара салды осы оқиға. Хамитжан қайтып кетті. Кейін бас жағымдағы тумбочканың үстінде газетке оралған түйіншекке көзім түсті. Дереу ашып қарадым. Сарғайып, бүрісіп қалған қос алма. Ол кетті. Сол біздің соңғы дидарласуымыз, ақырғы айырылысуымыз болды. Көп ұзамай есіткен қаралы хабардан зәрем ұшты. Мас қарақшылардан бір жас қызды қорғаймын деп жүргенде жүрегіне қанжар қадалыпты. Жұрттың айтуына қарағанда, сол күні ол тіпті қызметте де болмаған. Хабар маған тым кеш жетті. Сондықтан оны жерлеуге де бара алмадым. Жақында ғана маған бір өкпесін, жанының жартысын бергелі келген Хамитжан, сөйтіп, бүкіл өмірін өзгенің өмірін сақтау үшін біржола пида еткен.

	Бұл хабардан соң менің жан дүниемді екі қасірет ұдайы қинайтын болды. Біріншіден, жайсаң құрдасымның қайғылы қазасы қинаса, екіншіден, өз тағдырым маза бермейді. Хамитжан айтқан оқиғадан соң өзім біреудің есебінен күн көріп, қарызға өмір сүргендей болып көріндім. Сол ой жатсам-тұрсам миымды жегідей жеп: “қарызға, қарызға, қарызға...” деп қажайтындай.

	Ол әлгі оқиғаны айтқанда көңілімді көтеріп, жаныма жігер беру үшін, маған ұзақ өмір тілейтін ниетін білдірмекші болды. Бірақ мүлдем басқаша шықты. Жанымды қайда қоярымды білмеймін. Дәрігерлерді де сергелдеңге салдым. Міне, сол қайғылы оқиға. Хамитжан марқұмның айтқандарын түгел қайталап айтып берейін. Ішімде сақтасам құсаланып кетермін.





“ҒАЗИЗ БАСЫМ ҚАЛДЫ ЖАС КҮЙІ”




	... Сөйтіп, немістің оғы мына жерден маңдайымның сүйегін тесіп өткен соң көпке дейін есірік болып, есеңгіреп жүрдім. Он шақты күнге ауылға да барып қайттым. Мен қайтқан күні мұғалімдер жұрттың жабыққан көңілін көтермек болып клубта концерт қойды. Би биленіп, ән шырқалды, өлең оқылды.

	Ең соңынан сахнаға сенің келіншегің Рауза шықты. Кенет жұрт күбір-күбір сөйлесіп кетті. Сәл ду етті де тынды. Сол күні ақ көбелектей үлбіреген ару Рауза ғаламат құлпырып кеткен еді. Кейде алдыңнан көкжиек кейін шегініп, аспан төңкеріліп, ескен желді айқын көретін кезің болады. Рауза сахнаға көтерілгенде алдымнан кең жазира айқара ашылғандай аңқиып қалыппын. Тіпті жер жүзіндегі барлық зеңбірек тынып, денелердің сыздағаны басылғандай, жаралар жазылғандай, дүниенің бір шеті әрі шегініп кеткендей. Әлемдегі әділет атаулыдан жалғыз Рауза ғана қалғандай көз алдымда. Оның жүзінен сағыныш мұңы арайлы шұғыла шашып, алаулап тұр. Бәлкім, бұл шын Рауза емес, тамылжыған әуенін тыңдату үшін көктен түскен керемет шығар...

	“Ашқадар1” әнін бастады ол Тамылжыған әсем әуен мамырлай қалықтап, құйқылжи көтерілген сайын жұрттың еңсесін үрейлі тыныштық басты. Сол тыныштық қапелімде құлап түсіп, жұртты жапырып, таптап кететін сияқты.



	Сусар аулап кетіп опат болды,

	Ғазиз басым қалды жас күйі...



	Тереңнен толғап, шарықтата шырқалған ән тыңдағандардың ет бауырын елжіретті. Бірақ неге екенін қайдам, жұрт жөнді қол шапалақтамады. Әр жерден әлдекімдер бір-екі рет алақан соққан болды. Онысы да әлденеден қаймығып, жасқанып қалған жандардың әуре қимылы сияқты...

	Кенет кейінгі жақта отырған бір әйел солқылдап жылап қоя берді. Оған қасындағы әйел қосылды... Менің жанымдағы қыз бала да қолымен бетін басты. Ана жерде де, мына жерде де кәрі-жас қосыла жылап отыр. Біраздан соң бүкіл зал күңіреніп кетті. Рауза қатты толқып, абыржып қалды. Әнімен талайдың жан жарасын, іштегі шерін қозғады ғой. Беті ду етіп, қызара түсті. “Ғазиз басы жас күйі қалғандар” аз ба? Төрт жылға созылған сұрапыл соғыс талайдың титығына тигені рас. Ел басқа түскеннің бәріне көнсе де, мұңды, зарлы ән шырқалса, шыдай алмайтын хәлде.

	Жұрт еңіреп жылай берді. Біреуді біреу жұбатпайды, басалқы айтпайды. Тек жас шықпаған менің көзім. Тасбауырға айналғаным ба, қалай?

	– Клубта ән салған сайын осылай жылайсыздар ма? – деп сұрадым мен әлгі қызға қарай бұрылып. Ол үндемей қалды.

	– Жоқ, – деді, – мынау шыдауға болмайтын жағдай.

	– Неге олай?

	– Бір апта бұрын Кіндіктің қара қағазы келді. Бүкіл ауыл біледі.

	Раузаға айтуға жүрегіміз дауаламайды. Шыдай алмас деп қорқамыз, қатты сүйетін еді.

	Мен ақырын жердің жарығына кіріп, қайта шыққандай болдым. Алдымыздағы биік сахнада Рауза әлі тұр. Қылдырықтай жіп– жіңішке, үп етіп жел соқса, шайқалып құлап кететін сияқты. Балғын келіншектің нәзік иығына қандай ауыр қасірет түсті. Сабыр сақтағайсың, әйтеуір! Орнымнан ұшып тұрып ауылдастарға: “Ойбай– ау, не істегендерің? Жазықсыз жанды жабылып азапқа салғандарың ба? Аяймын деп құртып аларсыңдар сорлыны! Ау, ертең оның көзіне қалайша көрінесіңдер? Бетіне қалай қарайсыңдар?” деп айқайлағым келді. Айқайламадым. Мүмкін, мен емес, ауылдастарынікі жөн шығар. Сірә, көңіліне қайғы түспей тұрғанда ән шырқап қалсын деген-ау. Қайғы бір түн кешігіп, бақыт бір түн баста тұрса, адамға бұл да зор сыйлық емес пе? Дүние салған күйеуі келіншектің көңілінде әлі тірі ғой.

	Таңертең Рауза мектепке кеткенде мен сіздің үйге бардым. Ата– анаң бұл жағдайды біле тұра қасіретін ішке сақтап, Раузаға сыр бермеуге тырысады екен. Тағдырдың құрығынан қашып құтыла алмайсың, қайғыны жасырған сайын өзегің өртенеді, ажалға айла жоқ. Түбінде шындық шықпай қала ма, біз соны ащы да болса ашық айтуды ұйғардық. Сол ауыр міндетті мен мойныма алдым. Бесікте алаңсыз ұйықтап жатқан балаңа қарадым. Тіпті осы баланың жетім қалғанына өзім айыпты болғандай зәремнің ұшқаны-ай сонда.

	Бұл міндетті орындаудың реті келмеді маған. Бүкіл ауыл төбесіне төнген қайғының бөгеті басқа жерден ашылды, тастай көгеріп қатқан Раузаны екі әйел үйге қолынан жетектеп қайтты. Оны шешіндіріп, сандықтың үстіне отырғызды.

	– Кіндікті өлтіріпті, – деді ол біраздан соң, – хабары келді. Міне, – умаждалып қалған бір жапырақ қағазды жалма-жан үстелге қойды.

	– Қағаздың аты қағаз, – деді Кіші шешең, – біз оған сенбедік. Балам өз көңіліме әлі тірі. Сабыр ет, қызым.

	Раузаның қасына жан жоламады, ешкім оны жұбатпады. Кешке дейін осылай үнсіз отырдық.

	– Жазмышқа не шара, – деп күрсінді әкең, – көнбеске амал жоқ. Шамыңды жақ, жарқыным. Жайсаң жігіт еді, қараңғыда ұзатқанымыз болмас оны.

	Сол кеште әрқайсымыз білгенімізше жаназаңды оқып сені жер қойнына тапсырған болдық.

	Неге екенін қайдам, мен дереу үстелдегі әлгі хатты алдым. Қайта-қайта оқып шықтым. Иә, аты-жөні дәл өзіңнің аты-жөніңе ұқсас. Мекен-жайы да біздің ауыл Тек туған жылы басқа. Шамасы, хатшы шатастырған болу керек. Тоқта! Ау, мына жерде “қатардағы жауынгер” деп жазыпты ғой?

	– Әскери атағы қандай еді? – деп сұрадым. “Еді” дегеніме төбе құйқам шымыр етті.

	Әкең жауап берді:

	– Онда барған соң бәрінің атағы бірдей-дағы. Атағына емес, атқарған қызметіне қарайтын болу керек.

	– Міне, қағазда “қатардағы жауынгер” деп жазыпты. Ол командир ғой. Солай емес пе?

	– Мен жазуды оқи алмадым, – деді Рауза. Есін жинағандай бір сәт елең етті де, қайтадан мұңайып қалды.

	– Командир, біздің бала командир, – деп көтеріліп басылды Үлкен шешең, – командирді “қатардағы жауынгер” деп жаза ма...

	Көңілімізде үміт оты жылт еткендей болды. Ажалды алдағымыз келгендей, хат иесін басқа адамға жорыдық. Әуелі фамилиясы ұқсас адамдарды, содан соң аты ұқсастарды көше-көшені қалдырмай атап шықтық. Біреуі де сәйкес келмеді. Әкеңнің аты бүкіл ауылда біреу... Ауылымызға қарасты Ақманай қыстағын да араладық. Көшенің арғы басынан бастай бергенімізде Кіші шешең шыр ете түсті:

	– Күйеу! Ақманайдың күйеуі! Ой, байғұс Кәфия сұлуым-ай! Ой, бишара! Күйеу балаңызды қатты ұнатамын, апа, балаңызға соның атын қойыңызшы деп жалынып еді-ау, бақытсыз сорлы!

	– Иә, күйеудің әкесімен екеуіміз аттас едік. Дүние салғанына көп болды. Жақсы кісі еді, марқұм, – деп әлгі сөзді растады әкең.

	Жездеңнің аты-жөні де сенің аты-жөніңмен бірдей екен. Бірақ көңіліміздегі күдік кете қоймады. Қуанғанымыз жоқ. Күздің ұзақ түнінде көз ілмей шықтық. Қалғып кетсек, әлгі үмітіміз түске айналып, ғайып болатын сияқты. Сары таңға көз шырымын алмадық.

	Ертеңіне әлгі қағазды ұстап ауылкеңеске тарттым. Ауылда сенен жасы үлкен аттасың бар екені шеттен келген хатшы қыздың тіпті қаперінде жоқ. Түп кітапқа тіркелген мәліметтерді түгел ақтарып шыққан соң қаралы қағаз сенің жездеңнің хабары шығар деп топшыладық. Енді ажал соған ауысты.

	Ең ауыры келесі күні болды. Жылай-жылай бет-аузы ісіп кеткен Кәфия апайың келді сіздің үйге. Қолында әлгі қара қағаз. Оны Кіші шешеңе ұсынды:

	– Апай-ау, мұныңыз қалай? Мына қағаз өздеріңе келген ғой. Оны сіздерге жіберген. Маған неге бердіңіздер? Осы да әділдік бола ма? Апай, мә, қайтып алыңыз, қара қағазды! – Кіші шешең оның қолынан ұстап сәкіге отырғызды. Кәфия көзі жаутаңдап Раузаға қарады:

	– Келін! Келінжан! Сенің балаң біреу-ақ қой, мен шиеттей баланы бағып отырмын. Жалғыз балаңды жетім қалдырғың келмейді, ау, мен бес баланы қайда қоямын? Бір баланың жолына бес баланы қиғаның ба?

	Біреуді телміртудің орнына бесеуін телмірткің келді ме? Өзім де аш-жалаңаш жетім өстім... Уа, тоба!

	Ол біраз жылап алды да, Кіші шешеңе былай деді:

	– Апай, күйеуіңнің атын балаңа қойғаның қалай? Басқа ат құрып қалды ма? Сол атты қоймағаныңда, мүмкін, мұндай қасірет тартпас едік.

	Кіші шешең қайғыдан есі ауыса жаздаған сіңлісінің бетінен қақпады:

	– Қайтейін, қалқам. Бұлай боларын білсем, ондай ат қояр ма едім, – деп Кәфияның басынан сипады.

	– Енді не істеймін, қайда барам? Кімге барып телмірер екен енді балаларым? – деп Кәфия зар еңіреді.

	Бұған дейін айыпты кісідей сүмірейіп отырған әкең сөзге араласты:

	– Аман болсақ, жалғыз қоймаспыз, балдызым. Балаларыңа қолдан келген көмегімізді аямаспыз. Көңіліңді аулайтын басқа сөз таба алмай отырмын, өкпелеме. Берген уәдем – шын сертім. Сырым өзіңе мәлім, балдызым.

	Сандық үстіндегі тап кешегі орнында бір уыс болып бүрісіп қалған Рауза дереу ұшып тұрды да Кәфияның мойнына асылды. Кеудесіне басын қойып өксіп-өксіп жіберді. Кәфия да қосыла жылады. Бірі-бірінің бауырына тығыла түскен екі әйел ұзақ еңіреді. Әйтеуір, біреуінің күйеуі мерт болған. Қайсысы? Бұл бізге әлі дүдәмал...

	... Маған бір өкпесін, жарты жанын бөліп беруге келген Хамитжан міне осы жайларды айтты. Ал қасымнан кеткен соң өзгенің өмірін қорғап қалу үшін өз өмірін қиыпты.

	Кіші шешемнің немере сіңлісі Кәфия апай бұдан соң кілең ізімнен еріп жүретін сияқты көрінді. Оның нәркес қара көздері маған ызалана, кектене қарайтындай бір түрлі. Өзіме атылған неміс оғын жездеме қарай бұрып жібергендеймін, сол үшін бізге келген қара қағаз апайдың қолына тиген секілді. Әйтеуір, жан баласына жазығым жоғы айдай ақиқат. Кісі бейнеті түгіл өзім тартқан тауқымет те жеткілікті. Өз мойныма түскенді өзім көтеремін. Шатырдан тамған сәуір тамшылары емес, өмірімнің санаулы сағаттары соғып жатқандай. Бәлкім, соңғы тамшы үзіліп түскенде менің де демім бітер. Әйтеуір, әзірше тірімін. Тірі пенде өкінбей, күдіктенбей, бейнеттенбей тұра ала ма. Үмітімді үзгенім жоқ әзірше. Анау тырс-тырс түсіп жатқан тамшылардан мықтырақ шығар мынау, сірә?!

	Осынау алмағайып ауыр шақта мен бір қарапайым шындықты – өзгелердің өлімінде менің де үлесім бар екенін, ал менің өмірімде өлгендердің үлесі бар екенін терең түсіндім. Хамитжан мені бекер алдарқатыпты. Мен өзім қара басым үшін әлі бір рет шынымен өліп көрген емеспін. Бәлкім, өзгелер маған өз өмірін қарызға қалдырып, мен үшін де жанын қиған болар?

	... О бір заманда, әлі бүлдіршін кезім, күн батып бара жатқанда Сағыл таудың басын аралап жүріп, үйілген қойтастың үстінен шыққанмын. Әлдекім монша қыздыруға жинаса керек оларды. Неге екенін қайдам, еңкейіп, әлгіден бір жұмыр тасты көтердім. Жып– жылы екен. Сонысына қайран қалдым. Шетіректе шашылып жатқан тастарды ортаға тартқалы қолымды создым. Бұлар сап– салқын. Тастар да бірге жатса күннің қызуын біріне бірі өткізіп, ұзақ сақтайды екен-ау.

	Ал адамдар ше? Қанша адамның жанының жылуы, жарығы, қайраты бар екен менің бойымда? Мен өмір бақи солармен қоян– қолтық, қол ұстаса өмір сүрдім. Құрбыларымның арасында маған алғаш жан жылуын сыйлаған Асхат. Ол әрқашан менен екі жас үлкен болып жүреді. Мен сегізге шыққанда, ол онға, мен он сегізге толсам, ол жиырма жасқа шығатын. Келе-келе мен Асхаттан екі есе үлкейіп кеттім, тіпті өскен сайын үлкейе бердім. Ол өмір жолына жаңа аяқ басқанда бір орында тұрып қалды. Мен ілгері кете бердім, кете бердім. Алысырақ кеткен сайын кейінге жиі-жиі қайырылып қараймын. Көкейімде сайрап қалған мұң мен сазға құлақ саламын. Сол үндер кейде маған ар-ожданның дауысы болып есітіледі. Ғажап.





ЕСКЕНДІРДІҢ АСХАТЫ




	Асхаттың көшесін “Губернатор көшесі” дейтін жұрт. “Мұнда губернатордың өзі тұрады екен-ау” деп ойлап қалмаңыз тағы. Баяғыда, шамасы, осыдан жүз жыл бұрын, осы көшенің ортасынан үш ат жеккен күймелі арбасын күмбірлетіп, губернатор құйғытып өткен көрінеді. Сол дөкей төренің күймесінің шаңдағына шомылғанына қуаныштан жүрегі жарыла жаздап, төбесі көкке жеткен қарашылар осы көшені Губернатор көшесі атандырыпты. Алайда бар болғаны бес үйдің басын құрайтын құйттай тығырықтың “Ешкі ойнақ” деген аты да оңай ұмытылмағанын айтқан жөн. Губернаторлар, байлар, төрелер төрден түсіп, биліктен қалған заманда “Ешкі ойнақты” қайта жаңғыртқысы келгендер де болған. Әйтсе де “губернаторлар” кез келген үйдің қоқырында ешкілер күйсеп жатқанына қарамастан, мұндай ыңғайсыз атты қабылдамады. Ауылдағы “Тоңмұржа”, “Үшәтеш”, “Байғыз”, “Сарқырама” атанған көшелерден “Губернатор көшесінің” шоқтығы биік емес пе? Басқа көшелерден мешеулік, надандық, топастық иісі мүңкіп тұрады.

	Бұл көшенің екі ерекшелігі бар – кедейлік пен тәкаппарлық. Бес үйдің төртеуіне ешкі мен тауықтан басқа түк бітпеген. Тек Асхаттың үйінде ғана соқыр бие, жалғыз сиыр мен тай өгіз бар. Кедейлік бұлардың ата-бабаларынан қалған мұра, таңдайларына талай татыған. Ал тәкаппарлық десе, бала-шағасына дейін шетінен шікірейіп, шіреніп шыға келетін паң. Кілең губернатордың әулеті сияқты шынында. ЬІлғи даңғой, мақтаншақ. “Губернатордың” қайсысын сөйлетіп қарасаң да өзгеде жоқтың бәрі өздерінің қолында тұрғандай. Соққан бөрісі өгіздей, ұстаған жайыны бөренедей, атқан үйрегі тырнадай. Тек өздеріне шыр жұқпайтыны, қолдары құтаймайтыны қызық. Тіпті бөсетін жөні жоқ ақсақ Шәрәй да қызып кетсе, жыртылып-айырылады. “Ақсақтың аяғы тынбас” – деп мен туралы айтқан ғой. Ярман соғысынан алып қайтқан ағаш аяқтан жарығаным-ай: талмайды, ауырмайды, тоңбайды, терлемейді. Өзге екі шабата тоздырғанша, өзімізге сыңары да жетеді” деп соғады.

	Кішкентай кезімде Губернатор көшесі маған ит арқасы қиянда жатқандай көрінетін, онда тұратын әр адамның өз алдына қызық құпиясы бар сияқты еді. Сол мақтаншақтардың ерсі қылықтарын мен кейін өсе келе түсіндім. Тәкаппарлық олардың құралы, қорғаны, арқа сүйер тірегі екен. Басқалардың дүние-мүліктеріне, атағына, дәулетіне қарсы қояр бірдеңе болуы керек қой. Сондағы тапқан айласы тәкаппарлық түге. Кедей-кепшік, тәкаппар, аңғал “губернаторлар!” Мен сендердің бәріңді де сағынып, есіме аламын – тірілеріңді де, өлілеріңді де...

	Сол “губернаторлардың” біреуі Асхат еді.

	...Мен Губернатор көшесімен қыр астына бұзау іздеуге кетіп барамын. Қақпасының алдында зығырдың сабағындай аппақ шашы күн шапағына малынған Асхат тұр. Көздері де зығырдың гүліндей көкпеңбек. Мен оны танитынмын. Тек осы кезге дейін бір рет те бірге ойнамағанбыз. Өзіме тас лақтырса, әлде тілін шығарып мазақтаса, “Кіндік” деп әжуалай қалса, жауап қайтарғалы дайындалып келемін.

	– Әй, бала, бері қарай кел былай!– деп айқайлады ол

	– Өзің бері кел. Мен бұзау іздеп барамын,– деп тұрған орнымнан тапжылмадым.

	– Қорықпа, тимеймін, – деді Асхат. Мен қайырылдым. Қажеті болар деп оң жұдырығымды түйіп, қолымды арқама қайыра ұстадым. Екі көзі көгілдір сәуле шашқан “зығыр бас” маған қарай өзі келе жатты. Келді де жаюлы алақанымен мұрнымды басты.

	– Ненің иісі?

	Мен сасқанымнан аузымды жұма қойдым. Ниеті бұзық болса, алақанын емес, жұдырығын иіскетер еді. Төбелес шығаратындар сөйтеді.

	– Айтшы, ненің иісі?– деп қайталады.

	– Иттің иісі, – деп аузына қойып жібергім келді, тек ақсия күліп тұрған соң тимедім. – Жоқ, ештеңенің иісі шықпайды, – деп басымды шайқадым.

	– Жақсылап иіскеші, – деп қоймады ол, – танауыңды бері әкелсеңші...

	Жарылып кеткен лас алақанын иіскеп көрдім. Тек ненің иісі екенін айыра алмадым.

	– Әй, сен де,– деп кекетті мені Асхат. – Соны да білмейсің-ау. Көмеш иісі, майға піскен көмеш иісі. Жаңа ғана көмеш жеп шыққанмын.

	Мынаусы қызық екен – мақтануын қарашы! Көмеш жегеннің несі таңсық!

	– Жесең жепсің-дағы. Мен бұзау іздеуге барамын.

	– Мен де саған бұзау іздесейін бе?

	– Іздессең, жүре ғой...

	Шұңғыл сай деген жерге жеткенде Асхат екеуміз қол ұстасып алдық. Лезде-ақ бір-бірімізге үйренісіп, шүйіркелесіп кеткенбіз.

	– Әй, тоқташы, шалбарымның қалтасында томпайып тұрған не мынау?

	– Қатқан нан.

	– Өтірік, тас шығар.

	– Міне, сенбесең, – деп мен қалтамдағы қолақпандай қара нанды шығарып көрсеттім. – Бұзауды алдауға алып шыққанмын. Мінекей...

	– Бұзауға бергені несі, оны былайша да айдап қайтпаймыз ба? Одан да нанды өзіміз соғып алайық.

	– Ау, жаңа ғана майға піскен көмеш жедім деп мақтанғаның қайда...

	– Көмешке тамағың тоя ма, оны қара нанға қосып жегенге не жетсін.

	– Ау, неге қосып жемедің?

	– Қара нан болмады...

	Өмір деген ғажап қой. Біреулерде кілең көмеш, қара нан жоқ, біреулерде қара нан бар да көмеш жоқ. Біздің үйде көмеш тек жұма күні болады. Асхат менің қолымдағы қара нанға жұтына қарады да, тамсанып, ернін сылп еткізді.

	– Мә, жей ғой,– деп нанның сынығын ұсындым. Нанды қақ бөліп, жартысын қайтып берді. Мен басымды шайқадым.

	– Қара нанға қызықпайтын адамды көріп тұрғаным осы,– деп сидиған сидам сирақтарын созып, шөп үстіне отырды. Тізесіне көйлегінің етегін жазып, асықпай нан жеуге кірісті. Етегіне түскен нанның ұсағын қағып алып жей берді.

	– Нанды түрегеп тұрып жеуге болмайды,– деді ол,– түрегеп тұрып жесең, тіпті тоймайсың. Ұсағы жерге түссе күнә жасағаның. Күнәң үшін өлгенде тозақ отына өртенесің. – Ол соңғы түйір нанды шайнап жұтты. Тек орнынан тұруға асықпады. Тамағы тойып, көңілі көтерілген соң қызық бір әңгіме бастады.

	– Әкем айтады, бұрынғы өткен заманда салт атты бір патша далада кетіп бара жатыр екен дейді. Бара жатып қарны ашыпты. Қойнындағы нанын алып, ат үстінде жей бастапты. Мұршасы болмаған көрінеді асыққан патшаның. Соңғы түйір нанын жей бергенде бір ұсағын жерге түсіріп алыпты. Патша аттан секіріп түсіп, әлгі ұсақты іздепті. Іздей беріпті, іздей беріпті. Үш күн, үш түн еңбектеп, іздемеген жері қалмапты. Қалай іздесе де таба алмапты. Төртінші күні үйіне қайтса, бүкіл сарайы қайғырып отырған үстінен шығыпты. Осыдан тап үш күн бұрын патшаның ең сүйікті ұлы суға кетіп өліпті. Құдайдың бұдан да жаман кәріне ұшырармын деп қорыққан патша әлгі нан ұсағы түскен жерге қос мұнаралы мешіт салыпты, – дейді. Бұдан соң оны құдай жарылқап па, жоқ па – онысын қайдам...

	Қайдағыны біледі-ау, қу бала! Шықылық-шықылық етіп тас төбемізден бір дүркін сауысқан ұшып өтті. Мұны білем: алақанат сауысқан балапандарын ұшуға баулып жүр. Өткен аптада ғана қара торғайлар мен қарлығаштар балапандарын ұшырған болатын. Бүгін сауысқандар ұшырады. Дереу бір тасты ала салып, сауысқандарды көздеп лақтырдым.

	– Сауысқан, сауысқан, жұмыртқасын тауысқан!

	– Тиіп кетсе қайтесің? – деп атып тұрды Асхат.

	– Тисе, тие берсін, сандуғаштың балапаны емес қой.

	– Сауысқанға да өз балапаны аяулы. Оның да жаны бар. Дүниедегі барлық заттың жаны бар – ағаштардың да, тастардың да, өлең шөптің де... жаны болмаса, өмір сүре ала ма олар? Біздің саусағымыз кесілсе қызыл қан ағады, ағаш бұтағы қырқылса, ақ қан ағады. Темірге темірді соқсаң, шықылдайды ғой, солай емес пе? Темірдің шықылдағаны – жылағаны.

	Білмейтіні жоқ бұл Асхаттың. Адам ба өзі? Оның ақ шашы, көкпеңбек көзі, сары кірпіктерінен күдіктеніп қалдым. Осы маңайдағы аппақ бала бір өзі – қара тауықтың ұясында өскен үйректің үлбіреген аң балапаны сияқты. Бесікте жатқанда пері айырбастап кетпеді ме екен? Пері өз баласын қалдырып, кісі баласын алып кететін көрінеді ғой. Қой, олай емес шығар! Пері баласына мұндай ақыл, мұндай жақсы болу қайда!

	Біз Шұңғыл сайды да, Терең сайды да түгел аралап, Таудың ар жағын айналып шықтық. Жөкелі көл орманына жеттік, Мүкіш бұлағынан су іштік. Талай бұзауға кездестік, әйтеуір, біздің Ақмаңдайдың ізін де таппадық. Арып-шаршап үйге қайттық. Қайтып келсек, Ақмаңдай біздің шарбақтың көлеңкесінде маңқиып жатыр. Дереу қақпаны ашып, бұзауды қақпайлай қуып, қораға қамадық.

	Лашықтың сыртында айналақтап жүрген Үлкен шешем мені мақтап жатыр.

	– Бәрекелді, балам, есейіп, ержеткенің, қолғанат болғаның ғой енді.

	– Мен емес, апа, есейген мына бұзау ғой...

	– Онда екеуіңнің де есейгенің.

	– Апа, мынау Асхат деген бала. Маған бұзау іздеуге көмектесті.

	– Оған да рақмет. Ендеше үшеуің де үлкейгенсіңдер. Қоймаға барып, қонағыңмен салқын қатық ішіңдер.

	– Нанмен ішейік пе?

	– Нан осында.

	– Жарайды, мен қайтайын енді, – деп міңгірледі Асхат, – үйде жұмыртқа пісіріп қойған шығар.

	Мұны есіткен Үлкен шешем қулана жымиып, Асхатты жібермеуге тырысты.

	– Ас-асқа, әр астың орны басқа. Жұмыртқаға да орын табылар. Қатық құйған тостағандарыңа бір қасықтан қаймақ қос. – Соңғы сөздерін ол маған арнап айтты.

	Асхат көп жалындырмады... Лашықтағы салқын саяда қатықты сылқытып соқтық. Қонақ тостағанын жалап қойды да, бір жаңалық айтты;

	– Бағана көмеш жедім дегенім шылғи өтірік. Ашыққан соң өзімді алдарқату үшін айтқаным ғой. Жұмыртқа да солай. Екі аптадан бері күніне бір рет пісірген атала көжемен күн көріп отырмыз. Әкем мешіттен келмеді, ағам қалаға кеткен. Үйдегі тіріліктің бәрі ЬІбырай екеуіміздің мойнымызда. – Енді оның даусында манағы тәкаппар тоқмейілдіктен түк жоқ. Алдымда шүйкедей шал өзінің мұң-зарын қақсап отырғандай. – Қазір денемізде титтей де май қалмаған. Кеше ЬІбырай екеуміз қарнымызды біраз күнге қыздырып жаттық. Жылт еткен май көрінбеді. Содан ағамды мазақтап өлең шығардым. Ешкімге айтпайтын болсаң, оқып берейін.

	– Нан ұрсын, айтпауға ант етемін! – дедім мен.

	– Былай да, ант бермесең де сенемін.



	Ыбырай жатыр мақтанып,

	Күнге қарнын қақтанып,

	Екі қадақ май шыққан

	Шарбысына шаттанып.



	– Тамаша. Ыбырай не деді бұған?

	– Шабата тігетін қалыппен қақ маңдайдан қондырды. Шекем ісіп кетті. Жазылар, мәңгі тұрар дейсің бе, бірақ мына өлең есте қалады. Оны қалыппен ұрып құрта алмайсың.

	Асхат аңқылдаған ақ көңіл бала екен. Бар сырын жайып салды.

	– Менің қосалқы атым “Сары маса”, – деді ол. – Түріме, тіліме қарай қойылған ат. Тілім ащы. “Барлық пәле тілден” дегендей, осы тілімнен жазып жүрмін.

	Бұл атағымнан ұялмаймын. Бір жерім кеміп қалар дейсің бе? “Сары маса” дегенде не тұр...

	– Менің де қосалқы атым бар, – дедім одан қалғым келмей. – Тек жұрт айтқанда ұялам.

	– А-ха-ха! – деп шек-сілесі қатып күлді Асхат. – Сенің атың керемет – Кіндік! Дүниедегі ең қажетті нәрсе Кіндік қой. Арбаның қаңқасын ұстап тұратын не? Арысы, кіндігі! Ең құрметті, атақты адамды не дейді? “Жердің кіндігі” дейді. Бұған қоса, сенің ауылда бөбек туған сайын үй-үйді аралап жұрттан сый көретінің сол кіндіктің арқасы!

	– Тағы айта берсең төбелесемін,– деп ескерттім мен.

	– Өй, әумесер, сенің атыңды маған берсе, мақтанар едім.

	– Мақтанатын түгі жоқ,– деп шорт кестім мен, ол да сөзді созбады.

	Әйтсе де, “Кіндікті” Асхаттың аузынан есіткенде пәлендей ызаланбадым. Оны қайырып тастағаным жақтырмағандықтан емес, “қонақ, жөніңді біл” дегенді ескерткенім еді. Ал басқалар айтса, жыным келеді. Таяуда Хамитжанмен қораздай қырқысып, қанға батқанымыз сол үшін ғой. Бірақ “Кіндік” келе-келе тістесең де, тырнасаң да айырылмайтындай мықтап жабысты. Түбінде ол мені жеңді, жеңілгенімді мойындадым...

	Бір күн ішінде Асхат мені баурап алды. Үйіне қайтып кеткен соң оны сағына бастадым. Осыдан соң біз ажырамас дос болып кеттік.

	Асхат өмірде бағы жанбаған сорлы. Өмір бойы басы шырғаланнан шықпады. Құрбан айтының алдында басына бірден екі қасірет тап болды.

	Мал өрістен қайтқан кезде шарбақтың бір шетінен шығып, Асхаттың үйіне бардым. Ағасы ЬІбырай екеуі қораға малын қамап жатыр екен. Өгізі қораға бірден кірді де, сиыры кегежектеп, жоламай қойды. Жалынса да, шыбықтаса да қасарысып қалды. Қорасынан безген-ау, шамасы. Айласы қалмаған ЬІбырай сиырдың үстіне мініп, қораға кіргізгісі келді. Бұған да көнбеді. Сиыр кенет мөңкіп қалды да, абайсызда тақымы бос шабандозды үйіліп жатқан қоқырдың үстіне алып ұрды. Өз обалы өзіне. Кісіге күліп, қылжақтауға құмар ғой, сазайын тартсын.

	Інісі табан астында тақпақ шығарды:



	Атың арық, Ыбырай!

	Артың жарық, Ыбырай!

	Қос мүйізді тұлпарың.

	Жүйрік екен, сұмырай!



	Ыбырай Асхатқа көзін бақырайта тап бергенде, інісі дереу жалтарып:

	– Өгіз күшті ме, сиыр күшті ме? – деді.

	– Өгіз! – дедік біз Ыбырай екеуміз қабаттасып. Еркек кіндіктің күшті болатынын құйттай бала да біледі.

	– Жүріңдер, онда сиырды сүйреп кіргіземіз.

	– Қалайша?

	– Құйрығын өгіздің құйрығына байлаймыз!

	Ыбырай маубас бала. Мұндай қулық оның үш ұйықтаса түсіне кірмейді. Бірақ інісіне бой бермеуге тырысты:

	– Қыстырыла кететін, найсап! Бұл ақылды өзім де тауып тұрғанмын. Ағаңның шаужайынан алғанды қайдан шығардың?

	– Жай айтып жатқаным ғой.

	– Ағаң аман жүрсе, қор болмайсың, бауырым, біздің бас сарқылмас қазына ғой, – деп мақтана жөнелді “губернатор” қоқиланып. Мұны менің көзімше әдейі айтып тұр. – Бар, әкел өгізді!

	Асхат жуас ала өгізді сиырдың қасына айдап келді. Ыбырай олардың құйрықтарын мықтап байлады. Асхат өгіздің мүйізінен ұстап, ақырын қораға қарай тартты. Төрттағандап кері шегінген сиыр тұрған орнынан тапжылмады. Өгіз өжеттене тартып, омыраулап алға ұмтылды. Екеуінің құйрықтары да созылып, жіңішкеріп кетті. Демеу болар деп Ыбырай ұзын шыбықпен өгіздің жонынан шықпыртты. Бірдеңе шырт етті. Жалт қарасақ, өгіздің құйрығы бір қарыстай болып шолтиып қалыпты. Жұлынған жерден қан бұрқ етті. Өгіз ышқына өкіріп жіберді де, қораны басына көтеріп, ауланы шыр айнала шапқылады. Үйдің қасындағы қисайып тұрған шарбақтан шапшып, құлатып кетті. Өлердей қорқып, есінен танған сорлы сонау қыр астына қарай шығына қашты.

	Үшеуіміз өгіздің ізінен тұра жүгірдік. Тек оны іңір түсе кері алып қайттық. Құйрығының ауырғанына шыдай алмай, шаба-шаба сілесі құрыпты. Басын да көтере алмайды. Аузынан сілекейі шұбырып тұр.

	Басына сәлдесін орап, мешітке құптан намазына баруға шыққан Ескендір ағай бізді қақпа алдында қарсы алды. Манағы өгіз оқиғасын Асхаттың апасы көріп тұрған-ды. Бәрін әкесіне жеткізген болуы керек, шамасы. Сондықтан Ескендір ағай әй-шайға қарамады:

	– Мынау қай иттің тапқаны? – деп қолындағы өгіз құйрығын шолтаң еткізді.

	– Асхаттың тапқаны, – деді Ыбырай, – үш ұйықтасам түсіме кірмейтін нәрсе, әке.

	– Ә, тағы да сен тапқан екенсің ғой! Әкең жақсы, шешең кейуана, өзің төбеттен туған күшіксің!

	Мешіт сағалайтын діндар қарт шамданған шақта талай дөрекі, былапыт сөздерді айтып салды да, кенже баласының құлағына шап беріп, екінші қолындағы өгіздің жуан қанды құйрығымен Асхаттың арқасын осып-осып жіберіп, қораға қарай дірдектете сүйреп кетті. Құптан намазының орнына қарт қайыстай қатқан арық баласын естен танғанша сабады. Ыбырай табан астында зым-зия жоғалып кетті. Асхатта үн жоқ, тек өгіздің құйрығы суылдап, арқасына шырпылдап тиіп жатыр. Тастай қараңғы. Ақырында қораның ішінен Ескендірдің ақ сәлдесі сумаң етті.

	– Саған не керек мұнда? Бар, үйіңе қайт! – деп жекірді маған. Бірақ қайырылмай кете берді. Есік алдындағы құманды теуіп, ұшырып түсірді де, үйге кірді.

	Мен Асхаттың қасына жүгіріп бардым. Ол үйілген қидың үстіне құлашын жая етпетінен құлапты. Ара-тұра солқылдап қояды. Не дерімді білмей, аңқиып тұрмын. Бас жағына тізерлеп отыра қалдым. Ол ақырын қолын созып, менің тіземді сипады. Сол сәт тап түбімізден Үлкен шешемнің мені шақырған дауысы саңқ етті.

	– Мен мұндамын, апа!

	– Қайдасың?

	– Қораның ішінде отырмын. Ескендір ағайдың қорасында! – Дауысым шыққанымен, тұрып кетуге әл-дәрменім жоқ па, әлде зейінім жетпей ме, мелшиіп отыра бердім.

	Үлкен шешем қораның аузына келді.

	– Кісінің қорасында не бітіріп отырсың, тастай қараңғыда?

	– Асхатты әкесі өлтіре сабады. Өгіздің құйрығы үшін. Тұра алмай жатыр.

	“Өгізі несі, құйрығы несі?” деп тәптіштеп бір орнында тұрмады шешем. Қараңғыда қарманып жүріп ыңырсып жатқан Асхатты тапты да, ақырын қолынан тартып тұрғызды.

	– Жүр, балам, үйге барайық.

	– Ойбай, арқам! – деп айқайлап жіберді Асхат. Үлкен шешем оны қолынан жетектеп, үйге алып кірді.

	Ескендірдің төрінде соқыр шам жылтырап тұр. Үйдегі жан біткен шымылдықтың ішіне тығылған ғой, шамасы. Селт еткен дыбыс жоқ. Ескендір бір қуыста сәкі үстінде тасбиқ санап отыр.

	– Тасбиғыңды қоя тұршы, Ескендір! – деді Үлкен шешем даусын көтере түсіп. Анау тыңдамады. – Саған айтам! – деп нығарлады шешем. – Шал тасбиғын тастамады, тек санағанын қойды. Алға созылған екі қолының саусақтары тасбиқ тізбегін ұстаған қалпында сіресіп, қатып қалды.

	– Келіңіз, жеңгей. Хош келіпсіз... – деді тісінің арасынан ысылдап. – Төрлетіңіз.

	– Иманың бар ма сенің? – Ол Асхаттың борша-борша тілінген арқасын ашып көрсетті. – Нағыз жыртқыш екенсің сен. Хайуан да өз баласын осылай сойып тастамас. Сен хайуаннан да қаталсың. Құдайдан қорықпасаң, адамнан ұялсаңшы. Осы қаныпезерлігіңе қарамай, мешітте намаз оқығаның құрысын!

	– Тәңірінің әміріне тіл тигізбе, жеңгей. Құдайдың қарғысына ұшырарсың...

	– Сен адам баласын ренжітпе. Адам қарғаса, көріңде де тыныш жата алмассың.

	Үлкен шешемнің бұлай ашуланғанын мен бұрын-соңды көрмегенмін. Балапанын қорғап, бөктергіге шырылдай жүгірген мама қаз сияқты. Әрі өз балапаны емес қой. Өз балапаны емес деймін– ау... Үлкен шешем Асхаттың да кіндік шешесі еді.

	– Байқа, – деп ескертті ол қартқа, – ендігәрі маңдайына шертпе баланың. Оның көңіліне қазір дық салсаң, кейін азап тартасың. Жазаның жаманы – әке мен баланың өшпенділігі.

	Ескендір қарт одан әрі егеспеді. Басқа біреу оған осылай тіл тигізіп, шымбайына батырса, шаптығар еді. Менің Үлкен шешеме қарсы тұра алмайды. Ауылда оның бетіне келер бір жан жоқ.

	– Әй, шымылдық ішінде кім бар? – деп дауыстады Ескендір. – Қонақ келгенін есітпедіңдер ме, немене? Самауыр қойыңдар!

	Бір қуыстан бірдеңе тысыр етіп, бірдеңе салдырлады, бірақ ешкім жауап қатпады. Үлкен шешем Асхатты қолынан ұстап, сәкіге отырғызды да, біз қайтып кеттік.

	– Өгіздің жұлынған құйрығы жетіле ме, апа? – деп сұрадым мен қайтып бара жатқанда.

	– Жетіледі. Бәрі де жетіледі. Тек үзілген үміт пен қалған көңіл түзелмейді, – оның осы соңғы сөздерінің мағынасын мен, әрине, терең түсіне алмадым.

	Екінші бәле Асхатқа ертең құрбан айт деген күні келді. Көшенің барлық баласы мейрам күні түстен кейін Ақманай көліне ат жалдауға бармақ болып, күні бұрын уәде байласқанбыз. Мұртаза ағам маған көк айғырды бермекші. Ақманайға ат жалдаудың өзі тамаша. Оған барғанша әр бала өз атының жал-құйрығын тарақпен тарап, тікенектен тазартады, тіпті қыздардың бұрымы сияқты өріп қояды. Әсемпаздар әлгі бұрымдарға түрлі-түрлі жемелік қосып өреді. Біздің үй мұндайды ұнатпайды. Мен көк айғырды бойым жеткенше жерде тұрып, бойым жетпегенін үстіне мініп тарап, сылап-сипадым да Асхаттың үйіне кеттім. Асхаттың арқасындағы жараның қабыршақтары қара қотыр болып түсе бастады, бетіндегі қарайып қалған жерлері де сарғыш тартып келе жатты. “Не болды?” деп сұрағандарға ол: “Өгіз сүзді” деп жауап қайтаратын. Маған да солай деуді өтінді. Бар айыпты байғұс өгіздің басына аудара салатынымыз неліктен екенін қайдам? Бұған ақылым жете бермейді әлі.

	Қораның ортасында күйеуге ұзатылатын қалыңдықтай жасандырып, сәндеп қойған сыңар көз қара бие маңқиып тұр. Бие емес, өн бойы сурет. Қос құлағына кестелеп тігілген шашақты бет– орамалдар байланған, тіпті алдыңғы аяқтарына ақ шүберек оралған, жалына қызыл ала жемелік қосып өрілген, құйрығына ірілі-уақты теңгелер тағылған. Қара сүліктей жылтылдап тұр. Әттең, көзі жалғыз. Ол да түлен түрткендей тынымсыз жыпылықтап, ірің ағады, қасқа. Мұндай мол жиһаз қара биеге қайдан келді екен дейсіз бе? Шамасы, балалар екі апасының сандығын сарқа ақтарған болуы керек. Бәлкім, бұлай емес шығар. Апалары қолынан беруі де мүмкін. Ажал аузынан қалған Асхатты екеуі де мүсіркеп, қатты аяйтын.

	Осылай әшірепілеп сәндеген қысқа мойын, салпы қарын қара биенің жөкеден ескен ноқтасын екі жағынан ЬІбырай мен Асхат ұстап, тақпақ айтып, секіре билеп жүр:



	Шу, қара жорға! Шу, қара жорға!

	Аққу мойын, бұраң бел,

	Желдей жүйткіп, желдей жел.

	Шу, қара жорға!



	Тоты құйрық, тік құлақ,

	Бір адымы бес болар.

	Оны мінген шабандоз,

	Хан қызына кез болар.



	Шу, қара жорға! Шу, қара жорға!

	Алтын тұяқ, жібек жал!

	Бір жалт етіп қарап қал!

	Қарап қал, қарап қал!



	Мұнша мақтағанда қара бие тіпті басын да шұлғымады, құйрығын да қимылдатпады, міз бақпай тұра берді. “Қарап қал, қарап қал!” деп жалынғанда сәл селт еткен сияқты. Шамасы, осынша марапат-мадақты жақтырмаған-ау. Асхат жаққа басын жалт бұрып, абайсызда оның сол құлағын түбінен тістеп, қыршып түсті. Қап, ертеңінде құрбан айты еді...

	Сөйтіп, биылғы мейрамның берекесі қашты. Мен қан түкіріп жаттым, досым өмір бойы сыңар құлақ болып қалды.

	Көп ұзамай Үшәтеш көшесіндегі Қадырқұл қарттың жеті жылдан бері бедеу жүрген жас зайыбы ұл тапты. Мен соңғы мәрте осы шілдехананың дастарқанынан сый көріп, рақаттанып бөбек моншасына түстім. Қадырқұл атай шаруасы күйлі кісі, туған– туысқаны да толып жатыр. Шашу мол, жұрт қаймаққа қарық болғанымен, үй иелерінің көңілі көтеріле қоймады. Енжар қарсы алды жұрт баланы. Үлкен шешемнің бір кемпірмен ас үйде сыбырласып айтқан сөздеріне қайран қалдым.

	– Кескініне қарашы, айнымаған құзғын ғой, – деді әлгі кемпір.

	– Кімнен туса да дүниеге келген пенде, – деді Үлкен шешем, – Өз тілегімен келді дейсің бе, өзгелердің тілегімен келген, бірақ бәрібір өзі үшін туған, өз тағдырын ала туған. Жылы шыраймен қабылдаңыз. Шүбәланып, шек келтірмеңіз, күллі руыңыз ұятқа қалар. Қағып-соғып ренжітпеңіз, обалы бар-ды. Кім білсін, бәлкім, киелі бала шығар. Тіпті пайғамбардың қайсыбірі осындай жеңіл жүрістен жаралған көрінеді.

	Басым қатты: құзғыннан айнымайтыны несі? “Жеңіл жүрісі” қалай? Әлде бұл баланы біреу құс ұясынан тауып алды ма десем... Әй, қайдам! Бөпені “құдықтан алады-мыс” әлде “тырнаның ұясынан тауып алады-мыс” деген ертегілерге сенудің заманы өткені қашан. Адамның қалай туғанын да, кімнен туғанын да білеміз енді. Сондықтан “құзғын” дегені ақылға сыймайды-ау. Осы ақылға сыймас нәрсенің сырына бірнеше жыл өткен соң қандым. Байқап қарасам, бәрі де қарапайым-ақ жай екен...

	Қадырқұл қарттың сыртынан айтылған өсектің бір ұшы құзғын атанған ЬІсмағұлға тірелетін тәрізді. Екеуінің арасында салалы сай бар, сайдың түбінде жылтырап ағып жатқан жылғашық бар. Сай онша терең емес, жылғашығы онша кең емес. Қадырқұл қарт қалаға ұн сатуға кеткен түндер онша қараңғы да, онша жарық та болмаса керек. Адаспай көрісерлік, оңаша сырласарлық, әйтеуір, ойдағыдай болған ғой сол түндер. Ау, қайдағыны соғып тұрмын мен мұнда! Не болғанын көзіммен көріп, құлағыммен естіппін бе? Қой, кісінің сөзі кісі өлтірер деген бар...

	Есмырза есімді бала ай өсерін күн өсті. Өскен сайын Қадырқұлдың жан-жүрегін баурап, сүйікті перзентке айналды. Есмырза алғаш ат жалын тартып мінгенде Қадырқұл құрдастарына қызық бір хикая айтыпты. “Есмырзаның шешесі келіншек боп түскен көктемде, – депті ол, – менің картоп егетін бақшамда бір алма ағаштың шыбығы көгеріп шықты. Қолымнан көшетін тігіп, не тұқымын еккен емеспін. Тұқымын құдайтағаланың құдіретімен жел ұшырып әкелген. Қанша қырау, қанша шыққа малынды әлгі нәзік шыбық. Ьстыққа күйді, суыққа тоңды. Сонау қыстағы сұрапыл боранда алма ағаштарының үлкендері үсіп құрыды. Мынау аман қалды. Небір қиындықтармен алты жыл арпалысып, жетінші жыл көктемде тәңірі маған кенже ұлымды сыйлады. Ақ жарылқап, күн туды”.

	– Пай-пай, – деп бас изейді көпті көрген көнелер. – Алма ағаштың хикаясын қарт өзі айтпай, мұны оның тілімен өзгелер шығарған-ау, шамасы...

	Солай болуы да ықтимал Талай кездессем де Қадырқұлдың өз аузынан есітпен емеспін мұндай сөзді. Әйтеуір, Есмырза қайғы– қасірет көрмей өсе берді...

	...Осы Есмырзаның сыйынан мен Асхатқа да біраз сарқыт әкеп бердім. Екі қалтамды сықай толтырып, бал қосқан шақшақ алып қайтқанмын. Бір қалтамдағыны қарындасым мен ініме бөліп бердім де, екіншісіне тимедім. Кешке таман көк айғырды төбенің сыртына жаюға бара жатқанда Губернатор көшесі арқылы жүрдім де, Асхаттың ауласына соқтым. Ол да қара биесін мініп шықты. Терең сайдың ар жағына шығып, аттарды шідерлеп жіберген соң көк шалғынға көсіліп жаттық. Досыма арналған сарқытты шығармақшы болып қолымды қалтама салсам, бал қосқан шақ– шақ езіліп, шалбарымның бір жамбасына жабысып қалыпты. Қалтамды теріс айналдырып, әрең дегенде сыпырып алдық. Сарқыттың тең жартысын Асхат өзіме қайта ұсынды.

	– Кеңірдегіме келгенше тойғанмын, міне, – деп аузымды ашып көрсеттім.

	Ол кәдімгі әдетінше шақшақты асықпай шайнауға кірісті.

	– Бүгін тағы да бәлеге қалдым, – деді ол шұнақ құлағының орнын сипап.

	– Неге?

	– Өлең шығарғанмын. Таңертең тұрсам, әкемнің бет-аузы қаздың мамығынан көрінбейді. Түнде жастығының тысы жыртылыпты. Мен табанда мына өлеңді суырып салдым:



	Әкейімнің міндері –

	Пыр-пыр ұшқан жүндері.

	Әкем тозып барады,

	Міндерінен ілгері.



	– “Өй, жағың қарысқыр!” деп айқайлап, көн шарықпен қойып қалды. Жанды жеріме дөп тиді. Бүктеліп түстім. Өзім де есермін– ау, тілімде тікенім бар.

	Ақ бас, шұнақ Асхат бірден қарағанда бір тұтқасы түскен самауырдан айнымайды. Батып бара жатқан күн шапағы сол самауырдың бүйірінде құбылып ойнағанда оның шашын да жалтыратып жіберді. Төбенің баурайына үлбіреген көк торғындай көгілдір арай жылжып келе жатты.

	– Анау көгілдір арай, – дейді Асхат, – көктен түседі. Күні бойы көк күмбезі қызады да кешке таман одан көгілдір арай шашырап, төңірекке көк тозаң шашады.

	Әрине, дұрыс айтады ол. Әйтпесе, кайдан шашырасын мұндай көгілдір арай? Жерден көтерілсе, бу болып бұрқырар еді ғой. Жер беті әлдеқандай мұңды тыныштық құшағында маужырап жатыр. Жоғарыда бұлт, төменде жел жоқ. Таяу тұстағы тоғайдан әлдекімнің өте мұңды, өте зарлы әні әлгі тыныштықты тіліп өтті. Атты кісі-ау, шамасы. Жаяу келе жатқан кісі мұндай еркін, мұндай зарлы әнді шырқай алмас еді. Мен өзім де атқа тақымым тисе, көңілім көтеріліп, шерімді тарқатам, әлде қатты мұңаямын.

	Біз әннің тек соңғы сөздерін анық есіттік.



	Шортан өрлер, судың өріне,

	Кісі кірмес, кісі көріне...



	– Шайхының баласы Рамазан бұл. – Асхат әншіні даусынан тани кетті. – Әкесі марқұмды жоқтағаны ғой.

	Бәрін біледі Асхат...

	Осыдан бір апта бұрын болған оқиға бүкіл ауылды тебірентті. Кашафетдин мен Шәйхұлла атты ағайынды екі кісі Лекаревка деген орыс деревнясының қасында Дим өзеніне көпір салып жатыр екен. Көпір енді-енді бітті дегенде Кашафетдин жаңсақ басып, суға құлап түскен. Жүзу білмейтін ағасын құтқармақ болып Шәйхұлла Димге секірген. Сүңгіп кетіп, қайтып шықпаған. Кашафетдин әрең дегенде жағаға шығып, Шәйхұлла ұшты-күйлі ғайып болған. Үш күн өткен соң ғана оның денесі Димнің төменгі саласынан қалқып шыққан. Басы судың астындағы ескі бағананың түбіріне соғылыпты. Содан есінен танып, батып өлген.

	Рамазанның даусы тынса да, сөзі мен әуені көңілімізде сайрап қалды.



	Кісі кірмес, кісі көріне...



	– Асхат, әу, Асхат, – дедім мен мұңайып қалған досыма. – Ойлап қарасаң, Шайхы өзінің көріне емес, ағасының көріне кірген– ау. Кашафетдин ағай өлуге тиіс еді ғой.

	– Қайдан білейін, – Асхат басын шайқады, – мұны мен білмеймін. Үлкен шешеңнен сұра. Адамның тууы туралы бәрін біледі, өлім туралы да білетін шығар.

	Бірақ Үлкен шешемнен мен мұны сұрамадым. Өлім туралы тәптіштегенді жақтырмайды.

	Біраз үнсіз отырған соң Асхат бір түрлі сырлы үнмен әңгіме бастады.

	– Мен қазір өзім үшін өмір сүріп жүргенім жоқ, өзге бір бала үшін өмір сүріп жатырмын. Ешкімге жарияламайтын болсаң, екі түрлі сырымды айтам. Айтпауға ант бересің бе?

	– Нан ұстайын.

	– Сен сіздің көшенің басындағы шымқай қара шашты, қара көзді Фариза деген жетім қызды білесің ғой. Әлгі үйі биік...

	– Білем.

	– Сол Фаризаны өгей шешесі күн сайын балағаттап, сабайды. Мен сияқты ол да бақытсыз жан. Біз жетім Фариза екеуміз мұңдаспыз. Маған бұл туралы анау Әулие бұлақтың қасындағы қос қайыңның біреуі айтты. Жалғандағы жалғыз аяйтыным тап сол қыз. Өзімді де сондай аяп көрген емеспін. Ол жайында өлең де шығардым.



	Биік-биік ызмала2

	Зар жылайды қыз бала.

	Зар жылаған қыз баланы

	Аяймын да қызғанам.



	– Осы өлеңді айтамын да жылаймын.

	– Сенің жылағаныңнан оған не пайда?

	– Әзірше түк пайда жоқ. Ержеткен соң мен оған ғашық болмақпын. Күндердің күнінде, көктемгі күн шығып келе жатқан сәтте, мен оны жетектеп аламын да күнге қарай тартам. Біз өрден өрге өрлейміз. Төбемізде құстар толассыз сайрап тұрады, алдымызда көлбеңдеген ақ көбелектер ұшып, бізге жол сілтейді. Қуанышымызды көріп, гүлдер бас иеді, жылан ініне, қасқыр үңгіріне қашады. Біз дүниенің ең шырқау шыңына – Қыздар тауынан да биігірек тау басына шарықтап шығамыз, тіпті көктің өзі төменде қалады. Бұдан күллі әлемнің барлық ауылдары, барша қалалары көрініп тұрады. Таудың үсті көкорай шалғын, қалың шөп. Сәл еңкейсек, мүлдем көрінбей кетеміз. Сол көк шалғынды бүркеніп, қыздың сол жақ бетінің алмасынан сүйіп аламын. Сол бетінде әдемі меңі бар...

	– Түу! Тапқан екенсің. – Асхаттың сүйіскені маған ұнамады. Әсіресе қалың шөпке жасырынып, бетін сүйгізген Фаризаның қылығы тіптен ерсі көрінді.

	– Ғашықтар сүйісуі керек. Сүймесе болмайды. Мен дәл қазір демеймін, өскен соң... Фариза жетім болмаса, өгей шешесі оны жәбірлемесе, бәлкім мен оған ғашық болмас едім... Бақытты адамға менің де керегім бір тиын. Әлгі қос қайыңның біреуі маған: “Біреуге біреу керек, қисыққа тіреу керек” деді. Фариза мен менің ісім қисық. Бір-бірімізге тіреу болуымыз керек. Тек бұл жайында жан баласына жариялаушы болма енді.

	– Ант еттім ғой, – дедім мен, – немене, антқа сенбейсің бе?

	– Сенемін.

	Неге екенін қайдам, Асхаттың мына “сыры” көңіліме қона қоймады. Білем, ол қаласа Фаризаны ең биік тауға да алып шығады, күн нұрына да орайды, сайрағыш құстарды да ұстап береді оған, бұлақтардан үйренген әндерін де шырқайды. Көктен асып, шығанға шарықтайды. Құдіретінде шек жоқ оның.

	Бірақ әлгі Фаризаны да білемін. Оның үйінің қасынан өткен сайын тақиямды жөндеп, қиғаштап киемін, мұрнымды да сирегірек тартуға тырысамын... Бекер айтты Асхат бұл “сырын”. Сүмбіл қара шашты, қара көзді, сол бетінде қара меңі бар жетім қыздың теңі емес көрінемін мен. Себебі, әлі азап шегіп көрмеппін.

	Қандай қиындық көрсем де досымның сырын жан баласына айтпаспын. Ақ түйені көргенім жоқ... Менің көңілімде арпалысып жатқан аласапыран ойларды досым сезбеді. Оның өз қиялы өзіне жететін.

	– Құс болсақ, қазір-ақ ұшып кетер едік, – деді Асхат. – Мен оны қалайда көндірер едім.

	– Сен қандай құс болуды қалайсың – сұңқар ма, аққу ма, әлде қараторғай ма? – дедім мен. Ол бір сәт ойланып қалды да, біраздан соң жауап қайтарды:

	– Жоқ, мен бәрібір құс болмас едім. Құсқа айналсам, мені іздеп келген құйын таба алмай, кейін қайтады ғой.

	– Қандай құйын?

	– Екінші сырым осы құйын. Антыңды қайтала.

	– Нан ұстайын!

	Асхаттың жүдеу жүзіне қарадым. Оның көк көздері ойға толы.

	– Мен бұл жерде емес, басқа елде – жібек майса, тәтті жемістер піскен сахарада туғанмын. Бір кезде қатты сұрапыл соғып, мені көтеріп, асқар таулар, дарқан дариялар, қара ормандар асырып, осында әкеліп тастаған. Менің орныма осыдан басқа баланы ұшырып әкеткен. Әлгіге рақат, маған бейнет көру үшін солай еткен. Мезгілі жеткенде бізді қайтадан алмастырады. Жат жерден келмеген болсам, мені жат ұяның балапаны сияқты осылай шеттетер ме еді? Бұл бейнеттің де шегі бар шығар. Анау қайыңды көл жақтан көтеріліп келіп, мені алады да кетеді. Дауыл тұрған сайын мен қораның басына шығып, күтемін. Тек әзірше мезгіл жеткен жоқ. Тататын дәмім бар, кешетін отым бар, көретін бейнетім бар.

	Менің жүрегім су етті.

	– Онда сені пері айырбастаған ғой... Перінің баласы шығарсың

	– Жоқ, перінің баласы ақ емес, қара болады. Айтып тұрмын ғой, мені өзге дүниеден, бақыттылар елінен әкеліп тастаған. Мені түбінде іздеп табады...

	Бұдан соң да талай сұрапыл соқты, құйын көтерілді, бірақ бәрі де менің досыма тимеді. Асхаттың өзі де қайталамады бұл әңгімесін. Мен де қайтып есіне салмадым.

	Тағдырмен таласа түлеп өстік. Буынымыз бекіп, қанатымыз қатты. Асхат ойлы, байсалды жігіт болды. Кішкентай кезінде әкесі оған: “Шайтанның сабағына жолама!” деп мектепке баруға тыйым салды, кейін өзі де ықыластанбады. Шала сауатты қалпында қалды. Бірақ бүкіл ауылға сөз тапқыр, әнші, әрі жыршы атанды. Ащы тілі, өткір сөзі үшін талай таяқ жеді. “Жазықты жанға жаза көп” болса да ол тілін тыймады, айтқанынан қайтпады.

	Бір заманда күллі ел үстіне зұлмат қара құйын төнді. Ол жігіттерді үйіріп-үйіріп, қиянға әкетті. Бақыт елінен емес, бақытсыздық елінен келген бұл алапат. Ол керісінше, бізді рақат дүниесінен қауіп дүниесіне лақтырды. Жібек майса, ғазиз атамекен Асхатқа сонда ерекше ыстық сезілді. Сол сұрапыл шайқастарда шыңдалдық. Біріміз ажалға кезіксек, біріміз даңққа бөлендік. Бірақ туған топырағымыздың ізгі нұры бәрінен биік көтеріліп, тірілердің рухына, өлілердің қабіріне шұғыла шашты.

	Көбімізді отты құйын ит арқасы қиянға алып кетті. Асхат та хабар-ошарсыз ғайып болды. Жоқ, бұған сене алмаймын. Ол хабарсыз кететін жан емес. Мүмкін, оның көк көздері көгілдір аспанға қосылып кеткен шығар. Өлгенде ол жерде тыпыршып, жиырылып өлмеген болар: ат үстінен ұшып түскен шығар, әлде ұшақта самғап келе жатқанда әуеде лапылдап жанып кеткен болар. Ол аңқылдаған, сұлу адам еді. Жалтырақ емес, хас сұлу еді. Ақ көңіл асыл адамның жаман өлуі мүмкін емес. Ол ақын еді. Ақынның жаман өлуі мүмкін емес.

	Асхатты заман тұңғиығына біржола батып кетті десем, көп жыл өткен соң ол туралы көзге көрінбес жел сияқты, құлақ есітпес нұр сияқты бір хабар ел ішіне толқи тарады. Бұл хабарды ғарышқа жол ашқан ерлердің біреуі жеткізген көрінеді. Сол ғарыштан келген азамат шырқау шағандағы галактикалардың бірінде планетадан– планетаға секіре аттап жүрген ақ басты, көк көзді, сыңар құлақ жас жігітті байқап қалған. Қолында лапылдаған шырағы бар екен. Сол шырағымен жігіт жаһандағы сөнген жұлдыздарды біртіндеп қайта жандырып, сөніп бара жатқандарына от тамызып жүр екен. Бұған кәміл сенуге болады. Өйткені ол ақын еді. Демек, ақын өзінің басты ісімен айналысқаны ғой...





МАСҚАРА БОЛҒАН ҚАЛА




	Үй сыртында маңқа Уәлетдин отын кесіп жатыр. Бір шабады да көкке қарап жалбарынады:

	– Уа, тәңірі! Я мені ал, я осы әжемді ал! ЬІлғи айтатыны: отын жар, отын жар...

	Ол дөңбектегі қақсал қайыңды қойып қалады. Ағаш ырқына көнбей, секіріп түседі.

	– Ағашы да қатты, балтасы да өтпейді, – деп азарланады ол,– осы маған келгенде бәрі қырсығып қалатыны несі?

	Уәлетдин тозығы жеткен тақиясын жерге атып ұрды. Тақия түскен жердің шаңы бұрқ етті. Ол тағы да көгілдір аспанға қарады. Әлдеқайда алысқа қадалған көздерінен кенет мөлтілдеп жас аға бастады.

	– Уа, көк, бір жетіміңді, менің өзімді ғана ал сен. Әжем осында қалсын. Қуарған қу басы рақаттансын бүкіл дүние-малға ие болып! Есіттің бе, көк?

	Уәлетдин үйде кәрі әжесі Ғиділниса кемпір екеуі ғана қалған. Әкесі Герман соғысынан оралмады, шешесі көрші Күсім ауылына күйеуге шығып кетті. “Мал-дүние” дегені сыңар мүйіз сары жағал ешкі. Ешкісі ешкі емес, нағыз елік. Бүкіл ауылдың қойын бастайды. Уәлетдин соған мақтанып: “Біздің сары ешкі бүкіл малдың патшасы, салпы қарын, маубас сиырларыңды, кеще қойларыңды қалаған жеріне ертіп кетеді... Сүті аз болғанымен атағы жер жарады, оның қылықтарын жұрт аузынан тастамайды” дейді.

	“Қылықтарын жұрт аузынан тастамайды” дейді-ау. Шынында да солай ма? Әнеугүні Кіші шешем әйелдер жиналысынан кешірек қайтқанда әкем қалжыңдап: “Ғиділнисаның ешкісіндей шошаңдап, жиналысқа жиі жүгіргенше, шаруаңа қарасаңшы, шабазым...” деген. Кіші шешем күлкісі келмесе де, бір мырс етті...

	Мен Ғиділниса әжейдің үйінің бір бұрышында сүйеніп тұрмын. Уәлетдин мені әлі көрген жоқ. Ол балтасын тастады да, дөңбекке отыра кетті. Екі бетінен жас сорғалап тұр. Біраз үнсіз отырды да, тағы да көкке қарады:

	– Уа, көк, – деді ол, – әлгі сөздерімді қайтып аламын. Екеумізді де осында қалдырғайсың. Әйтпесе қарт әжеме менсіз өте қиын болады ғой. Екі жетім бірімізге-біріміз сүйеу болып күн көрерміз, әйтеуір...

	Мен шыдай алмадым, Ғиділниса әжей мен Уәлетдинді аяп, жылап жібердім. Сол сәт Уәлетдин селк етіп, мен жаққа қарады. Әуелі қорқып кетті ме, әлде ашуға булықты ма – орнынан атып тұрды. Бөтен кісі дегені “мен ғана” екенімді көрді де, басыла қойды.

	– Кім тиді? – деді ол ақырын.

	– Ешкім тиген жоқ.

	– Онда неге жылайсың?

	– Сен жылағанға... сөзіңді қайтып алғаның жақсы болды. Мұздай әуеде не бітіресің?

	Біреудің қасіретіне қапаланып, кісінің қайғысын көріп өмірімде тұңғыш рет осы жолы жыласам керек, сірә. Ал алғаш рет жұртқа қосылып қашан ән салғаным есімде жоқ. Шамасы, ән салған болсам, әлдеқайда бертінде салған шығармын.

	– Мен де жыламадым, сен де жыламадың. Түсіндің бе? – деді Уәлетдин,– жылаған ер кісіге жараспайды.

	– Түсіндім,– деп бас изеген болдым, түсінбесем де... Сонда да, бұдан соң да түсінбедім мен мұны. Еменнің иір бұтағындай қайысуды білмейтін небір ерлердің еңіреп жылағанын көргенде де таңырқамайтын, оларды айыптамайтын болдым. Тастан жас ыршып шықса, солай болуға тиіс, басқаша мүмкін емес дер едім...

	– Осы ағашты үш шапқанда қырқып тастамасам, атым Уәлетдин болмасын! – деп ол алақанына үш рет түкірді. Балтасын алды да, қатты сілтеп қалды. Қырқылған ағаш дөңбектен ұшып түсті. Бұдан соң Уәлетдин шаба берді, шапқан сайын бір ағаш шетке ұшып түсе берді. Қандай құдірет бұл? Қапелімде ағаш жұмсарып кетті ме, әлде балта өткірлене түсті ме?

	Ғиділниса әжей есік алдына шықты. Немересіне сүйсіне қарап, тебіреніп кетті:

	– Міне, менің қалқашым, қолқанатым! Бітірген ісі мұнтаздай! Таянышым, алтын арысым менің... Тіпті тақиясын да шешіп тастапты-ау. Кескен отыныңды енді үйге кіргізіп берсең...

	– Мен кіргізем! – деп мен дереу кескен отынды құшақтай бердім.

	– Өмір жасың ұзақ болсын, балам, елгезек жан екенсің, – деп әжей мені де мақтап қойды. – Кісіге жақсылық жасасаң, өзіңе сауап! – деді де үйге қайтты.

	Ә дегенше екі құшақ отынды үйге тасыдым. Уәлетдиннің қушиған құйттай үйі бәріміздің бас қосатын мекеніміз. Көшенің өр жағында тұратын балалар жазы-қысы осында. Емін-еркін сайран саламыз. Әй дейтін әже, қой дейтін қожа жоқ. Сондықтан Ғиділниса әжейдің азын-аулақ шаруасын да тындыруға тырысамыз. Расын айтқанда, оның ап-арық “алтын арысы” жұмыс істеуге келгенде мақтарлықтай емес. Зауқы соқса, айтқанды тыңдайды, зауқы соқпаса, басын кесіп алсаң да селт етпейді. Өлердей өжет, айтқанынан қайтпайтын тоң мойын.

	Біз бір жерге жинала бастасақ, мал сойған жерге үймелеген шымшықтардай шүпірлесіп кетеміз. Менің ізімнен Хамитжан, оның соңынан Шәйхаттар, Ибраһим мен Асхат, Хұсайынның Мұхаррамы, Ақ Жұмағұлдың Әнуары және басқалар жиналды. Ең соңынан бастықтың өзі көрінді.

	Түске дейін әрқайсымыз әр жерде білгенімізді істейміз, ұсақ– түйек ойынмен айналысамыз. Ал кешке таман бәріміз бір жерге жиналып, екі топқа бөлініп, “Герман соғысы” деген ең үлкен, ең тамаша ойынды ойнаймыз. Мен мықты “Рукавказ” болатын кезіме жете алмаймын. Бір жаман жері: мені топтан-топқа көшіре береді – біресе “Ресей” тарапына, біресе “Германия” қол астына өтіп кетемін. Қайда ауыссам да барымды салып, жанталаса соғысамын: мұрыным қанамай, бет-аузым көгермей қалған кезі тым сирек. Жағамның түймелерін айтудың да қажеті жоқ, жұлынып жатады. Үлкен шешем қадап үлгіре алмайды.

	“Герман соғысы” басталар алдында ғана Құтты қол атанған Нәсіп келді. Нәсіп қызық бала біртүрлі. Бір іс бастаған сайын: “Балалар, ойынды мен бастайыншы, менің қолым құтты” деп қыстырыла кетеді. Балыққа барсақ, алдымен қармақ салуға асығады: “Менің қолым құтты, балық бәрімізге де қатты қабатын болсын” дейді ол. Қалтқысы жылп етіп дереу көлге түседі. Түседі де мүлгіп тұрғаны. Басқа қалтқылар да қыбыр етпейді. “Қазір... қазір... – деп сыбырлайды Нәсіп, – біздің төзімімізді сынап тұр балықтар. Сабырлы жетер мұратқа...” Сабыр етеміз-ау, бірақ мұратқа жете қоймаймыз. Орманға балқурайға барсақ, әлгі Нәсіп алдымызға шығады: “Алғашқы балқурайды мен үзейін, балалар, менің қолым құтты ғой, сендерге де сәті түсер” – дейді. Бірақ бірде сәті түссе, бірде түспейді. Былтыр сұлы орағы басталғанда ол тағы да: “Атай, алғашқы бауды мен орайын, менің қолым құтты ғой, ісіміз сәтті болар ма екен” деп... орақты тартып қалғанда, шынашағының терісін сүйегіне жеткенше ырсита кесіп алды. Нәсіптің құтты қолы не көрмеген! Балға ұстаса, балға тиеді, таудағы тастың жарығынан құстың жұмыртқасын іздегенде қолын тас жаншып кетеді, тіпті есікті ашып-жапқанда қысылып қалады. Әйтсе де өзі қолының құтты екеніне сенеді. Нәсіптің осылай кез келган жерге қыстырыла кететіні талай рет титығыма тиді. “Көзге түсуге тырысады...” деп күйінемін. Нәсіптің өзі емес, өзгелердің сәтті болуын тілейтінін көп жылдардан кейін ұқтым. Қолының шынында да құтты екенін ол бір күні мәңгі естен кетпестей етіп дәлелдеді...

	“Герман соғысы” басталғалы тұрғанда ғана Құтты қол асығып– аптығып бір хабар жеткізді:

	– Балалар! Жаңа ғана Талпақ Тәліппен әкем сөйлесіп тұр екен. Талпақ Тәліп айтады, қалада орыстардың қалаш мейрамы екен, дейді, сол мейрамда жұрттың бәріне қалашты тегін үлестіріп жатқан көрінеді. Қалыңдығы тап мынадай аппақ қалаш. – Ол қолымен қалаштың қалыңдығының шамасын көрсетті. – Кем дегенде диірмен тасының қалыңдығындай болар.

	Шынында да таң қаларлық хабар еді. Балалардың көздері бақырайып қалды. Бәріміздің тіліміз бірден байланды.

	– Әй, қайдам, алдағаны шығар!– Мұны бірдеңе десең кілең пайдасын ойлайтын Шәйхаттар айтты. Шәйхаттардың темір конькиі бар. Қыста соны байлап, Ақ Жұмағұлдың көшесімен екі мәрте сырғанап өтсең – үш тиын. Одан әрі қалтаң қағылады. Қыс түскен сайын қолымдағы тиын-тебенді осыған беремін.

	– Алдаса әкем сенер ме еді? Алдағанға түк сенбейді ол.

	– Талпақ Тәліптің асыра сілтейтін әдеті бар, – деді Шәһидұлла сөзге араласып, – әйтсе де қалада қалаш мейрамы болып жатуы әбден ықтимал

	– Конешно, ықтимал, – деп мақұлдады бастықтың сөзін нөкері Уәлетдин.

	– Қайдан шыққан мұндай молшылық?... – Бастық бізге осындай сұрақ қойды.

	Біз бәріміз оның жұқа ерінді аузына үңілдік. Ұясынан шыққан қараторғай сияқты қазір оның аузынан жауап ұшып шығады, жауап шықпады, жаңа сұрақ туды:

	– Қалаш қайдан шыққан?

	– Қайдан шықсын, пештен шыққан-дағы, – деп ЬІбырай тапқырлығымен таңырқатпақ болды бізді.

	– Пештен шыққан сен өзің, тек ертерек шығарған сені, шала піскен күйде... – Біздің бастықтың сөзі кейде кекіреден де кермек.

	– Оны ақ ұннан пісіреді, – деді Ақ Жұмағұлдың Әнуары. Шәһидұлла оның сөзіне құлақ та салмады. Өз айтқанын нығарлай берді:

	– “Қалаш” деген сөз, жігіттер, “қала” деген сөзден шыққан, Яғни “қала наны”, “қалаша тамақ” деген ұғымды білдіреді.

	Пай-пай, менің бауырым Шәһидұлла ағайдың білмейтіні жоқ– ау, сірә!

	– Қандай сөзден шыққанда бізге не пайда? – деп сөзге қосылды әлгі Шәйхаттар. – Келіңдер, одан да “Тақия жасырмақ” ойнайық.

	– Әлгі қалаш мейрамы қашан өтеді екен?

	– Қайдам... Талпақ Тәліп әкеме өз аузымен қалаш жегенін айтты ғой.

	– Қашан жепті ол, кеше ме, былтыр ма, бүгін бе? – Шәһидұлла қазбалап сұрай бастады. Нәсіп қатты састы.

	– Бүгін айтуына қарағанда бүгін жеген болар, шамасы, – деп міңгірледі Нәсіп. – Ол біздің үйге қаладан қайтқан бойы соқты ғой.

	– Талпақ Тәліп келер жылы ататын қоянын биыл аттым деп айтса айтар, тек былтыр атқанын биыл аттым демейді. – Арамыздағы ең сабырлы Мұхаррам да сөзге араласты. Оның жасы Шәһидұлла мен Уәлетдин шамасында. Бойы да олардан кем емес. Бастықтың әмір-бұйрықтарын орындауға да асықпайды. Дау– дамайға да, ойынға да сирек араласады.

	– Шылғи өтірік болып шықса қайтеміз? – деп шүбәланды Шәйхаттар.

	– Жоқты бар демейді ол Оның сөзінде әрқашан бір шындық жүреді...

	– Бір шындықты айтайын ба? – деді Уәлетдин.

	– Айт!

	– Мен орыстардың сырына қанықпын. Олар бір мереке бастаса, бір аптасыз басылмайды. Жексенбіден жексенбіге дейін сайран салады.

	Уәлетдиннің мұны жақсы білетіні рас. Шешесі күйеуге шыққанда, әлі кішкентай кезінде, ол үш-төрт ай орыс деревнясында болған. Шошқа болып қорсылдағанды содан үйреніп қайтқан. Қорсылдағанда дауысы шошқадан айнымайды, әжесінің зәресін алады. Тек орысша үйренбепті.

	– Бүгін қайсы күн? – деген сұрақ қойды бастық.

	– Жұма. Әкем бесін намазын мешітте оқыды, – деді Асхат.

	– Олай болса, қалаш мейрамы әлі аяқталмаған, – деген қорытынды шығарды Шәһидұлла. Оның жүзінде әлдеқандай бір салтанатты сәуле жарқ етті. – Тойғанша қалаш жегісі келетіндер менің оң жағыма шықсын!

	Шәйхаттар мен Мұхаррамнан басқамыз өзенге түсіп бара жатқан үйректің балапаны сияқты байпаңдап барып, бастықтың оң жағына тізілдік.

	– Ау, сендер ше, алқымдарыңа қалаш тығылып, тойып қалдыңдар ма? – деді Шәһидұлла әлгілерге.

	– Барғым келмейді. Бір қалаш жегеннен не пайда? – деп Шәйхаттар иығын қушитты.

	– Бүгін кешке таман әкеммен Өршек диірменіне сұлы тартуға кетеміз, – деді екіншісі, – Сұлы нанынан айырмасын құдай.

	... Бір рет қалаш жеу үшін біз жиырма бес шақырым жерге жаяу баруға дайынбыз. Тамақсаулық па, қомағайлық па, есерлік пе бұл? Әлде басқа бірдеңе ме? Мен қазір өткен өмірдің асқар шыңынан кейінге айналып қараймын да: сонда бар мәселе қалашта емес, өзіміздің рухымызда екен-ау деген ойға келемін. Он бейнеттің арқасында бір рақаттың қадірін, жүз ащының ішінде бір тәттінің дәмін біліп өскенбіз біз. Сондықтан да кейін басқа сана, жүрекке сезім енгенде, біз аналарымыздың бір батасы үшін мың сынақтан өтуге әзір болдық: сүйгендеріміздің көзіне тек бір рет сүйсіне қарау үшін кеудедегі ашық жараны алақанымызбен басып, мыңдаған шақырым жолды жолға санамай, шайқас алаңынан бір ғана күнге, бір ғана сағатқа туған елімізге жеттік. Туған елдің бір уыс топырағы, бір тамшы суы, бір жұтым ауасы үшін Отанға қажет болған шақта бүкіл өмірімізді бердік...

	– Шәһидұлла! Осы Ғиділниса босағасына тұзды су сепкен бе? Қашан қарасаң сонда жүреді түге. Әкең қалжырап қайтты, анау атты доғар! Біреуі маскүнем, екіншісі есерсоқ, үшіншісі кезенді, қайтсем екен бұларды? Шәһидұлла деймін!... – Бастықтың шешесі Меңлікей жеңгей көшенің ар жағынан айқайлап келеді. Дауысы бүкіл ауылға естіліп тұр. Осы әдетіне қарай оның үйінде сыр сақталмайды.

	– “Герман соғысы” болмайды, – деп жариялады бастық, ертең мал өріске шығарда бәріміз қалаға баратын жолдың бойындағы құмның қасына жиналамыз, қалаш пештен шыққанша жетіп барайық... Ауыздарыңа ие болыңдар, біреу сезіп қалмасын. – Ол әлденеге Шәйхаттар мен Мұхаррамға көзін сүзе бір қарап қойды.

	Біздің де ойынға зауқымыз соқпады. Біртіндеп үйлерімізге тарадық.

	Міне, ұзақ күткен түн де келді. Мен ұйықтап кетем ба деп қорқып жатырмын. Ояу жатқанымды Үлкен шешем сезбесін деп тыныс алмаймын. Ол еріні күбірлеп дұға оқып жатыр. Сыбырлағаны маған әлдеқандай үрей туғызды. Үлкен шешем түнгі аруақтармен сөйлесіп жатқан сияқты. Тек терезеден түскен айдың сәулесі ғана біраз күдігімді таратты. Інім мен қарындасымның ұйықтағанына да біраз болды.

	– Неге тыпырши бересің, синнай? Неге ұйықтамайсың? – деді Үлкен шешем (Кішкентай кезімде оның “синнай” деген сөзін түсінбейтінмін. Кейін байқасам, ол орыстың “ценный” – “қымбаттым” дегені болып шықты).

	Мен үндемедім. Үндесем, бәрін айтып қоярмын деп қорқам. Өзгелерді алдап, қулық жасап, жалған айтқан кездерім болған шығар. Бірақ Үлкен шешеме оның біреуін де жасай алмаймын.

	– Ертең бірдеңені бүлдіргелі жатырсың ба?

	Жүрегім су ете түсті:

	– Сен оны қайдан білесің?

	– Білем ғой.

	...Үлкен шешемнің зеректігіне міне қазір таңырқап, қазір қайран қаламын. “Кеше бір жарамас іспен айналысыпсың ғой, осынша ұйқың қашатындай не болды?” деп сұрамады ол. Өйткені жас бала өткенді еске түсіре бермейді, тек алдағысын, өткенін емес, күткенін ойлайды...

	– Айтқаның рас, апа. Біз ертең барлық бала ішінде Шәһидұлла ағам да бар қалаға, орыстардың қалаш мейрамына барамыз. Тегін қалаш жеуге.

	– Олардың қалаш мейрамы көктемде, су тасыған кезде болады, балам.

	– Жоқ, қазір, ертең болады. Талпақ Тәліп айтқан...

	– Ә-ә, Талпақ Тәліп айтса... рас шығар. – Көрмесем де сезіп жатырмын, ол мырс етті. – Барыңдар. Жүгіргеннен тазының табаны тозбас... Ендеше ұйықтап ал.

	– Ұйықтап қалсам қайтем? Біз таң ата кетпекші едік.

	– Абыржыма, өзім оятамын.

	Үлкен шешем мені сары таңнан оятты. Қызыл шүберекке түйіп әп-әйдік нан ұстатты қолыма.

	– Қажеті жоқ, апа, біз ол жаққа қарнымыз тойғанша қалаш жеуге барамыз ғой, – деп қарсыластым.

	– Мә, ала ғой, тіптен ауыр болса, бір жусанның түбіне қойып кетерсің, қояндар жер. Тек жарты жолға дейін тастама, шыда. Шүберегін алып қайт.

	Үлкен шешемнің көңілін жықпау үшін алдым сол нанды.

	– Шүберекті бос қайтармаспын, апа, қалаш орап қайтармын! – деп қуанттым оны.

	Мен келгенде құмға балалар түгел жиналып қалған екен. Менен соң кілең түсіп кете беретін дамбалын қайта-қайта көтеріп, Ақ Жұмағұлдың Әнуары ғана келіп үлгерді. Жұмағұлдың бүкіл үй– іші салақ. Әнуарын айттым ғой. Оның ағасы Мұзафар әлі мұрнын сүрте алмайды, апасы Жәмлігүлдің шабата бауы шешіледі де жүреді. Әнеугүні Асхат Әнуардың шешесінің дауысына еліктен, мынадай өлең шығарды:



	Әнуарбек, Мұзафар! –

	Отын жаруым керек,

	Суға баруым керек,

	Қамыр басуым керек,

	Қазан асуым керек,

	Үй сыртына жігіт келген

	Соған қарауым керек...

	Бәріне жарауым керек!

	Ортасында қоқырдың,

	Сағыз шайнап отырмын...



	– Мынау не? – деп Шәһидұлла ағай менің түйіншегімді түртіп көрсетті.

	– Нан – деп міңгірледім мен. Уәлетдин сықылықтап күліп жіберді.

	– Сұлы наны ма? Мейлі. Біз, балалар, қарнымызды сақтауымыз керек. Мен тіпті кешеден бері нәр татпағанмын.

	Мана мен де соны айтқанмын, тек Үлкен шешем түсінбеді мұны. Нан туралы одан әрі үндемедік.

	– Ыбырай қайда?– деді бастық.

	– Ағамның ішінің соқпасы ұстап қалды, – деп жауап берді Асхат.

	Бастық бәрімізді түгендеп алды. Бәріміз жеті жан екенбіз. Әуелі бастықтың өзі, одан соң басқалары: Уәлетдин, Нәсіп, Хамитжан, Әнуар, Асхат. Ең соңғысы мен.

	– Байқа, Кіндік, шаршап шырылдамайтын болсаң ғана ер! – деп ескертті Шәһидұлла. Мен кеудемді көтеріп қойдым. Үндемедім. Бастыққа көңілім қалса да сездірмедім. Өздері әлсін– әлсін біздің үйге бірдеңе сұрап келеді де, мені тегін беретін сыйлықтан да бос қалдырмақшы.

	Жауапты мен үшін Хамитжан қайтарды:

	– Қиналмас. Нанын мен көтеріп жүрермін. Бер, Рукавказ! – деп дереу түйіншегімді алды. Анау жылғы оқиғадан соң Хамитжан маған бір ауыз сөз айтпайтын болды. Алдымда құрақ ұшады.

	– Ау, сен қалада да дамбалыңды осылай ұстап жүресің бе, Әнуарбек?

	– Ұстамасаң түсіп кетеді ғой.

	– Жоқ, Әнуардың мына дамбалымен жолға шығуға болмайды, – деп мұңайып қалды бастық,– ұятқа қаларсың.

	Уәлетдин мен Нәсіп жерден бір сүйемдей ағаш тауып Әнуардың дамбалының ышқыр бауына екі жерден бұрау салды. Әнуар қуанғанынан лақтай секірді. Бұрау сенімді еді.

	Әлі күн шықпаған. Арт жақтан, ауылда сиыр мөңіреп, қораз шақырғаны естіледі. Төменде бұлақ бойында селдір тұман қалқып барады. Біз қалаға баратын шаңдақ жолдың бойында жеті із қалдырып, шұбырып кете бердік. Жолға шығар алдында Асхат бұрылып қарады да:



	Біз ауылдан кеткен шақта,

	Көтерілді тұмандар.

	Қайтамыз ба, қайтпаймыз ба,

	Сау болыңдар, туғандар! –



	деп ән бастады. Кеттік. Арман ба, шаттық па – бірдеңелер көңілді қытықтап, рақаттандырады. Аяқтарымыз өзінен-өзі жүгіріп бара жатқандай.

	Еменді қырға шыққанша тіл қатпай, жүгіре бердік. Күн енді едәуір көтерілді. Дөңнен ашық күні ақ тау басындағы ақ қала жалтырап көрініп тұрады, біздің ауыл егін алқабының шеті осы жерде. Орақ кезінде осында түнегенде түнде қарасаң, қала оттары жымың-жымың етіп, өзіңе қарай жылжып келе жатқандай көрінеді. Қаланың қайда екенін білеміз, оған баратын жол да таныс, бірақ жетеуіміздің біреуіміз де онда болмағанбыз. Күміс жартастар үстінде алтын шатырлар арай шашып тұр, әнекей! Қала өте қайырымды, жомарт, қонақшыл сияқты көрінді. Жомарт болмаса осылай шақырып тұрар ма еді? Тіпті біз қалаға бара жатқанымыз жоқ, қала өзі бізге қарай қыруар қазынасын көтеріп келе жатқандай.

	– Қалада біздің туысымыз бар, – деді Асхат, – ең биік өрт мұнарасында тұрады, ол тұрған жерден жүз шақырымдай жер көрінеді, – дейді. Патша сияқты басына алтын кепеш киіп отырады, дейді.

	– Күшімдегі біздің жақын құдамыздың құдасы қос мұнаралы тас мешітте пеш жағады, – деп мақтанады Уәлетдин. – Бара қойсам құшақ жайып қарсы алады. Көрерсіңдер әлі.

	Бұлардың туыстарын танымаймын. Бар ма, жоқ па, қайдам. Ал мына Асхаттың үлкен ағасы шынында да Үфіде қызмет істейді. Асхат неге үндемейді екен? Жақында бір бөрененің үстіне көлденең тақтай қойып, екеуміз екі жағынан кезек-кезек басып ойнағанда ол тақпақ шығарған болатын:



	Сен де шықтың тақтаға,

	Мен де шықтым тақтаға.

	Біздің брат қызмет етет,

	Универсальный лавкада.



	Мен Асхаттың орнында болсам, әлгілердің аузын аштырмас едім.

	– Неге ағайыңды айтпайсың? – деп сыбырладым мен досымның қасына келіп.

	– Қойшы, – деп қолын сілтеді. – Қайда жүргенін қайдан білейін: бірде қалада, бірде далада. Ташкент жаққа тентіреп кеткен ол қазір.

	Еменді қырдан асқан соң қала тағы да көрінбей кетті. Құмарымыз да сәл басылғандай. Қызыл шүберекке оралған нан бара-бара Хамитжаннан Нәсіпке, Нәсіптен Уәлетдинге көшті. Ақырында бастықтың қолтығына ауысты.

	– Жарты жолға жеттік пе, Шәһидұлла ағай? – деп сұрадым мен.

	– Немене, болдырып қалдың ба? Айттым ғой мен саған...

	– Шаршаған жоқпын.

	– Онда несіне сұрай бересің?

	– Ауыр болса нанды жарты жолға жеткенде жусан түбіне жасырып кетерсің деп еді Үлкен шешем.

	– Босқа сандалма, Үлкен шешең олай демеген шығар.

	– Айтқаны рас. Айтты!

	– Есер неме-ау, ол саған “ауыр болса” деген ғой. Қарашы, міне, құстай ұшып тұрған жоқ па?– Ол нанды көкке атып, қайта қақшып алды.

	– Қой, Шәһидұлла, нанды лақтырма, ұсағы түсер де, обал болар, – деді Асхат.

	Біз бәріміз де “обалдан” өлердей қорқамыз. Тіпті бастықтың өзінің де зәресі қалмайды. Сондықтан ол кешірім сұрағандай нанды кеудесіне басты.

	Жақсы аттар жегілген әлденеше тарантас шаңды бұрқылдатып, бізді басып озды. Алдымыздан ылау аттар да кездесті. Даңғыл жолда жаяу келе жатқан біз ғана.

	– Қала әлі алыс па? – деп сұрады Уәлетдин арық атты бір қариядан.

	– Он бес шақырымнан кем, он шақырымнан көбірек. Тезірек жүріңдер. Ол жақта сендерді күтіп тұр.

	Күткен жерге асығу керек. Бұдан соң біз біраз жүгіріп алдық. Жүгірсек те, баяғыдай қарқынымыз жоқ қазір. Менен үлкендер де озып кете алмады. Әнуардың дамбалы тағы босады. Нәсіп әлгі бұрауды тағы бір рет бұрап қойды. Басқаларды қайдам, менің қарным енді қалашты қиялдап келе жатқан жоқ. Қара нанға да қатты риза болатын жайы бар. Дегенмен қалайша сыр берем, мыналарға масыл болып келе жатырмын ғой?

	Үш-төрт үйлі орыс деревнясынан өткен соң егін алқабының ортасындағы сирек қайыңдыққа тоқтадық. Көлеңкеге келгенде біраз тыңайып қалдық.

	– Отырыңдар, – деп бұйырды бастық. Өзі тізерлеп отырды да алдына қызыл түйіншекті қойды. – Құрбан молда не деуші еді, соны кім біледі?

	– Сен білесің, – деді Уәлетдин, сірә, бірдеңе сезсе керек маңқа.

	– Құрбан молда айтады: “Ас-асқа, әр астың орны басқа” дейді.

	– Молда дұрыс айтады, – бұл жолы сөзге Асхат араласты.

	– Мынау нанды жеп алсақ, ішімізде қалашқа орын қалар ма екен? – деп сұрады Шәһидұлла бізден.

	– Қалады! Қалады! – дедік біз.

	– Мә, Уәлетдин, – деп бастық қалтасынан шаппасын алып берді, – Жетеуімізге бірдей етіп бөл мына нанды.

	Уәлетдин дереу іске кірісті. Ол лезде қызыл шүберек үстіне шамамен бөлінген жеті кесек нанды тізіп қойды. Әрине, шамамен бөлінген соң бәрі бірдей бола ма. Неге екенін қайдам, бастық ішіндегі үлкен кесекке – өз үлесіне қолын созған жоқ. Одан асып, біз де бата алмаймыз.

	– Жол үстінде тамақты теңдей бөлу керек, – деді ол, – “мынау кімге?” ойнаймыз.

	– Балалар! Мен айтып тұрайыншы. Менің тілім құтты – әркімге өз үлесі тиер, – деп Нәсіп орнынан секіріп тұрды. Бұған ешкім қарсы болған жоқ.

	Нәсіп артына қарады. Уәлетдин бір кесекті алды да сұрады:

	– Мынау кімге?

	– Хамитжанға!

	– Мынау кімге?

	– Шәһидұллаға!

	– Мынау кімге?

	– Кіндікке!

	Жеті балаға жеті кесек нан. Бірақ тең бөлінбепті. Ең үлкені маған, ең кішкентайы бастыққа тиді. Сонда да ол сыр бермеді. Тек менің ішім бірдеңе сезіп тұрғандай. Нан тамағымнан өтер емес. Әділ бөлінбеді. Шәһидұлла менен бес жас үлкен. Үлкенге үлкен сыбаға тиюі керек. Айырбастаған жөн... Осыны ойлап тұрғанымда әлгі өз кесегін омырып, асай бастады. Басқалар да қарап қалмады. Мына әділетсіздікті қалай жөндеуге болады?

	Мен өз сыбағамды әдейі асықпай жедім. Үш-төрт асам нан қалғанда Шәһидұллаға ұсындым:

	– Мә, ағай, же.

	– Өзің же.

	– Мен тойдым енді, оллаһи...

	– Ант ішпе. Берсең, былайша бере сал. Әйтпесе антың өз басыңа кесір болар.

	Қарынға тамақ түскен соң аяққа қуат енді. Мен ылғи осыған қайран қалам: жұдырықтай нанда қаншама сиқыр бар, ашыққанда соны жесең дүние жайнап кетеді. Қазір де солай... Дәл іргеден бір құс сайрап жіберді, жаңа бастанған бидай үстінен көгілдір ерке самал желпіп өтті, қайың жапырақтары да көңілдірек, ықыластырақ желбірегендей. Күн де баяғыдай күйдірмейтін сияқты. Бәрі әлгі бір кесек нанның әсері.

	Біз тұра бергенде:

	– Келіңдер, балалар, Әминнің биесіндей жорғалайық, – деді Нәсіп. Өзі алға түсіп жорғалай бастады. Бірақ бастық пен Уәлетдин одан бірден озып кетті. Мен ең кейінде бүлк-бүлк жортып келем.

	Төменгі көшеде жұмыстың ең қауырт шағында орманға жеміс– жидек теруге кететін Әмин деген кісі бар. Майланбаған сықырлауық арбасына үпір-шүпір бала-шағасын тиеп, таңертең көшенің ар жағына көтеріледі. Атамзаманнан бері қарамай көрмеген доңғалақтар бүкіл ауылды басына көтере сықырлап, айқай салып барады. Бір күні Асхат менен: “Әминнің арбасы не дейді?” деп сұрады. “Не десін, сықырлайды-дағы”. “Жоқ, – деді Асхат, – Әминге: “бар-май-ық та... бар-май-ық та... бар-май-ық та... дейді”. Тыңдап тұрсаң, Асхаттың айтқаны рас. Арба тап солай айқайлайды. Ал кешке таман қайтқанда ала бие тау баурайында жорғаға басса, арбаның төрт доңғалағы кезек-кезек мақтанады. Олардың не деп мақтанатынын да біледі. Асхат: “Сыпырып салдық! Сыпырып салдық!!!” дейді олар. Асхат түсіндіріп берген соң Әминнің арбасының тілін бүкіл ауыл біледі.

	– Қаладан қайтқанда біз де Әминнің арбасы сияқты әндетіп қайтамыз әлі:



	Ақ қалада, ақ қалашты

	Сыпырып салдық, сыпырып салдық.

	Алқымына дейін толды

	Қызыл сандық, қызыл сандық.



	Асхат бастап айтудан Уәлетдин мен Нәсіп іліп әкетті:



	Ақ қалада, ақ қалашты

	Сыпырып салдық, сыпырып салдық....



	Қазір балалар жорғалауды қойды, бәріміз де сырғымамен сырғанақ тепкендей, тіземізді көтеріп, шоқаңдап барамыз. Көңілімізге ұнаған әлгі сөздерді қосыла қайталаймыз:



	Ақ қалада ақ қалашты

	Сыпырып салдық, сыпырып салдық...



	“Қызыл сандық” дегеніміз әдемі шықпады, ақырында оны ұмытып та кеттік. Ал қалғандары айтқан сайын әнге келіп тұр.

	“Ақ қалашты сыпырып сала-сала” біз биіктегі тас жолға шықтық. Жолдың екі қапталына жуан-жуан теректер өскен. Жолға төселген тас моншаның тасындай теп-тегіс. Тек жалпақ емес, жұмыр.

	– Бұл жолдан бағзы заманда патша өзі жүрген. Қазір Кеңес өкіметі орнағалы қалаған адам жүре алады,– деп түсіндірді бастық, – Слабуда қазір. Бостандық.

	Бір бұрылыстан өткен соң алдымыздан тағы да ақ тау басындағы қала көрінді. Әнеки, тиіп тұр! Қала енді біздікі, ешқайда кетпейді.

	– Ассалаумағәлейкүм, қала! – деді Уәлетдин, – Міне, біз саған келіп жеттік!

	– Қарсы алады бізді қала, қарнымызға қалаш салса, алғыс айтар жеті бала, – деп ұйқастырып кетті Асхат.

	Біз бәріміз қосылып:

	– Алғыс айтар жеті бала! – дедік.

	Қайда қарасаң да зауыт тұрбалары сорайып тұр. Мешіт мұнаралары, шіркеу күмбездері жарқырайды. Біз мешітті шіркеуден айыра аламыз. Боголюбтердің шіркеуін күнде көріп тұрамыз. Осы шіркеулерді әлі жер жұтпағанына таңым бар. Күллі әлемге әйгілі: шіркеу біткеннің бәрі арам, олар күйремек, бүкіл кәпірлер күнәкар, өлгенде олар тамұқта жанады. Шіркеуі құрысын, тек кәпірлерді аяймын. Аяу себебім мынадай.

	...Былтыр көктемде Лекаревкадан біздің танысымыз Тимофей менімен қатар баласы Егоркамен бізге қонаққа келді. Әкелеріміз тамаққа отырды, біз Егоркамен екеуміз бір-бір көмештен алып, аулаға шықтық. Ол сап-сары шашты, көкпеңбек көзді, салғам түсті, аққұба бала. Сөйлесе алмаймыз. Мен қайда барсам, ол сонда барады, мен не істесем, соны істейді. Бауға кірдік, қора басына шықтық, одан кілет қасына үйілген бөренелердің үстіне шығып отырдық. Мен аяғымды бұлғаңдатсам, Егорка да қосылады. Мен күрсінсем, ол да күрсінеді.

	Әкелеріміз көп ұзамай қызып алды. Менің әкем Тимофейдің алдында кілең орысша ән салғысы келеді. Ал анау біздің әндерді шырқауға тырысады.



	Жүрші, жеңгей, орманға,

	Бүлдірген тер сол маңда...

	Қойбүлдірген балдай,

	Қайран жеңгем, қандай!..



	Біліп отырмын. Бұл әнді дастарқан басында жүрген Үлкен шешеме жағыну үшін шырқады. Қара да тұр, енді әкемнің жуан дауысы дарылдайды. Оның орысша бір-ақ әні бар:



	Базар большой,

	Народ много,

	Русский барышня идет,

	Дай ему дорога.



	Егорка екеуіміз бір-бірімізге қарадық. Оның мөлдір көк, ерке көздері мені біраз ойға қалдырды. Тамағыма бірдеңе тұрып қалғандай. Мынадай мөлдір, мынадай сүйкімді, мынадай күнәсіз көздердің иесі мәңгілік тамұқта жана ма? Лапылдап жанатын көрінеді. Осы қасіреттен оны қалайша құтқаруға болады? Қалайша?

	– Егорка! – деп оны еріксіз қапсыра құшақтап алдым. Ол әуелі қорқып кетті, одан соң өзі де мені бауырына басты. Осы сәт мен оны ауыр қасіреттен қорғап қалатын сияқты көріндім. Бәлкім, осы қылығым үшін өзім де жаза алатын шығармын. Оны ойлау кеш– кәпірдің баласы менің құшағымда. Не көрсек те бірге көрерміз. Әкелеріміз енді бір-біріне қосылып ән шырқай бастады. Бізбен шаруасы жоқ түге. Бәлкім, нақ осы сәт біреуі сары шашты, біреуі қара шашты екі балаға мәңгілік тамұқта жануға үкім кесілген шығар. Әй, әкелер-ай! Жүрегім жарылардай дүрс-дүрс соғады. Өзімді де, Егорканы да аяймын.

	...Мен осы Егорканы қалайша еске түсіріп едім? Ә-ә... шіркеуді көрген соң.

	Кетіп барамыз. Жүрегім дүрс-дүрс соғады. Келе жатырмыз, келе жатырмыз, қала ылғи тұрған жерінен тапжылмайды. Тіпті әрі қарай кетіп бара жатқандай. Тасқа тиіп кетсе, табаның күйіп қалады. Жол шетінде тізіліп келеміз. Ілгері басқан аяғымыз кейін кететін сияқты. Шөлден таңдайымыз кепті. Баяғы тақпақтар мүлдем ұмытылғандай. Алда Нәсіп келеді, одан соң Хамитжан, Хамитжанның артында – Уәлетдин... Шәһидұлла жолдың екінші қапталында бір өзі кетіп барады. Менің алдымда жалпақ табанын маймаңдай басқан Әнуар сүйретіліп келеді. Оның екі өкшесінің шетінде де қамыстың жуандығындай жарықтары бар. Бұл аяқтар қыста пима, көктем мен күзде етік көрмеген. Некен-саяқ шабата тисе, тиген шығар. Алтын тақиялы туысы туралы ол расын айтты ма екен, әлде бөсті ме? Бөссе керек. Біз бәріміз де көпірме сөзге, лепірмеге әуеспіз.

	– Шіркін, мейірім қанғанша су ішсем! – деді Нәсіп.

	– Мен бір ұрттауға да риза болар едім, оллаһи! – деп жұтына берді Уәлетдин,– аузым толғанша ұрттасам.

	– Әй, қорқау, балалардың басын қатырып, қыңқылдама, – деп зекіп тастады Шәһидұлла.

	Одан әрі біреуі де тіл қатпады.

	Жалғыз қабат ағаш үйлер тізілген көшені бойлап біраз жүрген соң Ақеділдің көпіріне жеттік. Біреуміз тақия, біреуіміз киіз қалпақпен көсіп алып, қанғанша су іштік. Су жылымшы, дәмсіз еді. Әйтсе де бізге жан енді. Қалаш мейрамы, әрине, көпірдің ар жағында, тау үстінде болуға тиіс. Мейрам деген кілең биікте өтеді ғой. Бұл маңайда оның ешқандай белгісі көрінбейді. Көпірдің ар жағында да пәлендей тамашаға кездесе алмадық. Үйлері кілең еңселі, қақпалары ылғи орыс қақпа, көшелері біздің ауылдың көшелерінен тарырақ. Көше толы атты-жаяу адамдар ерсілі-қарсылы шұбырып жатыр. Біріне-бірі сәлем бермейді.

	– О-һо, балалар, әнеки, “Қалаштар” деп жазылған қалаш дүкені! – деп хабарлады, арамыздағы ең тез оқитынымыз Уәлетдин. Мен әлі тез оқи алмаймын, тек әріптің кескінін ғана шамалаймын.

	Көшенің ар жағындағы сары үйдің есік алдына аялдадық.

	– Жігіттер, есіктің тұтқасын алдымен мен ұстайын, менің қолым... – осылай деп айтудан есік іш жағынан ашылып кетті де, мойнын сұға берген Құтты қолдың басына сарт етті. Дереу әлгінің маңдайы көгеріп, ісіп шыға келді.

	– Ассалаумағалейкүм! – деді ол есіктен шыққан кісіге.

	– Күм-күм, – деп мазақтады да, әлгі кісі кете берді.

	Есік жабылмас бұрын біз ішке кірдік. Кірдік те, сәлем беруді ұмытып, қатып қалдық. Сөрелерде тырсиған қалаштар тізіліп тұр, шегелерге бау-бау етіп тізіп байланған неше түрлі крендельдер ілінген, жәшіктерде бірәндіктер толып жатыр. Алуан түрлі алуа– шекер ауызға түскелі тұр. Көл-көсір тәтті тағам!

	Сатушы бізге бақырая қарады. Біз де үндемейміз. Ол да тіл қатпады. Әуелі бізден сәл сескенсе керек. Таразының табағында жатқан жұдырықтай кірдің тасын қағып алды. Біз әдеп сақтап, есік алдында тұрмыз. Неге екенін қайдам, ол қозғалмайды, қабағы қатыңқы. Бір жерімізді ұнатпаған-ау. Кісіге ұнамайтындай қылығымыз жоқ сияқты еді...

	Осылай арбасып біраз тұрған соң қалың жылтыр еріндерін жыбыр еткізіп, әлгі кісі бізге сұрақ қойды:

	– Сендерге не керек, босқындар?

	– Біз босқын емеспіз, жолдас, біз ауылдан келдік! – деді Шәһидұлла байсалды үнмен.

	– Патша сарайынан келмегендеріңді көріп тұрмын, босқын жолдастар, – деді ол қарқылдап күліп жібергенде жалпақ қалың беті қант қызылшасындай қызарды. – Сөйтіп, біздің жаққа қандай шаруамен келіп едіңіздер? – Қолындағы кірді бір секіртіп, қақшып алды.

	– Біз қалаш мейрамы қайда болатынын сұрамақшы едік тек... – Уәлетдиннің айтып бітіруін күтпей, бастық оның жеңінен тартты.

	– Қалаш мейрамы? Ә-ә... қалаш мейрамы ма? – Қызылша бет тағы бүлкілдеп кетті. – Қалаш мейрамы қалтада болады, міне мұнда. – Ол қолын қалтасына салып, күміс теңгелерін сылдырлатты.

	Біз де уәделесіп қойғандай, бәріміз бірден қалталарымызға қол салдық. Онда мейрамның ырымы да жоқ... Сөрелерде тізіліп тұрған қалаштар да, шегелердегі ширатпа тоқаштар да, жәшіктердегі бірәндіктр мен алуа-шекерлер де қолға түспейтін кереметтей көрінді маған. Бұл үйге сәлемдеспей кіріп, қоштаспай шығып кеттік. Бірақ біз бұған қарап үмітімізді үзбедік. Әрі кеттік.

	– Әй, біз де есуаспыз-ау! – деді Нәсіп, – Қалаш мейрамы орыстікі ғой, біз мұсылманға келіп, әуре болдық.

	– Өз мұсылманымыз, әжуалауын қарашы, есіктен кірмей жатып босқын деп қорлауын-ай! – деп күйінді Уәлетдин.

	– Мұсылманның сараңы кәпірден де жаман болады. Сондықтан да сараң туралы өлең шығарған, – деп түсіндірді Асхат.



	Сараң мәлғұн бар еді,

	Ақыры, оны жер жұтты...



	Мұны да әлі жер жұтар бір кезде.

	Біз жоғарыға, қалаға қарай өрлей бердік. Қалаш дүкендерінің қасына келіп, ұзақ қарап тұрдық, орыс қақпалы биік-биік үйлердің тұсына тоқтап, терезелерге телмірдік, жаңа піскен нан иісі шыққан үйлердің маңайына үйірілдік, бірақ бізді ешкім елемеді, ешкім шақырмады. Қалаш үлестіретін орыс қайда екен? Болуға тиіс. Болмауы мүмкін емес. Қанша жерден жаяу келіп, сілекейің ағып жүріп-жүріп, босқа қайтып кету ақылға сыймайтын нәрсе емес пе?

	Менің не ойлап тұрғанымды сезгендей Хамитжан былай деді:

	– Шамасы, біз іздей білмеген шығармыз... Жұрттан сұрастыру керек.

	– Мейрам саған адасқан бұзау ма, немене, іздеп табатын? Мейрам өзі “мен мұндалап” нұр шашып, алыстан қол бұлғап, шақырып тұруға тиіс. Біз той өткен соң даңғыра қағып тұрмыз, мейрам аяқталған. Тәмәм! – деп кесіп айтты.

	Соны айтқанда менің сай-сүйегім сырқырады. Аштық пен шөл қол-аяғымды матап тастағандай. Бұл аз дегендей, көйлегімді місе тұтпаған күн тері түгіл, сүйегімнен өтіп барады. Басқалардың да хәлі мүшкіл.

	Терезелерінің қақпағы жабық бір үйдің қақпасының алдына тізіліп отырдық.

	– Давай, менің туысымды табайық, – деді Әнуар, – өрт мұнарасын іздейік... Бір самаурын шайын аямас.

	Сұрастырып жүріп, өрт мұнарасын тез таптық. Тек оның басында алтын тәж киген кісі көзге шалынбады. Мойнымызды созып, біраз қарап тұрдық. Әнуардың туысы көріне қоймады.

	– Жығылып түсіп, жазым болды ма екен? – деп тебіренді Әнуар. – Әй-әй, Жаңбыршы ағай, қайдасың?

	– Жаңбыршы ағай үн берер, бізге тамақ кім берер? – деп Асхат әзілдемекші болды. Бірақ біздің сөз тыңдауға шамамыз жоқ. Ешкім күлмеді.

	– Жаңбыршы ағай! Келіп тұрған мен ғой, Әнуармын! Ауылдан келдім!– деп айқайлады бала.

	– Неге соншама шырылдайсың? Кет! Қараларыңды құртыңдар, өңшең қаңғы немелер!

	Үлкен қызыл қақпадан шыққан мұртты бір ағай бізді осылай деп қуып салды. Беліне жез тоғалы жуан қайыс белдік байлағанына мақтанатын шығар.

	Туыс іздеу осымен аяқталғалы тұрғанда Уәлетдин мыңқылдады:

	– Бұл рет жолымыз болмаса, келесі де сәті түсер, балалар, жүріңдер, қос мұнаралы тас мешітте пеш жағатын менің құдама барамыз. Күшімдегі құдамыздың жақын құдасы ол

	– Шілде шыжып тұрғанда кім пеш жағушы еді? Ол құдаң баяғыда ауылына қайтып кеткен шығар, – деп көңілге күдік салды Нәсіп.

	– Қаладағы мешітті қысы-жазы жылытады! – деп көзкөреке өтірікті соқты Уәлетдин.

	– Алдайсың, мешкей!

	– Білләһи! Пеш жақпасаң, онда шіркеу перілері жиналады, – деп жеңді бізді Уәлетдин. – Әнеки, қайда қарасаң да шіркеуді көресің.

	Қаланы біраз аралап жүрген соң қос мұнаралы тас мешітті де таптық. Тек мешіттің қақпасы жабық екен. Ауланың түпкірінде шарбақпен қоршалған құйттай аласа үйге көзіміз түсті. Көше жақтағы үлкен үйге баруға жүрегіміз дауаламады.

	Үйге алдымен Уәлетдин екеуміз кірдік. Кіруден көзге шалынғаны мыналар: күнге қараған тар ғана екі терезенің бетін айғыз– айғыз шаң басқан (япыр-ау, әйнектен қалай өткен?) еденнің дәл ортасында бір бала еңбектеп жүр, екінші бала етбетінен тырбаңдап, талпынады, сәкіде қартаң апай киім жамап отыр, есік жақтағы қараңғы қуыста ер кісі ұйықтап жатыр.

	– Есенсіз бе? – дедік біз бірімізден соң біріміз. Әлгі апай басын да көтерместен:

	– Шүкір, – деді. Содан соң ақырын бізге бұрылып қарады.

	– Тағы да қырдың қайыршылары! Ертелі-кеш, қысы-жазы, шұбырады да жатады, шұбырады келіп! – деп даурығып кетті ол. – Титығымызға тиді түге! Салулы төсек, салқын үйді тапқан екенсіңдер!

	– Біз қайыршы емеспіз, апай, біз... – деп мен тұтығып қалдым.

	– Қайыршы болмасаңдар да бәрібір... қайыршысыңдар. Бізге бай кісі пәтер сұрап келе ме? – деп қолын бір сілтеді ол.

	– Біздің Күшімдегі құданың жақын құдасы осы мешітте жыл бойы пеш жағады... – деді Уәлетдин міңгірлеп. Апай азырақ елең етті.

	– Күшімнен келдіңдер ме, сендер? Есен-аман ба күшімдіктер?

	– Жоқ, біз Кіләштікпіз. Біз осында пеш жағатын шырақшы құданың Күшімдегі құдасының жақын құдасы боламыз. Ғиділниса қарияның немересімін.

	– Қайдам, – деп ойланып қалды апай. – Ондай құдағиды естіген емеспін. Әй, Есберді, құдаларың келіп тұр! – “Есберді” дегені әлгі қуыста жатқан кісі болып шықты.

	– А? Құдалар? Қош, келдіңіздер, құдалар! – деп әлгі орнынан ұшып тұрды. Ұйқыдан ашылмаған көздерін уқалай-уқалай, бір айтқанын қайталай берді. – Қош келдіңіздер, төрге шығыңыздар, құдалар! Қадамдарыңызға гүл бітсін, ат-көлік аман келдіңіздер ме?

	Ұйқысын ашып, көзімен үйді шарлап шықты.

	– Құдалар қайда? Түу, тағы да түс көріппін-ау. Күймелі арбаға сәйгүлік ат жеккен құдалар, дүниені дүр сілкіндіріп, ауылды басына көтеріп, қоңыраулары күмбірлеп келе жатыр екен деп қалсам, тәйірі. Көрші-қолаң аузын ашып, шарбаққа сүйеніп қарай қалған екен десем. Уа, құдалар, қайда кеттіңдер?

	– Әне, құдаларың, – деп апай бізді көрсетті.

	– Ау, сендер ме құдалар? – деп сасқалақтады Есберді.

	– Біз... Мен... Мен өзім сенің Күшімдегі жақын құдаңның құдасымын, – деді Уәлетдин маңқалығын білдірмеуге тырысып.

	– Менің әжем, Ғиділниса құдағиың, бүкіл үйішіңе көптен-көп дұғай сәлем жолдады...

	– О, менің Ғиділниса құдағиым керемет кісі! Басқан жерінен ұшқын шығады, ән салып, би билеуге келгенде қайран қаларлық, шолпысының сыңғыры талай жүректі толқытады, – деп Есберді әлдекімді мақтай жөнелді. – Рақмет құдағиға, саламат болсын.

	“Қайсы Ғиділнисаны айтып отыр мынау?” деп сасып тұрғанда ол маған қарап:

	– Сен де құдамысың? – деді.

	– Мен де құдамын, – деп қойып қалдым, бірақ сыр бермедім.

	– Сыртта бес адам бар, кіруге тартынып тұр...

	Ат жақты, ұзын бойлы, тақыр бас, жіңішке мұртты әлгі ағай есікті айқара ашып жіберді.

	– Пай-пай, құдалар! Үйге кіріңдер! Тартынбаңдар! – деді ол.

	Балалар үйге жасқана енді. Апай едендегі сәбилерді сәкіге көтеріп отырғызды.

	– Қош! Еске алып, бізді елеп, келулеріңіз өте тамаша, қуанышты жағдай, құдалар, – деді Есберді, – апа, самауырын қойып, шай қайнат.

	Соны айтқанда ішім жылып, өне бойымнан бір рақат сезім шымырлап өткендей болды.

	– Самаурын қояр едім, балам, шайы да, шекері де жоқ. Нанды да келін кешке алып қайтады. Қонақтар алдында сәл ұяттымыз.

	– Ұның болса, күлше пісір, жармаң болса, ботқа қайнат.

	Бұл жолы апай тіптен жауап бермеді.

	– Апа-ау, не бар үйде?

	– Піскен бұршақ бар...

	– Бұршақ? – деп қуанды Есберді, – бұршақ деген нағыз құдалардың асы ғой. Тамаша тамақ! Мұндай тамақты ұнатасыңдар ғой, ә?

	– Ұнатамыз! Ұнатамыз! – дедік біз. Шіреніп, тамақ талғайтын кез емес.

	Еденнің ортасына апай сатпақ-сатпақ дастарқан жайды да, оның үстіне үлкен бір тегеш піскен бұршақ қойды. Аппақ ірі бұршақ. Шынында да бұршақтың мұндай ірісін іздесең таппайсың.

	– Ал, отырыңыздар, дәм татыңыздар! Бәріңе бірдей қасық жете қоймас, қолмен жеңдер! – деп өтінді үй иесі. Біз тегешті қоршай тізерлеп отырдық та, асықпай уыстап, бұршақты жей бастадық. Асықпасақ та шаруа тынып жатыр. Өмір бойы мұндай тәтті бұршақ жемеген сияқтымыз. “Құдалардың тамағы” тәтті болады екен-ау, тіліңді қоса жұтып қоя жаздайсың!

	Тегештің түбі көрінгенде алдымызға бір шелек суық су да жетті. Шетіне үлкен шөміш ілінген.

	– “Сыйлап берсе, су да тәтті” деген бұрынғылар, – деді Есберді, – олар білмей айта ма.

	Суды да тауысып іштік.

	– Ал енді бата жасайық, – деп өзі дастарқан басына отырмаса да бетін бір сыйпап қойды үй иесі. Біз де көргенімізді істедік.

	– Қала көруге келдіңдер ме, құдалар? – деп сыр тарта бастады Есберді дастарқан соңында жөн сұрайтын әдет бойынша.

	– Иә, ағай, құда... – деп енжар ғана жауап берді Шәһидұлла.

	– Ұнады ма?

	– Не десем екен... Үйлері әсем, шарбақтары биік, – деді бастық, – тек адамдары өте шапшаң жүреді екен.

	– Дұрыс, келгендерің жақсы болған, жер көріп, ел танып өскенге не жетсін. Қалада жұрттың бәрі кілең қалаш жемейді. Нан таппайтын кездері де болады, айыптамаңыздар қаланы...

	Уәлетдин сөзге көп қосылмаса да, бұл үйде өзін еркінірек ұстады. Орнынан да ол бірінші болып тұрды. Қанша айтсаң да бас құда ғой.

	– Сый-құрметіңізге, жылы шырайыңызға рақмет, құда, рақмет, құдағи, – деді ол үлкендерге ұқсап, – айып етпеңіз. Біз ауылға қайтуымыз керек енді. Бәріміз де ду етіп орнымыздан тұрдық.

	– Жақсы, ендеше, құдағиға бізден сәлем айт, өзі қонаққа келсін, – деді Есбердінің шешесі, – әттең, осы жоқшылық-ай! Беріп жіберетін сәлемдемем де жоқ тым болмаса...

	– Жақсы сөз сәлемдемеден де артық, апа, – деп басу айтты баласы.

	Біз есік алдына жиналдық.

	– Қайтар жолдарыңды ұмытпадыңдар ма? – деп сұрады Есберді құда.

	– Ұмытпадық, – деді Асхат. Ол ит сияқты. Қандай қалың орманда келе жатқанда бір өткен жерінен жаңылмай жөн табады. Өз ізінің иісін сезеді. Мен жусанның арасында да адасамын. Сондай аңқаумын.

	Қайта-қайта алғыс айтып, біз осы таңғажайып, қонақжай үйден шығып кеттік. Кімнің құдасы болып шықты әлгі Есберді? Шынында да құда ма өзі?

	– Құдаң қу кедей болса да жомарт екен, бала, – деді сыртқа шыққан соң Шәһидұлла Уәлетдинге, – жанын жарып беруге бар.

	– Шайы болғанда шай да ішкізер еді, оллаһи... Құшақ жая қарсы алады дедім ғой мен сендерге... – Маңғаздана сөйлегенде оның маңқылдаған дауысы сәл жуан тартқандай көрінді тіпті. Маңғаздануға қақысы да бар ғой: әйтеуір, бізді сыйлаған соның құдасы.

	Осы қайырымсыз қалаға біз өкпелеп кеттік. Қайтар жолымыз бұрынғыдан бетер ұзақ, ауыр болды. Бірақ ешкім қыңқылдамады, біреуді біреу кінәлаған жоқ. Қаладан алып қайтқан басты олжамыз – Нәсіптің маңдайындағы ісік. Оған қоса Хамитжанның қолтығындағы манағы нан ораған шүберек бар.

	Қас қарайғанда біз еменді қырдың басына жеттік. Еркін тыныс алып, артымызға қарадық. Сонау алакеуім іңір қаптаған алыс көкжиектің шетінде қала оттары самаладай самсап тұр. Олардың бірімен-бірі таласқандай жыпылық қағып, жымыңдасқаны қайран қаларлық.

	– Білесіңдер ме, балалар, анау оттар не дейді? – Бұл сұрақты, әрине, Асхат берді, жауабын да өзі қайтарды. – “Алдадық па? Алдадық па?” деп бізді мазақтап тұр олар.

	– Масқара қылдың бізді, қаласы түскір! – деп Нәсіп жұдырығын көрсетті. Оның ізінше біз де “мә, саған”, “мә, саған” деп бас бармағымызды саусақ арасына сұғып, қолымызды шығарып көрсеттік қаланың тәкәппар оттарына. Бірақ мұнымен де ашуымыз басылмады, өшіміз қайтпады. Тағы бірдеңе жасау керек тәрізді.

	– Келіңдер, балалар, қаланы мықтап масқаралайық, – деді осы сәтсіз саяхаттың күллі ұятын көтеріп келген бастығымыз.

	– Қайтіп?

	– Міне, былай етіп... – деп ол дамбалын тізесіне дейін түсірді де, қалаға артын бұрды. Біз де сөйттік.

	– Қала, мә, саған масқара керек болса! Масқара! Масқара! – деді ол Біз оның сөздерін бар дауыспен айқайладық:

	– Масқара! Масқара! Масқара!

	Өшімізді осылай алдық. Енді қаланың оттары жайнап жанбай, бірте-бірте сөніп барады. Себебі, сол сәт қала бастан аяқ масқараға батты. Оған сол керек!

	Кегімізді алып, ашуымызды басқан соң біз қалған жолды шапшаңырақ, жеңілірек, көңілдірек өттік...

	... Не бәрі жеті жылдан кейін осы қалаға барамын да, мәңгілік қалып қоямын деп ойласамшы сонда? Иә, бардым да, сонда қалдым. Өмір бойы. О баста тәнім қалада болса да, жаным ауылда жүретін. Бара-бара ол да тас қабырғалар ішінен орын тапты. Кісінің көңілі орныққан жері оның рухани Отаны. Үфі менің жанымның ұясы, рухымның Отаны болды.





ТАЛПАҚ ТӘЛІП




	– Анау ешкі терілерін Тәліпке апарып беру керек еді. Неге екенін қайдам, өзі көрінбейді, – деді әкем таңертеңгі шай үстінде. Өзі арбаға ат жегіп, әлдеқайда кетіп қалды. Ағайларым мен Кіші шешем алыстағы егін басында қонып, тары орып жатыр. Сондықтан ешкі терілерін кім апарып берсін? Терілердің өздері бармайтыны белгілі. Әкемнің бір қызық мінезі бар: жұмыс бұйырса, атыңды айтпайды. “Әлгіні әлгіндей ету керек, мынаны мынадай ету керек еді” дейді де қояды. Таяқтың басы кімге тиетінін өзің содан түсінесің. Әнеугүні кешкі тамақтан соң ағаларыма арнап бір мысал айтты.

	... Баяғы өткен заманда бір қария ержеткен баласына қалыңдық айттырмақ болыпты. Дырдай ұлын бір күні қыздар суға қатынайтын соқпаққа алып шығыпты. Бір дүркін қыз таяп келе жатқанын көрген қарт әлгі жігітті қамшымен сабай бастапты. Қыздардың біреуі:

	– Балаңды сабағаның қалай, қария? – деп сұрақ қойыпты.

	– Айтқаныңды ғана біледі, тапсырғанды ғана істейді. Сол үшін сабап жатырмын, – депті қария. Қыздар сықылықтап күліпті де:

	– Өй, есуас қарт... Дырдай баласын сабаған несі, – деп жөніне кете беріпті.

	Бұдан соң бір қыз кейінде ойланып келе жатыр екен. Қарт тағы да ұлын сабайды.

	– Балаңды неге сабап жатырсың, қарт? – деп сұрайды бұл да.

	– Айтқанды ғана біледі, тапсырғанды ғана істейді. Сол үшін сабап жатырмын, – дейді қарт.

	– Аямай, қаттырақ соқ, есін тандырып, балаңның айтпай-ақ білетін, тапсырмай-ақ істейтін шағы ғой, қарт,– деп қыз кете беріпті. Сол күні-ақ қария әлгі қызға құдалар жіберіпті.

	Әкем соңғы сөзін созыңқырап айтты да сәл кідіріп қалды. Үлкен ағам елең етіп, құлақ түрді:

	– Құдаларға не депті сол қыз? – деп сұрақ қойды. – Ризалығын беріп пе?

	Әкем әдейі кідірген екен. Дереу сөзін жалғастырды.

	– Қайтып келген жаушылар мынандай хабар жеткізіпті: “Қыз аумалы-төкпелі екен. Сөйлеген сөзі, қылған қылығы ақылға сыймайды. Туған-туысқандары да кілең дарақы. Біз ниетімізді орындай алмай, қайтып келдік” депті. Әйтсе де әлгі қарт бас құдаға көрген-білгенін егжей-тегжейлі айтып беруді өтінген. “Біз барып үйіне кіргенде үйде қыз жалғыз өзі отыр екен... – деп бастады бас құда, – “Әкең қайда?” десек: “Достан дұшпан жасауға кетті” деп жауап қайтарды. “Шешең қайда?” дегенде: “Бір кісіні екеу етуге кетті” деді. Осылай сөйлесіп отырғанда қыз үлкен табақты меймілдетіп кеспе салған сорпа әкеліп қойды алдымызға. Тамақ жеп отырып үйінің бөренелеріне көзіміз түсті. Добалдай ірі бөренелерден салыныпты үйі. “Мынандай жуан бөренелерді орманнан тасу қиын болған шығар, – дедік біз, – бір жолы нешеуден тиедіңіз?” “Аттар арық, әлсіз шақта үшеуден, тіпті төртеуден салып едік, семіре келе екеуден сала бастадық, біржола семіріп алған соң біреуін де жарты жолда түсіріп қалдыратын болды” деп түсіндірді ақылсыз қыз. Біз осындай жауап алып қайттық, – деді бас құда,– қалғанына өзің үкім шығар”.

	– Өй, ойсыз құдалар-ай! – депті бұған қарт, баяғы “айтқанды ғана білетін” жігіттің әкесі. – Сөздің сүйегі болады, сүйектің ішінде сорып жейтін майы болады. Сендер соның сүйегін ғана жалап қайтқансыңдар ғой, шамасы. Қыздың айтқан сөзіне мән бермепсіңдер!.. Оның әкесі досына берген қарызын сұрауға, шешесі босанып жатқан әйелге кеткен. Бөрене дегені де бөрене емес, сендер жеген кеспе. Сендер ашырақ кездеріңде қомағайланып, қасықтарыңа бірден үш-төрт кеспеден салған шығарсыңдар. Тоя келе азырақ жегенсіңдер. Кейінірек біреуін де жей алмағансыңдар. Солай ма?

	– Солай болды, – деп құдалар үйлеріне қайтып кетіпті.

	Екінші күні қыз үйіне қарт өзі барып, барлық шаруаны тындырып, уағдаласып қайтқан. Мына Мұртазаға да сондай келіншек керек. Ол да айтпасаң білмейтін жігіт қой... Салих та ағасы сияқты, тек тапсырған істі біледі...

	Әкем әңгімесін осылай аяқтады.

	Ағаларым ұйып тыңдады бұл хикаяны. Әкемнің не айтқысы келгенін олар түгіл мен де аңғардым. Мен де маубас емеспін...

	... Ешкі терісін апарып беретін кім енді? Үлкен шешем екеуміз, әрине.

	Тапал бойлы, жуантық Талпақ Тәліп Байғыз көшесінде тұрады. Бір мінезі ерсі. Жыл бойы жылтыр қара тысты дөңгелек бөрік киіп жүреді. Күзде сол бөркін шүберек тыспен қаптайды да, көктемде оны сөгіп тастайды. Тәліптің бөркін шешкенін көрген кісі жоқ. Тіпті моншаға да бөркімен кіреді дейді жұрт. Не бар екен сол бөріктің астында? Әйелін бір чуваш ауылында байларға жалданып жүрген кезде алған. Келіншегі бір күні: “Сен осы, Тәліп, бөркіңді неге шешпейсің?” деп сұраса: “Біздің типтәрлардың3 әдеті солай” деп жауап қайтарыпты. Жұрттың топшылауына қарағанда Талпақ Тәліптің басында мүйізі бар, әлде таз.

	Мен есімді білгеннен бері оның істейтін кәсібі үйден үйге жүріп, уақ жандықтың, түрлі аңның, ит пен мысықтың терісін жинайды. Жылқы мен сиырдың, аю мен қасқырдың, бұлан мен бұғының терісі оның қолына түспейді. Олар тұп-тура кооперативке кетеді. Балалар көктемде саршұнақ, суыр, егеуқұйрық ұстасақ, әлде қыста қақпанымызға мәлін, сусар түссе, терісін сыпырып алып, Тәліпке жүгіреміз. Бірнеше қара бақыр, ара тұра тіпті күміс теңге де алып қайтамыз. Оның жылқысы да, сиыры да, басқа малы да жоқ. Үй толы шиеттей бала мен әлгі кәсібі – бар тірлігі сол

	Үлкен шешем екі ешкінің терісін орап, қолтығына қысты да Талпақ Тәліптің үйіне кеттік. Кіші шешем екеуміз бір жерге шықсақ, барып жете алмай қиналамыз. Жолда кездескен туған– туысқаны, құда-құдашасымен сөйлесіп, сөздің ұштығына жете алмайды. Ал Үлкен шешем: “Есенсің бе, қалқам? Хәлің жақсы ма, құдағи?” – дейді де, қайырылмай кете береді. Бір қызық жері, онымен жүрсең, тіпті ауылдың ең қабаған, ең долы иттері де алдымыздан абалап шықпайды.

	Талпақ Тәліп балшық қақырасының алдында тізесіне байлап, шабата тоқып отыр екен. Бізді көргенде тоқи бастаған шабатасын тастай салып, орнынан ұшып тұрды:

	– Е-е-е, жеңгей, келіңіз, мархамат! – деді ол. – Үйге кіріңіз деуге, үй толы бала-шаға, аяқ басар жер жоқ. Осында отырып

	Типтәрлар – татарлардың бір этнографиялық тобы. дұға оқиық. – Сарай алдындағы дөңбек үстіне әлдеқайдан әкеліп ескі алашаның жұрнағын жайды. Отырып дұға оқыды.

	– Иә, Тәліп, отбасың аман ба, көңіл-күйің жақсы ма?

	– Мал бақпай, жан баққан жайымыз бар, бала-шаға аман, шүкір. Көңіл деген, жеңгей, түрліше болады. Ұйқыдағы сәби сияқтымын ғой мен: себепсіз күліп аламын, күтпеген жерде жылап жіберемін.

	– Пенденің көңілі түгіл, көктегі анау тәңірінің көңілі де өзгеріп тұрады, – деп Үлкен шешем иегін көкке көтеріп қойды.

	Тәліп орнынан тұрып, әрі-бері жүрді де, тез сөйлеп кетті:

	– Жаңа басыма бір қызық ой келді, жеңгей, астында аты жоқ кісінің жарты ғұмыры шабата тоқуға кетеді. Жаяу байғұс шабатаны көп тоздырады. Атты адам арбасына бір мінсе, талай жерге барады. Талай қырдан асса да шабатасы бүп-бүтін. Өзім жаяу жүрген жолымды есептеп қарасам, бес рет Меккеге барып қайтуға болады екен.

	– Меккеге де барарсың, әлі, бұйырса...

	– Ә-ә, жеңгей, ол жаққа ауыр күнә жасаған адам барады ғой. Меккеге барып жарылқау күтіп, жалбарынатын не жазығым бар менің? Терең ойлап қарағанда, жеңгей, мен бейішке тұп-тура барып енетін кісімін. Неге десең, мен бір кәпірді – өз әйелімді ислам дініне кіргіздім, соның ақысына ол етек толы мұсылман балаларын тапты.

	Үлкен шешем таңдана жымиып күлді.

	– Оны мұсылман етуің дұрыс, Тәліп, – деді ол, – Бірақ сен сол бишараны өз иманынан, өз тәңірісінен айырғансың, бұл үшін жаза тартпайсың ба? Әр пенде өз тәңірісіне ғана табынуға тиіс...

	– Бұған менің ақылым жетпейді, жеңгей, – деді Талпақ Тәліп. Шынын айтты. Менің де ақылым жетпейді бұған.

	– Менің кәсібімді сыйлап, үлкен басыңды кішірейтіп келгеніңе рақмет, жеңгей, менің өзіңе төленбеген ескі борышым да бар еді – көктемде алған анау үш пұт тарыны айтам. Мұның бәрін төлейтін қаражатым жоқ. Амалын таппай жүрмін: намыс қинағанымен, ақшам тапшы... – деп күрсінді үй иесі.

	– Ақша болар әлі, сенің қолыңдағы қайда қашар дейсің, есен болсақ, есептесерміз,– деп орнынан қозғала бастады Үлкен шешем.

	– Тұра тұрыңызшы, жеңгей, менде сырғыманың бір жақсы дөңгелегі бар, малы-жаны көп үйге, бәлкім, бір кәдеге жарап қалар, – деп ол үйінен сырғыманың сыңар дөңгелегін алып шықты. – Қараңызшы, жалтырап тұрғанын. Қаланың жолынан тауып алғанмын.

	Үлкен шешем Тәліптің арқасынан қақты:

	– Оқасы жоқ, қайным, қарыздар болып қалмассың, сенің қораңа да бір кезде құт кірер әлі.

	– Ә-ә, жеңеше, мен әлі байып кетемін, тек күні бүгін емес! Дегенмен, жеңгей, әзірше ауырлау тұрмысым. Ұмытып барады екем: менде бір қызық зат бар. Хәзіреттер дәрет алатын жез құман. Мұндай қастерлі дүние бізге лайық емес, соны ал – Ол тағы да қақырасына оқталды. Үлкен шешем қолымен ишара жасап тоқтатты оны.

	Сырғыманың дөңгелегі тамаша. Мен оған қарап қатып қалыппын. Оны көшенің өрінен дөңгелетіп жіберсең, Тәменәйға дейін тоқтамайды-ау. Тәменәй көшесіндегі балалардың есі шығар еді. Тек резеңкесі ғана жоқ, біреу сыпырып алса керек. Үлкен шешем маған сынай қарады:

	– Жарайды, Тәліп, алайын, дөңгелектің иесі табылды. Тері үшін есеп айырысқанымыз болсын, – деп ол сиқырлы дөңгелекті Тәліптен алып, маған ұстатты. – Мә, аяғың талмасын.

	Күтпеген жерде керемет дүние түсті қолыма. Осындай дөңгелектің құны тері болып па? Тәліп есебінен мықтап жаңылды-ау, шамасы.

	Үлкен шешем қайтқысы келіп орнынан тұрды. Қасындағы Тәліп тағы бірдеңе іздей бастады.

	– Күздің берекелі кезінде де, шай-шекер тапшылау болып тұр, жеңгей, қайтейін? Құр ауыз жіберіп, ұятқа қалам енді. Жоқшылықтан асқан қорлық жоқ!

	– Қойшы, Тәліп қиналма, талай ішкен шайымыз емес пе, – деп басу айтты оған Үлкен шешем, – болар әлі, шайы да болар, басқасы да болар.

	– Тұра тұршы, жеңгей, босқа жібермеймін. Тақпақ айтып, өзіңе бір билеп берейін. Сыйлығым сол болсын.



	Қонақ келсе қораға,

	Қожасы қарап тұра ма?

	Тақпақ айтып, билесе,

	Басқа сыйлық сұрама.

	Аты тартпай өріне,

	Қонақ шықпас төріне.

	Аузын ашса, қожаның

	Өкпе-бауыры көрінер...



	Бүлкілдей жорғалап, байпаңдап билеп кетті. Бір-екі рет шыр көбелек айналып, секіріп түсті.

	– Тәнті болдым! Сый құрметіңе рақмет! – деді Үлкен шешем биші тоқтаған кезде.

	Бірақ Талпақ Тәліптің жомарттығы, қонақжайлығы мұнымен біткен жоқ. Ол тағы бір сыйлық ұсынды.

	– Болары болды ғой, жеңгей, бір ән шырқап берейін өзіңнің құрметіңе. Мінеки, тыңда:



	Гвардия сапқа тұрса,

	Қылыштары жарқырайды,

	Гвардия шыға қалса,

	Неміс малғұн қалтырайды.



	– Бұл біздің ән, гвардияшылар жыры. Мен өзім осы сыйқыммен патша әскерінің гвардиясында қызмет атқардым. Бәрі арыстай азаматтар болатын. Мен келі сияқты келтемін. Гвардияға енгенімнің өзі тамаша хикая, ой-хой! Үлкен алаңға әскерді иіріп, тізіп қойды да, бір генерал гвардия таңдауға кірісті. Он бес-жиырма қадам кейін шегінеді де, әлгі генерал жүгіріп келіп, солдатты тізеден тебеді. Еңгезердей ерлер ұшып түседі. Жүзден бірі ғана шыдаса шыдаған шығар. Шыдағандарын алға шығарып қояды. Кілең керемет сияқты. Бір сәт менің тіземді тепті. Мен мыңқ етпедім. Генералдың көзі шарасынан шығып кете жаздады. Біресе алдыма, біресе артыма айналып, мені бастан-аяқ көзімен шолып шықты. Содан соң тағы да алысырақ шегініп, мені екінші мәрте тепті. Мен елең етпедім. “Маладис, салдат! – деді генерал, – Саптың ең соңында жүретін менің ең сенімді, ең бірінші гвардияшым боларсың. Сен соңымызда келе жатқанда бізді ешкім тіземізден тебе алмас”. Солай деді, байғұс. Көп ұзамай біз де оны тізеден тептік. Әуелі омақаса құлады да, допша домалап кетті. Патшаны құлатып, оның ұясын быт-шыт қылғанда болды бұл оқиға.

	Айтып болған соң Тәліп көзі мөлдіреп, Үлкен шешеме қарады:

	– Артық сөйлеп, асыра сілтесем, айыпқа бұйырмаңыз, жеңгей...

	– Мұндайда шындықты айту үшін азырақ асыра сілтемеуге болмайды ғой.

	– Сөйтпесе болмайды, жеңгей, болмайды, – деп бас изеді “гвардияшы”.

	Талпақ Тәліп бізді қақпа алдына дейін шығарып салды. Менің аяғым жерде, төбем көкте! Кәдеге жарамайтын екі ешкі терісіне қанша байлық, қаншама қазына алып кеттік: екі тақпақ, бір би, бір ән және кереметтей сырғыма дөңгелегі. Дөңгелектің шабақтары күн нұрымен шұғыла шашып, жарқырап тұр. Әлгіндей әдемі ән салып, тақпақ айтқан Тәліптің жарқылдаған аппақ тістері көз алдымнан кетпей қойғаны-ай. Аңқылдаған ақ көңілін айтсаңшы!

	Мен кетіп бара жатып артыма бұрылып қарадым. Жұпыны бөркін баса киіп, сирек жирен сақалды, жіңішке мұртты Талпақ Тәліп қақпа алдында әлі тұр. Көп күндер өткен соң, борандар борап, көшелерді қар басқанда анау жұпыны бөрік астында қандай бас жатқанын көрді бүкіл ауыл...





ЕТІ СЕНІКІ, СҮЙЕГІ МЕНІКІ




	Айналаны боз қырау басқан таңертеңгілікте Үлкен шешем мені мектепке алып кетті. Мен одан оқшаулау, қыраулы шөп үстімен жүріп келемін.

	“Баланың оқитын кезі келді, жылқы қысқы тебінге кеткенде тоғызға толады, – деді ол Кіші шешеме – Мұғаліміне әлде өзің ертіп барасың ба?” Кіші шешем менің көзіме ұзақ қарап тұрды да: “Өзің ертіп баршы, бәйбіше, сен сөйлесе білесің ғой...” деді.

	Мектеп сайдың ар жағында, Мешіт көшесінің төменгі басында. Мен оны сыртынан көргенмін. Ішіне кірген емеспін әлі. Кіруге де асықпаймын. Маған не бар ол мектепте? “Оқығанның бәрі молда болмас, шоқығанның бәрі қарға болмас” деді әнеугүні Уәлетдин, балалар сабақ оқу туралы сөз қозғағанда. Рас айтады. Оқығанның бәрі молда болып кетсе, атқа пішен кім салар? Онысы өз алдына, пішені болса, салушы да табылар-ау. Ең жаманы: молдадан жұрттың бәрі қорқады. Албасты сияқты кісі қорқытып өмір сүргеннің несі жақсы...

	– Менің молда болғым келмейді, – дедім мен неге айтқанымды өзім сезбей қалып.

	– Неге олай дейсің, қалқам?

	– Оқи-оқи молда болып кетіп, артынан өкініп жүрсем...

	– Құдай қаласа, молда бола қоймассың. Мұғалім боларсың, әлде жер өлшеуші. Әйтпесе, іншалла, үй толы соқырдың арасында көзі ашық кісі боларсың, – деп түсіндіріп берді Үлкен шешем. – Надан кісі бұл заманда соқырмен бірдей. Біз бәріміз наданбыз, балам. Сондықтан бізді, қара халықты, қара қойға санайды.

	– Бүгін бармайық мектепке, ертең барайықшы! – дедім мен кенет тоқтай қалып. Осы кезде менің көз алдымда мектеп толы қара қой қаптап кеткендей болды. Олар бірін-бірі баса көктеп, жамырасып жатқандай.

	– Бүгін тек төбемізді көрсетіп, тізімге тіркеліп қайтамыз. Сабақ бір аптадан соң басталады, – деді Үлкен шешем, жолда келе жатып.

	Үлкен шешем айтқанынан қайтпайды, жолынан бұрылмайды. Біздің алдымызда ғана қайыстай қатқан баласы Ғылметдинді ертіп темірші ұста Ағлам кіріп кетті мектепке. Мен сол Ғылметдинді танимын. Тым жуас па, әлде ақылы қысқа ма, жүрген бір бозай, құйттай балалардан да қорқады.

	Үлкен шешемді Махмуд деген мұғалім құрақ ұша қарсы алды.

	– Келіңіз, апай, мархабат! Мында отырыңыз, мына жаққа... Ағлам ағайдың баласын тіркеймін де...

	– Жарайды, біз асықпаймыз, – деді Үлкен шешем, – балаң бойшаң екен, Ағлам, игілігін көргейсің.

	Ағлам онымен қол алысып көрісті де Ғылметдинді жетектеп, мұғалімнің алдына барды. Баланың шұқыр желкелі қылдырықтай мойны үзіліп кетсе, тықыр басы еденге домалап түсетіндей. Қалайша ілініп тұр екен сол бас?

	– Мінеки, Махмуд, – деді ұста қарлыққан дауыспен, – үлкен ұлымды әкелдім, еті-майы сенікі, сүйегі мен терісі менікі. Арам етпе, адам ет.

	Мен алғаш “ет” дегені не, қайдағы “май” екенін түсінбей тұрдым. Түсінген кезде шыдай алмай, ішек-сілем қатты, кейін зәрем ұшты. Былайша да көйлегінің ішінде сүйегі салдырап жүрген Ғылметдинді, міне, қандай қасірет күтіп тұр? Егер Махмуд менің де етім мен майымды сорып алып, терім мен сүйегімді ғана қалдырса ше?... Қазір-ақ тұра қашқым келді.

	– Жарайды, қолдан келгенше, ақылымыздың жеткенінше тырысып бағармыз, ағай, – деп сендірді мұғалім.

	Әлгілер шығып кетті. Мұғалім қалың кітабына мені де тіркеп қойды.

	– Міне, мұғалім, баламды өзіңнің қолыңа сеніп тапсырамын. Өжет, өкпешіл, ерке мінезді, бірақ көңілі нәзік, жалған сөйлемейтін бала. Сенің қолыңда басынан бір тал шашы түссе де риза емеспін, келісе алмаймын. Кешірмеймін. Осыны күн бұрын ескерткенім, – деді Үлкен шешем. Дауысы баяу естілгенімен, қатаң сезілді.

	– Бұл жайында мүлдем қам жемеңіз, апай, имандай сертім, – деп Махмуд тағы да орнынан тұрды, – өзің сияқты құрметті ананың баласына тырнақ та тимес. Абыржи көрмеңіз тіптен.

	– Айтқанды тыңдағаныңыз үшін рақмет, мұғалім! – деді Үлкен шешем, – Осылай бастан түсінісіп алған жақсы. Қош болып тұр.

	Мектепке пәлендей таңырқай қоймадым. Бөренеге жабыстырылған түрлі-түрлі қағаздарға да, қара тақтаға да, қара парталарға да таңданбадым. Мұғалімнің көгілдір көздері де ұнамады маған.

	Оның “имандай сертім” дегені де, неге екенін қайдам, көңіліме қона қоймады. Әйтеуір, қайтып кеткеніміз жақсы болды.

	Мұғалім бәрібір сөзінде тұрмады. Рас, тырнағын тигізбесе де, одан басқаша тәкит жедім. Оқу басталып, үш-төрт күн өткен соң үзіліс кезінде жасырынбақ ойнап жүріп, пештің қуысына жасырынғаным үшін менің құлағымды жұлып ала жаздады. Бұдан соң мен шаппаның ұшымен ойып, “К” әріпін жазғаным үшін ұзын ағаш сызғыштың қырымен қолымның сыртынан қойып қалды. Үшінші рет басқа біреудің кесірінен тәкит жедім. Менен кейінгі қатардағы әлде Хамитжан, әлде Ғылметдин мені түртіп ойнап отырған, қара тақтаға бормен жазып тұрған мұғалім мұны көріп, әлгі қылжақбасты бормен ұрғысы келген. Бор менің маңдайыма сарт етті. Тіпті көзімнен әлдеқандай дөңгелек ұшқындар жарқ етті. Мұғалімнің өзінің де зәресі ұшты: мені алдарқатып, жұбатуға тырысты. Мен әдейі жыламадым, ашуымды ішке сақтаған болып.

	Өзімше көптен көңілімде жүрген ниетіме жеткендей, ендігәрі мектепке келмеуді ұйғардым. Бұл жағдай қар жауып, таудан шанамен сырғанау, Шәйхаттардың темір конькиін бір тиынға жалдап, Ақ Жұмағұлдың көшесінен құстай ұшып түсетін кезде болған еді. Ешкімге ештеңе айтпай, мен білім алуды тоқтаттым. Сол үзіліс екі жылға созылды.

	Екі жылдан соң қарындасым Сәлисәмен бірге мен тағы да бірінші сыныпқа келдім. Мені ең кейінге, қарындасымды ең алдына отырғызды. Бізді жап-жас апай оқытады. Алғашқы күндері бізді таяқша сызуға үйретті ол. Менің қарындасым бір таяқшаны сызады да, мұғалімге қайырылып қарамай, маған жүгіріп келеді. “Аға, дұрыс па?” деп сұрайды. Мұғалім көрмеген болады, мен ыңғайсызданып қаламын.

	Екі жыл бос жүргеннің орнын бір қыста толтырдым. Көктемге салым ана жылы бірге оқыған жолдастарыма келіп қосылдым. Бәрі таныс, тек мұғаліміміз басқа.

	Ал әлгі қыстың, мен оқымай кеткен бірінші қыстың аппақ қарының үстіне көп өтпей қып-қызыл қан тамды. Әуелі тамып тұрды да, жосыла ағып кетті...





ЕКІ ҮКІМ




	Ауылда өлім-жітім бола қалса, салт атты екі бала көшенің екі жағынан әр үйдің тұсына тоқтап: “Жаназаға барыңдар! Жаназаға барыңдар! Жаназаға барыңдар!” деп айқайлап өтеді. Осыдан аза бойым тік тұрады. Әлгі шабармандар тірілерді мәйіт ұзатуға емес, тап қабірге шақырғандай. Ойлап қарасаң, шынында да солай-ау. Мезгілі жетсе, жұрттың бәрі де сонда шақырылып, солай қарай ұзатылмақ.

	Таң сәрідегі елең-алаңда бірін-бірі өкшелей қуып, көше бойлап айқайлаған екі бала тасырлата шауып өтті.

	– Үкімге барыңдар! Үкімге барыңдар! Үкімге барыңдар!

	– Тағы да біреу сорлап қалғаны ма, тәйір-ау? – деп қынжылды шайдан соң дастарқан жинап жүрген Кіші шешем.

	– Үкімге шақырып жатыр, Кіші апа, кооперативтің бастығы Сәмиғұллаға үкім шығарылады, жұрттың қыруар ақшасын қымқырған көрінеді. Жамағат соты болады дейді. Кеше Ташболат ауылнай қанын ішіне тартып, сазарып отыр еді, – деді кенже ағам Салих жаңалықты жеткізгенше асығып-аптығып. Бірдеңе айта бастаса, тұтығып, алқынып қалады да, түк түсінбейсің.

	– Ау, жұрт сонша ақшаны қайдан тапқан? – деді Үлкен шешем.

	Ең үлкен ағам Мұртаза бәрінен хабардар екен, табанда түсіндіріп берді:

	– Бүкіл ауылға шөп шабатын, астық бастыратын машина аламыз деп күздің күні үй сайын қаражат жинаған еді ғой. Бізден де алған. Әне, сол ақша.

	– Әй, сорлы-ай! Нәпсі құрғыр пендеге не істетпейді? – деп күрсінді Үлкен шешем. Неге екенін қайдам, әкем ләм-мим тіл қатпады. Ойға шомып отыр. Жұрттың еңсесін зілдей тыныштық басты. Әлгі “Үкімге барыңдар!” деген дауыс терезеден саңқ етті де, қайтып шықпады, үйде қалықтап қалды, құлағымызда жаңғырып тұрғандай әлі.

	– Сәмиғұлланың ақшаға көзі қызыққаны ғой коммуниспін дегені құрысын, адам баласына сенім қалмады!– деп күйінді Мұртаза ағам, – қарына тартпағанның қары сынсын деген рас-ау.

	– Осыдан біреуің Өрт алаңына аяқ басатын болсаңдар, менен мейірім күтпеңдер! Сендерге адамның ақ-қарасын айыру әлі ерте, – деді әкем. Тіпті сұқ саусағын шошайтып, қорқытып қойды. Ол бұрын-соңды бауырларымның бетіне бұлайша тым қатты келмейтін. Артынша сәл жұмсара түсті: – маған көк айғырды арбаға жегіп беріңдерші, Тимофейге барып қайтайын. Сендер қоян қағуға шықсаңдаршы. Қарды қарашы, нағыз қансонар ғой.

	Әкемнің даусы қатқыл шыққанына таңданған ағаларым бір– біріне жалтақ-жалтақ қарап, сасып қалды.

	– Жарайды, әке, қоян қағуға шығамыз, – деді Мұртаза ағам тұнжырай түсіп.

	Сөйтті де, егде еркектер шаруа қамына тұс-тұсқа тарап кетті. Біраздан соң әлгі екі бала үйдің тұсынан тағы да айқайлап өтті:

	– Үкімге барыңдар, Өрт алаңына! Үкімге барыңдар, Өрт алаңына!

	Талай тамашаны көргенім бар: киноны да, талай күлдіргі қуақыны да, ат бәйгені де білем. Бірақ “үкім” дегенді көрмегем. Көруім керек.

	Өрт алаңы Мешіт көшесінің жоғарысындағы дөңнің басында. Алаңға жиналған жұрт ығы-жығы, көбісі қаба сақал кексе кісілер, атайлар. ЬІлғи майда бала көшенің арғы жағындағы биік аққаланың үстінде отырмыз. Бізді алаңға жібермей, қуып салған.

	– Бала-шағаны әрі қуыңдар, көрмесін мынаны! – деп шырылдады бір шал.

	– Қарасын, көрсін, сабақ болар! – деді беті ісіңкі кісі.

	– Ғибрат алсын! – деді екіншісі.

	– Сәбилерді қайтарып жіберіңдер, тамаша көрсетіліп жатқан жоқ қой мұнда!

	– Қандай тамаша көрсетілетінін кім білсін. Халық абыр-сабыр үймелеп, алаң құж-құж қайнап жатыр. Байпағымен қарды сықырлата басып, алаңға Төменгі көшеден Ташболат ауылнай мен түрі бөтен екі адам шықты. Ташболат тапал, қаттырақ аттаған сайын қара тонының шалғайы жерге сүйретіліп барады. Әкесінің, я ағасының тоны болар, шамасы. Ол келген соң жұрт тына қалды.

	– Иә, қайтеміз, жамағат? – деді Ташболат ешкімнің бетіне қарай алмай жалтарып, – ұры алдарыңда, үкім қолдарыңда, ел ағалары.

	Жұрт не айтарын білмей, сәл абыржып қалғанда Ташболаттың алдына бойшаң, соқталдай мығым денелі Сұлу Мәрәһим шықты. Біздің көшеде тұратын. Мәрәһимді, анығырақ айтқанда – Ілияс азаншының жесіріне теліп қойған. Мәрәһим кешкілік көшеге шығып, есік алдына отырып, сырнайын құлаштап, құйқылжыта толғап жіберсе, бүкіл ауыл ұйып тыңдайтын. “Мұңайып отыр-ау, байғұс, – дейтін Үлкен шешем, – қанша жыл өтті, жүрек, шіркін, тыпыршып, тулайды ғой, әлдекімдерді аңсайтын шығар-ау. Нағыз гүл атып, құлпырған шағы босқа өтіп бара жатқан соң, қайтсін...”

	“Сұлу мен серінің бағы жанбас” деген рас қой. Кірпігі де ұзын. Ұзын кірпікті кісінің өмірі қысқа болады деген бар. Содан ба, жұрт Сұлу Мәрәһимді аяп, бәйек болады. Міне, қазір бойы оқтаудай Ташболаттың алдына ентелеп, көлденең тұра қалған сол

	– Құрдас, – деді ол ақырын ғана, – Сәмиғұлланың кінәсі ауыр. Қоғамның ақшасын өзі ұрлады ма, өзге ұрлады ма, ол жағын айту қиын, тек түсініп тұрғанымыз: әйтеуір, ақша жоғалған. Тиісті жазасын алар. Тек оны өкіметке тапсырып, әділ сотқа тарту керек, мұқият тексеріп, қара қылды қақ жарған ақиқатты айтсын.

	Ташболаттың зығырданы қайнап, өткір көздері жұрттың өңменінен өтіп кете жаздады.

	– Өкіметке! Өкіметке тапсырғаны несі, өкіметтің мүлкін ұрлап па ол сондай-ақ! Сендердің табан ет, маңдай теріңмен тапқандарыңды ұрлап, қоғам мүлкіне, мына біздің ақ адал дүниемізге қол салды ғой! Тәні де, жаны да өздеріңнің қолдарыңда, жамағат! Дұрыс айтып тұрмын ба?!

	– Дұрыс, дұрыс! – деп шуласа бас шұлғыды жұрт.

	– Жегенін құстыру керек, обырдың! – деді манағы ісік бет жуан.

	– Тіпті коммуна болып, халықты азғырғанын айтсаңшы, ібілістің! Тозаққа түскір! Қайда өзі? Нені күтіп тұрмыз осы? – деп тықыршыды біреу.

	– Халықтың алдына алып шығыңдар! Жауап берсін! – деді екіншісі.

	Ат төбеліндей топ долдана, күжілдей өшігіп айқай салды. Сол сәт Ташболат:

	– Ей, куәлар! Ұрыны алып шығыңдар! – деп әмір етті.

	Сұлу басы салбырап Мәрәһим алаңнан шықты. Артына бір жалт қарап, сәл кібіртіктегені болмаса, кідірген жоқ.

	Біреулер Сәмиғұлланы абақтыдан айдап шықты. Үстінде жалбыраған келте тон, аяғында аппақ шұлық пен ақ шабата. Неге екенін қайдам, басында бөркі жоқ. Бұйра қара шашының бір уысы ширатылып, маңдайына түсіп тұр, беті күл секілді сұп-сұр... Қолдарын арқасына қайырып, шынтағына дейін арқанмен шырмап тастаған. Арқанның бір ұшы қылмыстының қапталында келе жатқан кісінің қолында. Базарға сатуға айдаған сиырдай дедектете, сүйреп келеді.

	– Мына жерге, биікке шығарыңдар, ел алдына тартыңдар, – деп бұйырды Ташболат, бір қапталы қарға тірелген арбаны көрсетіп. Сәмиғұлланы сонда мінгізді. Алаң жым-жырт. Тіпті аяқ астындағы қар да сықырламай қалды. Қыламықтап жауған ұлпа қардың жапалақтаған ұшқындары ауада ағараңдап, шыр көбелек айналады... Жерге де, топырласқан жұрттың төбесіне де түспей, тек тұтқынның төмен иілген дудар басындағы қара шаштарға қонатын сияқты олар. Енді біраз тұрса, басы аппақ боп кететін тәрізді. Сәмиғұлланың сол жағында, сәл әріректегі ауылкеңестің шатырында қызыл жалау желбіреп тұр. Үңіле қарасаң, жалау жақындай түсіп, жаныңа келгендей. Адам үнсіз. Жалау желбіреп, әлдеқайда жұлқынғандай. Екеуінің ту сыртынан нөсер төгетін сұр аспанның бір шеті мұнарта көрінеді.

	– Көз көрмеген, құлақ естімеген сұмдық бұл! – деп шырылдады тағы да әлгі заржақ шал, – елге ұят, ерге ұят, дінге ұят, бәрімізді ұятқа қалдырды бұл қара бет! – деп Сәмиғұлла жаққа қолын сілтеді.

	Оны басқа дауыстар да қостады.

	– Баламыздың аузынан жырып, тірнектеп жинаған дүниеміз еді! Қайда құрттың? Жауап бер!

	– Ақ адал маңдай терімен тапқанбыз! Тамағыңа көлденең тұрып қалсын, ұятсыз!

	– Төлесін! Көптікін көпке төлесін!

	– Маңдай терімізге қан аламыз! Қан! Сәмиғұлла ақырын басын көтерді. Алаңды ұзақ шолып өтті. Дабыра тағы басыла берді. Сәмиғұлла басын жоғары көтеріп, екі рет жөтеліп алды.

	– Ауылдастар, – деді ол қалтыраған ұяң дауыспен, – алдарыңда өте ұяттымын. Ақ адал маңдай термен тапқан ақшаларың менің қолымда болатын, қапылыста қағып кетті. Бірақ өз басым соқыр тиын пайда көргем жоқ содан.

	– Пайда көрмегенің қалай? Сонда қыруар ақшаға аяқ бітіп, қыбырлап жүріп кеткені ме?

	– Ұрлаттым. Кеңседегі темір сандықты кілтпен ашып, ұрлап кетіпті.

	– Қашан алған?

	– Анығын білмеймін.

	– Өтірік! Алдайды.

	– О дүниеде ақталарсың!

	– Қарауыл қайда қалған?

	– Өзім ұрлағаным жоқ, ағалар, інілер! Дегенмен, айып менде. Өмір бойғы еңбек ақымды төлесем де тауып берем.

	– Битіңді төлеймісің, жалаң аяқ қу кедей?

	– Өмір бойы кісінің ала жібін аттаған жоқпын, ақшаны алмасам да төлеймін.

	– Бұған дейін дүние түгіл, маңдайына қыршаңқы тай бітпеген сорлы!

	– Ақшаның құнына қанын берсін, – деп жалаңдады әлгі қанқұмар.

	Жұрт одан сайын дуылдасты.

	– Өзіміз жазаға тартайық! Өзімізше соттайық! Басқаларға сабақ болсын!

	Әбден делебесі қозып, желігіп алған топ ақ-қараны айыра алатын хәлде емес, жұдырықтарын, таяқтарын, шоқпарларын көтеріп, арбаға лап қойды. Осы тұста бір жақтан Талпақ Тәліп шыға келді. Ол дереу арбаға секіріп мінді.

	– Жамағат! – деп айқай салды ол бүкіл алаңды жаңғырықтырып, – мен мына кісіні туғанымнан бері білем. Жамандық жасамайтын, өмірде кісінің ала жібін аттамайтын адам. Бұларыңыз әділетсіздік қой, ақсақалдар, жастарды жаман жолға бастамаңдаршы! Әлеумет! Күнәсіз, қорғансыз, жалғыз жанға жүз кісі шығып тұрсыңдар! Оны өлтірсеңдер әрқайсыңа жүз күнә жабысады – жуып арыла алмассыңдар! Иманды ойлаңыздар, жамағат! Мен оны қаршадайынан білем. Жүрегім сезіп тұр, кәміл сенем, айыпты емес. Ақылдан адаспаңдар, жамағат! Ташболат! Сен басшысың ғой. Халықты тоқтат! Сәмиғұллаға тимесін. Үйінде алмадай албыраған екі баласы шапқылап жүр. Соларды жетім қалдыра көрме, ақсақалдарға айтшы, Ташболат!

	– Ақша ұрлағанда менімен ақылдаспады. Сазайын тартсын! Менің айтарым осы, жамағат, үкім шығару өз қолдарыңда... – деді де Ташболат тонының шалғайына сүріне-қабына алаңнан шығып кетті.

	“Жамағат” даурыға дабырласып, өшіге айқай салып, дуылдасып жатты. Тәліп тағы да бірдеңелер айтты, бірақ оның сөзін ешкім тыңдамады. Алайда арбадан түспей, Сәмиғұллаға қарай жақындай берді.

	– Өтірікшінің куәсі қасында!

	– Түс арбадан, алба-жұлба неме!

	– Олжаны екеуің бөліп алдыңдар ма?

	– Соғым сойған жерді сағалайтын бұралқы төбет!

	– Сыбағаңа олжа көп тиген болар?

	Тәліп шапшаң шетке шықты. Тозығы жеткен шекпеннің шалғайын қайырып, беліне дейін көтерді де, қырық жамау дамбалын көрсетті.

	– Міне, менің олжам! Асыл торқадан шоқтай киініп алдым. Әне, оның аяғында да үр жаңа шабата!

	Тәліп шекпенінің шалғайын көпке дейін жаппады. Сәмиғұлла самарқау қалпында сіресе қатып, серейіп қалған. Ұлпа қар басқан басы аппақ: қыламықтап жауған қар ұшқыны қара бұйра шашын қалайша қалың жапқан?

	Тәліп кенет қолын жайып жіберіп, жұртқа жылап тұрып, жалынды:

	– Адамнан ұялмасаңдар, құдайдан қорықсаңдаршы, жамағат! Тимеңдер Сәмиғұллаға! Бүкіл ауылға кесір келер. Құдайдың қарғысына ұшырарсыңдар!

	Қашаннан аты шулы қаныпезер, қабаған ит жинайтын Ислай әлгі сөз шымбайына батқандай, шатынап, жынданып кете жаздады.

	Күжілдеп, жүгіріп келді де: “Құдай қарғаса былай соғады” деп керіле беріп, Тәліпті жуан емен шоқпармен құлақ-шекеден қойып қалды. Арбадан ұшып түскен Тәліп омақаса құлады. Шүберек тысты жұпыны далбағайы шыркөбелек далбақтай ұшып, қар үстіне жалп етті. Айнадай жалтыр басы жарқырап жатыр. Тазы да, мүйізі де жоқ, теп-тегіс жалтыр. Төбе шашы тықырланып түгел түскен.

	Ислайдың шоқпары түп шекеден мықтап тиген. Самайынан сорғалаған қан қар үстіне тамды. Бір тамды, екі тамды, үш тамды... Тәліп басын көтерді. Ақырын тізерлеп түргелді. Қанды көрген Ислай еліріп, құтырған жыртқыш аң секілді долданып кетті. Сәмиғұллаға қарай ұмтылып, шоқпарын қатты сілтеп қалды. Сол сәт күллі “жамағат” лап қойып, арбаны қаумалай қоршап алды. Жаным түршігіп, көзімді жұмдым. Құлағыма ақылынан адасқан “жамағаттың” азан-қазан айқайы ғана естіліп жатты. Біраздан соң айқай-шу тынды...

	Көзімді аштым. Арба қаңырап бос қалған. Оның арғы жағында, алыстағы ауылкеңес шатырында желбіреген қызыл жалау мұңға батқандай. Алаңнан шыққан жұрт тұс-тұсқа тарап барады. Арбаның қасында Сәмиғұлланың денесі бүктетіліп жатыр. Бүкіл бет-аузын қан жуып кеткен. Басының астындағы ақ қарды қызыл қан ойып түсіпті. Тәліп оның денесі алдында тізерлеп, қар қатқан басын сүйеп, сипап отыр. Ол сипағанымен қар түспейді, қайта шашына қалыңырақ жабысады. Қандай қар бұл, япыр-ау?

	Ақ қарға төгілген қызыл қанды, адам қанын өмірімде алғаш көруім. Қан әуелі тамшылап тұрып, заулап, бұрқырап ақты, қарды өртеп, жерге жүгіріп өтті. Ол жерді жылытып барып, топыраққа сіңіп кететінін білемін. Үлкен шешем: “Түтін ауаға тарайды, қан жерге сіңеді, жан аспанға ұшады, тәнді қабір құшады” дейтін. Сәмиғұлланың жаны жолда самғап бара жатқан шығар...

	Мен ол кезде қап-қара бұйра шаштың қас қағымда ағарып кететінін білмеуші едім.

	– Тамаша бітті, үйіңе қайт, бала! – деді біреу. Мен басымды көтердім. Алдымда үсті-басын түк басқан, аңырайған адырақ көзінде бұршақтай сүйелі шортиған біреу түксиіп тұр. Қасы да, мұрыны да, ауызы да қисық. Түріне қарасам, менің де бет-аузым қисайып бара жатқандай. Үйге қарай зытып бердім. Құдай сақтасын, әлгі пәле түсіме кірмегей...

	... Мені аяды білем, түсіме кірмеді, әйтеуір. Бірақ өңімде тағы бір рет кездесті. Талай ошақтың оты сөнді, талай тағдыр нөсердей күркіреп өтті, біз онымен тағыда кездестік.

	Ауылға қайтқан сайын алдымен әкем мен Үлкен шешемнің қабіріне тағзым етуге бейіт басына барамын. Қазір өзім де әке түгіл, тіпті ата болған кісімін. Бірақ бейіт басына келгенде өлімді, о дүниені ойлаудан мүлдем аулақпын. Себебі, құлпытасқа аты қашалған адамдардың жер бетінен қашан, қалай кеткені емес, қашан туып, жер бетінде қалай өмір сүргені, қандай қуанышқа кенелгені, қандай азап көргені, қандай шаруа тындырғаны ғой кісіге керегі.

	Кейбір қабірдің басында ойға қаламын. Кейбіреуінің қасында еріксіз езу тартамын, себебі, осында жатқандар жер бетінде небір көңілді, қызықты да ғибрат аларлық қыруар естелік қалдырып кеткен. Солардың қайсар рухы көз алдымда тұлғаланып тұратындай. Мұнда данышпандар мен дуаналар, бейбақтар мен арманшылдар, сотқарлар мен сабырлылар, батырлар мен байғұстар жерленген. Мұнда жауыздар да, қорқақтар да, дарынсыздар да жоқ. Болса да мен оларды көрмеймін. Көзім көрсе де, көңіл өзге. Себебі, мен солардан қалған дүниеге ие болып келе жатқаным жоқ. Игі жақсылардан мұраға қалған дүниеде өмір кешіп, соған иелік етіп келемін. Мен тірі болған соң, олар да тірі. Сондықтан да кездескен сайын: “Сәлеметсің бе, әке!”, “Сәлеметсің бе, Үлкен шеше!”, “Сәлеметсің бе, Талпақ Тәліп?” десем, дереу құлпытастар да жаңғырығып: “Саламат бол!” дейді. Осында бір шынайы шындыққа кәміл көзім жетті: жалғанның жүзінде тірі пенденің бәрі тіршілік етеді, ал өлген соң елдің есінде қалатын тек игі жақсылар.

	Балғын шөптің қызыл сүйріктері қылтия жарып шыққан қара төмпешік қабірге көзім түсті. Жарық дүниені жаңа көрген сүйріктер қиялымды қиянға сүйреп, мәңгіліктің тұңғиығына тартып кетті. О баста адамдардың алғашқы сүйріктері жарық дүниеге осылай жарып шыққан-ау деген ой келді сонда басыма. Өсе келе шөп тірі жанға – адамға айналған шығар, енді адамның қайтадан шөпке айналған кезі ғой мынау...

	Қабірдің бас жағына еңкейген шүйкедей әйел солқылдай жылап, еңірегенде көз жасына етегі толғандай. Өксіп-өксіп, қайта-қайта зарлайтыны бір сөз:

	– Ашылған гүлім солды ғой, асыл шырақ сөнді ғой... солған гүлден қайран жоқ, сөнген шамға айлам жоқ...

	Бұл соғыстың алғашқы жылында хабар-ошарсыз жоғалған Құрбанғалидің жесірі Сабура еді. Ертеректе, Сабураның келіншек кезінде, Асхат оған әзілдеп: “Самаурын бойлы Сабура” атандырған. Бәкене болса да қолы шебер, тілі өткір, еті тірі пысық келіншек, кісі сыртынан сүйреңдеп өсек айтпайтын, ғайбат сөйлемейтін.

	Соғыстың орта шенінде ауылға бір топ солдат келген-ді. Біраз тұрған соң бұйрық шығып, қайтып кетті. Күндер өтті, айлар өтті, мезгіл жетті. Сабура ұл тапты. Көрші-қолаң күңкілдесіп, жақын– жекжаттардың қабырғасы қайысты, қатындар өсекті сағыздай шайнады. Тіпті өздерінің күнәсі де, тапқан олжасы да Сабурадан кем түспейтін құрбы-құрдастар да қырын қарап, теріс айналғанды шығарды. Сабураны аяп, маңдайынан сипап: “Өзекті жанға өлім жоқ. Қадамы құтты болсын, Құрбанғалидан ұрпақ қалмап еді, аялап өсірейік” деген тек бір адам. Ол – Гүлбадар. Құрбанғалидің анасы, Сабураның қайын енесі. Бұған дейін қайын ене мен келін бір-біріне пышақ ала жүгірмегенімен, сәл жерде қақтығысып қалатын. Қайын ене күрек сұраса, келін айыр ұстататын, келін қасығын салдыратса, қайын енесі табақты тарсылдататын.

	Сол Семен (Сабура тапқан баласына әлгі солдаттың атын қойған, сүйетіндіктен, әрине) туғалы екеуінің араздығы су сепкендей басылды да қалды. Гүлбадар мен Сабураның тіл жетпес татулығы мәңгілік айнымас достыққа айналды. Бөбек өскен сайын қайын енесінің келініне, келінінің қайын енесіне деген ықылас-ілтипаты арта түсті. Гүлбадар Семенды алдымен аулаға көтеріп шықты, сосын көршілеріне көрсетті, бұдан соң бүкіл ауылды аралады.

	– Құйып қойған әкесі! – деп кекеткісі келгендерді тойтарып тастайтын ол:

	– Кімге ұқсаса да, адам баласы! Мекерліктен туған жоқ, махаббаттан туған! Періштедей пәк сәбиге күлу күнә.

	Осы Гүлбадар көмілген қара топырақты жаңа жарып шыққан шөптің қызыл сүйрігі қалтырап тұр. Соққан самалдан ба, әлде Сабураның өзегін өртеген қасірет лебі тербей ме оны, қайдам.

	Әйелдің жаралы көңіліне тимеу үшін әдейі көзіне түспей, зираттың қақпасына қарай кеттім. Бірақ, күңіренген зарлы жоқтауы, ащы дауысы құлағымнан кетпей қойды...

	– Ашылған гүлім солды ғой, асыл шырақ сөнді ғой...

	Тас қалаған қабірдегі темір қақпаның қасында тұрған бір қартты талай көргенмін. Көрінген кісіден көзін тасалап, теріс айналады. Мен де онымен бетпе-бет кездесуге, сәл кідіріп, сөйлесуге, тіпті сәлем беруге тартына беремін. Жат кісінің жан дүниесі қараңғы орман сияқты. Ішінде не жатқанын кім білсін? Орманға рұқсат сұрамай кірсең де, сырын білмейтін кісіге рұқсатсыз жолай алмайсың.

	Бұл жолы шал менен тайсалмады. Нұры қашқан көзін де басқа жаққа бұрмады. Оң жанарын бұршақтай бадырайған сүйел жауып кеткен. Бұл көзінде мүлдем саңылау қалмаған. Сау көзі маған сығырая қадалып тұр. Тәйірі-ау, не айтқысы келеді, мына көз? Жоқ, ештеңе айтпайды.

	– Есенсіз бе, ағай! Жай-күйіңіз жақсы ма?– дедім мен. Кенет жүрегім қатты толқып кетті.

	– Мен сенің ағаң емеспін. Ешкімнің әкесі де, бауыры да, баласы да емеспін. Жалғанда жалғызбын. Өзіммен өзім. Жай-күйімнің қалай екенін сұрамай-ақ қой. Менде жай-күй жоқ. Мен албастымын.

	Мен жүргелі тұр едім. Ол шөп үстіне жантая кетті.

	– Тұра тұршы, сөйлесейік! – деді қарт,– мен баяғыда-ақ мына жаққа кетуім керек еді, – ол қолымен қорымды көрсетті.

	– Неге кетпедің?

	– Сәмиғұлла кіргізбейді. “Қабірің жақын жатпасын” деп мені қақпадан өткізбей қойды.

	– Қайсы Сәмиғұлла?

	– Баяғы өзім өлтірген Сәмиғұлла. Мен оны бір емес, екі мәрте өлтіргенмін: алғаш жұрт алдында оның намысын өлтіргенмін, кейін өзін... – деді шал жайбарақат көрген-білгендерін хабарлап тұрғандай, самарқау, салқын күйде. Зәрем қалмады! Соқыр көзінде бір сұмдық жылт еткендей болды. Қомпаңдап, көтеріліп басылды.

	– Мен осы аймаққа аты шулы баукеспе ұры Ярұлламын, – деп сөзін жалғастырды ол әлгі салқын үнмен, – менен қорлық көріп, зар жылағандар, мені қарғап-сілейтіндер қыруар. Зұлымдығым өз алдына, айлакер әккі едім. Жүргенде бұта басын қылт еткізбей, жымымды білдірмей, жер соқтырып кететінмін. Сәмиғұлланың ақшасын алғанда есікті де, сандықты да сындырған жоқпын. Кез келген құлыпты аша беретін кілт жасадым. Ақшаны алдым да, құлыптың бәрін жым-жылас жауып кеттім. Кеудемде қасқырдың қара жүрегі жатқан соң қалайша қорқам? Бірақ сонда жүрегіме тұңғыш рет күмән кірді. Сәмиғұлла сезімтал, зерек кісі болатын. Менің айламды біліп қоятын сияқты көрінді. Мұны басқа ешкім де істей алмайтын. Жұрт Сәмиғұлланы соттап жатқанда, шыдай алмай, қойныма қорғасыннан құйған қолақпанымды тығып алып, алаңға келгенмін. Өзгелер таяғымен шыбығын, келтегін сермеп жүргенде, мен қолақпанмен басына бір-ақ рет қойып қалдым. Ол арбадан аунап түсті. Қолақпанымды жасырдым да бір шетке суырылып шықтым. Ешкім сезбей қалды. Бірақ бірден ұзап кете алмай, жұрт тарағанша өліктің қасында тұрдым. Өліктің басы көзіме аппақ болып көрінді. Денем қалшылдап, бетімді біреу шеңгелдеп, жұлып алғандай қисаңдап кетті.

	Осыны есіткенде бейіт қақпасының қасында емес, сонау бір жылғы өрт алаңындағы үйілген қардың үстінде тұрғандай болдым. Алдымда үсті-басын түк басқан, беті қисайған, көзінде шортиған ақ сүйелі бар біреу тұра қалды. Мен одан мүлдем сескенбеймін. “Тамаша бітті, үйіңе бар!” деймін оған, бірақ тынысым тарылып, дауысым шықпайды.

	Өткен өмір баспалдақтарын ақырын санап басып, осы жерге, мына бейіт басындағы шарбақ қоршауға қайтып келдім. Сидам сирағы сорайған Ярұлла үнсіз отыр. Есімді жинаған кезде көп жылдардан бері мазамды алған бір ой басыма сап ете түсті. Бұл ауылкеңес төрағасы Ташболаттың баяғы қылығы. Осыған орай шалға төтенше сұрақ қойдым:

	– Әлгі ақшаны Ташболатпен бірге ұрладыңдар ма?

	– Жоқ. Ол тіпті білмеді. Оған керегі ақшаны кім ұрлап, қайда жібергені емес. Ташболаттың өз есебі болатын. Қалайда Сәмиғұлланың көзін жойғысы келіп, тісін қайрап жүретін. Ақша ұрлағанын біліп, құдайы берді. Өздерің соттаңдар деп, халықты азғырып, айдап салды да, өзі сырт айналып кетті.

	– Сәмиғұллада оның не өші бар еді?

	– Анығын білмеймін. Азамат соғысы кезінде Ташболат бір жексұрындық, хайуандық жасаған көрінеді. Шамасы, Сәмиғұлла соны біледі-ау. Сәмиғұлла тіктеліп қараса, кірерге тесік таппайтын. Мен қорықпайтынмын. Ешкімнен айылымды жимайтынмын. Менің жаныма үрей туғызған Сәмиғұлланың өлімі. Содан қатты қорықтым. Сол түні қара айғырды арбаға жектім. Үйімді, қатынымды, балаларымды тастап, ит арқасы қияндағы жат жұртқа асып кеткем. Қырық жылдан кейін атамекенде қабірім қалсын деген ниетпен елге қайттым. Осында жүргеніме қазір үш жыл Сәмиғұлла маңына жолатпайды. “Сен сотқа барып, жасаған қылмысыңа лайық жазаңды тарт, содан кейін жіберемін” дейді. Қаншама қылмыс жасадым, жұртқа қыруар ақырет көрсеттім – ел де, құдай да соның бәрін көре тұрып, мені дер кезінде жазаламады ғой. “Мойнымда көп қылмысым бар, соларға лайық жаза беріңіздер!” деп өкімет мекемелеріне, заң орындарына бардым. Қайда барсам да: “Қылмысыңның мерзімі өткен, күнәларың ескірген” деген жауап алдым. Жоқ-жоқ мерзімі де өтпеген, ескірмеген! Мен оны жақсы білемін – менің қылмысым, менің күнәм ғой соның бәрі... Мен ағызған көз жасы, мен төккен қан мына мұнда, алқымыма тіреліп тұр.

	Қарт орнынан қарғып тұрды. ЬІшқына шыңғырған, қарлыққан айқайы құлағымды жарып кете жаздады.

	– Ей, адамдар! – деп шырылдады ол. – Бәрін мезгілімен жасауға тырысыңдар. Тіпті, мезгілінен бұрын мақтау, сыйлық алып қалыңдар! Жандарыңды сол үшін пида етіңдер, байғұстар, қорқаулар, есерлер! Күнәларың үлкен болсын, кіші болсын дер кезінде жаза алуға тырысыңдар! Асығыңдар! Кешікпеңдер! Кешіксеңдер бастарыңа зауал туады, сендерге мына темір қақпа ашылмай қалады. Сәмиғұлла жібермейді...

	Үйренген әдетінше Ярұлла орнына қайта жантайды да ұзын, кең көйлегінің жеңімен маңдайын сүртті. Мені мүлде ұмытқан сияқты. Мен жөніме кеттім.

	...Боранды күндердің бірінде Ярұлла үшті-күйлі жоғалып кетті. Төңіректі түгел шарлаған жұрт оны таба алмапты. Тек жазғытұрым көрші ауылдың қасындағы бейіт шарбағының түбінде қар астынан шалдың қарайып кеткен денесі шықты. Ол осы шарбақтың сыртына көмілді.





ЕРІККЕННІҢ ЕРМЕГІ




	– Енді Салих та темекіге салынды, Мұртазаның тартқаны аз болғандай... – деп күңкілдеді Үлкен шешем кешке қарай. – Үйде шырпы тұрмайды.

	Сол шырпының қайда кеткенін бір мен ғана білем. Әрі Шәйхаттар біледі. Олардың моншасында карта ойнап, мен күніне екі, тіпті үш қорап шырпы ұттырам. Қолым жүрмейді. Әбден таусылдым. Бірақ үміт үзбеймін. Ұтыс бірде болмаса, бірде шығардағы. Ұта қалсам, Шәйхаттарға ұттырған дүниелерімнің бәрін қайтарып алғым келеді. Жеті тиын қара бақыр, төрт патрон, екі түйреуіш, Мұхтар жездем берген сүйек сапты бәкі, есепсіз шырпы қорабы Шәйхаттардың қомағай қалтасында тұншығып жатыр. Адал қазынамды құтқарып қоймай, оның өзін сымпита ұтып, кеңірдегінен борышқа батырсам деймін! Біздің қақпаға да самұрық қонар әлі. Тұра тұр. Түсіме де кірді, картаға салатын ештеңесі болмаған соң Шәйхаттар басындағы шашын біріндеп жұлып, маған ұттырды. Жұлынған әр тал шаш алтын жіпке айналып барады – ұстай ал да арқан ес. Оның жалтыр басы торғай жұмыртқасы секілді шұбар-шұбар екен.Тақыр басын сипап алды да Шәйхаттар жылап жіберді: “Шашымды қайтарып бер! Ендігәрі мүлдем қараулық жасамаймын. Сенбесең, мына тасты шайнап ант етейін” деді де моншаның тасын қаршылдатып шайнай бастады. Көп жеді, тауыса жаздады, тым ірілері ғана қалды. Мен де аңқ ете қалатын ақымақ емеспін. “Жарайды өңімізде сөйлесерміз...” дей салдым. Ол да азырақ азап тартсын дегенім.

	Бұл түсті мен кеше түнде көргенмін, бүгін ол үш түймемді, екі қармағымды, шырпымның ең соңғы қорабын ұтып алды. Бар дүниемнен айырылып, үйге жетсем, Үлкен шешем ақ иттің күнәсін қара итке жауып жатыр екен.

	– Салих ағам темекі тартпайды, Үлкен апа, – деп араша түстім. Өз айыбымды қалайша өзгеге аудара салайын?

	– Күн сайын соншама шырпы қайда құриды?

	– Қайдам... Қазір шырпыны өте жаман шығаратын болды ғой. Үш талын шақсаң, біреуі тұтанады. Содан да берекеті жоқ, – деп мен кісіден есіткен сөзді айта салдым. Үлкен шешем жымия күлді:

	– Сен ажалға да себеп табарсың, жаным... Бар, қараңғы түскенше дүкенге барып қайт.

	Қатты ерінсем де Үлкен шешемнің сөзін жығуға болмайды. Мен оның ең түп таянышымын. Әкем мен Кіші шешем майда балалардың бәрін тиеп алып, Сайран ауылындағы Ғайникамал апамның үйіне қонаққа кетті. Ағаларым әлі орманда отын шабудан қайтпаған. Үйде қалған тек екеуміз.

	– Қоңыр сиыр туғалы тұр. Түнде бұзаулай қалса, шам жағатын шырпы да жоқ. Суық қақап тұрғаны мынау... Бұзауды үсітіп алмайық, әйтеуір... – Мұны Үлкен шешем маған айту арқылы атқарғалы тұрған жұмысымның аса маңызды екенін аңғартты. Қоңыр сиыр дегені біздің қорадағы менің ең жақсы көретін малым. Жұп-жуас. Көнбіс, елгезек. Топтан бөлініп, қорадан кетіп, адаспайды. Екі көзі мөлдіреп бір қараса, елжіреп кетесің. Саған бір ақылды сөз айтатын сияқты. Кейде мен оны Үлкен шешеме ұқсатамын. “Тек тілі жоқ” деймін.

	Үлкен шешем алақаныма үш тиындық қара бақыр салды.

	– Қолғаптың ішінде қысып ұста. Тек әлгі Сағидұлла сияқты болма, – деді.

	Дүкен біздің үйден алыс. Кооператив деп те атайды оны. Қала көшесі мен Үшәтеш көшесінің торабында. Оған барғанда Сәлмей сайынан өту керек. Ертеректе бұл жерден сескенетінмін, қазір елең етпеймін. Бұл дүкенде Күркетауық Мәулетбай мен Әтеш Сафуан ағайлар сауда жасайды. Қосалқы аттары өздеріне сай. Екеуі де күпінуге, кісіні мазақтауға құмар.

	Бақыр теңгені уыстап жүгіре бердім. Әлгі Сағидұлланың қылығын ойлап, ішімнен күліп барам. “Өй, әңгүдік...” деймін. Төмен жақтағы көршіміз Сағидұлланың сол қылығы кісі күлерлік. Көшенің жоғарғы басында тұратын Зылиха жеңгей Сағидұллаға күпі тіккен екен. Шешесі оның алақанына үш түйме салып:

	– Мә, тез жеңешеңе апарып бер, күпіңе тақсын, – депті.

	Сағидұлла алақанын жұмып, жұмсаған жаққа тұра жүгіреді. Жол-жөнекей балалармен доп ойнайды, Ғариф тауында шанамен сырғанайды, одан соң ит таластырғанды қызықтап, Зылиха жеңгейге тек кешке таман жетеді. Келуден жеңгейге алақаны ашық қолын ұсынып:

	– Жеңеше! Міне, саған үш түйме! – дейді.

	Сөйтсе, алақанында бір түйме де жоқ.

	Сағидұлла қазір дырдай жігіт. Оның бала кезіндегі сол аңғырттығын біздің ауыл әлі ұмытпайды. Шаруа күткендегідей шықпаса, әлде тапсырған жұмыс ойдағыдай орындалмаса: “Міне, саған үш түйме!” дейді жұрт.

	Бұрын дүкенге ықыласпен баратынмын. Әнеугіден бері беттемеймін. Оның іргесіндегі үйіндіде қаңғыбас Микәй әлі құсып жатқан сияқты... Бәрі де бәстесудің кесірі. Біздің типтәрлар бәстесуді өлердей ұнатады. Кәрі-жасы, бала-шағасы, қатын-қалашы, тіпті келін-кепшігі бәстесу дегенде қаптап кетеді. Жирен мұрт құдамыз Хисматұлланы айтудың қажеті жоқ. Оны кейінірек айтармын. Бізден төрт үй әріректе Ғайша мен Гүлшира деген екі келіншек тұрады. Өткен аптада солар бәстескен. Бір тауыққа. Гүлшира: “Меңіреу Меңзифа кемпірдің дамбалын шештірейін бе?” – депті. Ғайша оны: “Шештіре алмайсың!” деп өшіктіріпті. Анау: “Шештіремін!” – дейді. Мынау одан сайын: “Шештіре алмайсың! Шештіре алмайсың! Шештіре алмайсың!” деп өршеленіпті. Екеуі де бір-бір тауықты ұстап, аяғын байлап тастайды.

	Меңзифа кемпір дегені құйттай лашықта тұратын жалғыз басты қария. Өзі кедей, өзі асқан жомарт. Гүлшира кемпірге келіп:

	– Шешей, бар үмітім өзіңсің! Ағайларым Қара Жақыптан қонаққа шақырып, қос ат жіберіпті. Кісі алдына киіп баратындай дамбалым қалмаған. Тәуірірек бір дамбалыңды бере тұршы, – депті (Ғайша терезеден қарап тұрған).

	Меңзифа кемпір дереу сандығын ақтара бастайды. Тек Гүлшираға бірі ұнамайды, бірі жарамайды. Кемпір сасқанынан:

	– Ендеше, келінжан, мына бұтымдағы дамбал жарамас па екен? Кеше ғана кигенмін. Айтарлықтай жамауы да жоқ, – деп аңқ етеді.

	Гүлшира, әрине, мұны ұнатады. Қуанып кеткен кемпір дамбалын көйлегімен қоса шешіп береді.

	Гүлшираны жұрт “жылан аяғын кескен” деп атауы тегін емес. Қудың әккісі, айлакер.

	Ал мына Микәй мүлдем аңқау кісі. Оның қайдан келіп, қайда кеткенін ешкім білмейді. Ел кезіп жүреді. Біздің ауылға ол базар күні ғана келеді. Бергенді жейді, қуса – кетеді. Зияны да, пайдасы да жоқ. “Неге бір жерде тұрақтап жұмыс істемейсің, Микәй?” десең, ол: “Жұмыс істеп көргенмін. Маған жұмыс құтаймайды” дейді. Тәйтік Ғаббасты мазақтаған сияқты Микәйді бала-шаға ажуаламайды, артынан тас атпайды. Кейде оны қоршап алып, аузымен күй тарттырамыз. Еріндерін дірілдетіп, күй тартқанда сырнайшы Мәрәһимің жолда қалады. Күйі біздіңше емес, мариша, әлде кірәшіндерше4. Әйтсе де мұңды. Өзек өртейді. Микәйдің өзі де адасып жүрген жат ән секілді. Мұң-зары ұқсас та, әуені өзге.

	Өткен базар күні Кіші шешем мені сабын әкелуге жұмсады. Дүкенде халық көп екен. Қарды сықырлата басып Микәй келді. Қатты тоңған. Селдір мұртына мұз қатқан.

	– Ә, Микәй! Жол беріңдер Микәйға! – деп күркілдеді Күркетауық Мәулетбай. – Тауар керек пе, бай ағай?

	– Өй-й, Мәулетбай, намысың төрде, ұятың көрде болғыр. Қыт– қыт-қыт, – деп қырқылдап қойды Микәй.

	– Неге бұлай күлесің, Микәй? – деді Әтеш Сафуан.

	– Өзіме күлемін. Менен қызық адам бар ма? Аласы тауарым алынған, сарайларым салынған, көріп тұрсың, өзім – кірәшін, ішкенім кірәсін.

	Микәй тағы бірдеңелер қоспақшы еді Мәуленбай шап ете түсті:

	– Ау, сен, Микәй, шынында да жермай іше аласың ба?

	– Мен бе? Жермай ма? Қайдам...

	Осы кезде дүкендегілер шу ете қалды. Дабыра көтерілді:

	– Іше алмайды ол!

	– Әлі келмейді!

	– Неге әлі келмесін, еркек емес пе?

	– Өзі қораш болса да, іші толы қайрат оның!

	– Қойыңдар бос сөзді! Микәйдің шамасы жететін шаруа емес бұл!

	– Ішетін болса, жиырма тиын күміс тігемін! – деп Мәулетбай теңгені қақпақылдап, қағып алды.

	– Менен де жиырма тиын! – деп Сафуан күміс ақшасын саусағының ұшымен қысып ұстап, аударып көрсетті.

	Бұларға басқалар да қосылды:

	– Менен он тиын!

	– Бес тиын!

	– Үш тиын!

	Жұртқа еріп мен де: “Екі тиын!” деп айқайлай жаздадым. Өзімді әрең ұстап қалдым. Әйтпесе сабынның бір шеті едәуір кесілетін еді.

	Мәңгүрт болғанымен Микей ақшаның не екенін біледі, әйтеуір. Көп ақша түскелі тұр. Ол сәл күдіктенетіндей, қайталап сұрады:

	– Мен бе? Жермай ма? Көп ішу керек пе оны?

	– Жамағат! Жинақ ақшаны мынаған салыңыздар. – деп біреу құлақшынын ұсынды.Танымаймыз, басқа ауылдың адамы сияқты. – Батырдың олжасы осы құлақшынға жиналсын!

	– Тәуекел етсем бе екен? – деді Микәй өзіне-өзі. – Көп ішу керек пе?

	– Мына бір күрішкі жетеді, – деді Күркетауық Мәулетбай. Бөшке үстінде тұр сол қаңылтыр күрішкі. Ішіне бір бөтелке жермай сыятындай.

	Сол сәт әлгі құлақшынға күміс теңгелері аралас қара бақыр сауылдап жауа бастады. Қорқып кеттім. Сол теңгелер сылдырамай, Микәйдің басына мыс табақпен даңғырлата соғып жатқандай. Жермайдың бір тамшысын жұту өлімге соқтыратынын мен білем. Біз оңаша қалғанда аузымызға жермай ұрттаймыз да, оны жанған шырпыға бүркіп, жалын шығарып ойнаймыз. Сонда абайсыз жұтып жіберсең, ішің ақтарылғандай болады...

	Құлақшынның иесі құлақшынды сілкілеп, ақшаны сылдыратты. Басқа сылдырайтын ештеңе жоқ. Тек теңгелер ғана сылдырайды...

	– Қатты қыстаған соң не тұрыс бар... Ақша үшін емес, сөздеріңді сындырмау үшін ғана құдайға сиынамын. Жаным шығып кете қоймас. Шықса, шыға берсін... Құйыңдар!

	Құйды. Микәй көзін жұмды да бір күрішкі жермайды ішіп тауысты. Неге көзін жұмды екен? Осы егестің несі ермек екенін мен сол кезде де, одан соң да түсінбедім. Тек есер Микәйдің неге көзін жұмғанын кейінірек аңғардым. Ол, бәлкім, ақылды кісілердің ақымақтанған жүзін, сұрқия кескінін көргісі келмеген. Әйтеуір, қалай да солардың арасында өмір сүруге тура келеді ғой. Міне осындай арзан, мағынасыз ойынды уақ ақшаға сатып алып, рақатқа батқандарды бұл дүниеде көп көруге тура келді. Ал ешкім де (менің өзім де!): “Тоқтаңдар!” деп ақырып айқай салмады ғой. Айқайламайды. Ақша төлеген...

	– Жарайсың, Микәй, қазынаны күреп алдың, – деп әлгі ағай құлақшын түбіндегі ақшаны қарманып, алақанына жинады да Микәйға ұсынды. Ол басын шайқады. Ешкімге назар аудармай, дүкеннен шығып кеттті.

	– Апыр-ай, ақшаға қызықпайтын адам да болады екен, – деп таңырқады Күркетауық Мәулетбай. – Ойпыр-ай...

	– Қарыны қалпына түссе, кейін келіп алар. Мә, Сафуан, сенде тұра тұрсын. – Басқа ауылдың адамы жиналған ақшаны сатушыға тапсырды. Құлақшынын қағып киді басына. Көріңдер, соқыр тиын да алмадым дегені.

	Мен дүкенде көп айналып қалдым. Кезек жетпей қойды. Шаруамды бітіріп, көшеге шыққанда, Микәй үйінді қасындағы қар үстінде құлап жатыр еді. Өксіп жылап, әлде құсып жатқан сияқты. Мен қасында ұзақ тұрдым. “Микәй, Микәй ағай!” деп шақырып көрдім жылардай болып. Ол үндемеді. Еріндері дірілдеп күй тартқан еді-ау ол! Қазір етпетінен түсіп жатыр. Құсып, әлде өксіп жылайтындай. Қырық жамау шекпені арқасына жиырылып қалған. Дамбалының ауы былжыр. Сірә, әлгі жермайдан іші өтіп кетсе керек.

	– Түуһ, кәпір, кеңірдегіне келгенше тойыпты! Тіпу! – деп бір кемпір түкіріп өтті. – Дүниені бүлдірген, шайтанның құлдары!.. Ау, саған не керек?! – деп маған да жекіріп алды. – Иттің құсығын иіскеп тұрсың. Бар, үйіңе қайт!

	Микейдің тартқан азабынан жаным түршікті. Бұл өткен базар күні болған оқиға. Бүгін тағы да сол дүкенге кетіп барам. Сәлмей сайына жеткенде іңір түсе бастаған. Кенет үрейленіп кеттім. Сескенетін жөні бар. Анау көпір астында жын-перілер бықып жатыр. Тек әлі жуас. Ешкімге де тимеген.

	Мен дүкенге келіп жеткенде Күркетауық Мәулетбай мен Әтеш Сафуан есікке құлып салып жатыр екен. Қатты састым. Құрыған жерім осы шығар...

	– Ағайлар! – деп жалындым мен. – Өтінемін, жаппаңыздаршы! Үлкен шешем шырпы алып қайтуды тапсырған еді... Ағайлар...

	– Жауып қойдық енді. Мінеки, көріп тұрсың ба? – Әтеш Сафуан әйдік құлыпты көрсетті.

	– Көріп тұрмын... Шырпы өте қажет еді. Үлкен шешем тапсырған. Тас қараңғыда қалдық мүлдем, – деп соқтым. Қоңыр сиырды да қосып жібере жаздап, әрең басылдым. Мазақтауы мүмкін. Бұл екеуінде иман шамалы.

	– Сен кімнің баласысың осы? – деді жорта танымаған болып.

	– Білесің ғой... Нұрсафаның ұлымын. Үлкен шешемнің баласымын...

	– Сірә, Сафуан, мына жігітке шырпы беретін шығармыз, құнын жақсы төлесе?

	– Төлеймін. Жақсы төлеймін. Мінеки, ақша! – деп биялайымды сілкіп қойдым.

	– Ақша төлеу өз алдына, өнер көрсету керек.

	– Қандай өнер?

	– Бір сиқырлы өнер бар... Анау бөшкенің үстіне шығып, қолыңды сермеп, үш рет: “Тырау! Тырау! Тырау!” деп айқайласаң, дүкеннің есігі өзінен-өзі ашылып кетеді, – деп күркілдеді қызыл жемсау Күркетауық. Оның иегі маған жемсау болып көрінді.

	Кенет тынысым тарылды. Менің Кіндік, Рукавказ деген қосалқы аттарыма қоса Тырна деген рулық атым да бар. Мәулетбай соны тұспалдап тұр. Кіндікті айтса, шекеме балғамен соққандай, Тырна десе – өлімнен де жаман. Біріншісін айтқанда, өзімді ғана қорлады, екіншісін айтқаны – бүкіл руымды масқаралағаны.

	– Жоқ! Айтпаймын! Өлтірсең де айтпаймын.

	– Ендеше, шырпы да жоқ! Отыра бер тас қараңғы үйіңде.

	Тап осы кезде қоңыр сиырдың тұңғиық көздері елес берді маған. “Бүгін таң алдында туамын, – дегендей ол, – бұзауды үсітіп алсақ, қайтеміз?”

	– Ағайлар! – дедім бірден райдан қайтып, – Менің өз қосалқы атым бар Кіндік деген. Соны айтайыншы... Қаласаңыздар, төрт рет...

	Мәулетбай маңайлатпады.

	– Кіндік деген ат бола ма екен! – деп ұятсыз неме тіпті менің қосалқы атымды қорлады, – Сен бізге шын атыңды, әкеңнің азан шақырып қойған атын айт!

	Мен көне бастадым. Қоңыр сиыр қазір маған мұңайып қарау түгіл, жалына мөңірейтін сияқты. Дауысы іші-бауырымды елжіретті. Оның былтырғы бұзауы өзінен айнымайтын, сүйріктей сұлу, алдыңғы аяқтары аппақ еді. Тек өмірі қысқа болды. Шытыр жеп, жарылып өлді. Қоңыр сиыр сол қасіретінен әлі айыға алмай жүр. Осы бұзауы, бәлкім, жұбаныш болар деп отырмыз, аман туса.

	– Немене, шырпы керек болмай қалды ма?

	– Керек. – Мен тік тұрған үлкен бөшкенің қасына келдім. Өзім міне алмаймын. “Биік көтеріп міңгізіңдер!” деп бұйырдым, Әтеш Сафуан мені бөшке үстіне шығарды. Міне, қазір сол жерден екі қолымды сермеп, біресе Мәулетбайға, біресе Сафуанға қарап: “Тырау-тырау, қи-қу-қуқ! Тырау-тырау, қи-қу-қуқ! Тырау-тырау, қи-қу-қуқ!” деп жүз рет, жоқ, мың рет қиқу салуым керек. Бір сәт тілімнің ұшына да үйіріліп қалды. Тежелдім. Жан-жаққа қарап алдым. Өткен-кеткен көрінбейді. Я, құдай! Қандай күйге түстім мен! Алдымен қанаттарымды қағып тұрдым. Өте ұзақ қақтым. Содан соң созыңқырап, ашық дауыспен: “Тырау! Тырау! Тырау!” деп қиқуладым. Тырнаға ұқсатып, әбден келістіріп тырауладым. Үш рет емес, бес рет, он рет, жиырма рет қайталадым. Өзіме өшігіп қайталадым, әрі әлгілерге өшігіп қайталадым. Қайталаған сайын ызам келіп, ашу қысты. Қатты долдандым. Енді өзімді тежей алмай: “Тырр-рау! Тырр-рау! Тырр-рау!” деп зар қағып: “Мә! Үндерің өшкір!” деп қарғадым ішімнен.

	– Жә, жетер енді, жетер. Осы да жетер, түс, – деді Мәулетбай әлдеқалай жұмсарып. Мен әуеге едәуір мойынымды созып, қанаттарымды кең жайып, жерге секірдім. Тырна болған соң аяғына дейін тырна болып қалу, қорлық көрген соң өмір бойы ұмытылмайтындай болуы керек...

	Сафуан есікті ашты. Ішке кірген соң Мәуленбай шам жақты.

	– Қанша керек? – деп сұрады Күркетауық.

	– Үш тиынға. Бәріне. Мінекей... – Мен биялайымнан қолымды шығардым. Ештеңе ілікпеді. Екінші биялайымды да шештім. Жоқ. Биялайларымды сілкіп көрдім. Жоқ. Жалғыз шалбарымның қалтасын айналдырып қарадым. Жоқ. Әлгінде ғана алақанымда еді. Үш тиын қара бақыр...

	– Міне, саған үш түйме, – деп қырқылдады Әтеш Сафуан. Мәулетбай оның күлкісіне қосылмады, тіпті мені жұбатқандай болды.

	– Бөшкенің артына түскен шығар, ертең тауып алармыз. Міне, үш тиындық шырпы, – деді де, маған бірнеше қорап ұсынды. Мен санап тұрмадым. Шалбарымның қалтасын толтырдым.Бірақ ішімді бірдеңе кернеп барады. Жарыла жаздадым. Есікке жете алмай, ышқына жылап жібердім.

	– Жылама, ақымақ, жоғалған сенікі емес, біздікі ғой, – деді Мәулетбай.

	Шыға жүгірдім. “Ай, сорлылар! Сендердің аңсағандарың ақша, мені намыс қинайды. Үш тиындық шырпыға бола ата-бабамның, әкемнің – бүкіл руымның ар-ожданын саттым. Намысты қажетке айырбастадым. Сөйтіп, абыройдан жұрдай, түкке тұрмайтын бірдеңе болып шықтым. Соған жылап тұрмын мен...”

	Қайтарда жол-жөнекей осы қорлыққа ұшырауымның себептерін жеке-жеке сарапқа салдым. Ең алдымен, әрине, Күркетауық Мәулетбай мен Әтеш Сафуанға кезіктім. Сұрқия немелер! Одан соң Шәйхаттардың қараулығын еске алдым. Қараулықпен ұтады ол Әрі қоңыр сиырды айыптадым – бүгін бұзауламаса қайтеді?.. Үлкен шешем де қызық. Ертеңге дейін көршілерден бір қорап шырпыны қарызға ала тұрмай ма! Түн ішінде жұмсап... Берген үш тиындық қара бақыры қойған жерде тұрмайтынын айтсаңшы. Егер алтын болса, қайтер еді?!

	Бәрін ар таразыға тарттым. Тек бар пәленің басы мен аяғы болған өзімді айыптау сол тұста басыма келмепті. Қазір өзіме: “Сен өзің қайттің?” деймін.

	Міндет атқарушылар кейде намыс, әдеп дегендерді баса– көктеп, зорлық жасаса да, бәлкім, өздерін айыпты санамайтын болса керек. Сол күні мен де тапсырма орындадым ғой...

	Әйтеуір, бізді тек мазақ қылды ғой. Айлакер Гүлшира жасы жетпістен асқан Меңзифа кемпірді ажуалап, оп-оңай дамбалын шештірді. Базар күні мүсәпір Микәйді жұрт ермек үшін өлгенше азапқа салды. Менің мұқтажымды пайдаланып, күлкі үшін ғана жанымды қинады. Ойының осылғырлар. Бәлкім, менікі бұрыс шығар, ойын көтермейтін тентек шығармын, сірә. Жарайды, солай-ақ болсын. Бірақ бәрібір адамды ойын үстінде осылай қорламау керек.

	... Көп жылдар өткен соң шығыс елдерінің бірінде мен ежелгі цирк тамашасын көрдім. Әртістердің ойындары қызық шықты. Бірақ бір нәрсе жүрегіме ұмытылмас қаяу салды. Аяқ-қолы топыр, мойыны сорайған бір кәріп кісі аренада ит болып ойнады: секірді, аунады, үрді, үлкен сүйекті тістеп жүгірді, ырылдады, бағананың түбіне бұтын көтере сарыды, тағы бірдеңелер жасады. Ит қимылын айнытпай жасағанда, шын ит жолда қалады. Болмашы ақша төлеп, тамаша көруге келген кісілер мұны қызықтап, дуылдаса қол соғып, ысқырып, банан, апельсин, кәмпит лақтырып жатты. Мен аса көңілшек емеспін. Әйтсе де цирк аренасында ит орнына үріп жүрген кәріп жанды бауырымдай көріп, қатты тебірендім. Ол да адам баласы ғой...

	Қиырдағы шығыс елі әлі тым алыс еді. Мен тоң шабаталарыммен қарды сықырлата басып, үйге қайтып келем. Жан-жағымда ештеңе көрмеймін, ештеңе есітпеймін.Тек аяғымның астында сықырлаған қар ыңырсығандай. Неге ыңырсисың қар? Мен шаруамды тындырып, қайтып келем ғой...





МҮГЕДЕКТЕРГЕ МЕРЕКЕ КЕРЕК ПЕ?




	Менің екі әпкем бар: Сайран ауылындағы Ғайникамал апамның бойжеткен қыздары олар. Бірі Гүлжамал, екіншісі Үммікамал. Гүлжамалдың бойы сұңғақ, өңі сұлу. Өзі нағыз қалжыңбас. Аяқ– қолың бүтін, келбетің келісті болған соң әзіл-оспағың жарасып тұрады. Ал мына Үммікамал әпкемнің жағдайы өзгеше.Оның аяғы семік. Ми ауруынан солай боп қалған. Қисаң-қисаң, тәлтіректеп жүреді. Тек кәріп екенмін деп күні-түні жылап отырмайды. Қолынан келетін істі атқарады, адамша сөйлеседі, күледі. Тек кейде қатты күліп жіберсе, айыпты кісідей, кілт тоқтай қалады. Кемістігі есіне түсетін шығар.

	Сайрандағы жездемнің аты Хәбибрахман. Мешіт сағалаған қарт. Барып тұрған діншіл кісі. Бүкіл дүниені арам мен адалға бөледі.

	Тіпті менің шәпкімнің күнқағарын да арамға шығарады. “Мұсылман киімі емес, шайтанның мүйізі” дейді. Содан да мен олардың үйіне келуден шәпкімнің алдын артына айналдырып, шайтан мүйізін кері қайтарып қоямын. Естуімше, жездем ұзақ уақыт солдатта кәпір арасында жүріп, иманынан айырылып қайтқан. Сол күнәларынан арылмақ болып, мешітке жайғасып алған. Солай ма, солай емес пе, кім білсін. Әйтеуір, жұрт алдында мысық түшкірсе де “жәрекімалла!” деп тұрады. Картоп бақшасына көршінің тауығы кіріп кетсе, аузына келген балағатын айтып, қуып шығады. Қатты сөгінеді жездем. Сөгісте одан асатын біздің көшенің бақташысы жалғыз Нұретдин шығар. Менің жездем қояншы. Бір шегеде оның мылтығы, екінші шегеде қамшысы ілініп тұрады. Үйде бала болмаған соң ол мені жақын көреді. Ішім пысып кетсе, Сайранға қарай жүгіремін. Басыма бір ой түссе, ешкімге айтпастан қайтып кетем. Ой деген себепсіз келмейді. Әрқашан себебі болады. Бір күні бақша сыртында пішен шауып ойнап жүргенде атқа мінген бала мына әнді шырқап өтті:



	Қырғын тие алмас дейді,

	Қырғын тисе, дүниеде

	Әйел-қыз қалмас дейді.



	Жүрегім су ете қалды. Егер қырғын тисе? Біздің ауыл қырылса? Менің екі шешем қырылып қалса? Мен шарбақтың артқы жағынан атып шығып, өзіміздің ауылға қарай тұра жүгірдім. Жүгіріп келе жатып, жылаймын. “Ай, Үлкен шешем! Ай, Кіші шешем!” деймін. Діңкем құрыды. Ауылға келсем, бәрі бәз баяғы қалпында. Үй-іші де аман-есен. Тағы бірде біздің ауыл жақтан түтін көрінді: “Біздің үй жанып жатқан шығар...” деп есім кете ауылға шаптым. Келсем, Қазнағұл алқабында сабан өртеліп жатыр екен. Сондай аңғалмын мен. Қорыққанда жүгіре-жүгіре бес шақырым жерге асып кеткенімді байқамай қаламын. Мені не мына жақтан, не ана жақтан іздеп келеді. Тауып алған соң қатты зекімейді. Бәлкім, ұрысар еді. Үлкен шешемнен айбынады бәрі. Хәбибрахман жездемнің де маған айтқан ең ауыр сөзі – “ақымақ”. Бұдан әрі аса алмайды.Асырмайды! Картоп бақшасын тырналап жүрген көршінің тауығымын ба мен оған? Бірақ Үммікамал әпкемді ол қатты сөгеді. “Өй, қатпа!” дейді ұдайы. Кемтарлықты өзі тілеп алғандай. Ауру жүйкелетпегенде Гүлжамалдан да сұлуырақ болар еді мына бойымен!

	Кәріп жандарды мен өлердей аяймын. Әсіресе мереке қарсаңында. Мейрам кезінде олардың кемістігі анығырақ көрінетін тәрізді. Сыртқа шықпаса қайтер екен? Былтырғы сабантойда Үшәтештің бақташысы Шәрай бүкір ақ көйлек, қара етік, ақ қалпақ киіп шыққан. Сабантой оның бір өзіне жасалып жатқандай. Байғұс-ай! Мен досым Асхатқа өз күдігімді айттым:

	– Мүгедектерге мейрам неге керек осы?

	Асхат түсінбей тұрды:

	– Қайсы мүгедектерге?

	– Анау Шәрай бүкірге, қисық мойын Хансаға, ақылсыз қаңғыбас Микәйға...

	Досым сасып қалды:

	– Мүгедектерге мейрам өте-мөте керек. Жай күндері оларды көрінген адам кемсітеді, мейрам күндері жұрттың бәрі тең... – деп Асхат қалқансыз құлағын сипап қойды.

	– Қайдағы тең... Шәрайдың күржігі бәрібір түзелмейді енді.

	– Күржігі түзелмесе, көңілі көтеріледі. Қолымнан келсе, кәріптерге мен мейрамды көбірек жасар едім.

	Асхат осылай дегенімен, мейрам кезінде мен мүгедектерді қатты аяймын. Біреулердің арасында азырақ балсыра жұтып алған Шәрай би алаңына шықты. Олай-бұлай ойқастап, билеген болып қисаңдады. “Пай-пай, жарайсың, тамаша билейсің!” деп қошеттеушілер де табылды. Бірақ бір сұмырай тілін тыя алмады: “Байқа, байқа, Шәрай, арқаңдағы жүгің ақтарылып қалмасын...” деді. Қасында тұрған Хисматұлла деген біздің құдамыз дөкір неменің аузына сарт еткізіп қойып қалды. Бірақ одан не пайда? Жыламсыраған Шәрай алаңнан шығып кетті.

	Міне саған теңдік!

	Біздегі сияқты Сайранда да көктемде кешкі ойын-сауық болып тұрады. Бір күні апайларым жылай жаздап, қыңқылдай берген соң мені қасына қосып, оларды кешкі ойынға жіберді.

	– Көз байланғанша қайтып келіңдер, ұмытпаңдар мұны! – деп айқайлады артымыздан. Маған жүктелген міндетті ерекше еске салды. – Апайларыңа көз-құлақ бол!

	Бұл енді оның маған күзетші бол, жансыз бол дегені еді. Күзетшіні тапқан екен!

	Жастар ойынға Бәрсуан өзенінің жағасындағы көгалды таңдапты. Кешкі ойын-сауықта қызықты тамашалар да, жарыс та, күрес те болмайды. Жігіттер мен қыздар қарама-қарсы тұрып, билейді, алқа-қотан тізілісіп ән шырқайды, қол ұстасып, қақпалы, шылбыр ойындарын ойнайды. Қоңыраулы, айналы алуан түрлі сырнайлардың кеңірдек былғарысы жарылып кетердей керілгенде мұңлы саз шалқиды. Көктемгі кеште осы сырнай сазынан сиқырлы ештеңе жоқ...

	Алғаш өзім қатарлы балалармен бастан секірмек ойнап жалыққан соң Үммікамал әпкемнің қасына келдім. Ол аяқтарын алға созып, бір шетте көгал шөп үстінде жалғыз өзі отыр екен. Жүзі мұңды көрінді. Жоқ, оның көзінде қызғаныш та, кемсіту де байқалмайды. Өзгелердің ойнағанына таңырқап отыр ол. Мен оның қасына тізе бүктім. Әпкем мойынымнан құшақтай алды.

	Біздің Гүлжамал әпкеміз жүзіп келе жатқандай. Қазір билеп, алаң ортасында ұршықтай үйіріліп шыр көбелек айналып келе жатыр еді, енді қақпалы ойынын бастап кетті. Жез қоңыраулы саратов сырнайын үзіп жіберердей созған сырнайшыға арнап, бір ән шырқап жіберді. Анау ашқан аузын жаба алмай, аңқиып қалған. Апайымның әні бұйра шашты баһадүрдің жүрегін елжіретіп, еріксіз баурап әкетті. Елжіретпей қоя ма. Шалқыған шалқар әуен, көкіректі жарып шыққан зарлы үн!



	Өзің сырнайшы жігіт,

	Қолыңда күміс жүзік.

	Байкал көліне түссең,

	Тауып алармын жүзіп.



	Пай-пай, шектен асып кеткен жоқ па? Мен әннің бір кемшілігін таптым. Мынандай алпамсаны судан қалай алып шығасың? Өзің батып кетерсің... Сол кезде махаббаттың құдіреті, әйел-қыз рухының шексіз күші мен үшін әлі ашылмаған әлем еді. Өмір сүре келе аңғардым, әйел-қыз махаббаты ер кісіні мұхиттарға батырмай, ғалам оттарына өртемей, иірімдерге түсірмей, қорғайды екен. Өзінің бататынын, өртенетінін, адасатынын ойламайды екен. Тек сүйгені құтылса болды. Гүлжамал әпкем әлгі әнінде, міне, осыларды жырлады.

	Гүлжамал басындағы бақыттың шегі жоқ. Не істесе де жарасады, не айтса да орынды. Өзінің екі беті албырап тұрады. Әсіресе әлгі бұйра бас ғажайып көз салған сайын жарқырай жайнап кетеді ол. Мен, әрине, күзетіп жүргенім жоқ. Қараған соң көрінеді ғой. Ол біздің қасымызға жүгіріп келеді.

	– Сұлуым! Бауырым! – деп жалынады біз екеумізге, – азырақ шыдаңдар енді. Тағы азырақ тұрайық та... – деп өзі біздің жауабымызды күтпей, кері жүгіреді. Біз оны қайтеміз? Билей берсін. Мен Үммікамал әпкемнің жылы иығына басымды сүйеп, тік отырмын. Үммікамал әпкем бауырына жігер беріп: “Ойна, мейірің қанғанша ойна!” деп сыбырлайды.

	Гүлжамал бізге тағы келіп кетті.

	– Ашуланбаңдар енді! Тағы да азырақ... – екеумізге де ортасы жіп-жіңішке қызыл бірәндік ұстатып кетті. Мұның қайдан келген сыйлық екенін тіпті мен де білемін. Жігіттің тартуы. Демек, Гүлжамал әпкем оған кестелі орамал берген. Жігіттің тартуынан бізге сыбаға тиіп отыр. Жарайды, ішімізді теспес. Үммікамал әпкем сыбағасын маған ұсынып еді, алмадым. Өзі жесін.

	Біз қайтып келгенде қалың қараңғы түскен еді. Үй жым-жырт. Үштік шам жанып тұр. (Шектен асқан сараңдық белгісі). Үйге енуден Хәбибрахман жездем есіктің құлпын сырт еткізіп ілдіре салды. Шегедегі қамшыны алды. Алдымен ілулі тұрған тері тонды шықпырта тартып жіберді. Сарт ете қалды. Бұдан соң: “Бұларды бұзған сен!” деп сәкіде отырған Ғайникамал апайыма қарай сілтеп алды, тек тигізбеді.

	– Шошаңдаған шайтандар! Әзәзілдің күңдері! Қаншықтан туған сайқалдар! – деп жекірді, – Уақытында қайтыңдар деп кімге айттым мен? Саған айтқан жоқпын ба? – деп басыма қамшы үйірді.

	– Тиіп көр осыдан! Бірімізге тиіп көр!! Қазір қайтып кетемін.

	– Гүлжамалға не болған? Саған не жоқ, сүйретілген қатпа неме! Адамның қоры! – Бұл жолы қамшы Үммікамалдың арқасын осып кетті. Апай қыңқ етпеді. Қамшы қайта-қайта шырпылдады.

	– Көке! Көке! Үммітайға тиме! Тиме, көкешім!

	– Кезегіңді күт, малғұн! – Ол тағы да Үммікамалға тап берді.

	– Жезде! – деп айқай салдым мен. – Өз мылтығыңмен өзіңді атып өлтірем қазір!.. – Басқа сөз аузыма түспей, қатты сасып, шегеде ілулі тұрған мылтыққа ұмтылдым.

	Хәбибрахман жездем сескеніп, алақтап қалды. Мен мылтықты алмадым. Бұрышқа тығылып, бақырая қарап тұрдым.

	– Жарайды, бұдан былай сабақ болсын, – деп жездем қамшысын шегеге ілді. Мен сол сүйенген күйі булығып, жылап жібердім. Түк жазықсыз қамшы жеген Үммігүлсім әпкемді аядым. Әсіресе мейрамды... Хәбибрахман жездем қамшысын суылдатып, өзінің ғаріп қызын ғана емес бүгін Бәрсуан бойында болған көктемгі көңілді мерекені де сабады.

	Тап осы тұста көшеміздің басындағы Зиятдин есімі еске түсті. Оның Ағзам деген баласы былтыр әкесіне айтпай бір жамандау тальян сырнайын алып қайтқан еді. Зиятдин қарт сырнай үнін естісе, есі шығып кететін кісі. Жігіт-желең олардың маңайынан сырнай тартып өте алмайды, айқай шығарып, қуып жібереді. Сырнайды кәпір жасайды, оны қолға ұстау арам дейді. Ағзам өзінің тальян сырнайын шетен шарбақ бойындағы қалақай арасына жасырады екен. Оны бір күні Зиятдин қарт тауып алып, көшеге теуіп шығарыпты. Содан үлкен шоқпармен бүкіл халық алдында соғуға кірісіпті. Сырнай сорлы соққан сайын “дың-дың” етеді. “Әлі дыңылдайсың ба? Әлі дыңылдай бересің бе?” деп аяғымен таптаған. Ағзам жылап отырды. Ұдайы солай. Бірі сазды шоқпармен төмпештесе, екіншісі мейрамды қамшымен сабайды. Қолдары сынғыр!

	Қатыгездікке мылтық ата алмасам да, сол кеште оны жылап қорқыттым. Жездем бұдан әрі даурықпады. Демек, жауыздыққа қарсы мылтық көтерер қауқарың болмаса, оны көз жасыңмен ату керек екен. Мейрімсіздіке қарсы алғаш бас көтеруім, бәлкім, осы шығар. Ал бұдан соң бәрі де болды. Шайқас алаңына ызалана шапқан шақтар да, сасқалақтап, бейтараптық бекінісіне тығылған замандар да болды. Бәрі де болды. Көп болды....

	Зерде өткендерді өзіне ыңғайлап, қабат-қабат септеп, түзетіп шығады, олардан жұбаныш пен таяныш іздейді. Қазір жасы жетпістен асып бара жатқан Үммікамал әпкем сонау шақтарды рақаттана еске алады:

	– Өтті ғой аңғал, шатты шақтарымыз. Гүлжамал марқұммен тете өстік. Екеуміз де керемет желөкпе, арманшыл едік. Кешкі ойындардан қайта алмай, түн ортасына дейін сайрандап жүретінбіз. Қайтқанда, әкем марқұм, жайы жаннатта болғыр, қатты зекитін еді, ұрысатын еді. Қаншама қызу қанды болғанымен, қол көтеріп, ұрғаны есімде жоқ. Көбінесе ашуын менен алатын. Сірә, тентектеу, еркелеу болып, титығына тисем керек. Енді тек сағына еске аламыз сонау сайран, бейқам шақтарды...





КАВКАЗ ПАТШАСЫНЫҢ МҰРАГЕРІ




	Асхат досымды басқа елден құйын көтеріп әкелген бе, жоқ па, ол жағы бізге қараңғы. Ал мына Шыңшаң Исабектің бізге шеттен келгені рас. “Тағдыр айдап келді мені осында” дейді ол. Он бес, әлде жиырма жыл бұрын келген ол біздің ауылға. Үстінде белі қынаулы қара бешбеті бар, бешбетінің омырауындағы ұзын-ұзын бүрмелеріне саусақтай ақ таяқшалар қадалған, басында бұйра қаракөл елтіріден дөңгелек қара бөрік, аяғында өкшесіз қара етік. “Кім боласың, шырақ?” деп сұрағандарға: “Кавказ патшасының сорлы ұлымын мен” деп жауап беріпті. Жылай отырып, зарын айтыпты. Көзінен тамған жасы топырақты күйдіріпті. Өте аянышты, өте мүшкіл болыпты оның хәлі.

	.. .Бір күні таң қараңғысында түрік патшасы Кавказ патшалығына тұтқиылдан тап беріп, сарайларын күл-талқан күйретіп, патшаны дарға асып, қырық әйелін қорлап, қырық қызын күңдікке әкетіп, қырық ұлын қырып тастапты. Қырық бірінші ұлы Исабек тұлпарына мініп, арқыраған асау өзендерден өтіп, түріктерден қара үзіп кетіпті. Ең соңғы дариядан қарғығанда тұлпары титықтап, құрдымға құлап, өзі қатты қарқынымен зулай ұшып, арғы жағаға түсіпті. Кавказ патшасының қырық бірінші мұрагері осылай аман құтылыпты.

	Осы әңгімені есіткен кісілер сонда Исабекке қосыла жылапты. Кавказ патшалығының мұндай мүшкіл хәліне жыламауға бола ма? Біздің типтәрлар алғаш мейманды салт бойынша үйден үйге қонаққа шақырып, құрмет көрсетіп, басу айтып, қайғысына ортақтасады. Дәстүрлі қонақжайлық салты аяқталған соң: “Қандай өнерің бар?” деп сұрапты жұрт. “Шабандозбын. Темір соғамын, қаңылтыр қапсырамын, қорғасын құямын” депті патша баласы. “Шабандоздық өзіміздің қолымыздан келеді. Сен темір соқ, қаңылтыр қапсыр, қорғасын құй, – депті біздің ауыл адамдары, – тамаша өнер”.Тап содан бері темірші ұста ол. Шыңшаң ағай маған сырлы, қызықты, үрейлі көрінеді. Досым Асхат та осындай. Басқа дүниеден келген кісілер кілең осындай қобалжу туғызады.

	Қаңылтыршы Исабек бізден бір көше әрірек тұрады. Өзінің саз балшықтан соққан үйінде ол күні бойы балғасын шың-шаң, шың– шаң соғып, шелек түптейді, шөміш саптайды, құманның тұтқасын қондырады. Сондықтан оған Шыңшаң деген қосалқы ат тағылған. Жұрт оның шын атын да айта бермейді. Шыңшаң дейді. Түрен салып, жер жыртпайды, пішен шаппайды, орақ ормайды. Бар білгені темір соғу. Тіпті Мұса молда жер жыртып, егін егеді, бұл екпейді. Шыңшаңның өзінен едәуір жас Әлифа атты жуан, салдыр– салақ әйелі бар. Әрі нағыз кержалқау. Тіпті үйінің түбіндегі картобын отамайды. Күз келуден: “Құт қашса, береке бола ма ... Картопекеш картопқа да жарымаймыз” деп зарлайды. Қашан көрсең, өзі босағадағы тас үстінде сағыз шайнап отырады. Әлде жамау жамаған болады сонда. Әлифа өзіміздің ауылдағы Ғафифа кемпірдің қызы. Екеуі бірде балдырған жинап жүргенде қайсымыз үлкенбіз деп таласып қалады. Шешесі: “Мен үлкенмін” депті. Қызы: “Мен ұзынмын” депті. Біздің ауыл адамдары айта беретін: “Шешем үлкен, мен ұзынмын” деген сөз осыдан шыққан көрінеді.

	Әлифа екі сөздің бірінде: “Жас өмірім Кавказ патшасының ақ сақалды алба-жұлба баласымен босқа өтті! Он жыл ішінде бір жылауық қыз туғызғаннан басқа не бітірді бұл? Оны да мен таптым ғой” деп зарланады. Иса жоқта ғана ол осылай сайрайды. Күйеуінің алдында қыңқ етпейді. Күйеуін сыйлай біледі. Кейде тіпті:

	“Қаңылтырды қатырып билетеді менің ұстам...” деп жарамсақтанып та қояды. Ал мейрам күндерінде Исабек омырауындағы ұзын бүрмелеріне саусақтай ақ таяқшалар тағылған, белі қынаулы қара бешбетін, бұйра қаракөл елтірісінен тігілген дөңгелек қара бөркін, өкшесіз қара етігін киіп, үй алдына шыға келсе, Әлифа қайран қалады. “Па, шіркін, менің тау бүркітім! Патша әулеті емес пе? Басқа кімнің осындай күйеуі бар, кілең күпілдек, түкке тұрмайтын немелер? Сақалына да ақ түспеген, азырақ күміс жүгіртілген...” Мұны көршісі Сәлима есітсін деп жорта айқайлап айтады. Ащы тілді, сындарлы Сәлиманың күйеуі Шаһимұраттың бойы тапал Әлифа соны тұспалдайды. Шынында да, мейрам үстінде Исабектен сәнді, сымбатты, көрікті еркек жоқ ауылда.

	Иса мен Әлифаның Нәсима деген емізулі қызы бар. Ол ұдайы бесігінде жылап, не ұйқтап жатады. Уәлетдиндерден соңғы менің екінші баратын жерім Шыңшаңның үйі. Жаз шығудан күн сайын дерлік осында келіп, жебенің ұшын жасаймын. Қаңылтыр дайын, аспаптар бар. Исабек мені қатарындай көріп, сырын айтады. Қандай затын ұстасам да ренжімейді. Ал дүниенің мұнда есебі жоқ. Мыс дейсің бе, темір, жез, шойын, қорғасын дейсің бе, жаныңа керектің бәрі бар. Қалағаныңды жаса. Әлифа босағада сағыз шайнап отырғанда Нәсима оянып кетеді, мен оны тербете бастаймын. Ұстаның жұмысын тоқтатпаймын. Бұған ол риза. Кейде шырқырап жылаған Нәсиманы мен жұбата алмаймын. Сондайда шаруасын қойып, әткеншектің қасына Шыңшаң өзі келеді. Көкірегінің түбінен шыққан қоңыр дауыспен қызын жұбатады:



	Әлди-әлди, Нәсима,

	Балдай құрма берейін,

	Тәтті жүзім терейін,

	Нұрлы көзім Нәсима.

	Багың жанып, толарсың,

	Дана патша боларсың.

	Шаттанарсың, күлерсің,

	Алтын таққа мінерсің.

	Әлди-әлди, Нәсима,

	Аппақ тоқаш асаган,

	Майлы ботқа, мә саган,

	Айдан ару Нәсима.



	Осылай жақсының бәрін тізе береді. Нәсима жемеген тағам, Нәсима ішпеген шәрбат, Нәсима кимеген киім қалмайды.Тіпті бұған менің аузымның суы құриды. Исабек тоқтамайды. Байлығының да, жомарттығының да шегі жоқ оның. Тек тоймайтын Нәсима, қанағатты білмейді. Жылайды да жатады.

	Мен кенет қорқып кеттім. Егер құйттай қыз бесігінен секіріп тұрып, әкесі айтқан әлгі тәтті тағамдарды талап етсе қайтеміз? Тек біреуін сұраса да, құримыз ғой. Бұл үйде тамақ толып тұрмайтынын білемін. Әйтеуір, Нәсима жай жылайды, сөз айта алмайды. Басқа амалы қалмаған соң Исабек қатып қалған қара сұлы нанын шайнап, шүберекке түйіп, баланың аузына салады. Ол бір-екі рет өксіп алады да, тынады.

	Әлифа баласын көтеріп, қыдырып кеткен кездерде біз сөйлесіп, сырласып, рақаттанамыз. Тек келген-кеткендер ғана сөзімізді бөледі. Міне біз қазір екеуміз оңаша қалдық. Жоқ, тағы біреулер келе жатыр. Ә, әлгі мүсәпір молда5 екен ғой! Әне, шапанының шалғайы шарбақтағы бұтаққа ілінді. Исабектің қақпасы жоқ. Қақпа орнына бұтақтардан құрастырған шарбақ. Оның үстінен аттап, не астынан бұғып өту керек. Молда өткен бейсенбіде мыс құман қалдырып кеткен-ді.

	– Исабек! – деген ол, – Бір аптадан соң қайтып келемін. Осы құманды түптеп қойшы. Тастауға қолым бармайды. Әкем Есенғұл қажыдан қалған ескерткіш еді.

	– Жарайды, молдеке, бітіремін, – деп алып қалды Исабек. Құманды темір-терсек үйіндісіне тастады да, қайтып қарамады.

	– Исабек ағай! Әнеугі молда келе жатыр, – деп хабарладым мен.

	– Қайсы молда?

	– Мыс құманның иесі.

	Шарбақ түбіндегі молда бұтақтан шалғайын жаздырып үлгірмеді. Исабек орнынан атып тұрып, бұрыштағы үйіндіден Есенғұл қажыдан қалған ескерткішті тауып алып, орнына отырды да, сиқырлы құралымен құманның түбін ә дегенше қағып тастады. Тап сол сәт тамағын қырынып, молда кіріп келді:

	– Әссәләмәғәләйкүм, Исабек ұста!

	– Уәғәләйкүмүссәләм, молдеке. Төрге шық. Көп мақтап жүреді екенсің. Міне, жаңа ғана сенің құманыңды қолға алғанмын. Мұрша келмей қойды, сірә.

	– Солай екен ғой, – деді молда, төрге шықпады. – Қашан бітіресің енді?

	– Асыл зат қой, асығыс жасауға болмайды. Әуелі түптеп, дәнекерлеп, жалтырату керек.

	Мүсәпір молда – тұрақты мекені жоқ, кезбе молда.

	– Сонда, Исабек, көпке созыла ма?

	– Ертең осы кезге дейін бітіріп қоямын. Жаңа құманға бергісіз етіп.

	– Күте алмаймын. Ертең Шоқырақты ауылында үлкен жаназа. Ат жіберген арнайы.

	– Ендеше, еркің білсін, молдеке. Мә, құманыңды алып кет.

	– Ойының ба, шының ба бұл, кім... Иса... Исабек. Мен дардай атағыммен қалайша түпсіз құман көтеріп жүремін!

	– Бұл да өз еркіңде, молдеке.

	– Еркіңде... еркіңде... дейсің. Сұрқия, алаяқ! Жарайды, бұл жолы қарғамай-ақ қояйын десем, өй, қолы сынғыр, аяғы тартылғыр неме! – деп молда бірден шаптықты, – Малғұн! Келімсек!

	– Келімсек дегенің не, молдеке, сен сияқты мәхәлләсыз молда тентіреген қаңғыбас болып шығады енді. Шүкір, менің табан тірейтін өз табалдырығым, көсіліп жататын ақ төсегім бар,

	– Тіфу, бәдбақ! – деп Есенғұл қажының жұрағаты Кавказ патшасының жұрағатына былш еткізіп түкіріп кетті.

	– Түкірме, түкірме, түкірігің өз бетіңе шашырасын, шерменде молда! – деп айқалап қалды молданың артынан үй иесі. Асқан қызу қанды Исабек. Көтеріліп кетсе, Әлифаны түтіп жейді. Тек әйелі сөзге таласпайды. “Жә, жетер, шыж-быж” деп қоя салады. “Шыж-быж” дегені ыстық бізді суға басқанда быж ете қалады ғой. Оттай лапылдаған Исабек әйелінің салқын суына батып, быж етеді де басылады. Ал мына жылауық Нәсима қанша титығына тисе де ашуланбайды. Ашу қысқанда Шыңшаңның маңдай терісі тарта бастайды. Молда түкіргенде бір-екі рет тартып қойды. Шүкір, басылды. Әйтпесе жанжал ұзаққа созылуы ықтимал еді.

	Әйтсе де Исабектің діндар кісімен қатты қақтығысына қобалжып қалдым. Егер ол қарғысқа ұшыраса ше? Қарғыс Исабекпен қоса маған да тисе ше? Ұзақ уақыт жым-жырт отырдық.

	– Тақуа кісіге тіл тигізу күнә болмай ма? – дедім мен абыржып. Шыңшаң қолындағы мыс құманды айналдыра қарап отыр еді.

	– Жарайды, доңыздан түк тартсаң да пайда. Таза мыс екен – бір кәдеге жарар.

	Мен күдігімді қайталай бердім:

	– Қарғысы тисе, қайтеміз? Ол құдай жолында жүрген жан ғой.

	– Ол сұмырай құдайдың жолын қайтсін! – деп мысқылдады Исабек. – Сол ат ұрысы Есенғұлдың қажылығы менің әкемнің патшалығымен бірдей...

	Мәссаған! Бұған жүрегі қалай дауалайды? Осы кезде Исабек екеуміздің арамыз алшақтап кеткендей болды. Ақыл жетпейтін нәрсе! Бір сілтегенде Есенғұл қажыны да, мүсәпір молданы да, өзінің патша әкесін де сілейте соқты.

	Мұнымен қоймай, әшкерелеуін жалғастыра берді:

	– Мынаусы да Бұқарада салпаңдаған саудагер. Шапан киіп, сәлде орап, молда бола қалған дүмше.

	Біздің әңгімеміздің берекесі қашты. Мен тістене отырып, жебенің ұшын соғуға кірістім. Исабек мыс құманды қайтадан бұрышқа лақтырып, қаңылтыр кесетін қайшысын егей бастады. Жұмыс өнбейді. Балғамен бір рет саусағымды да соғып алдым. Бір нәрсе ұдайы ойымнан кетпей қойды: ол неге патша болған әкесін ат ұрысына теңейді?

	Шыңшаң жұмысын доғарды. Күрсініп қойды. Басын көтеріп, терезеден сонау алысқа қарап тұрды. Көкте жұқа ақша бұлттар жүзіп бара жатты. Исабек ақырын ғана ән салды. Ертеректе түн орталарында осыған ұқсас бір әуен есітілетін еді. Біз үй-ішімізбен бұл қандай ән, оны айтатын кім деп қайран қалатынбыз. Сол ән осы екен.



	Түйдек-түйдек бұлттар қаптайды

	Кавказ деген таудың асқарын,

	Қайран туған елді қайтып көрсем,

	Құшып жылар едім тастарын...



	Мәссаған Шыңшаң! Шырқайтын әнін қарашы. Оны аяп, жылап жібере жаздадым. Әйтсе де жағдайын түсінгім келіп:

	– Кавказ патшалығын сағынып мұңаясың ба, Исабек ағай? – дедім.

	Ол үндемеді. Мен оған басу айтқым келіп:

	– Дарға асылған патша әкеңді, қорланған қырық патшайым шешелеріңді, күң етілген қырық патшайым апаларыңды, қырып тасталған қырық ханзада ағаларыңды мен де аяймын. Жайы жаннатта болсын! Амал қанша, өлгеннің артынан өлмек жоқ. Әркімнің моласы басқа... Тірілер шыдауға тиіс... – деп мен бүкіл білгенімнің бәрін жайып салдым.

	– Ай, кішкентай уағызшым-ай! – деп басымнан сипап қойды.

	Исабек қайтадан менің жақын кісіме айналды. Оның жас толы көзіне қарағанда, көзімнен мөлтілдеп жас сорғалады. Бір тамшысы зу етіп алдымдағы ақ қаңылтырдың бөлшегіне тамды. Бәлкім, зуламаған да шығар. Тек маған солай есітілді. Кавказ патшалығының қанды оқиғасын ойлап, екеуміз жылап отырмыз.

	– Мен туралы басқалар қандай ертегі айтса, маған бәрібір. Тек сенің күнәсіз көзіңнен ұялам. Бұл көздерді алдауға болмайды.

	Исабек қызық сөздер айта бастады. Мені “күнәсіз” дей ме? Шәйхаттармен карта соққанымды білсе екен...

	– Патша баласы емеспін мен, қашқынмын! – деп кесіп айтты Исабек. Бұл сөздер менің құлағыма түрпідей тиді.

	– Қашып құтылған соң қашқын болады, әрине, – деп түзетіңкіреп едім, ол бұған қарсы шықты.

	– Қашқын! Салтты бұзып, руына қиянат жасаған мүртпін мен! Әділет, қайырымдылық, ізгілікті қолдаушымын мен! Жаным осылай екіге бөлінді. Өмір бойы екі жарты бірін-бірі қарғаумен болды. Бұл дүниеде де, о дүниеде де келісу, қауышу жоқ оларға. Өйткені олардың бірі балыққа, екіншісі құсқа айналды. Ал Кавказ патшалығы – тек қасіретті ғажайып түс. Сол түсті өзім емес, мен үшін басқа кісілер көрді өткен замандарда. Таңертең тұрып айтты да маған жорыды. Мен түстен бас тартпадым. Бірте-бірте тіпті өзім де сене бастадым. Содан жайылып кетті Кавказ патшалығы туралы үрейлі ертегі!..

	Міне саған үш түйме!

	Ішімнен осылай дей бергенде Нәсимасын бақыртып Әлифа қайтып келді. Әңгіме Исабектің жаны сияқты бөлініп қалды.

	Үзілген сөз бес-алты жылдан кейін ғана жалғанды.

	Ауылымыз ұжымшарға айналды. Зердесі мықтылардың бірі Исабектің жиырма, жиырма бес жыл бұрын айтқан “шабандозбын” деген сөзін есіне түсіріпті. Ұжымшар жылқысын түнде күзететін кісі керек болғанда әлгі зерделі кісі: “Жамағат! Өзіміздің Исабек шабандоз бар ғой! Адал, сенімді кісі. Осы шаруаны соған тапсырайық! Қолы тигенде күндіз өз шаруасымен айналысар. Елдің күнкөрісіне сол өнері де керек” депті. Жұрт бірден келісіпті. Жұрттан бұрын Исабектің өзі риза болыпты бұған.

	Сақал-мұрты ағарған шағында Кавказ шабандозы қайтадан атқа мінді. Алғашқы түні ол мініс атын үйіне жетектеп қайтты. Үйге кіріп, өзінің әлгі әсем киімін бастан-аяқ киіп шықты. Үзенгіге сол аяғын сұғып, ерге шапшаң мінді. Ұмытпаған екен. Барлық қимылы жарасып тұр. Күміс қынды ұзын қанжар ұстаған Әлифа да келді. Қанжар! Бұл Исабектің үйінде көрмеген дүниеміз еді. Тәйірі, біз көрмеген дүние аз ба?

	– Әй, көкесі! Нәсиманың көкесі! – деп айқайлады Әлифа, Сәлималардың үйіне қарай. – Күміс қанжарыңды беліңе байлауды ұмытыпсың ғой!

	– Әкел, қатын, қызық болсын...

	Күміс қынды ұзын қанжарды шабандоз беліне байлап алды. Мұндай сәнді салт аттыны өмірде бұдан басқа жерде көре алмайсың, картинада ғана көру мүмкін. Исабек ат үстінде отыр, Әлифа жерде тұрып рақаттанады, Нәсима босағадағы тас үстінде қолын шапалақтап тұр. Осы бір сәтте Шыңшаңның ауласында шаттық шалқыды. Ат басындай алтын тапқандай. Өмір бойы иіліп темір соққан кісі бойын түзеп, тұлғаланып кетті. Бұған дейін Исабекке бір шекесінен, сәл мысқылдап, сәл аянышпен қараған көрші-қолаң сұқтанып, қайран қалды. “Міне, қандай кісі біздің көрші!” деп таңдай қаққандар да болды. Осы кезден бастап өмірінің аяғына дейін ол ерден түспеді.

	Кейін екі жаз бойы мен Исабекке жылқы бағыстым. Дим тоғайында пішен жиналған кезде бұл өңір өзгеше құлпырып кетеді. Әлі кеш салқын емес. Ал шыбын-шіркей, маса-сона көп мазаламайды. Көк балауса алшын ат аузына өзі түсіп тұрады. Дим суының дәмі күзде бал татиды. Ішсең қанбайсың. Осы кезде біз жылқыны Барлыбай аралына, не Қақпалы алқабына айдап жібереміз де Дим жағасына от жағамыз. Мосыға шайнек асамыз, күлге картоп көмеміз. Кез келген жерде мосымыз әзір тұрады. Іңір түскенше Исабек тұс-тұсқа тараған аттарды қайта барлап, әрқайсысының хәл-жағдайын сұрап шығады. “Өзіңді бүгін шаршатқан-ау, сірә, жирен... Бурыл, сен айлакерсің, ешкімді маңыңа жолатпапсың. Кәрі Қасқа бүгін тыныққан екен...” дейді ол. Бұл аттарды күндіз жегіп жүрген адамдарды да мақтайды, не қорлайды. Құлыншақтарды мойындарынан құшақтап алады, жұмсақ жалдарынан сипап, әрқайсысына жылы сөз айтады. Қызу қанды Шыңшаңның осы екі ай ішінде бір жылқыға, бір құлыншаққа ашуланып, дауыс көтергенін есітпедім. Әдеттегі бақташы құралы шыбыртқыны ол қолына да алмады.

	Әр кеш осылай жылқының хәл-жағдайын біліп алған соң үйірдің айғыры Дәрменнің қасына келіп, еркекше сөйлеседі. Не сөйлескені естілмейді, өте ақырын сөйлеседі. Кейін Дәрмен дән риза болып, бас изейді. Көп жайларды келісіп, ақылдасып алғандай. Бас жылқышы үйір басшысына түнгі күзет жөнінде ақылын айтты. Ол мақұл көрді.

	Іңір түсті. Шай бұрқылдап қайнап жатыр. Картоп та пісіп қалды. Бас жылқышы сонда ғана ошақ басына келді.

	Екі жаз бойы айтылмаған әңгіме, жырланбаған жыр қалмады. Отқа қараған сайын Исабекті өзгеше бір мұң басады. Бірақ ол түйдек-түйдек бұлт қаптаған Кавказ тауы туралы әнді де, Кавказ патшалығы туралы әңгімені де қайталамады. Мен сұрауға бата алмадым.

	Бір түні ол сөне бастаған алауға қарап кенет күрсініп қойды:

	– Мына ошақ басында сен екеуміз оңаша отырмыз деп ойлайтын шығарсың. Жоқ, екеуміз ғана емеспіз. Әне, оттың арғы жағында менің жігіттік шағым тұр, – деп түнек жақты ымдады, – Қасымызда ғана сияқты. Тек арамызда маздаған от. Арамызда өткен өмір...

	Мен оның тосын сөзіне әбден үйренгенмін. Қыстырылуға асықпаймын. Өзі ұшын шығарар.

	– Пақыр жігіт шағым, батыр жігіт шағым... Иә, қару көтеру үшін ғана емес, көтерілген қаруды тоқтату үшін де батырлық керек.

	Мен мұны мүлдем түсінбеймін. Сілтенген қылыш шабуға, кезелген мылтық атылуға тиіс. Мен жігіт қатарына қосылып келем. Батырлықтың не екенін түсінемін.

	– Неге келген мұнда сенің жігіт шағың? – дедім мен Исабектің сөзіне ыңғайласып.

	– Сенімен көрісуге, танысуға. Таныстырсам, қабылдайсың ба, әлде ашуға басып, қуып жібересің бе?

	Мен не дерімді білмей, үнсіз қалдым.

	– Әйтсе де таныстырайын...

	... Он екі жасқа толғанымда құныкер екі ағамды өлтірді. Үйдегі еркек атаулының ең үлкені болып қалдым. Әкем түрік соғысында жоғалып кеткен. Кек алу міндеті менің мойныма түсті. Құныкердің туған жылы, айы, күні туған кезіме дәл келетін менімен түйдей құрдас ұлы бар. Аты Боташ. Он жеті жас толған күні мен оны өлтіріп, қарымта қайтаруым керек. Салт солай. Егер құныкердің көзін жойсаң, ол өліп құтылады, ал ұлсыз қалдырсаң, өмір бойы азап шегеді. Біздің азап шеккеніміздей.Сол кезде тау баурайын қаптаған өрік ағаштары аппақ гүл атады, тоғайларда сандуғаштар құйқылжыта сайрайды, көктемгі өзендер сыңғыр қағады, құдай жаратқан барлық жан-жануар тіршілігіне шүкір етіп, рақаттанады.Тап осы мезгілде қараңғы түнде менің қанжарым Боташтың жүрегіне қадалады. Ай сайын, күн сайын мен оған өшігіп, көкірегімде кек қайнады. Қыл қабатын мына қанжарымды бес қыс, бес жаз бойы қайрадым. Жүзіне шыбын қонса, тіліп түседі. Алғаш жылдарды, одан соң айларды, ақыры, күндерді санай бастадым. Әр күн Боташтың ажалын жақындата түсті. Тағдыр сағаты соққанда жанын аламын. Боташ жан береді. Құныкердің қаны жерге шашылады, орындалған кек маған қуат беріп, рухымды көтереді.

	Боташ жүдеу бала еді. Әрі ақсақ. Кішкентай кезінде тамның төбесінен құлап, майырылған. Соған қарамастан жарқын жүзді, аңқылдаған ақ көңіл, жаны жайсаң. Жауыз, дарақы, ажарсыз болса екен! Әсте ондай емес. Ойнап жүргенде басқа балаларға қарағанда оның даусы көңілдірек шығады. Мен жақындай бастасам, ол кенет үнсіз қалады, өңі күлдей сұрланып кетеді. Ажалын сезеді. Ер жеткен соң ол алаңда шебер дабыл қағушы, ойын, ән бастаушы болып алды. Алаңға мен шықсам, ол қашқалақтап, кісі тасасына тығылып, одан шойнаңдап үйіне қарай зытады. Ажалын сезеді.

	Боташтың әкесі, менің құныкерім, елік аулап жүргенде жардан құлап, опат болды. Оны кебенегіне орап, атқа көлденең өңгеріп, ауылға алып қайтты. Боташ атты жетектеп келе жатыр екен. Жолда мен кезіктім. Ол алдымен басын иді де, шетке тайсалып кетті. Мәйіт ат үстінде салаңдап барады, баласы тізгін ұстап, соқпақпен келе жатыр. Оның да жер басып жүруіне көп қалмады енді... Әйтсе де Боташ менен именген сайын көңілім босап, бойымдағы кегім суынады. Бірақ мен қайтпаймын. Әлсін-әлсін белімдегі қанжарымды сипап қоямын. Өш лап етіп қайта тұтанады.

	Өрік гүл атты. Бес жыл бойы күткен күн келді. Қас қылғанда, түн ойлағанымдай қараңғы болмады. Жарқыраған айлы түн түсті. Күндіз Боташ Төменгі Бегімге базарға кеткен-ді. Әлі қайтқан жоқ. Мен ауылдан шығып, оның қайтар жолындағы тастың тасасына тығылдым. Айлы түн есімді алды. Бір сиқыры бар сияқты. Төңірек құлаққа ұрған танадай тым-тырыс. Әне, сонау тау кертпешіне еліктің құралайы шыға келді. Енесі көрінбейді. Бейшара түнде адасты ма екен? Жан-жағына елеңдейді, қасқырдан қорқады. Бәлкім, оны таяу маңда арлан бөрі аңдып жатқан болар. Бір атылса, қағып түсуі кәдік. Бұл дүниеде жаңа ғана елеңдеп тұрған сұлу құралай қас қағымда жоқ болады... Шүкір, құралай жыртқыштарға жолықпай, аман-есен еліне кетті. Бірақ арлан бөрі бір жерде тығылып жатыр ғой. Осы құралай көңіліме күдік салып кетті. Мен қайсысымын осылардың? Әлгі еліктің аңқау, ерке құралайымын ба, әлде соны аңдып жатқан қасқырмын ба? Осыған тезірек жауап беруім керек. Әйтпесе анау Боташтың сықырлаған арбасы бері өрлеп келеді. Жауап бергім келгендей, қанжарымның сабына қол создым. Қолым ырқыма көнбейді, тартынады. Арба сықыр-сықыр етіп, өгіздердің танаулары пысылдап, менің үстіме қарай өрлеп келеді. Боташ артқы жақтан арбасын итеріп, шаршаған өгіздерге көмектесті. Ақсақ ауыр шығар. Жолдың осы өрінде мен өзім де өгіздеріме осылай көмектесемін. Қазір тіпті арба соңындағы адам Боташ емес, өзім сияқты көріндім. Тыңмын, қайраттымын. Маған бұл түк те емес.

	Басымда бәрі шатасты – аңқау құралай, арлан бөрі, өгіздер, ай, ақсақ Боташ, өзім... Арба ұдайы сықырлайды. Боташ өгіздерін “өк!” деп айдайды. Тау үстінде жарқырап тұрған дөңгелек жарық ай естен тандырды. Ай нұрында өрік гүлдері жайнап тұр. Жан алатын түн бе бұл? Жан беретін қасиетті мезгіл Марқұм ағайымның киелі қанына сиындым. Ішімнен: “Кек! Кек! Кек!” деп қайталаймын. Руластарымның салтты бұзғаным үшін қарғайтыны көкейімнен кетпейді. Тағы қанжарыма жармасамын. Қолым бармайды. Әлгі тау кертпешінде баяғы еліктің құралайы тағы шыға келді. Сықыр-сықыр етіп Боташтың арбасы қасымнан өте шықты. Боташ өзі ентігіп қалған, әрең тыныс алады...

	Құныкерім ауылға кіріп кетті, туған үйіме жолым байланды. Өйткені мен салтымызға кешірімсіз қиянат жасадым. Құрбанымды құртпай қайтып келсем, руым мені қабыл етпес еді. Лағынет айтып елден қуар еді. Мен өзімді-өзім қудым.

	Ағамның қайтпаған кегіне намыстанып, талай заман ел кездім. Ата-баба кәсібі – қаңылтыр мен балға маған ризық болды. Жылдар бойы үйсіз-күйсіз қаңғырып, осы жерде тұрақ таптым. Үйім салқын, күйім жайсыз еді. Көріп тұрсың, қартайғанда зейнет көрдім, замана атқа мінгізді мені...

	– Мінеки, інім, ошақтың арғы жағында тұрған жігіт сол еді, – деп Исабек қараңғы жаққа қарай ым қақты. Менің жауабымды күтті. Мен үндемедім. Оған не деймін?

	Мен ауылдан кеткен соң да Исабек аттарын тастамады. Тіпті аудандық газетте де оның есімін тасқа басып шығарды. Ісімен бірге оның намысын мақтады. Майданда жүргенде ауылға хат жазған сайын көрші-қолаңға дұғай сәлем жолдағанда Исабекті де ұдайы ескеретінмін. Ол да сәлем қайтарып тұрды. Соғыс аяқталған көктемде көршімнің сәлемі орнына өлген хабары келді. Сол қаралы хатта: “Қалың қайғы үстіндеміз. Исабек көршіміз өз аяғымен о дүниеге жөнеді. Димде сең жүрген кезде Қақпалы ішінде жылқы бағып жүрген жерінде суға кетті. Жағада секіріп ойнаған бір құлыншақ суға құлағанда Исабек көршіміз соны құтқарам деп мұзға қойып кетіп, құлыншақты ұстаған, бірақ жағаға қайтып шыға алмаған. Құшақтаса мұз астына түсіп кеткен. Сол жерде иірімдер көп. Білмеген ғой, марқұм, жақсы кісі еді. Денесін таба алмадық. Өзінің орнына баяғы бешпетін, бөркін, етігін, қанжарын және мінген ер-тұрманын жерледік. Жаназаға есепсіз халық жиналды. Әлифа жер бауырлап, зар еңіреді...” деп жазылған екен.

	... Исабек баяғыда ошақ басында өзінің жігіт шағымен мені кездестірер алдында: “Қабылдайсың ба, әлде ашуға басып, қуып жібересің бе?” деген. Оның айтқанын тыңдаған соң мен жауап қайтармағанмын. Біреудің өміріне араласуға менің қақым жоқ.

	Қайтпаған кек... Соғыстың алғашқы жылдарында еліміз жан түршігерлік азап тартып жатқанда солдат киімін киген әрбір немісті боршалап өлтірсек деген кекке толы еді көңіліміз. Өлтіру керек! Мылтық атқан кезінде ме, ұйқтаған, тамақтанған, ғибадат жасаған жерінде ме – өлтіру керек! Ақ шашты қарт па, әлде мұрты шықпаған қаршадай бала ма – өлтіру керек! Қолға түскенін құрту керек! Бұл өшпенділікті біздің кеудемізге олардың өздері салды. Біз тумыстан қанқор емеспіз. Қанды қырғынды олар өздері бастады. Бүкіл үрім-бұтағы аяусыз қарымта қайтаруды күтсін! Біреуіне де мейрім жоқ.

	Ал мына күн жаңа ғана шығып келе жатқан кезде өмірден мүлдем үмітін үзген екі жанар саған жәудірей қарап, жүгері жапырағына мөлдіреген көз жасы тамып тұрған жым-жырт дүниеде кісінің маңдайына мылтық кезеп, атып салуға бола ма? Болмайды екен. Маған тап осындай жағдай кездесті.

	Яссы-Кишинев шайқастарында жау әскерлерін күл-талқан күйреттік. Соғыс жүріп жатқан күндері осы алаптарды ертеден кешке дейін шаң аралас түтін қаптап тұрды. Бірақ бір тәуліктен кейін соғыс бұл арадан үдере көшіп, Прут жағасына бет алды. Жолға шыққан ротаның командирі күн батар алдынан мені, майдан журналисін, кешегі шайқас алаңын көрсетуге ертіп келді.

	– Шайқас жүріп жатқанда, ұрысты толық көруге болмайды, тек айқас аяқталған соң мұнда қандай қырғын болғанын түсінесің, – деді ол. Иә, мұны мен өзім де білемін. Неміс қаруының жартысы осында қалып қойған. Күйреген танкілер, зеңбіректер, минометтер, автомашиналар, тракторлар... Есеп-саны жоқ. Алғашқы күні атты артиллерия дивизиясы да қиратылған-ды. Ерттеулі, қамытты аттар әлі жүгері алқабында жүр. Бізді көрген соң оқыранып, соңымыздан ере бастады. Тірі қалған фашист шерменделері де осы жүгері арасында жасырынып жатыр әлі. Тек әзірше бізге тимейді.

	Біз шофердің өзін ғана қайтарып, аттарға мініп алдық. Маған көк ала бие тиді. Бізбен бірге ауылға бір үйір жылқы еріп келді. Ауыл шетіндегі бір үйдің алдында екі-үш солдат үлкен табаққа күрішкелерін батырып алып, шарап ішіп отыр екен. Солдаттардың қасына келгенімізде менің бием тұмсығымен әлгілерді жан-жаққа итеріп жіберіп, табақтағы шарапты сіміре бастады. Сонда ғана біз аттардың шөлдегенін түсіндік. Шөлдеген ат ештеңеден қайтпайды екен. Біз үйірді кішкентай өзен жағасына айдап бардық. Аттардың шөлін қандырған соң осы жерде қоштастық. Мен өзіміздің редакцияны тезірек қуып жетуім керек еді. Оның Белград деген қалада тоқтайтынын білетінмін. Картаға қарадым. Егер үлкен жолға қайта айналып барсам, екі тәулікте де қуып жете алмаймын. Дереу ауылға қайтып, бір молдаван шалдан төте жол сұрадым. Қарттың айтқанын картамен салыстыра тексеріп алдым. Бәрі де тұп-тура келді.

	– Бұл елсіз жерден өтетін оңаша жол. Сақтан, – деп ескертті ол, – Бұйырса, ертең кешке жетіп қаларсың. Жол бойы атыңды тынықтырып ал.

	Іңір түсе өзімді тағдырға тапсырып, сапарға шықтым. Ұшан– теңіз қалың жүгері арасынан тар жол қылтиып жатыр. Ай туғанда бір құйттай оттардан өттім. Одан әрі яһуди ауылын артта қалдырдым. Қарт айтқан жолмен келемін. Дүние жым-жырт. Тыныштықтан қорқамын. Соғыс кезінде тыныштық үрей туғызады. Айдың жарығы да көңілді қажытады біртүрлі. Өмірімде алғаш рет күллі әлемде аймен бетпе-бет жалғыз қалуым. Оның сиқырына берілсең басыңнан айырыласың. Бұл жылдар ішінде шайқас алаңында асқан зорлықты да, қорлықты да, қорқынышты да бастан кештік. Бірақ бүгінгі жағдай мүлдем өзгеше. Тыныштықтан қорыққаннан тұла бойым қалтырап кетті. Әйтеуір мінген бием ақылды, сезімтал, әрі сабырлы болып шықты. Көрінген қарақшыдан үрікпейді. Ұрғашы мал табанды келеді ғой.

	Таң алдында ұйқы баса берді. Талай жылдан бері үзенгі тимеген аяқтарым да ұйып, ауырлаған үстіне ауырлап барады. Балтырым талды, бұтыма ер батты. Бием, керісінше, жігерленіп кетті. Ара– тұра жортаққа да басады. Әлде Германиядан қайтып келеміз дейтін шығар? Мен ұйқымен арпалыстым. Біресе ол, біресе мен жеңемін. Айдың жарығы сейіле бастады, оны жаңа шыға бастаған күн шапағы қуып келеді. Айдың жарығы өз орынын тегін босатпайды. Тартысып жатыр. Екі жарық бірін-бірі жұтуға кірісті. Қайтадан алакеуім түсті...

	Артқа жалт бұрылған атым кілт тоқтай қалды. Мен омақаса құлай жаздадым. Қарсы алдымда дөңгелек күн тұр. Сірә, соған соғылғанбыз-ау. Күн әрі дөңгелеп кетті. Жолдан бір-екі қадам жердегі жүгері ішінде мойыны қылқиған солдаттың сап-сары шашы үрпиіп тұр. Дереу алтыатарымды суырып алып, борша– борша тер айғыздаған маңдайға кезедім. Сол сәт маңдай астындағы екі көк көзді көрдім. Бұл көздерден тіпті үрей де қашқан. Тек жалыныш қатып қалған. Міне, ол қазір тұтқынға түскен неміс солдаты айтатын: “Сталин хорош, Гитлер капут!” деген төрт сөзді қайталар, бәлкім, солай дер. Егер солай десе, оллаһи, шүріппені басамын. Жан сақтау үшін айтылған жалған тәубе ұдайы жеркеніш туғызады, өш өршітеді.

	Бұл әлі үндемейді. Үкім күтеді. Ол – басқыншы, Мен – ел иесімін. Қандай үкім шығаруға қақым бар. Әрі әділ де болады. Үкім менің алтыатарымның ұңғысында.

	– Мен он сегіздемін... – деді ол Дереу буыны қалтырап, теңселіп кетті, бірақ құламады.

	... Кенет есіме бір оқиға сап ете түсті. Бұдан екі жыл бұрын ол он сегіз жасар жүргізуші-механикті қашқын деп айыптап, бүкіл бригада алдында атқан еді. Қашқындығы мынау: резервте тұрғанда түнде танкіге мініп, он километр жердегі ауылға шешесін көруге барған. Сол үшін өлім жазасына тартылды. Сол күні он сегіз жасар жігітке кезелген автоматтар біздің әрбіріміздің ішімізде жатқан бейқамдықты, аңғалдықты, жауапсыздықты қоса атып өлтірді. Өз адамымызға деген қатал үкімді мен осылай түсіндім. Ақтамадым, түсіндім. Шынында, жүргізуші-механик түк зиян келтірмеді. Тек шешесін көріп келді. Қайтудан атылды.

	Қарсы алдымда фашист әскерінің киімін киген, кеше ғана менің отандастарымды көздеп атқан дұшпан, менің қас дұшпаным тұр. Смоленск өңірінің ауылдарын жаппай өртеп, Донбасс шахталарында мыңдаған кісіні тірілей көмген, көздің жасын көл қылып, Украина қыздарын Германияға күңдікке айдаған, аналардың ақ шаштарын қорлаған, сәбилерді жалынға атқан осы жігіттің әкелері, ағалары ғой. Бұлардың кегін кімнен алу керек? Көк көз сары шайтан, естисің бе? Кімнен кек алу керек?

	Менің ойларымды ол есітпейді. Әйтпесе, көзінен үміт қашар еді. Сол көздердегі үміт менің ашуымды басты. Жүгері жапырақтарынан мөлтілдеген жас тамшысы тамады. Жер беті жым-жырт, ашық, қайғысыз. Тап өткені жоқ, тек келешегі ғана бар. Мен толқып кеттім. Дүние біртүрлі ғажап жымың қаққандай болды.

	Алтыатарымды дереу қабына салдым.

	– Қане, былай шық! – деп жолды ымдадым. Ол ақсаңдап алға шықты. Мен оған басқа сөз айтпадым, бетіне де қарамадым.

	Даңғыл жолға шыққанша біз осылай келдік. Күн енді едәуір көтерілді. Жолда кездескендер бізге таңырқай қарап қояды. “Мықтылардың бірі болса керек. Бір өзін бір күзетші алып келеді...” дейтін шығар, бәлкім. Бір көпірдің қасында тұтқындар дүрмегіне кездестік. Ажан бастығы сержантқа тұтқынды тапсырдым. Тапсырарда: “Ақсақ деп жолда бірдеңе жасап жүрмеңдер” дедім.

	Неге бұлай дегенімді білмеймін. Құтыла қалса, еліне қайтып жетсін десем керек, бәлкім. Бәлкім... Жоқ, оңай айтып жеткізетін нәрсе емес бұл





БОЯР БАЛАЛАРЫ




	Сонау ерте замандардан бері біздің ауылдағы бие байлайтын кісілерге қымыз ішіп, ет жеуге талай төрелер келетін болған. Әлі солай. Әйелі, бала-шағасымен шұбырып, бүкіл жаз бойы бұта басын сындырмастан рақаттанып жатқаны. Біздің үй оларды “боярлар” дейді. Бояр емей кім? Бар тірілігі ұйқысы қанғанша ұйықтау, қарыны жарылғанша қымыз ішіп, ет жеу, содан соң тобымен орманды, тауды аралау. Тауда да тойым жоқ оларға: көк шалғынға төсек жапқыштарын жайып отырады, өйткені, біздің шөбіміз олардың несін... тәнін тырнап, көйлегін ластайды ғой. Әйелдері басына қол шатыр көтеріп жүреді. Шамасы, біздің күніміз де жақпайды-ау. Жаңбыр жауса, інінен сығалаған саршұнақтай қақпадан басын сұғып қарайды да, жылт етіп, қайта кіреді. Сыртқа аттап баспайды! Сол боярлар менің де мазамды алып бітті. Сәкіде тамақ жегенде сәл жамбастап жата қойсам, әкем: “Түрегеп отыр, бояр ма едің соншама?” дейді. Таңертең көбірек жатсам, Үлкен шешем: “Осынша ұйықтайтын қайдан шыққан бояр мынау?” дейді. Мұртаза ағам жұмсағанда ерінсем: “Бояр сияқты шіренген керенау неме” дейді. Кішірек кезімде осы бояры түспегір әбден титығыма тиетін. Әйтеуір, біраздан бері көп айтылмайтын болды, бәлкім, өзімнің де боярлығым қалып бара жатқан шығар.

	Жұрттың жыл сайын келіп тұратын боярлары бар. Боярлар келмейтін тек біздің үй. Шамасы, тәкаппар әкем ешкімге жағынғысы келмеген шығар. Әрі кісі күтудің де күйбеңі оңай емес. Әлде үйіміз де, өзіміз де сол боярларға ұнамаймыз ба, қайдам. Қысқасы, боярымыз жоқ біздің. Болмағаны тіптен жақсы. Басқалардың боярларының титығыма тигені де жетер.

	Мойынға қызыл галстук тағып, бүкіл дүние жүзі революциясының жеңісі жолында жан аямауға ант еткен соң біздің, балалардың, әлгі боярларға ыза-кегіміз өрши түсті. Түрлі шонжарлар, боярлар, төрелер бұрын халықты қанау арқылы күн көріп, бұқараның ырысын ішкенін біз енді жақсы білеміз. Ал мына түк бітірмей, жатып семірген қала боярлары солардың дәл өзі емес пе? Бізге осыларды Сапарғали деген бала түсіндіріп берді.

	Қазір біздің бастығымыз екеу: көшеде Шәһидұлла, пионерде Сапарғали. Шәһидұлла кейде оған қоқыраңдап, ұрынғысы келіп тұрады. Бірақ анау галстугінің бір ұшын ұстай беріп: “Тиіп көр, осыдан, басың екеу болса...” дейді. Шәһидұлланың басы аңғырт болғанымен екеу емес.

	Сапарғали Губернатор көшесінде Асхаттың үйінің қарсысында тұрады. Уәлетдин сияқты оның да әкесі Герман соғысынан оралмаған. Қазір шешесі екеуі ғана. Пионерлерге бастық болғанға шейін Сапарғали жылайман еді. Мұңын шаға қалса, адам аяп кететін. Садақ тартқанда жебесі нысанаға тимесе, ол: “Бақытым жоқ осы менің, бақытым болса, әкем Германияда қалмас еді” деп зарланатын. Ойын басталарда жеребе салынғанда кезек келмесе: “Басыма құт қонса, Сапарғали боламын ба?” деп жылай жаздайтын. Былтыр көктемде екеуміз Ақманайда қармақ салғанда оның қармағына бір дәу тісті балық қапты. Ол балықты жанталаса жағаға қарай тартты. Тістінің арқасы судан жартылай дүңкиіп шықты. Өте ірі балық екен. Ұзындығы сала құлаш. Көлден шыққан кереметтің сағағынан қысып ұстар десем, ол кенет тістінің үстіне құлай кетті. Сөйткенше балық ыршып түсті. Қармақты үзіп, көл түбіне зытты. Сапарғали қолымен су қарманып қамыс арасын біраз іздеді. Әлден соң жағаға шығып отырды да, жылай-жылай зарланды: “Егер менің ырысым болса, неміс ядро құймас еді, Герман соғыс ашпас еді, әкеме мылтық кезеп атпас еді... Тіпті қаппай қалғанда өкінем бе саған, ей, тісті! Неге бұлай әурелеп кеттің? Сонда мүлдем аямағаның ба? Сен аяйтын болсаң, әкемді патша алмас еді, арқасына мылтық та салмас еді, сүйегі жат жерде қалмас еді...”.

	Уәлетдин мен Сапарғали немерелес туыс балалар. Екеуі қосыла мұңын шақса, өзегіңді өртеп, сай-сүйегіңді сырқыратады. Менің балық аулайтын құлқым қалмады.

	– Жүр, Былау көліне барайық, Сапарғали, онда табан балық көп қабады, – дедім мен.

	– Бұйырғаны қайда да қабады ғой... – деді ол күрсініп.

	Пионер жетекшісі болғалы осы Сапарғали өзгерді де кетті. Аяғын анық басып, сөзін байқап сөйлейтін болды. Бойы ғана емес, мойны да созыла түсті оның. Біз көрмегенді көреді, біз білмеген қайдағы-жайдағыларды біледі, біз оқымаған кітаптарды оқиды. Шетелдерде балалардың қалай қиналатынын, байлар кедейлерді қалай жәбірлейтінін, өз көзімен көргендей егжей-тегжейлі тәптіштеп айтып береді. Әлдеқайдағы қиян қиырдағы боярларға, байларға, буржуйларға біздің зығырданымыз қайнап, өшігеміз, өзіміздің боярларға да ыза-кегімізді аямаймыз. Шама-шарқымызша мазасын алып, берекесін қашырамыз әлгілердің. Қараңғы түсуден олар ұйықтайтын үйдің бөренесіне тарс-тарс тас лақтырамыз, көшеден өтіп бара жатса, әдейі ит қосамыз. Бала-шағаларын ажуалап, мазақтап, күн көрсетпейміз, Алайда, бояр балаларымен төске төс тигізіп, алысып көргеніміз жоқ, шайқасқымыз келеді, көп ұзамай жаудан кек алудың сағаты соқты.

	Сайдың арғы жағындағы Меңнулланың үйіне ерлі-зайыпты боярлар келді. Мен сияқты бір ұлы, менен сәл кішілеу қызы бар. Ұлы – қысқа балақты, көгілдір шалбар, қызы – тізесіне де жетпейтін гүлді көйлек киеді. Баланы біз “Сабан сирақ”, қызды “Шегіртке” деп атадық. Баланың сирағы шынында да бидайдың сабағындай сып-сидам, тізесі де сабақтың буынындай. Қыз қолды– аяққа тұрмай секіреді де жүреді: жүре беріп секіреді, жүгіріп барып секіреді, қарап тұрып ыршып түседі.

	Бұлар күн сайын таңертең төртеуі себет ұстап Губернатор көшесінен тауға шығып, кешке қайтады. Сабан сирақ пен Шегіртке ата-анасынан бір елі қалмай, емпеңдеп ереді де отырады. Шегірткесін қойшы. Бізге керегі Сабан сирақ. Алғашқы күндері біз Асхаттың немесе Сапарғалидың үйіне тығылып, әлгілерді жабыла м аз ақтайтын быз:

	– Бояр, бояр – төбеңді ояр!

	– Әй, күнге күйген бояр, дамбалыңның балағына шыт жетпеген бе, қалай?

	– Әй, қақталған боярлар, тау басында ауаға семіресіңдер ме осы?

	Біздің таптық дұшпандарымыздың төртеуі де тырысқан арық жүдеу еді.

	– Жұртты көп ренжіткен ғой, өздеріне шыр жұқпайтыны содан, – деген қорыпынды шығарды Асхат бұл құбылыстан.

	– Сенің де майың шыжып бара жатқан жоқ, – деді Сапарғали.

	– Ішерге тамақ табылмайды маған... Боярлар сияқты тамақ жесем, қарныма шыр байланар еді.

	“Ит үреді, бөрі жүреді” дегендей, біз мазақтай бердік. Олар бізге қайырылып та қарамады. Одан сайын қолымыз қышып, жұдырығымыз жұмыла берді.

	Қазір біз, “біз” дегенім, Сапарғали, Асхат, мен Терең сайдағы үйілген тастардың арасына жасырынып, боярларды аңди бастадық. Олар күнде қайтарда осы жерден өтеді. Бүгін қолға түспесе, ертең түсер, ертең түспесе, әйтеуір, бір түсер... Түсті қолымызға! Бүлдіргеннің уылжып піскен кезі болатын бұл. Біздің Терең сайда жидек бітік өседі. Әр жерге қызыл шекпен жайғандай тұтас қызарып жатады. Үстінен шыға қалсаң, басыңды көтере алмайсың.

	Кеш түсе әлгі себеттерін көтеріп, Терең сайға келді олар. Бояры мен бәйбішесі соқпақпен кете берді де, ұлы мен қызы шетке шығып, жидек теруге кірісті. Әуелі олар әр жерден жұлып жеп кете бергісі келді. Жұлып көр! Жидек піскен жерге қолың бір тиіп кетсе, оңай құтыла алмайсың. Міне, Шегіртке шоңқиып отырды, Сабан сирақ аяғын көсіліп, шөпке жата кетті. Ауыздарын толтырып, жидекті асап жатыр, асап жатыр.

	– Ей, балалар! Жүріңдер! – деп айқайлады ата-анасы біраз ұзап кеткен соң.

	– Қазір! – деп шырылдады Шегіртке. Бірақ бұлардың жуырда орындарынан тұрар жайы жоқ. Піскен жидектің сиқыры сондай.

	Үлкен боярлар қырдан асып, көрінбей кетті. Балалары саңырау қозыдай сайдың түбінде адасып қалды. Сәті түсті, сағаты соқты. Біз үшеуміз үш тараптан Сабан сирақ пен Шегірткені қаумалай қоршап алдық. “Герман соғысында” алған сабағымыз осы жерде бір кәдеге жарады.

	– Ә-ә, қолға түстіңдер ме, боярлардың үрім-бұтағы! – деді Сапарғали. Дереу маған әмір етті. – Кіндік! Сен Шегірткенің қанатынан ұстай ал, ата-анасына хабарлап жүрмесін. Біз мынаның малтасын еземіз.

	Ұл мен қыз ақ шүберектей ағарып, алдымызда қалшылдап, дірілдеп тұр. Сабан сирақтың мұңлы қой көздері мені бірден баурап алды. Жоқ, оған қол көтеруге батылым жетпейді. Шегіртке жер тепсініп, шырылдап жылай бастады. Оның осы жылағаны маған жігер берді. Қыздың жіңішке білегінен ұстап алдым. Бірақ біз еркек намысының, жігіт әдептілігінің не екенін білеміз. Қыз баланы ұру түгіл тырнақ тигізбейміз, тіпті бояр қызы болсын, мейлі. Жылағаны маған түк әсер етпейді. Көзі мысықтың көзіндей жап-жасыл. Аяйтыны жоқ, ал анау баланың көзі...

	– Кісінің қанын ішкен боярмысың сен? – деп жекірді Сапарғали. – Бояр болсаң, мә! Сазайыңды тарт! – ол Сабан сирақтың өңменінен түйіп жіберді. Асхат қосыла ұрды. Бала жыламады, қашқысы да келмеді, рақым сұрамады, жайымен ақталуға тырысты...

	– Біз... мен бояр емеспін, балалар! Мүлдем бояр емеспін!

	– Сен болмасаң, әкең бояр, шешең бояр, атаң бояр, әжең бояр! Сен бояр төбеттен туған боярдың күшігісің, – деп көтеріліп кетті Сапарғали. Тек баланың көзіне қарады да, қайтып беттемей қойды.

	– Қандай бояр өзі, ашуыңды келтірмейді, – деп сасқалақтады Асхат.

	– Аузынан сілекейі аққан кез келген боярдан, кез келген өлімтік буржуйдан жасқансақ, бізден күрескер шыға ма?! Күрескер жауға мейірімсіз, қатал болуға тиіс! Мына мен сияқты!

	Сапарғали Сабан сирақты тағы бір соқты. Оның желкесінен қатты итеріп жіберді. Бала омақаса құлады. Сапарғали Асхат пен маған сынай қарады. Жұрттан қалмау үшін мен де Шегірткені ұстаған күйі жерде етбетінен жатқан Сабан сирақты бір тептім. Тебуін тепсем де тұла бойым шымырлап кетті.

	...Басқаларға еріп өзім қаламаған жаман істі алғаш рет істеген жерім, бәлкім, осы шығар. Есіме түссе, әлі күнге оң аяғым тартып қояды. Бірақ, өкінішке орай, кісіні тепкенімнің алды-арты осы ғана емес-ті... Сол себептен болар, кейде жүрегім шаншып кетеді.

	Балаға біз қайтып тимедік. Ол ақырын басын көтерді. Оның иегіндегі жарадан қан ағып тұр. Шамасы, тасқа құлаған-ау. Қолымен иегін ұстады. Алақанына қан сау етіп құйылды. Қан көргенде де ол өзгермеді. Сол үнсіз қалпында қалды. Аяғын нық басып, шалбарының шаңын қақты. Жараланған ағасын аяп, Шегіртке одан сайын шырылдап жылады. Мен оның қолын босаттым.

	– Жылама, жаным, түк ауырмайды. Сумен жусақ тыйылады, – деді бала. Ол біздің бәрімізді елеген жоқ. Қарындасын жетектеп алды да асықпай кете берді.

	Біз аң-таң болдық. Сабауын сабадық-ау, кімді сабадық осы? Қыз бен бала төбеге көтерілді, одан қыр астына түсті де біржола көрінбей кетті. Көзден таса болғанымен, көңілімізден кетпеді олар.

	...Бұл боярлар біздің ауылға қайтып келмеді. Жылжып жылдар өтті. Мен де қала тұрғыны болып кеттім. Шаш қойып, өлең жазып, тіпті оларды бастыра бастадым. Алғашқы кітабымның қолжазбасы баспаханаға кеткен соң бір-екі күннен кейін осында жүгіріп келдім. Күтуге сабырым жетпеді.

	– Анау ағайың сенің кітабыңды теріп жатқан, – деп көрсетті маған біреуді.

	Әріп терушінің қасына бардым. Ол мені байқамады. Мойнымды созып қарадым. Қолының қимылына көз ілеспейді. Мен жазған сөздердің әрібін теріп жатыр. Саусақтары қорғасын әріп емес, асыл тастан алқа тізіп жатқандай қастерлеп, аялап ұстайды.

	– Сәлеметсіз бе? – деп амандастым мен біраз уақыт өткен соң.

	Ол маған қайырыла қарады. Сарғыш аққұба жүзінде күлкі ойнағандай болды да, адырайған көңілсіз көздері самарқау қалды. Ол басын изеді. Мен дереу бір шетке бұрылдым. Иә, бұл кісі баяғы Меңнұлланың үйіне келетін бояр – Сабан сирақ пен Шегірткенің әкесі екені күмәнсіз. Мұнда қайдан келген? Әлде бұл тап жауы ізін жасыру үшін жүрген жоқ па? Өткендерін жасыру үшін? Мен біраз күдіктеніп қалдым... Ал кейінірек осы күдіктің аяғы ар-ождан азабына айналды.

	“Меңнұлланың бояры” дегеніміз, бала шақтан баспаханада жұмыс істеп, өкпе ауруына тап болған жұмысшы – әріп теруші болып шықты. О бір жылы ауруы меңдеп кеткен соң шипа болар деп ол біздің ауылға қымызға барған екен. Қарашы, кімнің балаларын жәбірлегенбіз біз! Ол әріпті әріпке қосып, менің алғашқы өлеңдерімді алаңсыз теріп, тасқа басып, олардың өмірін ұзартқалы жатыр. Оған бұл дүниеде осыдан қажетті, осыдан тығыз іс жоқ сияқты.

	Мен оған бір ауыз сөз айта алмадым. Қимадым. Ұяттан өртеніп кеттім.

	...Төрт жылдан соң тағы да кездестік. Дәл сондай ойлы, қой көздер маған қадала қарады. Мен өң мен түстің, өлім мен өмірдің арасында жатқанмын... Көкжиек шайқалып, жатқан жерім теңселеді. Жер теңселмейді-ау, мені зембілге салып әлдеқайда алып барады. Мен өзім тербелемін. Малмандай терге батқан арық солдат мені әрең көтеріп келеді. Оның иегіндегі көлденең тыртықтан көз айырмаймын... Тыртықтан бұрын жара түседі ғой, жарадан қан ағады. Бұл жарақаттан тамған қан өте алыста, Терең сайдағы сұр тасқа жұғып қалған болса керек. Жұққанды жаңбыр жуып, күн кептірген шығар. Ұмытуға, елемеуге бола ма... Ал жылдар өткен соң ол от ұшқыны болып түссе ше сенің жүрегіңе? Айтайық, өзіңнің тұп-тура айыбың да жоқ сияқты. Оның ше, оның айыбы бар ма еді сонда? Жерге тамған әрбір тамшы қанға, әйтеуір, біреу айыпты, біреу жауапты – екі жақтың біреуі, әрине. Екі жақ та бірдей айыпты, не бірдей айыпсыз болмайды.

	Иә, зембілде жатқанда-ақ мен оны таныдым. Тәндегі жараларымның сыздағаны басылды, бірақ...





АҚЖҰЛДЫЗ




	Ертеңінде сабантой дегенде көршімізге келін түсті. Жапсарлас таяу көршіміз емес, содан соңғы көршімізге. Шаруасы күйлі Ғаллем қарт ортаншы ұлын – ынжық Хамзаны аяқтандырды.

	Біздің жақта тойды алдымен қыста қыздың үйінде өткізеді де жаздың ең көрікті күндерінде көсемдеп жеккен аттарға қоңырау тағып, қалыңдықты күйеудің еліне ұзатады – келін түсіреді. Қысқы тойдан соң келін түсіруге дейін күйеу әр бейсенбі сайын қыздың үйіне “қалыңдық ойнауға” ұрын барады. Келесі көше ме, отыз– қырық шақырым жер ме, бәрібір күйеу жолға бұрыннан келе жатқан салт бойынша әзірленеді: атының құйрық-жалын тарап, өреді, желбір тағып сәндейді, жүген мен ердің жез айшықтарын құммен ысқылап жалтыратады. Ол атқа қорада мінбейді, сыртқа шыққан соң ерге лып етіп қонады. Сонан соң шыға шаппай, бір жамбастай отырып, кеудесін көтеріп, алдына тура қарап тұрады: көрмегендер көріп қалсын дегені...

	Былтыр менің Мұртаза ағам, бұрнағы жылы Құрбанғалидің Хажымолдасы осылай жасады. Ажарсыз жігіттің өзі күйеуге айналғанда құлпырып кетеді.

	Ал мына Хамзаның “қалыңдық ойнағанын” жұрт байқамай да қалды. Көктемгі егіс аяқталғанда ағасына еріп, бір рет қыздың үйіне барып қайтты. “Неге атастырған қалыңдығыңның көңілін ауламайсың?” деп сұраған құрбыларына Хамза: “Жері шалғай, жолы ұзақ, жолда ұры-қарақшыға кездесу мүмкін. Ондайға кезіксең, болашақ әйелің тұл қалады, туатын балаң жетім өседі. Таңба басылған адаспас, түбінде келер жерін табар...” деп жауап берген көрінеді.

	Кешкісін есік алдында темекі тартып, әңгіме-дүкен құрған ағайлар басқа бір жайларды айтатын. Қасында серіктері болмаса, күйеу келмей-ақ қойсын деп қалыңдық шарт қойыпты-мыс деген сыбыс бар. “Неге олай дегенін білсе бір құдай ғана біледі” деді әнеугүні бақташы Нұретдин.

	Хамзаның сөзі дұрысқа шықты. Таңба басылған адаспай, күйеудің үйіне тұп-тура келіп түсті. Алыстан келді дейді келінді өте шалғайдан – Дим өзенінің өр жағынан. Келіні келін ғана емес, көрер көзге тамаша, сезер көңілге бір ғажайып. Біздің ауылда да сұлу қыздарды, әдемі келіншектерді, сымбатты әйелдерді індет қырмаған. Шүкір, есен-аман. Анау бізден жоғарырақта тұратын көршіміз Мансұрдың қызы Гүлбостанның бір өзі не тұрады десеңші! Сымбаты саф алтыннан құйғандай. Жүргенде де аяғы жерге тимейді, қалықтап ұшып келе жатқандай, әлде жүзіп келе жатқандай. Оның бес түрлі жүрісі бар дейді жұрт. Биыл көктемде бақшада картоп еккенде Мансұр қарт бірдеңеге ашуланып, қызына: “Осы “барыня” деген жүрісіңді қойшы, Гүлбостан!” деп айқайлап жіберді Шамасы, қызы жұмыс кезінде жаңылысып “барыня” жүрісіне салған-ау.

	Мұртаза ағама қыз айттырғанда Гүлбостанға да құда түспекші болған біздің үй, бірақ тартыныпты. “Әдепті әйел ердің көркі, әдемі әйел елдің көркі, аса ару Гүлбостан маңдайымызға сыймас” деп қауіптеніпті. Ағама Тәменәй көшесінен ажары орташалау Бике жеңешемді алып беріпті. Ағамның бұрыннан да оған аңсары ауып жүреді екен. Әкем құда жіберіп әуреленбеді, қыздың әкесіне тұп– тура өзі барды. Барғанымен көңілсіздеу қайтты. Кешкі шай үстінде мына жайды айтты:

	– Болашақ келінді бірден ұнаттым. Сүйегі өзімізге тартқан. Тек құдаларға көңілім толмады. Сараң сияқты.

	– Малды көп сұрай ма?– деді Үлкен шешем.

	– Жоқ, көп сұрамайды. Қорқау емес, сараң, қытымыр көрінеді.

	– Мәссаған, бір көргенде қайдан білесің, бұған дейін араласпаған кісілеріміз ғой, – деп қарсы шықты Үлкен шешем.

	– Дастарқанға аттау басындай майдың ширегін қойды, қантты да әбден майдалапты, бұршақ сияқты әр түйірі...

	Үлкен шешем басқа ештеңе айтпады.

	Жеңешем жақсы әйел болып шықты. Қуанышымызды айтып жеткізе алмаймыз. Ал құдалар, шынында да, сараңның сараңы еді...

	Гүлбостан сияқтылар бізде мыңдап табылады деп айта алмаймын, алайда саралап санасаң, аз деуге де бола қоймас. Жер-жердің небір серілері бал салған кеспекке үймелеген аралардай біздің ауылға лек-легімен шұбыратыны тегін емес. Жапыр-жұпыр үймелеседі де түк бітіре алмай, қайтып кетеді. Қыздардың сұлулары өзіміздің жігіттерден де ауыспайды. Тіпті жетпей қалады. Әйтпесе әлгі Хамза сонау шалғайдағы Дим өзенінің сағасына барып, келіншек алар ма еді?

	Арулары көп ауылға түскен бұл келіншек бұзау арасында адасып келген бұғының баласына ұқсайтын. Кескін-келбеті, жүріс– тұрысы, жаутаң еткен жанары, тіпті даусы бізден өзгеше, таң қаларлықтай еді. Бейне бір басқа топырақта жаралып, басқа аспанның астында, басқа ауада арда өскендей. Су емес, шәрбәт ішкен жан шығар, сірә. Әйтпесе, мынадай сүйкімді үн қайдан біткен оған? Әлгі айтқанымдай, бір қарағанда еркек біткенді есеңгіретіп, естен тандыратын келіншектер көп еді бізде, бірақ мынандайды көрмегенбіз. Аты да құлаққа тосын – Ақжұлдыз. Есімін алғаш есіткенде мен еріксіз көкке қарадым, тас төбемде тал түсте жарқырап жанған ақ жұлдызды көргендей болдым, көрмесем де осы жеңешемнің есімі құлаққа шалынғалы оның сыңарын көрем деп өмір бойы көкке көз тіктім. Бұлай еткен бір мен ғана емес шығар-ау?

	– Аспаннан түскен қандай керемет еді, сипаттап берсеңші,– деушілер де болар, бәлкім.

	Менің айта аларым тек мынау: күнді, айды қалай сипаттайсың? Әлемде күн жалғыз, ай жалғыз. Ақжұлдыз да жалғыз Ақжұлдыз, сыңары жоқ мүлдем.

	Ақжұлдыздың қыз-келіншектермен алғашқы рет суға барғанын бүкіл көше тамашалады. Келіншектің екі шелегі де мөлдір суға меймілдеп толып тұр. Бір тамшы су да төгілмегені-ай! Сылаң қағып, өкшесі жерге тимей, аяғының ұшын әр жерден бір басып, қалықтап барады. Сәл езу тартып, күлімсірегендей. Нені көріп күлімсірейді? Шарбақ басында таңырқап отырған он екі жасар мен байғұсты көрді ме екен? Кімге қарап күлімсірейді – өзіне-өзі күле ме? Жұртқа ма, әлде күллі әлемге күле ме? Енді бір қарасаң еріксіз жылап жіберетін сияқты...

	...Мұндай күлкіні көру маған өмірімде екі мәрте бұйырды: бір рет өзіме жерлес, замандас сұлу әйел, бұл дүниеге бір жарқ етіп, көрініп кету үшін жаралған. Жер қызы маған қарап, маған арнап күлді де, ет-бауырымды елжіретті, екінші рет, Леонардо да Винчидің қиялынан туған өлмес Джоконда – мәңгілік Мона Лизаның күлкісі рухымды біресе көкке көтеріп, біресе түпсіз тұңғиыққа тартып кетті.

	Келін түсірген Ғаллемнің үйіндегі дуылдаған думан түн ортасына дейін созылды. Біз қос бойдақ, Салих ағам екеуміз сарайдың төбесінде жаттық. Көк толы самаладай самсаған жұлдыз. Соларға қарап жатырмын. Ішінде ағы жоқ, кілең көгілдір, көк жасыл. Шамасы, ақ жұлдыз жалғанда жалғыз шығар, мезгілі жеткенде ғана көрінетін болар. Бәлкім, ол қазір көкте емес, қыз бейнесіне еніп, жерге түскен-ді. Асхат не айтар еді бұл туралы? Әттең, үйінде жоқ ол, көрші ауылда мал бағып жүр.

	Ғаллемнің ауласындағы ығы-жығы тынды. Иттер де үргенін қойды. Әтештердің алғашқы шақырған үні шалынды құлаққа. Тап осы сәт Төменгі көшеден толқынданып, сырнай сазы сарнап қоя берді. Әуен әлдекімді баяу ғана, сүйкімді үнмен шақырғандай, сәл созып барып, құйқылжыта толғап-толғап кетті де, іштегі шерін армансыз тарқатты, барған сайын жалынып, жалбарынып, өліп– өшіп өтінді де, өкіріп жылап жіберді: кенет кілт тына қалып, ызаға булыға өксіп алды. Жоқ, сырнай сазы көз жасынан үзілмеді. Сәл тыныстап, ышқына, солқылдата сайрап, түн құшағындағы әлемге алдағы қуанышы, үміті, кеудеге сыймас арманы жайлы аңқылдай сыр шертті. Бұл мұңды әуенді есіткенім өз алдына, көзбен көріп жатқан сияқтымын, Әуен арай шашып, Төменгі көшеден Жоғарғы көшеге қарай самғап барады.

	– Мәрәһимнің тағы да жыны ұстаған-ау, шамасы,– дейді Салих ағам ұйқыдан көзін аша алмай.

	Қайран, ағам! Неге олай дейсің? Жынның оған қандай қатысы бар? Сен солай дедің де қорылдап ұйықтап кеттің. Сол бір ауыз сөзіңмен күллі әлемді баурап, таң қалдырған, шұғыла шашқан ғаламат сәулені сөндірдің.

	Үлкен шешем, бәлкім, олай етпес еді. “Біреуді іздеп шықты-ау тағы да байғұс Мәрәһим жалғызсырап” дер еді. Ол кезімде мен жеті түн ортасындағы жалғыздықтың не екенін қайдан білейін. Жалғыздықтың ең жаманы түн ортасындағы жалғыздық екенін тек көп жылдар өткен соң аңғардым. Бірақ мен әлі жан-тәніммен Мәрәһим тарапындамын. Оның зары да, қуанышы да түн тұңғиығына батып жоғалмады, менің көкейімде, көңіл сарайымда сайрап қалды. Сол сәт жер-жаһанда екі-ақ адам ояу сияқтымыз. Мәрәһим екеуміз.

	Шашым шулан тартқан кезде осы ақиқатқа кәміл көзім жетті: адам бәріне көнеді, сұлудың сұлулығына, ажарсыздың ажарсыздығына, жаманның жамандығына көзі үйренеді. Көз үйренген соң таңырқамайды. Сөйтіп, сұлулар мен жақсылар ұтылады, ажарсыздар мен жамандар ұтады, бірақ мына Ақжұлдызға біз ай өтсе де, жыл өтсе де, өмір бақи көзімізді үйрете алмадық, таңданған сайын таңдана бердік. Неге екенін қайдам, ол жерге түспей, біздің арамызға сіңіп жоғалып кетпей, сәл жоғарырақта, қол жетпес биікте тұрды. Бұл оның тәкаппарлығынан, менмендігінен емес, онда масайрау, пәлдену атымен жоқ. Жұрт оны солай қабылдап, қандай жағдайда да төмен түсірмеді.

	Алғаш Ақжұлдыздың арулығына таңырқаған біздің Сарқырама көшесі кейін оның жақсылығына, іскерлігіне, елгезектігіне қайран қалды. Ғаллемнің келіні иірген жіп, тоқыған бөз жібекке бергісіз. Кескен кеспесі қылдан жіңішке, киім тіксе құйып қойғандай дейтін жұрт. Бұған дейін төрт аяғын шідерлеп қойса ғана саудыратын сиыры қазір өрістен қайтса, келіншектің соңынан өзі еріп жүреді. Айдай ақиқат. Күнде көзімізбен көріп отырмыз. Ғаллемнің асау жирен биесі де жөні түзу малға айналды – бір жолы күйеуімен отынға барғанда Ақжұлдыз делбені қолына алып: “Шүу, жануар, жүре ғой, ақылдым, жүйрігім!” депті. Бұл сөздерді есіткен жирен бие қайырыла қарап екі рет басын шұлғыпты. Содан соң түсіндім, бұдан былай айтқаныңның бәрін орындаймын деп белгі беріпті.

	Ақжұлдыз пішен шапқан, орақ орған жерден жұрт алаңсыз, самарқау өтіп кете алмайды. Оның қалай жұмыс істегенін тамашалап, келген бұйымтайын ұмытып, шаруасын тастап, қарап тұрады. Тұрып-тұрып: “Ісің оң болсын, шырақ” деген ақ тілегін айтып кетеді. “Сізге де соны тілеймін” деп жауап қайтарады келіншек күйеуінен бұрын. Келіншек алған соң да Хамза сол тұйық, ынжық қалпында қалды.

	Алақанына құс қондырып сайрататын, демімен үрлеп гүлдің бүрін ашатын әйелдер болатынын мен әлі білмеуші едім.

	Сондайлар да бар екен. Міне, солардың бірі Ақжұлдыз. Ол тұсынан өткен сайын Шәһидұлланың шешесі Меңлікей жеңгей:

	– Осы Ақжұлдыздың бір өткенінің өзі көшені сәнге бөлейді-ау. Тіфә, жаман көзім тимесін! – деп таңырқай қарайтын.

	Ғаллемнің үйі көрші-қолаңмен көп араласпай, оқшаулау отырады. Сондықтан бұл үйдің сыры шашау шықпайды, елге тарамайды. Меңлікей жеңгейдің бір тауығы картоп бақшасына кіріп кетсе, бүкіл Сарқырама көшесі мұны бірден біледі. Ал мыналардың аты жығылып өлсе де титтей сыбысы шықпайды. Сол үйде Ақжұлдыздың қалай тұратыны елге белгісіз.

	Келін түскен соң жадырап жаз өте шықты, сарғайып, мұңайып күз кетті. Ұзаққа созылған қыс та бітті, сайлардан тағы да қар сулары сылдырай жүгірді. Бірақ көптен бері Мәрәһим сырнайының үні шықпады. Тілден айырылып, мүлдем меңіреу болып қалғандай. Алғаш жұрт бұған қатты таңырқады. Кейін көңілдері құлазып, қайран қалды. Бір жұбаныштан айырылғандай сезілді оларға. Бұл қалай? Бәсе, айлар бойы, жылдар бойы, күн сайын болмаса да апта сайын бүкіл ауылдың көңілін аулап, құлақ құрышын қандыратын Мәрәһимнің сырлы саздары кілт үзіліп қалуы неліктен?.. Тегін емес шығар бұл жағдай дейді жұрт. Мен де солай ойлаймын. Бейшара Мәрәһим әуейіленіп іздегенінен үміт үзген шығар, содан сырнайының үні шықпай, сазынан жаңылған болар. Шамасы, солай-ау.

	Бәлкім, олай болмауы да ықтимал

	... Кішкентай кезімде менің бір жаман әдетім болатын. Күн батысымен көрпе астына кіремін де ұйқтаған болып, үлкендердің сөйлескенін тыңдап жатамын. Жұртты әбден сендіру үшін ара– тұра қорылдап қоямын. Барып тұрған айлакермін, тіфу, әккімін! Сол есіме түссе, әлі күнге құлағыма дейін қызарып кетемін. Бұл менің екінші қулығым. Біріншісін, бұдан да ертерек, төрт-бес жасымда жасағанмын. Екіжүзділік көрсеттім. Бұл былай болды.

	Бізден қиғаштау бір көшеде Қайып ағайлар тұрады. Бір кезде мен сол үйге жиі баратын болдым. Күнде келемін. Олардың Зейнеп және Жәмила деген бойжеткен екі қызы бар. Бұлар, біреуі есік алдына, екіншісі кілет алдына отырып алады да екеуара ұрсысады. Бір күні Зейнеп мені қасына шақырып, жылтырақ түйме моншақ берді де Жәмилаға жаман сөздер айтқызды. Ол ақырын құлағыма сыбырлайды. Мен оның айтқанын айқайлап қайталаймын.

	– Сені қисық шабаталы Хәбетдин құшақтап жатқан! Аузы қисық Ханса сүйген бетіңнен. Тәтті ме екен Хансаның шұбырған сілекейі? Бұл аз болса, сен Ғаббас ақымаққа ғашық болып, хат жазғансың. Масқара! Ғаббасқа хат жазғанша, ыштан тігіп берсеңші. Жазы-қысы ыштансыз жүр, қасқа. – Жәмилаға тағы да алуан түрлі айып тағып, жылатпай қоймаймыз.

	Келесі күні шырпының бос қорабын ұсынып, мені Жәмила қолға түсіріп алады. Мен енді кілет алдына ауысамын. Кешегідей Жәмиланың Зейнепке айтатын сөздерін қайталай беремін:

	– Сен ұрысың! Сабын ұрладың! Тарақ ұрладың! Дінін сатқан неме! Ораза тұтқанда жасырып ауыз ашасың. Өтірікші! Сол үшін сен жұртқа жексұрынсың. Қайыршы Ғаббас та саған қарамайды. Қармақтай имек мұрыныңа күйеу ілігер деп дәмеленбей-ақ қой. Бишара! Албасты! Монша перісі!

	Сөз имек мұрынға жеткенде Зейнеп жүгіріп келіп, Жәмиланың шашына жармасады. Осы жерде менің борышым өтеліп, шаруам бітеді.

	Келесі күндері де тап осылай қолдан қолға өтіп, әлгі есерлігіме басамын. Осы қылығымды мен өмір бойы ұмыта алмадым. Есіме түскен сайын қалшылдап кетемін. Жаман түс көргенде солай қорқып оянасың да: “әйтеуір, түсімде көргеніме де шүкір...” дейсің ғой. Мен де: “Бұл жамандығым өңді түстен айыра алмайтын шағымда болған ғой” деп өзімді жұбатамын. Бірақ ұмыта алмаймын. Демек, өмір бойы сабақ алғанмын. Мойындаған қатеміз, тіпті айыптарымыз өмірде біздің ақылшымызға, көмекшілерімізге, сөйтіп, бара-бара жанашыр достарымызға айналады. Ал мойындамаған, әлде ішке бүгіп келген қатеміз түбінде өзімізге дұшпан болып шығады. Қат-қабат қауіпті кезеңдерде де мен осыны ұмытпауға тырыстым. Бір күні Зейнептің дауысымен, келесі күні Жәмиланың дауысымен айқайласаң, бар дауысыңнан айырылуың даусыз.

	... Мен біраздан бері көрпе астында жатырмын. Үйде тек екі шешем. Үлкен шешем бірдеңені жамап отыр, Кіші шешем қазанның қаспағын қырып жатыр.

	– Естідің бе, ел ішіндегі гу-гу әңгімені, – дейді Кіші шешем, – Мәрәһим мен Ақжұлдыз жайында.

	– Өсектің бәрін тыңдай берсең, есің кетеді. Қой, Уазифа!– деп шорт кесті Үлкен шешем. Кіші шешем есіткенін түгел айтпай қоймайтын.

	– Керемет ғашық болыпты, – дейді. Таһир мен Зуһра сияқты...

	Үлкен шешем бір күрсініп алды. Біраздан соң жайымен былай деді:

	– Махаббат айып емес. Махаббатсыз әуре болған айып... Сен күйеуімізді ұнатып келмегенде екеуіміздің бір үйге қалай сиятынымызды білмеймін... Махаббатқа бәрі сыяды. Махаббат бәрін ақтайды, бәрін кешіреді...

	– Обалды да, сауапты да, әркім өзі үшін өзі көтереді. Мен оларды айыптап тұрғаным жоқ қой,– деп ақталды Кіші шешем. Біраз үндемей отырған соң ол тағы да сөзін жалғастырды. – Мәрәһим мен Ақжұлдыз бірін-бірі бұрыннан білетін көрінеді.Ана жылы біздің ауылдағылар Димның жоғарғы саласына барып, ораққа жалданған еді ғой. Сонда көрісіпті дейді. Ақжұлдыз Хамзаға күйеуге шыққанда сол Мәрәһим үшін ризалығын берген көрінеді. “Мәрәһимді өмірімде тағы бір мәрте көрер болсам, Хамзаға күйеуге шыққанша, тұп-тура тамұққа түскенім жақсы” деген бе, әлде солай ойлапты дей ме, қалай, әйтеуір.

	– Солар білгенді құдай білсе, заман түзеліп, ел бейбіт жасар еді. Қырсыққанда, жұрт көп біледі, аузына келгенін айтады.

	– Мәрәһимнің жасы да отызға жетіп қалды-ау,– деді Кіші шешем әлгі сөзін сабақтап.

	– Ау, ғашықтық дегенің малыңды, жасыңды сұрай ма? Мұны сен өзің де жақсы білесің, Уазифа.

	Кіші шешем әкемнен жиырма жастай кіші. Үлкен шешем осыны тұспалдап айтса керек. Ашуланып айтқан жоқ, жай, сөздің орайы келіп қалған соң...

	Қарашы, қандай сырды аштым! Ғашықтықтың не екенін өзім де татып көргенмін. Өткен жылы партада бірге отырған қызбен (атын айтпаймын) жарты қыс күйіп-жанып, хат алыстық. Әр кеш сайын оған құлаш-құлаш хат жазамын. Өлеңдер де қосып жіберемін:



	Бір қозғалса машиналар

	Тоқтамай барады екен.

	Ғашық оты бір тұтанса,

	Лапылдап жанады екен.



	Үйішіміз қатты қуанды. “Көптен бері оқымай қалған соң, сабақ оқуға мықтап кірісті-ау, Кіндік. Зерек бала екен ғой. Бас көтермей сабақ оқуын қарашы” дейді. Үлкен шешем басқалардың аузынан жырып, ара-тұра маған тәтті тамақ береді. “Сабақ оқыған кісіге тәтті тамақ керек. Зейінің артады. Миың мықтырақ ойланады” деп бетімнен сүйеді.

	Бірақ көп ұзамай басыма қара күн туды.

	Бір күні таңертең (біз хатты таңертең сабақ басталғанша алысатынбыз), әлгі қыз маған хат орнына қағазға оралған қара көмірдің ұнтағын берді. Махаббатымыз өртеніп, көмірге айналды деген сөз еді бұл. Сонымен, бәрі бітті! Ол бұдан былай маған қайырылып та қарамайтын болды. Қандай айыбымды тапты, қай жерім жақпады екен? Уһ! Ғашық болу қиын еді, ғашықтан айырылу бәрінен де ащы, бәрінен де азап екен. Басына түспеген жан білмейді мұны.

	Кешке үйге қайтқан соң Үлкен шешемнің жылы алақанына басымды сүйеп, жылап жібердім.

	– Неге жылайсың, қалқам? – деді ол Мен жауап қайтармадым. Басымды сүйеп жылауға оның жұмсақ алақаны болғаны қандай жақсы? Бетімнен бір сипады да, күллі қайғымды сылып тастады. Осыдан көп жылдар кейін де сағыныш толы дегбірсіз басым сүйенер қолды талай аңсады-ау, бірақ ол кезде Үлкен шешем әлгі сиқырлы қолымен бұл дүниенің есігін мәңгіге жауып кеткен болатын...

	Мәрәһим мен Ақжұлдыздың жағдайын түсінемін мен. Тек әлгі өсек бос сөз сияқты. Шешелерім сөйлескен кештен соң бір апта өтті, ай өтті, бірақ ғашықтар жайында көшеден бір ауыз сөз шықпады. Біздің Жоғарғы көшенің тұрғындары айып таңып, кісінің сыртынан ғайбат айтуға, мысқылдап күлуге құмар. Тек сылтау тауып бер оларға. Пәленшенің әйелі түгеншенің күйеуіне көзін қысыпты, пәлен құда түген құдашасын әурелей жаздапты, пәлен ағай пәлен жесірдің терезесін қағыпты... деген сияқты өсек-аяңды әйелдер сүттен май айыратын жерде, еркектер қарауыл үйіне жиналғанда, қыз-келіншек суға барғанда айызы қана айтады. Асхат сияқты тілі ащы қулар, мысқыл өлең де шығарады. Анау аңқау құда туралы кешкі ойын кезінде бір жігіт биге түсерде мынадай тақпақ айтты:



	Құдашаның саусағы,

	Саусағында балдағы...

	Тал түбіне келем деді,

	Келмей кетті, алдады.

	Құдашаның шәлі,

	Жерге тиер, пәлі!

	Жазған болса, іншалла,

	Бір сүйермін әлі.



	Ақиқат айыпты болып, әлде күмән туғызған қыз-келіншек тұратын үйдің қақпасына түнде қарамай жағып, аттарының құйрық-жалын күзеу әдеті болған ертеректе. Қазір ондай жоқ сияқты. Бірақ бір рет көзге түсіп, ауызға ілінген адам оңай құтыла алмайды: диірменге тартып, електен өткізеді оны жұрт...

	Ақжұлдыз бен Мәрәһимге жел де, жаңбыр да тимеді. Шамасы, Кіші шешеме әлдекімдер шылғи өтірік айтқан, айтқан да тына қойған. Жарайды, солай-ақ болсын, ұмытайық енді мұны...

	Бірақ олар өздері ұмыттырмады. “Адам сенбес сөзді, дұрыс болса да айтпа” дейтін нақыл бар. Иә, өзің көзіңмен көріп, құлағыңмен есіткенге де сенбейтін кезің болады. Рас па екен деп екіленесің. Мен де алғаш көзім көріп, құлағым есіткендердің растығына күдіктеніп, қатты састым. Осы оқиғаны көруіме себепші болған қаңғыбас өгізшеміз. Кешкісін ол тағы өрістен қайтпады. Соны іздеп, үйдегі еркек кіндік түгел шығып, мал жайылатын тоғайдың тұс-тұсына тарадық. Мен босқа арам тер болдым. Өгізше табылмады. Әлдеқашан іңір түсіп, қараңғы қоюлана бергенде мен Қыздар тауына көтерілдім. Күндіз Мұртаза ағамның қалтасынан қымқырған бір шымшым темекіні орап тартпақшы болып, тау бөктеріндегі жалғыз еменнің түбіне отырдым. Қағаз тауып, темекіні орадым да шырпы таба алмадым. Бір жерде түсіп қалған. Бұйырмады бұл арамнан жиналған дүние!

	Түрегеліп енді кете бергенімде көзіме үлкен бір ғаламат нәрсе шалынды. Адам дейтін адам емес, мал деуге мал емес. Құбыжық бірдеңе. Ол тау баурайынан ақырын ғана жоғарыға, маған қарай өрлеп келеді. Менің жаным тырнағымның ұшына тірелді. Енді– енді бас салатындай. Мен әрең дегенде еменнің тасасына тығылдым. Жүрегімнің дүрсілінен емен солқылдағандай. Әлгі құбыжықты енді анығырақ байқадым. Оның аяғы да, басы да екеуден. Қолы төртеу ме, алтау ма, қалай? Санап үлгіре алмадым. Ағаш басына өрмелесем бе екен? Қой, құтыла алмаспын. Не көрсем де түбінде көрермін, қимылдауға болмайды. Өгізшені іздеймін деп ажалымды іздеп жүр екенмін. Өгізше табылмады. Мынау мені өзі іздеп тапты. Ертең тұрысымен біздің бүкіл үй ішіміз мені мүсіркеп, көздерінен қанды жас төгеді. Бәлкім, мені адам қатарына санамаған әлгі қыз да өкінер енді. Жыпылықтатып көзімді жұмдым. Жұмылған көзімнің алдынан біздің ауылдағы тас зираттың қақпасы, мешіттің айшығы, жаңа ғана қазылған қабір ойқастап өтті. Мен оларды тап табытта жатқандай көріп тұрмын...

	– Сүйесің бе? – деді құбыжықтың бір басы еркектің дауысымен.

	– Сүйемін... сүйемін... – деп нәзік үн қатты әйел дауысты бас.

	– Шынымен сүйесің бе? – деп ынтықты бірінші бас.

	– Шын сүймесем, осы азын-аулақ бақытқа таудай тауқымет тартар ма едім? Бәрібір өкінбеймін, сенің құшағыңдағы мысқалдай бақытымды алтын тауларға айырбастағым жоқ.

	Осы кезде бір құс сайрап жібергендей болды. Ұйқысыраған құс болса керек, шамасы.

	– Осы қалпыңда өзіңді анау ақ жұлдызға алып кетейін бе? – деді ер кісінің дауысы, – сенің жұлдызыңа...

	Осы кезде, көк жүзінде, сонау биікте шынында да, бір ақ жұлдыз жарқырап тұр еді. Ол жайнаң қағып, жерге қарай ұмтылғандай. Енді-енді көктен ағып түсіп, Қыздар тауына келіп қонатындай. Мен сәл жүрегімді бастым. Құбыжықтың маған зақым келтіретін түрі жоқ. Өз басының шаруасы да жеткілікті.

	– Өзіңмен жер бетінде жүрсем де маған рақат. Аспандағы жұлдызды қайтеміз? Мен өз атымды былайша да ұнатпаймын. Сені ғана ұнатамын, атыңды да, өзіңді де...

	Манағы ұйқысыраған құс тағы да шыр етіп, екі рет сайрап алды.

	– Көңілім өмір бойы сені аңсады, сені зарығып күтті...

	– Іздеген табады, тасқа қазық қағады,– деп тақпақтады әйел. – Сабырлық түбі – сары алтын, сақтаған жетер мұратқа...

	Әлгі құс тағы да сайрады.

	– Сен түк мұңаймайсың, Ақжұлдыз, мен сағыныштан сарғайып кеттім ғой,– деп мұңын шақты ер кісі.

	– Айттым ғой, екеуміз бірге жүрсек, бұл дүниеде маған сағыныш та, қасірет те, қауіп те жоқ. Олардың орны басқа жерде.

	Мығым денелі Мәрәһим Ақжұлдызды қолына бала сияқты құшақтай көтеріп, менің тап қасымнан өте шықты. Төбеге өрлеп барады. Мені көрмеді. Ғашықтардың көзі жердегі жәндікке емес, аспандағы бүркітке түсетінін мен осы түні алғаш рет аңғардым. Сүйген жарлар не үшін биікке, тау басына ұмтылатынын сол түні мен тұңғыш рет сездім. Бірақ неліктен екенін сөзбен айтып жеткізе алмаймын.

	Әрине, оларды алғаш көргенде қайран қалып, қатты тебірендім. Ал аяқтарының тықыры алыстай бергенде ет-бауырым елжіреп, дүниенің сәні кетіп, құлазып қалғандай, елегізіп, жабырқай бердім біртүрлі. Тіпті, тіршілік тынысымды да ала кеткендей солар. Сыңғырлаған әсем дауыстары, сөйлеген сөздері қатты ұнады. Тек, Мәрәһимнің Ақжұлдызды баладай құшақтап, көтеріп әкеткенін жақтырмадым. Мүлдем жақтырмадым. Тапқаныңа болайын! Өзі жүруге аяғы жоқ па, немене?!

	...Осыдан қырық үш жылдан соң Чехия тауларында дәл осындай көрініске тап болдым. Мәрәһим сияқты бір жас жігіт сүйген қызын құшақтай көтеріп, жолсыз жермен тауға өрлеп бара жатты. Өзі ақсия күледі. Маған ұнады бұл, қатты ұнады. “Жарайсың, жігітім, жарайсың!” деп қалдым ішімнен. Осы кезде біз Рауза екеуміз, қол ұстасып, бұраңдаған тар соқпақпен әрең дегенде төмен түсіп келе жатқанбыз. “Жарайсың, жігіт!” деп қайталадым мен қайырыла қарап. Тау басына солай бір адамды көтеріп шыға алмағаным өкінішті-ақ. Қазір шыққым келеді, күш қайда? Күш болса да, жараспайды, жұрт күледі ғой. Шығатын тауыңа өз уақытыңда шыққан жөн екен... Қырық үш жылдың ар жағындағы оқиғаға қайырылып қараған сайын: “Жарайсың, Мәрәһим, жарайсың!” деп қайталай беремін.

	Мәрәһим мен Ақжұлдыз өтіп кеткен соң түн қараңғысы сейілгендей болды. Олар жүрген жерде күдік, қорқыныштың болуы мүмкін емес сияқты. Мен есімді жинап, қайтуға ыңғайландым. Біраз жүрген соң, әлденеге шәпкімді шештім. Бірдеңе сылдырап жерге түсті. Шырпының қорабы. Үйренген әдетімше басымдағы шәпкі ішіне жасырғанмын да, ұмытқанмын.

	...Егер осы шырпының қорабы іздегенімде табыла кетсе ғой, абайсызда шағылған бір түйір шырпы екі кісінің қандай зор қуанышын үркітіп, қандай ғаламат құпияны ашып, қор етер еді– ау, деп ойлаймын қазір.

	Ішіме қалай сыяр бұл құпия, бір күн шыдадым, екі күн шыдадым, үшінші күні төзімім таусылды. Мешіт мұнарасына шығып, азаншыдай айқайлағым келеді.

	Оңаша отырған Үлкен шешемді сарайға шақырдым.

	– Не, қаймақ жегің келді ме, қалқам? – деді ол.

	– Жоқ, апа. Менің саған айтатын сырым бар.

	– Ау, қаймақтан да қымбатты, ерекше құпия болды ғой, шамасы.

	– Ерекше екені ерекше. Ақжұлдыз бен Мәрәһим жайындағы баяғы сөз дұрыс болып шықты ғой.

	– Не сөз, қайдағы сөз?

	– Әнеугүні кеште Кіші шешем... – Менің тілім тісіме тиді де, жағым қарысып қалды. Әйтпесе, бәрін бірден айтып салатын едім,– жұрттың сөзі, халықтың сөзі... – деп міңгірледім.

	– Қой, бос сөзді сөйлеме!

	– Бос сөз емес! Әнеугүні түнде өгізше іздегенде олардың Қыздар тауында бірге жүргенін көрдім.

	– Тіфә, тіфә, балам, көзіңе бірдеңе елестеген ғой. Қараңғы түнде адамның көзіне әлденелер көрінетіні бар. Түн тастай қараңғы еді ғой.

	– Мен олардың сөздерін де есіттім, апа. Оллаһи, нан ұстайын, күн ұрсын. Мен өтірік айтушы ма едім.

	– Өтірікші емессің, көргенің қате, жаңылысқансың. Қателесу өтірік айтқандық емес.

	– Көрдім, дауыстарын есіттім.

	– Адам кейде осылай көзі көрмейтінді көретін, құлағы естімейтінді есітетін кезі болады. Қой, балам, қайдағыны айтып, басыңды қатырма.

	Мен бәрін де баяндап бермекші едім, Үлкен шешем сенбейтін болған соң, айтпадым.

	– Адам сенбес сөзді айтпа, – деді ол ақырында. – Өсекші деген жаман атқа қалып, масқара боларсың.

	Масқара болудан біз бүкіл үйішіміз қорқамыз. “Мінген атың жығылып өлсе өлсін, айтқан сөзің бекерге шығып өлмесін” дейді әкем. Шынында да, көзіме елестегені ме соның бәрі? Үлкен шешем солай шығар дейді. Ау, құлағыма ұдайы шыңылдап тұрған: “Сүйесің бе?”, “Сүйемін!” деген дауыстар қалай басылар. Менің құлағымда тынғанымен, сол дауыстар Қыздар тауында бәрібір қалықтап қалды ғой.

	...Үлкен шешемнің әлгі таңғаларлық қылығын, менің дұрыс айтқанымды бекерге шығаруға тырысқанын мен жаңа ғана түсіндім. Ежелгі гректерде ғашықтардың сәуегөйі, оларды қауіп– қатерден қорғаушы Афродита деген махаббаттың пірі болған. Менің Үлкен шешем, әрине, сол тәңірінің атын да есітпеген, өзін де білмеген... Бірақ өзі сезбестен ол Ақжұлдыз бен Мәрәһимнің махаббатын қорғаушы сол тәңірінің міндетін атқарған. О, Сарқырама көшесінің қайырымды Афродитасы!

	* * *

	Әлгі өгізше табылды. Соған қуанған біз сұлы орағына үме салуды ұйғардық. Пештің үстінде екі бөшке бал сырамыз бабында тұр. Сойыстыққа әлгі қаңғыбас өгізді дайындадық. Түскі тамаққа үлкен-үлкен үш керсен бал қосқан қатық ұйытып, нан пісірмек болдық.

	Орақ үмесі өзгеше қызық думан. Күні бойы жұрт өліп-өшіп жұмыс істейді де, кешке қарай дастарқанды айнала қоршап отырады. Ет жеп, сорпа ішеді. Егделеу еркектердің, батылдау әйелдердің сыбағасы бал сыра. Жігіт-желең, қыз-қырқын бал сыра ішпей-ақ дуылдасып жатады. Шолақ Кәшфұлла сияқты кейбір әншілер мұңлы бір ән шырқап жібереді.



	Үме үстінде ішкен ащы балдың

	Шипалары тарап тамырға,

	Үме үстінде көзім түскен жарды

	Мезгіл жетті таңдап алуға.



	Бұл әннің бір қастерлі қасиеті бар. Үмеде жақсы мінезімен аты шыққан қыздың абыройы тез көтеріледі. Оның үйіне оң балағын түріп алған құдағи кемпірлер шұбыра бастайды. Үмеге күндіз қолынан іс келетін, кешке дастарқанды сыйлай білетін адамдар таңдап шақырылады. Мұндайлардың санатына іліну үлкен мәртебе саналады. Рас, кейбір ұяты кеткен қулар шақыру күтпей өзі келеді.

	Төрт-бес күн бұрын біз кешкі шай кезінде кімдерді шақыратынымызды шамалап, анықтап алдық. Есепті мен жүргіздім.

	– Мәрәһимге айтасыңдар ғой,– деді Үлкен шешем.

	– Әйелі сырқат екен,– деді Сәлих ағам асығып-үсігіп.

	– Өзі келер.

	Мен қаламмен сызып отырған қағазға тағы бір таяқша қосылды.

	– Көрші-қолаңнан қалып қойғаны жоқ па?-деді әкем.

	– Ғаллемді қоспадық, ынжық Хамза бәрібір інінен шықпас дедік,– деп жауап қайтарды үлкен ағам.

	– Келмесе өзі білсін, шақырған жөн, көрші деген аты бар. Өкпелеп қалмасын...

	Мен тағы да екі таяқша қостым. Сонымен бәрі бітті, уәссәлам.

	Күн шығудан біздің есіктің алдында жұрт құж-құж қайнады. Иықтарына орақтарын салып, бәрі келді. Мәрәһим де, Хамза мен Ақжұлдыз да бар, тіпті бір-екі “алаяқ” та бар. Қыс күндері ылғи қонағы бар үйді сағалап, шақырмай келе беретін, етігіне қар қатқан қыдырымпаз қуларды “алаяқ” дейміз.

	Жақын-жуық ағайын күнібұрын уәделесіп қойғандықтан арбамен келген, Биыл қарабидай алқабы алыс. Жаяуға едәуір жер. Әрі үме орағына жаяу жүру жараспайтын жай. Сәні кетеді.

	Менің көзім әлгі екеуінде болатыны белгілі. Олар бір-бірінен қашпайды да, жақындамайды да. Ақжұлдыз қыз-келіншектер арасында. Олар жарқылдап күліседі. Қолтығына қоңыраулы сырнайын қысқан Мәрәһим Мұртаза ағаммен сөйлескен болып, екі адым жер әрірек тұр. Қыздар тауына шықпаған, шөпілдетіп сүйіспеген сияқты. Бұл жолы мүлдем басқа адамдар секілді. Анау түні мен бөтен еркек пен бөтен әйелді көрген тәріздімін. Тіпті, шүбәланып қалдым. Бірақ оларға сынай қарайтын жалғыз мен емес екен, әр жерден екеуіне кезек-кезек қарап тұрғандар бар.

	Көк атты арбаға жегіп, қақпадан әкем шықты.

	– Иә, үмешілер, сәт сапар! Жүрейік, – деді. – Отырыңыздар арбаларға. Қыздардың ең жақсыларын, ең әдемілерін өзімнің қасыма мінгіземін. Арба менікі, ән сендердікі...

	Жұрт ду етіп, көліктерге лап қойды. Қыз-келіншек, әйелдер арба-арбаға бөлініп, таласа мініп жатты. Бірі досының, екіншісі туысының, үшіншісі көршісінің қасына отыруға тырысты. Біреулер арбашыны таңдайды. Ананың шашы бұйра емес, мынаның әйелі қызғаншақ, тағы біреуінің мұрны қисық. Әйтеуір, қалжыңбасқа күлкі табылады. Қыздар шуылдасып, жайғасып отырды. Қайсы арбада, кіммен қатар отыратынын жігіттер үнсіз аңғарды. Сары– қарын әйелдер мен егде еркектер қалған арбаларға мінді.

	– Менен әдемісі, менен жақсысы жоқ шығар бұлардың, көрерсің әлі, аға, – деп ауылға салақтығымен аты шыққан шұбар бет қара қатын Ниса апай әкемнің арбасына мінді. Оның бізге қандай сүйек шатысы бар екенін біле бермеймін. Ауылдың жартысы соның ағайыны.

	– Жарайсың, Ниса, жарайсың,– деп көтермеледі оны әкем. – Шұбар қатынның жүрегі өзегіңді өртейді деген рас қой.

	– Пәлі! – Ол уақ ақ тістерін әдейі көрсетіп, ақсия күлді. Күлгенде мүлдем өзгеріп кетеді екен. Жүзіне қарап тоймайсың, сірә. Ол әкеме қарай бұрылды. – Бастаған соң тартынба: “Ақ қатынның ішінде мұз жатады, қара қатынның ішінде қоз жатады” дейсің ғой баяғы.

	Мен, неге екенін қайдам, сол сәт Ақжұлдызға жалт қарадым. Ақ па, қара ма ол? Ақ та емес, қара да емес.

	Алдыңғы аттар жүріп кетті. Тек, үш адам ғана әлденеге абыржып, сасып қалған сияқты, үш бағанадай сорайып тұр. Хамза, Ақжұлдыз, Мәрәһим. Міне, Мәрәһим де кілт бұрылып, Мұртаза ағамның арбасына қарғып мінді. Кетті.

	– Арулардың күймесіне бізді де мінгізіңізші? – деді Ақжұлдыз әзілдеп. Бірақ мұндай әзіл оған – “азын-аулақ бақытқа таудай тауқымет тартқан” адамға жараспайтын еді. Мен ұнатпадым. Әкем үнсіз ғана көк атты оған қарай бұрды. Ақжұлдызға арналған орындағы пішенді қамшының сабымен қозғап, қопсытып қойды. Хамза мұны көрмеді ме, әлде жорта көрмеген болды ма, секіріп мінді де, сол орынға отыра кетті. Оспадарсыз неме! Ақжұлдыз арбаның екінші қапталына шықты. Ниса апай оған қолын созды.

	– Кел, аққуым, өзімнің қасыма, – деді, – екі сұлу қатар отырайық. Біз аналардың теңі емеспіз. Солай емес пе? – деп Хамзаның бүйірінен түртіп қалды.

	Ақжұлдыз күйеуіне ту сыртын беріп, арбаның ең шетіне орналасты. Көк ат селк етіп, алға ұмтылды. Ақжұлдыздың аппақ ұйық пен ақ шабата киген аяқтары кенет артқа серең етті. Құлап қала жаздады. Қораптың ернеуіне жабысып, әрең жығылмай қалды.

	Ең соңынан арбаның артынан өзім секіріп міндім. Алдыңғы аттар бүлкілге басты. Біз үнсіз кетіп барамыз. Заржақ Ниса апай да, қалжыңбас әкем де тым-тырыс. Аузын буған өгіздей Хамзадан не сөз шықсын?

	Ауыл шетіне шыға бергенде Мәрәһим сырнайын аңыратып жіберді. Мен Ақжұлдыз жаққа жалт қарадым. Сырнай сазы соған ғана арналғанын көңілім кәміл сезіп отыр. Мұны Ақжұлдыз өзі де аңғарған шығар, бәлкім. Оның беті ду етіп, қызарып кетті. Ду етті де басылды. Сырнай ышқына күңіреніп, мұңлы әуенге басты, бірақ оған қосылған әнші жоқ. Неге десеңіз, жұмысқа бара жатқанда айқай салып, ән шырқауды жақтырмайды біздің көшеде. Ауылға қайтарда қалағаныңша шырқа. Үшәтештіктер ғана мезгілсіз-мекенсіз тауықтай қақылдасып, әтештей шақырады. Біз бәрін шамасына қарай, ретімен жасаймыз. Әдеп сақтай білеміз.

	Сақтадық!.. Міне, бір қыз шырылдаған ащы дауыспен ән бастады. Оған тағы да екі-үш дауыс қосылды. Тым ертерек сілтеп кетті-ау мыналар! Алғашқы арбада ән көтерілген сайын біздің арбада отырғандар жабырқап, ұнжырғасы түскендей. Ақжұлдыздың бетін әлдеқандай мұңлы көлеңке басып, тұнжырай берді, тұнжырай берді. Оның шынында да аққудың мойынындай мойыны иіліп, басы төмен салбырап барады.

	... Ол кезде Хамза мен Ақжұлдыздың бір-біріне сыртын беріп, қатып қалған қос қара тастай мелшиіп, үнсіз отырғаны маған пәлендей ауыр ой сала қоймады. ЬІнжық Хамзаның бар тірлігі сол болған соң не істейсің? Аузындағы сөзін қалай суырып шығарасың? Алдымызда ән шырқалғаны жақсы болды ғой. Біз соларға еріп барамыз. Қара бидай алқабына біз сонда тез барып жеттік. Жолдың жырақтығын аңғармадық. Ал қазір мына екеуінің өмірі туралы ойлағанда, кенет тұла бойым дірілдеп кетті. Бүкіл өмір жолын тап осылай, өзгенің арбасында аяқтарын салбыратып, біріне-бірі сыртын беріп отырған қалпында өтпеді ме екен бұл екеуі деймін. Алда шақырып тұрған әуен болса бір сәрі. Егер ол да болмаса, бастала бергенде кілт үзіліп қалса...

	Біздің қара бидай еккен жерлеріміз алқаптың әртүрлі қойнауына бөлек-бөлек орналасқан: мына жерде бір десятина, анау жерде бір танап, мына жерде бір атыз, ана жерде бір мөлдек. Сондықтан үмешілер екіге бөлініп, бірі Қоянды мөлдек жаққа, екіншісі Бәрсуан жағасына қарай кетті. Түске дейін бөлек-бөлек орды да, түсте бәрі бас қосып, Бәрсуанның жағасында тамақтанды. Бәрсуан өзені біздің ауыл жерінің шекарасы. Одан әрі өзге ауылдың жері.

	Түсте бал қосып ұйытқан қатыққа нан турап жедік. Үмеде тамақ жеудің өзі тамаша. Әр дастарқанға үлкен-үлкен табақтар қойылған, туралған нан үйіліп жатыр. Табақты айнала қоршаған үмешілердің қолындағы қасықтардың қимылына көз ілеспейді. Ұялып, тартынып отырсаң, аш қаласың. Ең абзалы, “тамақ жегенде құлағың сілкінсін, жұмыс істегенде жүрегің жұлқынсын” деген аталы сөздің мағынасын біздің ауыл баяғыда-ақ түсініп алған.

	Тамақ ішкендегі баяу қимыл жұмысты жаман істеуден де ұят. Мұны кержалқау да біледі.

	Тамаққа тойған соң қалжың мен күлкі басталды. Біреудің біреу қолынан қасығын қағып түсіреді табаққа, бір-бірінің аузына салғалы отырған нанын тартып алады. Әлгі ашық ауыздардың бәрі де қыран-топан күліп жатқаны. Бұл жолы қасығын қатты қысып ұстаған Үшәтеш көшесінің қызы Сажида мен сылбыр Хамза жұрттың мазағына айналды. Қасығынан айырылған Сажида томсырайып тұрып кетті. Асағалы аузын ашқан Хамзаның нанын біреу тартып алғанда тісі шықыр етті. Бірақ ол бұған таңданбады. Мұрнын қорс еткізіп бір тартты да қойды. Дереу ұмтылып, дастарқаннан нан алды. Бұған Ақжұлдыздың намысы келіп, манағыдай екі шекесі ду етіп, бетіне қан жүгірді. Мен еркімнен тыс осылай аңдушыға айналдым. Ақжұлдыз бен Мәрәһимнан көзімді айырсам да көңілімді айыра алмаймын. Арбап алды олар мені!

	Мен бал қосқан қатықты үлкен тостағанға өзіме бөлек құйып алдым. Мен оны сабан түтіктен сорғанды ұнатамын. Қасықпен ішкен ішкен бе, мұндай тәтті тамақты түтіктен сорғанға не жетсін. Ержетіп, дүниені аралай бастағанда үлкен қалаларда түтіктен түрлі коктейльдерді соруға тура келгенде: осы тәтті тағамды бізден алған жоқ па екен деген ой келеді маған кілең. Мықтап үйренген. Үйренуге де ақыл керек қой...

	– Қатыққа бал өте көп қосылған-ау, шамасы, Нисаның еріні жабысып қалыпты, – деді әкем, – мүлдем дыбысы шықпай қалды.

	– Оқасы жоқ, кешке майлы ет жегенде жазылып кетер ерінім, ағай, – деп уақ ақ тістерін ақситты Ниса. – Әйтеуір, етің мол болсын.

	Жұрттың бәрі орнынан тұрғанда ең шеткі дастарқанда отырып қалған жалғыз ЬІсқақ қана. Ол ылғи тойға да, жаназаға да, ішімдік ішілетін жерге де, үмеге де шақыру күтпей, өзі келеді. Ауылдың бірінші “алаяғы”. Ьсқақты ешкім қумайды да, төрге де шақырмайды. Ол өз орынын, өз дәрежесін біледі. Оның орыны ең төменде, ең шетте. Бойы сорайған, мойыны оқтаудай, басы құйттай, сып– сидам жүдеу кісінің қызық қосалқы аты бар. Оны “Патшаның қазынасы” дейді жұрт. “Қазына” атану себебі, өзі барып тұрған мешкей, бойына шыр жұқпайды, ішіп тоймайды, ұялмайды. Бұл атты оған кімнің қашан бергені белгісіз. Бірақ жасы елуді еңсерген бұл байғұс, шеттеп қалған жалғыз жан, патша түскен соң да “Патшаның қазынасы” деген аттан арыла алмай жүр. Ол әйелдер көпшік тыстайтын ірі гүлді шыттан тігілген көйлек киеді. Неге десең – тауардың арзаны. Айта кетер бір жай, қазір ЬІсқақ ең сәнді киінген ерлерге есептелер еді – ұстап алып, Бродвейге жіберуге тұратын!

	ЬІсқақ табақты көтеріп ішті де, түбін жалап қойды.

	– Иә, тойған шығарсың енді, ЬІсқақ?– деді әкем.

	– Тоймадым, ағай, толдым, – деп жауап берді әлгі борша-борша тер аққан ұзын мойнын созып.

	– Ей, ЬІсқақ! Бәс тігемін. Ұтсаң, белімдегі белдігімді шешіп берем,– деді біздің жирен мұртты Хисмәтулла деген құдамыз. Ол осы өңірдегі бас бәсекеші. Бір кезде бәстесіп чуваш ауылында атын ұттырған. “Аттың сүрініп өлуі де мүмкін еді ғой” деп жұбатқан ол әйелін. “Ұттырғаның жақсы болыпты, әйтеуір, аман қалған ғой, жығылып өлсе, жақсы атты қатты қайғырар едік” деп қуаныпты ақ көңіл құдашамыз.

	Ысқақ та бәстесуге тұңғыш түскелі тұрған жоқ. Анығырағын айтқанда, бәстесуге түсетін өзі емес, қарыны. Әңгіменің мән– жайын түсініп, құнжың етті.

	– Қаншаға?– деп сұрады.

	– Меймілдеген он тостаған қатық ішесің.

	– Бәс тігіп жатыр! Бәс тігіп жатыр! – деп шуласты үмешілер, -

	Ысқақ балуан шайқасқа шығады. Есітпедім демеңдер!

	Жұрт дереу бәстесушілердің төңірегіне топырласты.

	– Қане, белдігіңді шешіп көрсет, – деді Ысқақ. Анау дереу белдігін шешті. Құданың сары мыс тоғалы жалпақ, былғары белдігі ғажап еді. Ысқақ оны қолына алып, айналдырып-айналдырып көрді де:

	– Аш кезімде белдігің он бес тостаған ішуге, тіпті жиырма тостаған ішуге тұрарлық. Қазір бес тостағаннан асыра алмаймын.

	– Тоғыз тостаған! Тоғызға келісіңіз! – деп айқайлады біреу.

	– Алты, – деп тұрып алды Ысқақ.

	Сары құда әлгінің қолынан белдікті жұлып алды, белдік десе, белдік-ақ екен.

	– Алты тостағанға анау Кіндікпен де бәстеспеймін! – Ол иегімен мені ымдап көрсетті. Қап, құда-ай! Менен кіші, менен әлсіз адам таппағаның-ау, ә? Оң қолымды дереу басымдағы кепешке создым. Создым, да тартып алдым. Кепешімді ортаға тастап бәстесуге шығар едім, жұрттан ұят-ау. Қанша айтсаң да әлгі жирен мұрт біздің құдамыз ғой.

	– Тойып тұрған Ысқақтың жағдайын түсінейікші, бауырлар! Сегіз тостағанды төңкерсе де жетеді,– деп дарылдады Темірбай. Оның дауысы жоғарыдан төмен қарай домалатқан бос кеспектей салдырлап шықты. Темірбайға басқалар да қосылды.

	Сегіз тостаған ішсе де жетер. Соны көтере алса да жарайды...

	– Ысқақтың да ішінде шегі бар шығар-ау!

	– Сегіз тостаған да іше алмайды ол! Шамасы жетпейді!

	– Баяғы Ысқақ емес, әлі жоқ...

	Мұны жорта, оның шамына тию үшін айтқаны көрініп тұр.

	Ысқақ қарнын екі рет күмп-күмп еткізіп, соғып қалды:

	– Аллаға тапсырдық. Жарылсаң, жарыл, мені қор қылма! – деді ол. – Әкеліңдер қатықты. Сегізге дейін түгел санаңдар. Қалғанын көре жатармыз.

	Үлкен бір табақ қатық, тегештен сәл-ақ кіші тостаған әкеліп қойылды.

	– Құй, Темірбай құрдас! Сен әділ жігітсің, қолың жеңіл шығар, – деді Ысқақ.

	– Ал отырайық. Ысқақ сен де отыр,– деді әкем. Жұрт дереу жерге отырды. Тек түрегеп тұрған жалғыз Ысқақ.

	– Мен түрегеп тұрып ішер едім, рұқсат болса... – деп ол әкеме өтініш жасады.

	– Рұқсат жоқ!– деп шорт кесті белдік иесі. – Асты құрметтеу керек!

	Мен сезіп тұрмын: асты аяғаннан айтып тұрған жоқ ол мұны. Түрегеп тұрып ішсең, қарынға көбірек сыяды. Соны біліп тұр сары сайтан.

	– Жарайды, сенің айтқаның болсын, – деп келісті Ысқақ. Ол табақ алдына келіп тізерлеп отырды. Көлбей отырмады, тізерледі. Оның осы отырысы, қит етсе ұшқалы қанатын қомданған тырна тәрізді.

	Темірбай алғашқы тостағанды құйып берді. Ысқақ оны жайымен сіміруге кірісті. Тым баяу ішкені соншалық, қатықтың өңештен өткенде қылқылдағаны да сезілмейді. Екінші тостағанды да осылай асықпай ішті. Үшіншісін сіміріп салғанда жұрт дуылдаса бастады:

	– Мына ішуіне қарағанда, шамасы, ұтатын шығар.

	– Кешке дейін созбақ ойы бар ғой!

	– Кетші, осы да бәстескен бе? – деді бір қыз, – жетім бұзаудың шүберек жалмағанындай, білләһи!

	– Бізді жалықтырма, ЬІсқақ!

	ЬІсқақ бұлардың сөзіне құлақ асқан жоқ. Алайда төртінші тостағанды тезірек тауысты. Бесіншісі мен алтыншысын бірінен соң бірін төңкере салды. Оның бүлкілдеген жұдырықтай көмекейі иек асты мен өңеші арасында әрі-бері жүгіріп, зыр қақты. Осы кезде үмешілер отырған жерлерінен Ьсқаққа таман жақындай түсті. Бара-бара оны қаумалай қоршап алды. Жетіншісіне қолын созғанда ол ауыр күрсініп қойды. Бұған дейін маңдайынан сорғалаған тер айғыз-айғыз болып, шұбырып ақты. Тостағанды аузына тақағанда оған тырс-тырс етіп, ірі тамшы тама бастады. Гүлді көйлек ішіндегі қарны көпшіктей көмпиіп, кеуіп кетті. “Көпшік” жарыла жаздап, тырсиып тұр. Қалайша тыныс алады екен бұл? Жетінші тостағанды ол үшке бөліп ішті. Ішті де кекіріп жіберді.

	– Леп шықты!– деді біреу,– орын босады. Алайда орын босамады-ау, шамасы. Соңғы тостағанды ЬІсқақ тым ауырсынып, қатты қиналып ішті. Ұрттағаны тамағынан өтпей, ызаға булықты. Әр жұтымы азапқа айналды. Оның аузына қарап тұрған жұрт, мойындарын созып, өздері ішкеннен бетер қиналды. Ьсқақты аяғаны. Бір ұрттамы, бір тамшысы ішілген сайын кем-кемнен кеми берді қатық. Тамтұмдап азая берді. Тостағанның түбіне таяғанда ЬІсқақ сіміргенін қойды да, ұзын тілін созып, мысықтай жалай бастады. Жалап бітірген соң бос тостағанды басынан асыра лақтырып, қақшып алды. Одан бір тамшы да тамбады. Сары құда ләм-мим деместен оның мойнына доғалы жалпақ белдікті әкеліп ілдірді. Белдігі елде ілуде бір кездесетін дүние. Қазына Ысқақтың бетіне ойнап шыққан мекер, аяр күлкіні көруімнің алды-арты сол болатын.

	– Әйдә, мұрт, – деді ол – бәстесуді жалғастырамыз әлі.

	– Шартыңды айт! – деп өзеуреді біздің құда.

	– Жұрт алдында дамбалыңның ышқыр бауын суырып берсең, тағы да екі тостағанды төңкеремін.

	Жұрт шу ете түсті.

	– Давай, давай, мұрт!

	– Ну, маладис, Ысқақ, еңіреп туған ер екенсің!

	– Сегізі сыйған жерге оны да сыяды, қайтпа!

	– Бас, тәуекел!

	– Кет әрі, ұятсыздар! – деп шырылдады бір әйел – Тамашаны тапқан екенсіңдер түге, үменің шырқын бұзып.

	– Мен ризамын! Құй, Темірбай!– деп қоқиланды сары құда. – Ұят болады десе, ұялғандар қарамасын.

	Алайда осы тұста жеңімпаз ішін ұстап, шөмеленің сыртына қарай тұра жүгірді. Орақшылар арасында да, кешкі отырыста да ол қайтып көрінбеді. Бірақ сол күннен бастап дүние салғанға дейін ЬІсқақтың белінен әлгі белдік түспеді: оның бір мүшесіне айналып кеткен тәрізді. Жерлегенде де белдігін буып жерледі оны: ажал жетер алдында марқұмның айтқан өсиеті сол көрінеді. Бәлкім, сорлының өз өмірінде алған ең мықты сыйлығы сол болса керек...

	Бірақ бәстесудің бастысы, жарыстың үлкені алда еді.

	Түстен кейін шағын танаптарды орақшылар қосылып орды. Адам көп болғандықтан жұрт алқапты ұзынына ормай, көлденең түсті. Күн едәуір еңкейгенде бір-бірінен үш-төрт қадамдай жерде тұрған үмешілер соңғы атыздың бойын жағалай тізіліп тұра қалды. Әппақ алжапқышты қыздар, жаулықтарының ұшын желкесіне түйген келіншектер, омырауы ашық жігіттер, арқасынан соры шыққан ағайлар орақтарын иығына салып бір сәт үнсіз тұрды. Толысып піскен кара бидай алқабы алдымызда тымық күнгі көл бетіндей маужырап тұр. Мына тұрған жұрт енді-енді жағадан секіріп, кұлашын жазып, жүзіп кететін сияқты.

	Ниса апай мен Хамзаның арасында тұрған Ақжұлдыз кенет жұлқынып алға шықты. Шықты да жалт етіп ту сыртына қайырылды. Әуелі ұзын жасыл сәтен көйлегінің етегін екі жаққа қайырып, жеңін шынтағына дейін түрді, шолпысы сыңғырлаған қос бұрымын мойнына орап, екі ұшын жауырынан асыра түйіп тастады. Содан соң қынабынан қылыш суырғандай, сол иығындағы қызыл сапты айдай имек орағын оң қолымен серпе тартты. Оның көзінде бұған дейін біз көрмеген бір қайсар ұшқын жалт етті. Әмән күлкі үйірілген әдемі еріні сәл жиырылып, сіресіп қалды.

	Жұрт аң-таң. Ақжұлдыз аяқтарының арасын сәл ашқан қалпында тапжылмай тұр. Көп уақыт өткендей көрінді. Осы өңім бе, түсім бе, айыра алмай, басым дал. Кейін қара бидай алқабындағы осы ару жеңгей биік жартастың төбесінде, әлде құздан құлаған сұрапыл сарқыраманың дәл ернеуінде, әлде лапылдаған оттың ортасында тұрған қалпында талай рет түсіме кірді. Оң қолындағы қызыл сапты жарқылдаған ай бейнелі орағын жоғары көтеріп, ол енді жартастан ұшып түсті-ау, төмендегі қайнап жатқан құрдымға құлады-ау, лапылдаған жалынға қойып кетті-ау дегенде ғана оянып кететінмін. Ояна қойсам, қуанышымның шегі жоқ. Бәлкім, көрген түстерім бекер болмас: мүмкін, Ақжұлдыздың өңінде көргендері менің осы түсімде көргендеріме ұқсас шығар...

	Асқан сабырлы, аса әдепті келіншектің мына мінезіне жұрт қайран қалды. Не болар екен? Қыбыр еткен бір жан жоқ. Барлық көз бір Ақжұлдызға қадалған. Бұл тамашаға көзімен емес, аңқия ашылған аузымен қарап тұрған жалғыз Хамза.

	– Біздің жақта ерлер тамаққа емес, істе жарысады!– деді Ақжұлдыз. Оның дауысы тағы да бұрынғыдай сыңғырлап шықты. Тал жібектей жұмсақ, аңқылдаған ашық үн. – Жүрек жұтқан ердің ері шықсын менімен жарысқа! Тәуекелге бел буатын кім бар? Шығыңдар.

	Үмешілер не дерін білмей, дағдарып қалды. Ақжұлдыз жұрттың әбден ызасын келтірді:

	– Немене, еркек жоқ па бұл ауылда?

	Мәрәһимді көзіммен қалай іздеп тапқанымды өзім де сезбей қалдым. Ол атыздың арғы басында тұр. “Саған айтып тұр ғой, саған! Неге сүмірейіп қалдың?” деп айқайлағым келді.

	– Давай, Хамза,– деді біздің әлгі сары құда, – зайыбыңмен жарысып, еркек екеніңді көрсет!

	– Қане, Хамза, қане!– деді басқалар да.

	– Мұртты дұрыс айтады, Хамза жарыссын! Кімнің мықты екенін көрейік!

	– Көрмей-ақ қой, – деп бұрқ етті Хамза, – мен өз қатынымды жарысқа түспей-ақ баяғыда жеңгенмін. Мықшыңдап жарысудың қажеті қанша.

	Дабыра біраз басылды.

	– Ауыл-аймағымызбен масқараға қалдық қой, бауырлар! – деп өршелене түсті біздің шамшыл құдамыз. – Өзім шығар едім, орағым өтпейді, қолым шабан. Тілмен орақ ора алмайсың. Менен басқа бірде-бір еті тірі жігіт табылмағаны ма?

	Атыздың бойымен алшаң басқан Мәрәһим Ақжұлдыздың алдына келіп тұрды. Оның шомбал денесінің қасында өзге еркектер аласарып, шөгіп қалғандай көрінетін. Сондықтан мықтылардың өзі оның маңына жоламауға тырысатын. Бұл жолы қылыш балықтай қағілез ғана Ақжұлдыз балуанның алдында қораш тартпады, қайта әлдеқалай өсіп, биіктеп кеткендей болды. Міне, ғажап!

	– Мен шығамын, – деді балуан, – үш қадамнан өлше, Мұртаза.

	– Өзі тек сонда ғана Ақжұлдыздың бетіне тіктеліп қарады. Келіншектің беті ду етті де, қайта басылды.

	– Шарт мынадай: жеңіп шықсаң, бір сүйесің, шаңына ілесе алмасаң, шейіт кетесің... – деді белдігін ұтқызған біздің құда.

	– Ер намысы белдік емес, бірін шешіп беріп, екіншісін тағатын, – деп қағытты оны біреу.

	– “Батырдың ажалы қатыннан” деген нақыл бар, – деп Мәрәһим еңсесін көтерді,– не болса да маңдайдан көрерміз, Ақжұлдыздан жеңіліп, қор болғанымның өзін зор мәртебеге, зор сыйлық алғанға санармын.

	– Дәмең зор екен, Мәрәһим... – Ақжұлдыздың әдемі ерінінде болар-болмас күлкі үйірілді.

	– Маңдайыма жазылғаны сол болса, қайтем... – деп ол да сәл езу тартты. Көгілдір көздері мұңға толы еді. Иығындағы орағын алды. Көздері кенет жарқылдап кетті. – Нар тәуекел, Ақжұлдыз! Сен жансаң, мен де сөнбеспін...

	Қандай сұлу сөздер айтты Мәрәһим! Мен олардың мағынасын жақсы түсіндім. Басқалардың бұған ақылы жетпейді.

	Үмешілер таласа дуылдасып, шарт қоя бастады:

	– Бауын өздері байлай ма? – деп сұрады Ниса апай.

	– Өздері, өздері!

	– Орып келе жатып, баулай берсін!

	– Жоқ, жоқ! Әуелі орып шықсын, содан соң бауласын!

	– Ей, жамағат! Өздеріне қайсысы ыңғайлы, қалауын істесін!

	– Иә, қалағаны болсын! Бәрібір соңғы бауды қайсысы байлайтындығында ғой мәселе.

	Осы кезде Мұртаза ағам мөлдектің көлденеңінен үш қадам өлшеп, қара бидай сабағын үш жерден түйді, содан келесі атызға шығып, осындай белгі салды. Басқалары шылбырларды, арқандарды бір-біріне жалғап, әрқайсысы атыздың көлденеңіне жететіндей үш арқан жасады. Сол жіптерді әлгі белгілердің тұсына бір атыздан екінші атызға керіп тартты. Тұп-тура екі шек бөлінді – осыдан артық әділдік болмас.

	Жарыс қазір басталады. Мен Ақжұлдызды аямаймын. Оның саңлақ орақшы екені әмбеге аян. Мәрәһимді аяймын. Рас, ол да іскер, сегіз қырлы, бір сырлы жігіт. Ол талдан шетен тоқыса, қыздар тоқыған шілтер сияқты әсем шығады. Шөмеле жинаса, шіркеудің күмбезіндей көз тартып тұрады. Ол жасап шығарып, сырлаған терезе жақтаулары алыстан кісіге күліп қарайтындай. Тіпті орманнан отын алып қайтқанда да қалай болса солай жинамайды, оны тегістеп кесіп, мұнтаздай етіп тиейді. Сырнайды қалай сайрататынын айтпай-ақ қояйын енді, оны осы өңір түгел тыңдаған, ал мына ораққа қалай екен – төтеп бере алар ма? Ақжұлдыз жеңілсе, жөні басқа, ол әйел кісі. Мәрәһим жеңілсе, бүкіл ауылға масқара. Ой-хой, абырой берсін. Ішімде отырған әзәзіл шайтанның құйттай баласы Ақжұлдыздың жеңуін де тілеп қояды. Немене, әйел кісінің кілең жеңіле беруі керек пе?

	– Уа, бастаңыздар! Жеңілген жыламасын. – Осы кезге дейін егеске қатыспай тұрған әкем жарысушыларға осындай бата берді.

	Ақжұлдыз бен Мәрәһим екеуі ортадағы арқанның екі жағына келіп тұрды. Бұл екеуі бірін-бірі мына сары теңізге батырар ма екен, әлде, керісінше, құтқарып алып шығар ма екен? Екеуін де аяймын мен, себебі, олардың екеуі де маған аяулы жандар. Мен олардың сырын сақтап жүрмін. Қазір бұл сырды жан баласына жариялағым келмейді. Ол тек өзімдікі, жоқ, Үлкен шешем екеуіміздікі... Бірақ екеуі қатар тұрғаны қалай? Әр орақшы өз шегінің оң жақ бұрышында болуға тиіс қой. Оңнан солға қарай ору керек. Қызық-ау, осы Мәрәһим, оқшау тұр, оңы-солын айыра алмайды. Күлкіге қалады ғой енді! Оның қатесін түзеткім келеді, тек батылым жетпейді.

	– Алдымен сен баста, Ақжұлдыз,– деді Мәрәһим.

	Ақжұлдыздың қызыл сапты жалтыр орағы бір уыс қара бидайдың сабағын қарш еткізіп, қиып түсті. Екіншісін, үшіншісін де шалып-шалып жіберді. Ой-хой, содан соң бауырын жазып, аршындап кетті-ау! Оң қолындағы орағының жалтылына көз ілеспейді, сол қолына қара бидайдың сабағы өзі үйіріліп келіп, орақпен қосыла шыр көбелек билеп бара жатқандай. Уысы толған кезде орағымен сабақты қайырып әкеліп, сырт айнала бере кейін қалған дестеге салады. Салады да қайтадан орады. Имек бас қара бидайдың сабағы тағы да ойынға басып, секеңдеген сайын толған уысы тағы да биге кіріседі. Жаңа ғана шегінің оң жағында келе жатқан орақшы ә дегенше сол жақтан шығады. Жауырынына қайырған бұрымындағы шолпылары ара-тұра сыңғыр қағады. Беті көрінбейді. Басын көтермейді. Орған сайын еңкейіп жерге жабысып жатыр. Орақшы тек уысын ашып-жұмып тұрса болғаны, қара бидайдың сабақтары оның шеңгеліне өздігінен жапырыла оралатындай. Жалтыр орақ егінді жалмап жұтады-ай келіп. Тіпті тоқтауды білмейтін түрі бар... Орақ ору емес бұл, тұрысымен тамаша, бәйге! Көзіңді айыра алмайсың, бірақ қадала қарай бермеу керек. Өйткені, қасында қас-қабағын аңдып тұрған анау адам бар.

	Жаңа ғана түсіндім. Мәрәһим солақай екен. Ол кішкентай қылыштай орағымен егін сабағын мол қамтып, жапыра жайпап, оқшау суырылып шықты. Оның күректей қолы бір қысқанда, ойпыр-ай, жарты бауды жапырып түседі. Баяуырақ қимылдағанымен, бір сілтегенде біраз жерді қайырып, ойып тастайды. Мәссаған, Алпамыстың дәл өзі!

	Шекарада олар сирек кездесіп қалады. Кездеседі де лезде екеуі екі жаққа айырылып кетеді. Иә, бірі-біріне басын көтеріп қарай алмай, қауышады да айырылысады. Көздеріне көздері түспегені, бәлкім, жақсы да шығар. Міне, Мәрәһимнің ақ көйлегі арқасына жабысты. Алғаш жапырақ сияқты дақ болып түскен тер жайыла– жайыла беліне жетті. Ақжұлдыздың арқасында әлі тердің табы көрінбейді. Сол жақсы. Көрінбей-ақ қойсын. Мұндай кербез келіншекке қара терге малшыну жараспас та. Бәйгеде ақ көбікке батып келген байталды да аяймын мен.

	Шектердің жартысына жеткенше олар тепе-тең келді. Одан әрі жағдай өзгерді: Ақжұлдыз Мәрәһимді бір адым, сәл соңырақ екі адым шамасы артта қалдырды.

	Бұған дейін жарысты үн-түнсіз бақылаған жұрт біресе қуанып, біресе қиналды. Біреулер Ақжұлдызды көтермелеп; “Пай-пай, келін десе, келін-ау! Келін емес, тұнған қазына ғой”, “Маңдайы ашылған екен мына ынжық Хамзаның...”, “Қадірін біл, борсық”. Хамзаға “Борсық” деген жаңа ат қойды біреу.

	Екінші біреулері Мәрәһимді қыздырды: “Әй, сырнайшы, тезірек бас сырнайыңның тілдерін”, “Жеңілсең, жата қал да намыстан өл”, “Асықпаңдар, аю шамданса, құралайды бас салар, дейді”, “Құралайдың құйрығы қысқа, ұстатпай кетер”. Біреулер дөрекі, былапыт сөздер де айтып салды, әлдекімдер қарқылдап күліп жіберді. Ниса апай шыдамады, екі қолын бүйіріне таянып, әлгі аузына келгенді аталағандардың алдына тұра қалды:

	– Ұятсыздар, есуастар, топастар! Мынандай тамаша оқиғаны құдайға мінәжат еткендей ықыласпен көру керек қой. – Ол орақшыларға қарай иегін көтерді. – Ал сендер тұмсықтарыңды көтеріп, кісінейсіңдер, өңшең кәрі азбандар. Ойланып қарасаңдаршы, топастар-ау, – оның дауысы кенет жұмсарып, жүзі жадырай қалды. – Сұбханалла-машалла! Тіпәләм, тіпәләм, көз тимесін. Сұлулық пен Күш жарысып жатыр ғой мұнда! Әсемдік пен Қайрат арпалысқа түсті ғой. Мұндай мерекені адам өмірінде бір рет-ақ көруі мүмкін, бұйырса... Таңырқай білу керек. Сендер, имансыздар, күшік таластырғандай өшіктіріп тұрсыңдар.

	Ниса апайдың мына сөздерінен соң бұл жарыс мүлдем өзгеше сипат, өзгеше мағына алғандай болды. “Сұлулық пен Күш жарысып жатыр ғой мұнда!..” Қайсысы жеңер екен бұлардың? Тап мінәжат тыңдағандай жұрт демін ішіне тартып, тына қалды.

	“Құралай” екі қолымен сан алуан сиқырлы қимыл жасап, өз шегінің шетіне шығып барады. Ол өзінің сиқырлы ойынына берілгені соншалық жер жүзінде осы қара бидай алқабы мен өзінен басқа ештеңе жоқ сияқты. Мәрәһим де шеңгел-шеңгел бидай сабағын қанатын қомдаған қырандай дестеге қайырыла тастап барады. Ақжұлдыз ең соңғы бір уыс бидай сабағын қолына ұстаған қалпында ұршықтай бір үйіріп, ту сыртына қайырыла қарады. Мәрәһимнің тағы бір сажындай оратын жері қалғанымен жарыс аяқталмады, баулауға кірісті. Лезде бау орап, шапшаң дестені жинап, қас қағымда баулап тастайды. Артында домалап қала береді. Баулары бау емес белін қынай буған сары қуыршақ сияқты көзге ыстық көрініп, күліп тұрады.

	Алайда Мәрәһим бұл жұмыста одан айласын асырды. Едәуір кешіксе де жарты жолда ол Ақжұлдызды қуып жетті. Рас, оның баулары едәуір жуанырақ. Жуан бауға қара бидай сабағы көбірек кетеді де, жұмыс өнімді болады, бірақ бәрібір ол қолым үлкен, күшім көп деп артық кетпейді. Әдеп сақтайды. Шектің шетіне шыққанша олар бірге барды. Ең соңында ғана Мәрәһим бір-екі бауды бұрынырақ салды, бірақ келіншек лезде қуып жетті. Отыз– қырық кісінің көз алдында олар титтей қарау, құйттай қиянат жасамады. (Көп жылдар өткен соң мен қазір мына жайды түсіндім: Ақжұлдыз бұл жарысты, шамасы, Мәрәһимді жеңіп, қорлау үшін емес, әлде өзі жеңіліп мазаққа қалу үшін бастамаған. Осы арқылы ол Мәрәһимнен сәл суынып, күйеуін өзінен бездіруді тілеген сияқты. Бәлкім, қателесетін шығармын... Әйелдердің көңілі түпсіз тұңғиық, түбінде не жатқанын қайдан білесің?)

	Міне, Ақжұлдыз соңғы бауын баулады да, оны көтеріп алып Мәрәһим жаққа лақтырды. Ақырғы бауын қолтығына қысып тұрған жігіттің жауырынына келіп тиді ол Бірақ жігіт қайырылып қарамады. Ол шапшаң баулады да, ғаламат жуан баудың жалбыраған ұшынан ұстап келіншектің алдына әкеліп қойды. Басын иіп, үнсіз тұрды. Ақжұлдыздың ерніне әсем күлкі жүгірді. Ол әуелі бұрымын тарқатып, жауырынына тастай салды, беліне қайырыла қыстырылған етектерін түсірді. Содан соң Мәрәһимнің көк көздеріне қадала қарап:

	– Еңіреп туған ер екенсің, Мәрәһим... – деді. “Мінәжат тыңдау” тыныштығы бұзылды. Жұрт өздері жеңіп шыққандай, бәрі бірден еркін тыныс алды. Рақаттана тыныс алды,

	– Есер екен мыналар! Жынды!– деп таңырқады біздің жирен мұрт құда.

	– Біріне-бірі лайық деп, міне, осыларды айт! – деп салды бір әйел.

	Екі орақшының ортасына әкем барып тұрды. Бір аса қажетті сөзді ойланып қалды білем. Сақалын тап сағағынан қысып ұстап тұр. Ең ақылды сөзін ол сақалынан сығып шығарды:

	– Сендер екеуің де жеңдіңдер, – деді ол – әдемі жеңіс. Мұндай жеңімпаздарға қымбатты сыйлық беру керек қой, ондай асыл дүнием жоқ, Сендер жассыңдар, жақсысыңдар, сұлусыңдар. Өздеріңе өздерің сыйлықсыңдар... Менің үмемді бір көтеріп тастадыңдар, көркейттіңдер. Сағына еске алатын тамаша көрсеттіңдер. Рахмет саған, келін! Мәрәһим, саған рақмет!..

	Әкем қызық сөз айтты. Бұл не, алғыс па, мақтау ма, таңырқау ма? Маған әкемнің сөзі бата сияқты болып естілді. Жә, жетер! Жұрт көрмегенді көріп, жұрт естімегенді есітетін қандай әдет осы мендегі? Есім ауысқаннан сау ма?

	Бұдан соң үмешілер атыздың бойына тізілісті. Көз ашып жұмғанша бір танап қара бидайды баудай түсірді. Сонымен, уәссәләм, біздің орақ бітті. “Құйттай ғана бүкір-ді, егінді жалмап бітірді” деген жұмбақтың да шешуі шықты, мінеки...

	Ауланы жағалай көрпеше жайған кешкі дастарқан басында Мәрәһим мен Ақжұлдыз қарама-қарсы отырды. Мен шайланың төбесінен бәрін көріп жатырмын. Мәрәһим ішпей-жемей, сырнай тартты. Ой, тартты-ау! Бұрын-соңды мұншалық шалқымаған шығар. Менің көңілімді біресе көзге көрінбес әлдеқандай ыстық сәуле аяласа, біресе лапылдаған сұр жебелер қадалады кеудеме: жүрегім біресе қуана лүпіл қағып, біресе қатты тулап, алқымыма тығылады. Зарлы әуендерден тынысым тарылады. Енді біттім, қылғынып өлдім дегенде, жайдары жарқын әуендер жетіп, ажал аузынан құтқарады. Қайта тірілемін.

	Дастарқан басындағы шам бықсып, көмескі жанғандықтан мен сырнайшының жүзін айқын көре алмадым. Ақжұлдыздың арқасын ғана көремін. Әйтсе де мен олардың бір-біріне елжіреп, қиыла, мұңая, жаутаңдай қарайтынын сеземін (Міне, тағы да – япыр-ау, бұл не сұмдық? – көзім көрмегенді өзім көріп отырмын). Осынау асыл саз, әсем әуенге қалай шыдайды, Ақжұлдыз, өртеніп кетпей қалай отыр, ойпыр-ау? Сырнайшыға ара-тұра әншілер қосылғанымен, әсем әуеннің шырқын бұзып, берекесін қашырды. Сандуғашқа әтеш қосылып ән салғандай көрінді.

	Кенет Мәрәһим біздің елде мүлдем естілмеген әсем, шырқау әнді шарықтата созып, ырғай толғап жіберді, аяғына дейін әуелетіп қайырды да, қайта бастады. Шаршы топты қайран қалдырған Ақжұлдыздың майда қоңыр үні мамырлай көтерілді. Таңырқауымыздың себебі, оның келіншек боп түскеніне бір жылдан астам уақыт өтсе де әнін алғаш есітіп отырмыз. Біздің халық әнге әуес. Сөз сөйлеуге шорқақ болса да, ән шырқауға тартынбайды. Даусы жетсін-жетпесін әнге қосылады.

	Қандай әсем, еркін шырқайды Ақжұлдыз! Жұрттың у-шуы бірден басылды. Бұған дейін қасындағылардың аузын аштырмай, өздері көпіріп отырған күпілдек масаңдар да демін ішіне тартып, қатып қалды. Ақжұлдыздың аңқылдаған ашық әуені түнгі ауылдың үстінен баяу қалықтап, алты қырдан асып, қиянға самғап, шығанға шырқап кетті. Бәлкім, шет жерде адасып қалған ән өзінің атамекеніне, Дим сағасына қарай самғаған шығар? Самғасын. Күллі әлемде ешқандай үн оған бөгет бола алмайды, оны ештеңе тоқтата алмайды. Жоқ, қара үзіп кетпеді ән, қайта оралды. Жоғарыда жатқан маған бәрі айқын көрініп тұр.



	Шайқап-шайқап, шайып кір жуады,

	Талмай ма екен ақ білегі шайқағанда?

	Көрші тұрып, күнде көре жүріп,

	Жанбай ма екен жан-жүрегі

	Түнде жатып ойлағанда,



	– деп шырқады біздің ару жеңгей. Содан соң басын иіп, біразға дейін жым-жырт отырды. Ақжұлдыздың біз білгелі ән салғанының алды– арты осы болды. Оның мұңлы әуенін қайтып есітпедік. Қуанышын да, қайғысын да әнсіз қарсы алып, әнсіз шығарып салды ол.

	Бұдан соң думанның сәні қашты. Өзге ән көкейден шықпады, сырнай сазына қосылмады. Жұрт тарай бастады. Масаңдар әр– қайсысы өзінше күлдіргі бірдеңелер айтқан болып, келістіре алмаған соң, біраз отырды да қайтып кетті. Думан тарқады...

	Ертеңіне таң ата Мәрәһим басының ауған жағына кетті. Қойнына жарты нан салып, сырнайын қолтықтап жолға шықты. “Мені жуық арада күтпей-ақ қой, алысқа кәсіп іздеп барамын” депті ол әйеліне. Күз сайын, қыс сайын кәсіп іздеп кететін Мәрәһимнің әйелі бұған пәлендей таңданбады. “Жарайды, есен барып, сау қайт, қалған егінді өзім-ақ жинап алармын. Дегенмен тым ұзақ кетпе, аяғым ауыр...” деді. Бұл сөздерді шарбақтың ар жағынан Қара Жұмағұлдың әйелі есітіпті. Мәрәһим көше жақтағы қақпадан емес, қора, бақша жақтан шығыпты. Содан соң Ғаллем қарттың шарбағына келіп, ұзақ қарап тұрған. Тұрып, тұрып, кілт бұрылып, тоғай жаққа жүгірген. Содан соң ауылға қайтып қарамаған. Мұның бәрін кім аңдып тұрғаны бізге беймәлім.

	Апта өтті, ай өтті. Торғай мен ала қарғадан басқа құс қалмады ауылда, құстың тәуірі ыстық жаққа ұшып кетті. Қоңыр күзді сәнге бөлеп, әуеде өрмекші ауының алтын сабағы ұшып жүр. Мәрәһимнен хабар-ошар жоқ мүлдем. Жұрт уайымдай бастады. Сөйтіп жүргенде қазды соғымға сояр қарсаңда құс тіліндей хат келген көрінеді. Онда есен-саулығын білдіріп, жүкті қалған әйеліне өтінішін айтыпты: “Ұл тусаң, атын өзің тап, қыз тусаң, Ақжұлдыз қой” деген. Әйелі жұбайының өтінішін орындады. Қаңтардың ақ боранында дүниеге келген қыз балаға әкесінің тілегі бойынша Ақжұлдыз деп ат қойды. Менің білуімде бұл тумай жатып аты қойылған екінші бала. Алғашқысы – Қара Жұмағұлдың егізінің сыңары Хәбиболла еді. Нәресте Ақжұлдыздың кіндігін кескен, әрине, Үлкен шешем. Бірақ мен қазір ондай шаруаға араласпаймын.

	Үлкен Ақжұлдыздың суға барғанын да, малды күткенін де, қорада отын кескенін де көріп тұрамыз. Ара-тұра ол сылтау тауып Бике жеңешеме де келіп кетеді. Ол баяғысынша салиқалы, сабырлы, ыждағатты. Тек әлгі ет-бауырыңды елжірететін сиқырлы күлкісі ғана әлдеқайда жоғалған. Ең жақын сырлас әйелге Ақжұлдыз жан сырын шерткен көрінеді: “Бәрімізді азаптан құтқарамын деп кеткен шығар... Бұлай болмады. Одан бетер сай-сүйегім сырқырап, сағыныштан сарғайдым, іші-бауырыма қара қан қатып, өртене– өртене қара көмір боп қалды. Кеудемдегі жүрек емес, жалын атып жатқан шоқ. Енді қанша шыдайтынымды білмеймін. Әйтеуір, шыдау керек. Ішім өлі, сыртым сау өмір сүруім керек...” Бәлкім, ол осы сөздерді айтпаған да шығар. Жұрт сыртынан айтуы да ықтимал. Қалай айыптап айтпаған... Тағы да Ақжұлдыз былай депті: “Кейде оны қорқақ деп айыптап, қарғаймын да, дереу ашуымды қайтып аламын. Қарғысымнан жазым болар деп зәрем ұшады. Құдая-тоба, өзің сақтағайсың деп жалбарынам...” Сағынған жеңгейдің айтқан сыры осындай. Сырдың қанаты шапшаң. Бір ұшып шықса, елді тез шарлайды. Қауырсынының біреуі бізге де келіп түсті. Бірақ Ақжұлдыздың атын атап, ешкім сыртынан мақтамады да, даттамады да. Әуелгісінше, тіпті әуелгіден де артық сыйлайтын болды оны жұрт.

	Бір күні Ақжұлдыз біздің үйге келіп, Бике жеңешем екеуі шымылдық ішінде ұзақ әңгімелесіп отырды. Бұл жолы ол маған тым көңілсіздеу көрінді. Кетерінде Бике жеңешем шығарып салды. Үйде Үлкен шешем екеуіміз қалдық. Әлгілер кеткен соң Үлкен шешем өзегіне өрт түскендей, ауыр күрсініп, уһілеп қойды.

	– Неге күрсінесің, апа? – дедім мен.

	Ол терезеден әлдеқайда алысқа көз жіберіп, едәуір уақыт үндемей отырды. Содан соң мойнын бұрып, менің көзіме тура карады да сөйлеп кетті.

	– Қазір енді сен он төрт жасқа шықтың. Жігіт қатарына қосылып келесің. Оқуың да жақсы. Менің айтқанымды түсінерсің, шамасы.

	Тыңда... Адам баласы іштен жарты боп туады. Аяқ-қолы бүтін, басы-көзі түгел қалпында қабылдап аламын мен сәбиді, бірақ жаным ашиды: “Өй, байғұс-ай, деймін, – жаныңның жартысын таба алар ма екенсің? Тапсаң жақсы болар еді-ау” деймін. Табыспаса, көктегі анау қисапсыз жұлдыздар сияқты жымыңдасып, өмір бойы бірін-бірі іздейді де жүреді, байғұс пенделер. Оларды қосуға құдайдың да құдіреті жетпейді. Құдіреті келсе, жер-жаһанда адасып жүргендер осыншалық көп болмас еді... Анау Ақжұлдыз бен Мәрәһим екі жарты бір бүтін болуға тиіс жандар ғой... Дер кезінде табыспаған соң зар илеп, іңкәр болып адасып жүргені мынау.

	“Жігіт қатарына қосылып келе жатсам да” Үлкен шешемнің айтқандарының түпкі мағынасын терең түсіне алмадым. Көңіліме сыйса да, ақылыма сыймады. Ол сөздердің таңғажайып мағынасын түсіну бақыты маған өте көп жылдар өткен соң ғана, жүздеген кісінің тағдыры үшін отқа түсіп, өз тағдырымның қақаған қарлы борандарын, ыстық жазын бастан кешіп, өзім өмір бақи ақылды азамат болуға тырыссам да, ақылдылықтан бар үмітімді үзген кезде ғана бұйырды. Зәрең ұшатын осы ащы шындықты ұғу үшін жаның қырық рет қақ бөлініп, қырық рет қайта қосылуы керек...

	Алайда мен Үлкен шешемнің тұспалдап айтқан сөздерінің бәрін түсінбейді емеспін, түсінемін. Оның өзінің жартысы туралы сұрақ қойғалы аузымды аша жаздап, әрең тоқтадым. Сабыр сақтағаным жақсы-ау. Сұрасам ақымақ болар едім. Өзім көріп жүрмін ғой: әкем біреу, шешем екеу. Қайсысы жарты, қайсысы бүтін екенін білуге бола ма бұлардың? Бәрі шатасқан. Балалары да үш түрлі. Мұртаза ағам Үлкен шешемнің кенже ұлы. Оның Сайран ауылында тұратын үлкен қызы Ғайникамал апам – Кіші шешемнің қатар өскен құрбысы. Салих ағам Кіші шешемнің соңынан еріп келген баласы. Ол жартылай жетім есептеледі. Сондықтан оған ешкім қол тигізбейді. Қалғандарымыз үшінші ұяның балапандары. Мен бұларды, әрине, бертінде, кейінгі кезде ғана білдім.

	Менің еріндерімнің қыбырлағанын Үлкен шешем бірден сезді:

	– Иә, сұра. Ойыңды айт.

	Біраздан бері шаш қойып, қызыл тарақ сатып алғанмын, қылқиған мойныма көк жасыл жібек шарқат ораймын, резеңке кебісті пима киемін, кешке клубқа да, ұйық басқан жерге де барамын. Мені адам қатарына санамаған баяғы қыздың өзі қазір түрлі ишара жасайды, тек мен сыр бермеймін. Махаббаттан көңілім қалған. Оның орнына мен қоғамдық істерге белсене қатысамын. Мектептегі жиналыстарда қызып кетемін, шешен сөйлеймін, ал мына Үлкен шешемнің қасына келсем, сәби боламын да қаламын.

	– Ештеңе де жоқ,– деп жалтардым, – жай, әншейін...

	– Жалтарма. Сен менің жартым туралы сұрағың келіп еді ғой.

	Менің төбе құйқам шымырлап кетті. Осы Үлкен шешемнің адамның ішіндегіні көріп-білетін бір сиқыры бар ма?!

	– Сұрағыңа жауап берейін. Біз, пендешілік қой, өзгені тым жеңіл түсінеміз, оларға тым асығыс баға береміз, өзгені сағалаған пәлені өздерінен бұрынырақ көреміз, Өзгенің өмірі құла түзде, өз өмірің қараңғы орманда өтеді. Мен өз ойларымның, өз қайғымның ұштығына шыға алмадым. Өз орманымда өзім адастым... Иә, әкең сенің өте жақсы адам, бірақ ол мені өзінің жартысы деп қабылдамады. Бұған ол айыпты емес. Мен өзім оған сәйкес келмедім, лайық болмадым. Мен отырып қалған кәрі қыз едім. Жарлы болсақ та әкем мені қалаған адамына малға сатпады, өз еркіме қойды. Алғаш көңіліме ұнағанын күтіп, көрінгенге ризалығымды бермедім, кейін құда түсушілер біздің босағадан аттап баспайтын болды. Жиырма төртке шықтым осылай. Бұл өңірде менен кәрі қыз жоқ еді, кәріп-қасар мүгедектерден басқа. Бір күні біздің үйге арық шал мен сүліктей сұлу жігіт кіріп келді. Қарты – сенің атаң, қасындағы бота тірсек боз бала, он жеті жасар сенің әкең еді. Мен тебіреніп, толқып кеттім. Ол менің жан-жүрегімді бірден баурап алды. “Тағдырдың маңдайыма жазғаны осы екен-ау!” деп ойладым. Бірақ мені өзіне тең көрмейтінін мен сонда-ақ түсінгенмін, жүрегім шаншып кетті. Күдігім расқа шықты. Теңгермеді ол мені өзіне. Менен бетер өзі азапқа түсті. Әлі жас кезімде, Еменді қырда қонып, егін орып жатқанда, түн ортасында тұрамын да бәрін тастап кетпек болып, өзіміздің ауыл жаққа қарай жүгіремін. Жүгіріп-жүгіріп, таң атқанда қайтып келемін. Жүрегім басылғандай болады. Үш-төрт рет сөйттім. Бесіктегі бала оянған соң, әкең тұрып, мені айқайлап іздеп жүр екен. Мен қайтып келген соң, ештеңе болмағандай: “Жат, азырақ көз шырымын ал” деді. “Көңіліңе ұнамаған соң мені неге алдың? Неге үндемей қайтып кетпедің?” деп өксіп жылаймын. Ол үндемейді. Тек көп жылдар өткен соң ғана менің әлгі сұрағыма былай деп жауап берді: “Аядым. Аяп алдым. Сонда пішен шапқанда жазатайым бір бөдененің екі аяғын шалғымен шауып алғанмын. Әлгі бейшара қанаттарын бір-екі рет қақты да ұшып түсті. Басын көтере беріп: “Ей, қатыгез неме!” деп мені қарғап жатқандай жүрегім су етті. Алғаш барғанда сол бөденені еске түсірдің сен. Аядым”.

	Ренжітпеді де, бетімнен қақпады да әкең, бірақ маған іші жылымады. Біз онымен қосылып, бір бүтін бола алмадық. Мұнда тіптен жас айырмасының да, мінез өзгешелігінің де, ақыл-парасат дәрежесінің де қатысы, бәлкім, аз болған шығар. Біз екі жарты болып шықтық, бар кілтипан сонда... Әр адамның өз ақиқаты болады, бірақ барлық адам үшін ортақ, әркімнің өмірлік таянышы болған, күллі қауіп-қатерден қорғайтын тағы бір ақиқат бар. Ол ақиқаттың аты – махаббат (Үлкен шешем дағдысы бойынша менің бетімнен сүйіп қойды). Сен алғаш рет талпынып, мойныма асылған соң, мен өзіме: “Енді бұл дүниеде өмір сүру маған қорқынышты емес...” дедім.

	Біздің сағынғанымызды сезді ме, өз сағынышына шыдай алмады ма – онысы бізге белгісіз, көктемгі тасқын басталғанда Мәрәһим ауылға қайтты. Мен сағыныш жайында бекер айтып отырғаным жоқ. Адамды өз елінен жат жұртқа арман мен қайғы алып кетсе, сағыныш алып қайтады. Кейін мен мұны талай рет бастан кештім.

	Бұл жолы Мәрәһим қонышы тізесіне жететін үлкен қара етігімен көшенің ортасынан кең адымдап, Жоғарғы көшеден Төменгі көшеге қарай тал түсте өтті. Жұрт біресе терезеден, біресе қақпа алдына шығып, қарап қалды. Кездескен кісіге жымия езу тартып, ықыластана сәлемдесті, бірақ ешкімге қайырылмай, хәл-жағдай сұраспай, жөніне кете берді. Арқасындағы жүгі айтарлықтай ауыр болмаса да қолтықтаған сырнайы бұрын-соңды біз көріп, біз есітпеген зат еді. Қаланың аты қала ғой. Мешіттері де, шіркеулері де, үйлері де, тіпті сырнайлары да үлкен оның.

	Күн қыздырып, сай-саладан су аға бастағанда шарбақтың көше жағындағы қарды жұрт күрекпен әрірек күреп жатыр. Әркім өз үйінің жанына жаз ертерек келсе деп тілейді. Біз, жігіт-желең, осы іспен айналысып жатқанымызда өтті Мәрәһим. Тұсымыздан автомобиль өтіп бара жатқандай, бәріміз күрегімізді кеудемізге таянып, қаттық та қалдық. Ғаллемдердің тұсынан өткенде ол басын оңға бұра берді. Сол кезде сүрініп кетті ме, сәл теңселгендей көрінді. Қанша телмірсең де Ақжұлдыз онда жоқ еді... Хамза енші алып, бөлек шықты. Осы аптаның басында ғана сайдың арғы жағындағы Тоқылдақ көшесіне көшіп кетті. Олардың үйі осыдан, біздің қақпаның түбінен көрініп тұр.

	Мәрәһимнің қайтқанына бүкіл ауыл қуанды. Ол жоқта елдің сәні кетіп, ауыл құлазып қалғандай еді. Ол қайтқанша ауылда пәлендей өзгеріс болмады. Тек ауылдық кеңес төрағасы ғана өзгерген. Бұрынғы ауылдық кеңес төрағасы Ташболат өткен күзде диірменнен қайтарда ұйқтап кетіп, арбадан жығылып мертікті. Артқы доңғалақ оның белін сындырып кеткен. Мас деуге, аузына арақ алған жан емес. Жұрт қатты абыржыды бұған. “Бәлехана қайда жоқ, бассаң – аяқ астында” деді ел Ташболат қазір бүкірейіп, аяғын әрең сүйреп жүреді. Әйтсе де көктемге салым әдемі шарбақ жасап, Сәмиғұлланың қабіріне қойды. Қолынан бірдеңе келеді екен.

	Тап Мәрәһим қайтып келген күндері ауылда азан-қазан дүрбелең көтеріліп жатқан. Біреулер қуанады, біреулер қиналады, үшіншілер күдіктенеді. Қайда барсаң, гу-гу әңгіме, қайда барсаң – текетірес. Клубта күн сайын жиналыс. Кейде жұрт таң ата тарайды. Ұйық басу үмесі, шілдехана, ойын-сауық бірден тоқтады.

	Ұжымшарға жазылу басталды.

	Біздің үй толған жанжал. Ұжымшарға кіруге жан-тәнімен қарсы шыққан Мұртаза ағам еншісіне тиген мал-мүлікті алып, бөлініп шықты. Қиқар немені Бике жеңешемнің көз жасы да жеңе алмады. “Жалқау Досмат пен Қазына ЬІсқақтың теңі болып жүрер жайым жоқ! – деп бөркін жерге атып ұрды ол.

	– Менің қолымнан іс келеді. Егер мендейлер жиналып бір ұжымшар болса, қос қолымды көтеремін. Жинаңдар сондай ұжымшарды!” (Мұртаза ағам айтқан ерекше ұжымшар, шынын айту керек, сол жылы да, одан соң да құрылмады. Екі жылдай қаңғырып жүрді де, басқа амалы қалмаған соң, сол бізге ұнаған артельге келіп кірді. Біраздан соң тіпті бригадир болып кетті).

	Үйде әлгі егес қызып жатқанда Кәлимолла деген көзі қитар, жуас жекжатымыз жылап келді. “Ата-бабам көрмеген атқа қолым жетіп еді. Жаныма таяған жалғыз малымды жаттың қолына қалай тапсырамын? Әйелдерді де бір жерге жинайтын көрінеді. Әйелдері құрысын! Атым, аяулы атым... Жалының бір тал қылы үшін жан пида етуге бармын!” деп ол жалма-жан жұдырығын жоғары көтеріп, өрлікке ілінген жетілік шамды қапылыста ұшырып түсірді. Кәлимолла бастан-аяқ жермайға малшынды.

	– Солай, тоқтай тұр, бажа, осы қызғаның да жетер, – деді әкем,– әйтпесе, үстіңдегі май лапылдап жанып кетер...

	– Жанса, жансын... – ол қолын бір сілтеп, сәкіге отырды. – Атым жоқ еді қорамда, қайғым жоқ еді боранда. Ат дегенім қайғы болып шықты ғой, мынадай болғасын...

	– Ендеше атыңды апарып тапсыр да қайғыңнан құтыл, – деп ақыл берді әкем. Кәлимолла елең етті.

	– Шынында да солай істесем бе екен, бажа? Шынында да өмір бойы атсыз тірлік еттім, іншалла, өлмедім, өкінбедім де. Балдызың да малға құмар емес... Оның есесіне, шүкір, балаға жарыдық. Бірінің соңынан бірін топылдатып туып жатты.

	– Дүниеңнің жетпей жатқан жері жоқ, қайранмын... Өзің мында келіп, жылап отырсың, – деп қағытты Мұртаза ағам. Аңғал Кәлимолла бұл сөздің астарын аңғармады.

	– Солай-ау, Мұртаза, зарланатын жөнім жоқ. Бәріміз сау– саламатпыз, сорлы емеспіз,– деп келісе кетті Кәлимолла. – Енді, бажа, өзіңдей ақылы кәміл кісіден асып, мүйізім шықпас. Тәуекелге бел буғаным. Тек мына шамды құрттым-ау. Аңғыртпын ғой...

	Жекжатымыздың әңгүдіктігі, айтқанға сене беретін аңғалдығы туралы неше түрлі аңыз тараған. Біздің апамыз әлі жасырақ кезінде бір күні іңірдегі көшенің тұйығындағы шарбақтың шетірек қуысында бір сумақаймен сөйлесіп, сырласып тұрған екен. Жездеміз, мұны өз көзімен көріп қалған. Үйге келген соң әкіреңдей бастаса, әйелі көрнеу көзге танып, мойындамапты, дейді.

	– Шабазым-ау, өз көзіммен көрдім ғой, сөзіме сенсеңші, рас айтып тұрмын, сене бер,– деп жылардай болып жалынады.

	– Көзіңе сенбе, сөзіме сен! – деп жекіріпті әйелі, – сен неге осы өзіңнің қитар көзіңді менің сау көзімнен артық санайсың? Қайдан шыққан көргенсіздігің бұл?

	Кәлимолла жым-жырт болған. Әйелінің жазғыруынан қорықпаса да, өзінің қатесін сезіп, ұялғанынан үндемей қалған.

	– ЬІмырт жабылған қараңғы кез еді ғой... – деп ақталған Кәлимолла. – Менің әйелімнің дауысымен сөйлесіп тұрған кім екен деп күдіктенгенмін. Күдіктенгенім рас екен шынында да.

	Кәлимолланың ана жолы ат сатып қайтқаны күллі көшеге бір қызық оқиға болды. Тұрқы тапал, жүндес, жирен жабыны иесі алып қайтудан қораға қамамады. Оны көше жақтағы шарбаққа байлап қойды. Жұрт құмары қанғанша қарасын дегені! Кескіні қашырдан аумайтын жылқының азғыны үлкен басын шарбаққа сүйеп, кешке дейін көрермендерді қабылдады. Бірақ көрінгеннің алдында бас шұлғып, жалбақтамады. Абырой сақтады. Аттың қасына жұрт көбірек жиналған кезде қораға бір сумаңдаған бұралқы ит келіп кірді. Апам ұзын шыбықты ала салып, итті баса қуды. Ит мұны тыңдамады. Сарайға қарай ұмтылды. Кәлимолланың шарбаққа шығып отырған кіші баласы Заһидұлла дереу шыр ете қалды:

	– Апа, апа, деймін! Атпен қусашы итті! Атқа мін! Жаяу жүргенің жетер енді!!!

	Жездеміз, міне, осы атақты арғымақты өз қолымен ұжымшарға әкеліп тапсыруға бел байлады, тапсырды да.

	Менің әкем жұрттың алдына да түспейді, көштен де қалмайды, бел ортада өз ауанымен өмір сүреді. Сондықтан оны “орта шаруа” дейді жұрт. Әлі сол қалпы. Жұртпен аралас-құралас колхозға кірді. Көк айғырды, бір кілетті, темір соқа мен ағаш тырманы, арба мен шананы жаздырып қайтты. Бұл туралы кешкі шай үстінде күн бұрын ақылдасқанбыз. Мәслихатқа екі шешем, Салих ағам мен өзім, яғни үлкендер түгел қатыстық.

	Ұжымшарға жазылғандардың тізімін, әр үйдегі барлық жанды тізіп, ауылдық кеңеске іліп қойды. Онда Мәрәһим үй-ішімен жетінші, Ақжұлдыздың үйі жиырма төртінші, біз отызыншы орында тұрмыз (Менің атымды анық, ерекше әдемі жазыпты). Әлгі екеуін мен еріксіз бақылауға алдым да, енді қайтіп құтыларымды білмей жүрмін. Қалай да Ақжұлдыз бен Мәрәһимді қатар қоямын. Менің ойымша олар әлдеқашан екеуі бір бүтінге айналған. Апыр– ай, деймін, дүниеде солар менің көңілімдегідей, бөлінбей өмір сүрсе еді! Ал Хамзаны ойша қолынан жетектеп аламын да Мәрәһимнің үйіне кіргізіп жіберемін. Бір кезде жасалған қиянатты өзімше жөндеймін, әркімді өз орнына қоямын. Қызықпын-ау... Тереңірек ойлағанда, отбасы айырушы, әзәзіл болып шығам. Бұл үшін маған ұрыс аз, сотқа тарту керек.

	Әлгілердің бір тізімде тұрғанына көңілім өте риза. Тірі кезінде олар бір тізімде қалды да. Тек кейінірек біреуін ажал алып кетті. Алайда оған дейін қаншама су тасып, сабасына түсті, қаншама құстар сайрап тынды...

	Ақжұлдыз бен Мәрәһим екеуін бірге мен тағы да бір рет көрдім.

	Құстар құйқылжыта сайраған жаздың жайдары күнінде бүкіл ұжымшар дерлік Осман алқабына пішен шабуға шықты. Қара бидай орағы таяп қалғандықтан пішенді жедел жинап тастау қажет болатын. Қыз-келіншек жалдан десте жинайды, жігіттер атқа мініп, сүйреткімен шөмеле тартамыз, әйелдер мен ересек еркектер қосақтасып бізге шөмеле тиеп жібереді, егде ағайлар шөп маялайды. Алқаптың шалғай шетіндегі майда қандыағаштың қасында “менің өз адамдарым” шөмеле тиеп жатыр. Мәрәһим айырмен тиейді, Ақжұлдыз оның артында қалған шөпті тырмамен тазалайды. Хамитжан екеуміздің сыбағамызға осы екеуі түсті, желе жортып, апыл-ғұпыл бұлардың қасына жетеміз. Мен көбірек асығамын. Олардың бірге жүргенін көру рақат маған. Ақжұлдыздың үлбіреген әсем еріндерінен әлгі сиқырлы күлкі күні бойы арылмады. Бір сәт сөніп барып, қайта жанды.

	Асырып айтты дей көрмеңіз, Мәрәһим айырымен бір түйрегенде жарты шөмелені бір-ақ көтеріп салады. Көгілдір көзі шұғыла шашып, қарқылдап күледі. Шіркін, қайратты деп осыны айт! Мен ат үстінен сәл бұрылсам, солардан көзімді айыра алмаймын. Мұның әдепсіздік екенін түсіне тұрып, амалсыз қараймын.

	Бір сәт шөмеле тиеліп бітер-бітпестен Мәрәһим Ақжұлдызды қапылыста белінен қаусыра құшақтап алды да, пішеннің үстіне лақтырды. Менің үркек атым ышқына тулап, шетке қарай орғып өтті. Мен ұшып түстім, ат тұра қашты. Менің үстіме Ақжұлдыз құлады. Шамасы, шөп үстінен домаланып түскен-ау. Сонда маған көктің көгілдір шымылдығы жыртылып, сонау шыңырау түбіндегі жұлдыздар жымың қақты. Біреуі аппақ екен. Мен соған қарай самғап кеттім. Көкжиектің шеті жымия күлгендей... Адуын аттан жығылып, шығанға шырқап кеттім. Ақжұлдыз ұшып тұрып, тізерлеген қалпында шашымнан сипады.

	– Бір жерің ауырмады ма, бұйра бас? – деді. Шектен тыс рақат құшағында маужырап жатқан мен есеңгіреп қалғандықтан үндей алмадым. Ол қапаланып қалды. – Қай жерің ауырады? – деп қайталады сыңғырлаған сүйкімді үнмен. Көзі мұңға батып, мөлтілдеп тұр. Біреуді аяғанда оның көзі қасіретке толып кетеді екен. Мен түрегеле алмай, басымды шайқадым.

	– Уһ! Зәрем ұшты-ау! – деді.

	– Менің еш жерім ауырмады. Ат аласа, жер жұмсақ, – дедім түрегеле беріп. Алайда арқам дуылдап барады.

	Осы кезде Мәрәһим желөкпе атты ұстап әкелді. Алысқа қашпаған-ау. Тіпті шөмеле де шашылмапты.

	– Ей, антұрған, – деді Ақжұлдыз, Мәрәһимді кінәлаған болып, – адамды майыра жаздадың ғой. Екі кісіні бірден. – Ол тағы да менің шашымды сипап қойды. Мен қарғып тұрдым. Мәрәһимнің дырдай келіншекті баладай көтеріп, жұмсақ пішенге лақтырғанын бұл жолы айыптамадым. Қайта жарасып тұрғандай болды осының өзі.

	Әйтсе де Мәрәһим менің көзімше неге бұлай еткені! Мені елемегені ме, әлде өзімсінгені ме? Әлде қуаныштан толқып кеткені ме? Жә, жақсыға жориық. Ержетіп келе жатқан жігітті елемеуі мүмкін емес оның... Өздерінің сырын мұқият сақтап жүргенімді сезінсе керек. Әділетті адам түгіл, зерегірек ат та сезеді.

	Шөмелені қайтадан тиеп біткенше Хамитжан да келіп жетті. Жұмыс тағы да ретімен жүре берді. Кешке дейін бұл дүниеде біз үшеуміз ғана қалған сияқтымыз – Ақжұлдыз, Мәрәһим, мен... Ақжұлдыз бен Мәрәһим екеуі бірге бақыттың жанды бейнесі еді. Ал мен осы бақыттың куәсі болдым. Кейін осының мән-мағынасын түсінген кезімде қайта-қайта қатты қуандым: бақытты көзіңмен көрудің өзі асқан бақыт екен!

	Бұдан соң Осман алқабы менің қиялымда бақыт алқабына айналды. Сол шабындықтан өткен сайын әлгі қандыағаш тоғайы жаққа қайырылып, ұзақ қарап тұрамын. Мәрәһим айырын, Ақжұлдыз тырмасын иығына салып алдымнан жайраңдап шыға келетіндей. Олар әрқашан жас, әрқашан бақытты. Әлгі балғын ағаштар бір көргенде білектей еді, келесі көргенде зәулім бәйтерекке айналды. Қаулап өскен кезінде оны қырқып тастады. Сол алқапты жер астынан қандыағаштың жаңа шыбықтары өсіп шықты, жылдан жылға тамыры тереңге бойлап, бойы биікке өрледі. Қайта жаңғырған бұл өңір қазір сыңсыған орман! Ал әлгі екеуін тағы бір рет көруден үміт үзгенім жоқ. Шіркін, арман! Жүзден бірі ғана жүзеге асса екен соның!

	Мен ызғары тәнді қаритын бақытсыздықтың да куәсі болдым. 1941 жылғы жиырма төртінші шілдеде олар айырылысты. Соғысқа аттанатындардың алғашқы тобы сол күні клубтың алдына жиналды. Ерттеулі аттар, қос-қос ат жегілген арбалар, бричкалар алаңға толып кетті...

	Айтылар сөз, тапсырылатын аманат, игі тілек айтылып бітті. Аттанатын мезгіл жетті. Қоштасу ғана қалып тұр. Шығарып салушылардың көбісі әйелдер мен қыздар, кілең бота тірсек бозбала. Ежелгі салт бойынша жауға аттанғандарға ата-аналар үйде батасын беріп қалады. Шығарып салмайды. Атқа мінген жауынгердің әйелі ғана үзеңгісінен ұстап, біраз жерге дейін еріп барады. Жауға шығарып саларда жылау-сықтау айыпқа саналады, әдепсіздік деп есептеледі. Ұстамдылық пен сабырлылық бата бергенмен бірдей. Жолға тамған көз жастарынан жауынгердің көңілі босап, жаны жабығады.

	Әскерге шақырылғандардың қасында әйелі немесе қалыңдығы тұр. Біразы құйттай ұлын немесе қызын көтеріп алған, басқалары оларды әр жерде қаумалай қоршапты. Халықтың соншалық көп жиналуына қарамастан дабырласқан, азан-қазан дыбыс жоқ. Тіпті емшектегі балалар да жыламайды.

	Мен, неге екенін қайдам, Ақжұлдыздың қасында тұр екенмін. Оның күйеуі әскерге шақырылмаған әлі. Сонда да осында жүр. Мен Сәлих ағамды шығарып салғалы тұрмын. Ағам сәл қызулау. “Шоландағы қобдида біздің трактордың кілті жатыр, – деп сыбырлайды ол жеңешемнің құлағына, – соны ертең Сейфуллаға апарып тапсыр... Дүниедегі аса қажетті нәрсе кілт қой. Неге десең, алтын кілт туралы халық ертегі шығарған...” Жеңешем үндемейді. Кілттің несін қайғырсын.

	Сүңгіттей сұңғақ бойлы Мәрәһим топтан тұлғалана көрінеді. Оның бір қапталында баулаған тарыдай жинақты, толықша, сырттай қарағанда монтиған момақан әйелі, бір қапталында сүмбіл қара шашты, көзі әкесінің көзіндей көкпеңбек қызы Ақжұлдыз тұр. Он жасар шамасындағы бұл баланың бет әлпеті үлкен Ақжұлдызға тартқан сияқты. Мен Ақжұлдыздардың алдымен үлкеніне, одан соң кішкентайына жалтақ-жалтақ сынай қараймын. Ұқсайды! Міне, ғажап! Әлде өзім жоқтан бар жасап тұрмын ба?!

	Қасындағы қызын Мәрәһим қос қолымен кеудесінен аялай қысып, басынан асыра көтеріп алды.

	– Қоштасайық, уақыт таяп қалды,– деді. Оның жуан дауысы бүкіл алаңға күркіреп естілді. Ол шығарып салушыларға көз жүгіртіп шықты. Дауысын сәл бәсеңдетіп, сөзін жалғастырды. – Ауылдастар! Ақжұлдызыммен ант етемін, екі мәрте ант етемін: елді ұятқа қалдырмаймын. Сертім осы болсын.

	“Баулаған тары” сәл теңселіп кеткендей қозғалақтап, күйеуінің қолтығына кірді. Кірді де шайқалып барып, өз орнына қайтты. Қасымдағы Ақжұлдыз ақырын менің жеңімнен ұстады да, дереу қолын тарта қойды. Мәрәһим қызын жерге түсірді. Маңқа Уәлетдин құйттай баласын әйелінің қолынан алып, ауаға қақпақылдап секіртті:

	– Ұлым Жиһандармен ант етемін!

	– Туған топырағымызбен... – деп қосты бұған Асхат. Оның баласы түгіл әйелі де жоқ әлі. Бірақ туған топырақтың, осы топыраққа сән берген барлық тіршіліктің бағасын да, қадірін де біледі ол.

	Қоштасу басталды. Әйелдері жұбайларына, қалыңдықтары көп ұзамай қосылатын жарларына ұмтылды. Әрине, көп ұзамай қосылады... Жауды жермен жексен етіп жеңген соң, соғысты аяқтап қайтады да, ұлан-асыр той жасайды. Әрине, жасайды. Біреулер қол ұстасып, екіншілер құшақтасып, ең батылдары сүйісіп қоштасты. Мәрәһим мелшиіп қатқан қалпында біз жаққа қарап сөмпиіп тұр. Ол қызын қолтықтап, саусақтарымен шашын сипай береді. Оң жағында тұрған әйелі біреуге орын бергендей, шегініп, күйеуінің артына шықты. Сол сәт Ақжұлдыз менің білегімді қатты қысты. Әлдеқайда ұмтылғанымен, маған жабысып қалғандай.

	Қоштасып болған соң дауыстар үдей түсті. Біреулер арбаларға, бричкаларға отырды, екіншілері атқа мінді. Мәрәһимге ұжымшардың ең атақты қара айғыры Құзғын тиіпті. Арбалылар жолға шұбалып шыға бергенде Мәрәһим айғырының шылбырын бағанадан шешіп, ауыздығын салды. Содан соң шомбал сом денесін лып ете жеңіл көтеріп, ерге қонды. Жүріп кетті. Жолаушылар, оларды ауданға дейін шығарып салушылар құлазып қалған алаңнан ақырын алыстап, ұзай берді. Ақжұлдыздың саусақтары менің білегіме одан сайын бата түсті. Әудем жер кеткен соң Мәрәһим атының басын тартып, қайырыла қарады. Сол сәт Ақжұлдыз кенет құралай сияқты ышқына ыршып, жолаушылардың соңынан тұра жүгірді. Мәрәһим атының басын қайырып, кері бұрды да келіншектің қасына желіп жетті. Ақжұлдыз үзеңгіден ұстап, қапталдаса бергенде, жігіт қайратты қолымен іліп әкетіп, алдына отырғызды. Мінгізе сала бір тепсініп, арбалардан, салт аттылардан басып озып, шауып кетті. Мүкіш шоқысына жеткенше артынан қарап қалдық. Содан соң біраз көрінбей кетті. Мақтаушы да, даттаушы да болмады. Тіпті Мәрәһимнің әйелі де шыдады, бойы өзіне жетеқабыл қызының қолынан ұстап, басқалармен бірге қадала қарап тұрды. Сол сәт мен осы әйел алдында өзімді әлденеге айыпты кісідей сезіндім. Бұл да менің “өз адамым”, мен оның көңіліне қаяу салған сырды сақтап жүрмін ғой... Мен мүлде шатассам керек, шамасы. Жұрттың бәрін аяймын...

	Әлгілер тағы бір қырдан асып, көкжиектің шетіне сүңгіп, көрінбей кетті. Қайтып көрінер ме екен?

	Біреуі көрінді, екіншісі қара үзіп кетті.

	Көріп отырсыздар, тағдыр мені талай жерде қауіпті, қайғылы оқиғалардың, ерекше жағдайлардың куәсі етті.

	Соғыс аяқталғалы бір жылдан астам уақыт өтті. Ауылға қайтқан соң бір шаруамен ауылдық кеңеске кірдім.

	– Жеңістен соң біраз уақыт өтті, адамдар әлі өліп жатыр. Өздері үшін әлдеқашан өлген, енді біз үшін екінші рет көрге түсуін айтсаңшы, – деп қынжылды төраға, – бірінен соң бірі “Ерлікпен қаза тапты” деген қаралы қағаз келіп тұрады.

	Ол маған тозығы жеткен бір жапырақ қағазды ұсынды. Қаралы хабар. Алақанымды өртеп кетті. Мұндай жаман жазуды алғаш рет қолыма ұстауым. Кісі өлімін майданда көп көрдім. Ал өлім туралы қаралы хабарды тұңғыш рет көріп тұрғаным. Былайша айтқанда, сиыр сатуға берілетін рұқсат қағазынан түк айырмасы жоқ. Бірақ ішінде бір кісінің өлімі жатыр. Бұл жазуды түзетіп, өзгертіп, отқа жағып болмайды. Ол адамның мәңгілік куәлігі. “Ерлікпен қаза тапты...” Кім? Гвардия старшинасы Мәрәһим Зәбиров.

	Төраға қолымдағы қағазды қайтып алып, қайта-қайта айналдырып қарады. Одан қате іздеп, жаңсақтық табатын сияқты.

	– Мұндай хабарды иесіне тапсыру қазір өте қиын, қайғы жаңғыртып... Тұрдым-тұрдым да, қайтесің енді, Ақжұлдызға адам жібердім. Соғыстың соңғы жылдарында Хамза да Венгриядағы госпитальдардың бірінде дүние салды. Пендеге ажал келсе, амал қанша... Мәрәһимнің әйелі бұрнағы жылы көктемде қар астында қалған улы бидайды жеп өлді. Бір ай ішінде халық өте көп қырылды сонда. Аштықтың кесірінен. Мәрәһимнің жетім қалған қызын Ақжұлдыз алып асырады. Біріне-бірі сүйеу болып тұрып жатқан жайы бар. Қызы бой жетіп келеді енді.

	Бір әңгіме үстінде біраз жайды баяндап берді оң қолынан Сталинград түбінде айырылған әлгі кісі. Қолы туралы кездескен кезде-ақ: “Енді сол қолмен күресуге тура келеді. Оң қолымды Мамай қорғанына көмгенмін. Әйгілі қорғанға” деді.

	Сырттан айқай сала даурығып, әлде қарғап-сілеп келе ме, таяқ таянған бір кемпір кірді.

	– Сұбханалла-машалла! Құдай тас төбеңнен соққыр!– деді ол босағаға сүрініп. Ширақ адымдап, төрағаның алдына келді. Бұл Үшәтеш көшесін дүр сілкіндіретін Майтап әжей еді.

	– Отырып сөйлесейік, жеңгей, төрлет, – деп төраға орын ұсынды.

	– Отырмаймын! – деп бұрқылдады кемпір, – абақтыда шіріт анау Әлмисақты, берсілдәтіл болсаң. Менің қарғысым өтпеді ол баскесерге. Кеше тағы ешкімді сауыпты. Тамағына у болып тарағыр! Бақташы емес, ұры болып шықты ғой. Тал түсте адамды талайды. Қорқау!

	Майтап әжей төрдегі орындыкқа барып отырды, қолындағы таяғының басын иегінің астына тіреді. Бірақ таяғын дереу кері тартты:

	– Шығар үкіміңді! Әйтпесе, бүгін сүтін сауса, ертең сойып жер ешкімді. Иманы жоқ оның!

	– Жарайды, шара көрерміз.

	– Шараның қажеті жоқ маған, жаза қолдану керек. Әлмисаққа қатты жаза қолдан! Өзгелерге сабақ болсын....

	– Жарайды, жаза да қолданайын, қылмысы дәлелденсе.

	– Дәлелдейтін несі бар? Бәрі ешкінің желінінде! Бұрнағы күні үш шөлмек шыққан еді, кеше екеуден аспады. Ибыраһим пайғамбар ұстап алып ембеген шығар енді оны! – Кемпірдің дауысы кенет жұмсарып, тіпті қалтырап кетті. – Маған керек дейсің бе бұл сүт? Менің төрімнен көрім жуық. Анау екі жетім немерем қолдарына шөлмек ұстап, мал өрістен қайтқанда күн сайын телміре күтіп отырады. Сол жетім сәбилердің ризығын жырып жейді ғой әлгі обыр...

	Майтап әжейдің бір-екі минут ішінде айтқан шағымы мені сан саққа жүгіртті. Әуелі ашуымды келтірді, содан соң күлкімді келтірді, ақырында қатты тебірентті.

	– Сөзің расқа шықса Әлмисақты қатты жазалаймын, – деп уәде берді төраға, – өте ауыр жазаға тартамын...

	– Тарт жазаға. Бірақ абақтыға қамама. Шиеттей балалары бар. Қайбір жетіскеннен істеді дейсің мұны, байғұс. Сен оны тіліңмен жазала, мықтап...

	Біздің ауылда аумалы-төкпелі кісілер көп, әлде тұрмыстың өзі солай ма, бір қарасаң олаймыз, бір қарасаң былаймыз. Өзіміз от саламыз да, өзіміз су себеміз. Бірақ бұл біздің аумақайлығымыздан емес. Біздің көңіліміз ойлаған ойымызға, сөйлеген сөзімізге бағынады, бар кілтипан осында.

	Майтап әжей таяғының басына тағы да иегін сүйеді. Тағы да есік ашылды. Шама-шарқынша ықшам, мұнтаздай таза киінген Ақжұлдыз көрінді. Оның аяғында аппақ ұйық, терең резеңкі кебіс. Сырт пішіні айтарлықтай өзгермеген. Жаулығының бір ұшын баяғыдай желкесіне түйіп тартқан. Самайында бірлі-жарым ақ шаштар көрінеді. Бұрымының ұшында әлгі шолпылары сылдырлайды. Ол езу тартқандай болды, бірақ менің көзім үйренген, таңырқап тоймайтын жайраңдаған күлкінің ізі де жоқ. Ол әуелі Майтап апаймен көрісті, одан соң төрағамен, менімен қол алысты. Менің қолымды тез босата қоймады:

	– Қонақ бар екен ғой... Міне, есен-сау қайтып келіпсің. Бақытты екенсің. Өзгелерді де бақытты еткенсің... Өмір жасың ұзақ болсын. – Кенет оның әдемі еріндерінде баяғы күлкі жылт еткендей болды... – Осман алқабында пішен шапқанымызда сен бала едің. Өмір бойы көкейімде қалды сол шабындық... Түсімде кереметтей көрінеді... Үміт үзбеймін әлі...

	Иә, мен елге қайттым. Бірақ қанша мерзімге қайтқаным белгісіз. Екі өкпемді де туберкулез жеп жатыр. Әйтсе де елге қайтып жұртпен дидарластым.

	– Шақыртқан екенсің, – ол төрағаға жаутаңдай қарады. – Әлде Мәрәһимнен бір хабар бар ма?

	– Отыршы, Ақжұлдыз.

	Ол дереу пештің қуысындағы темір сандықтың үстіне барып отырды. Екі қолын қаусырып, тізесіне қойды. Бөлмені зілдей тыныштық басты. Мен темір сандықты таныдым. Ол көптен бері тұрады осында. Сәмиғұлланың елден жинаған ақшасы бір кезде осы сандықтан ұрланған. Оны көрген сайын қатты қынжылып, ақша ұрланғанына ызам келетін. Міне, қазір де... Оған бекер отырды Ақжұлдыз. Өкінетіні жоқ, болары болды.

	Төраға сау қолымен маңдайын сүртті:

	– Неден бастасам екен?.. Үміт үздіру кісі өлтірумен бірдей. Соңғы үмітіңнен күдер үздіргелі отырмын. Сабыр ет, қалқам. Мә, өзің оқи ғой... – Төрағаның қалтыраған қолы әлгі қаралы қағазды Ақжұлдызға ұсынды.

	Ақжұлдыз алсам ба, алмасам ба екен дегендей, сәл толқып тұрды. Содан соң екі қолын созып, жұмыртқаны жаңа жарып шыққан балапанды ұстағалы тұрғандай қаралы қағазға қос алақанын жайды. Әсем ақ жүзі менің көз алдымда күрең тартып, қарайып бара жатты. Бірақ оның аққудың мойнындай жіңішке мойыны, ауыр қасірет толы басы иілмеді. Ол тас мүсіндей мелшиіп, қатып қалды. Құр сүлдері қалған жансыз бейне. Біраздан кейін барып есін жинады. Ұшып кеткен жаны тәніне қайта оралды:

	– О, тәңірі! – деді өзек өртер ащы үнмен, – Осындай махаббат та адамды ажалдан қорғай алмады-ау! Енді неге сеніп, неге таянарсың? Мен махаббатқа сенген едім... Махаббат ажалдан мықты дейтін кітаптар. Соның бәрі шынайы шындық деп сеніп, әрбір сөзін жаттап алатынмын. Бәрі жалған, бәрі баянсыз болғаны ма? – Ол қаралы қағаз жатқан қос алақанын тағы да алға созды.. – Осындай балуаннан қалған тек мынау ма... Әділет қайда?!

	Ақжұлдыз сәл тына қалды. Майтап әжей таяққа сүйеген иегін көтерді.

	– Махаббат жолында мерт болған ғой, келін-ау, – деген қатал үкім шығарды кемпір. – Асыл ер ғашық болса, естен танады, көзіне ақ-қара көрінбейді, қорқуды білмейді. Мәрәһим нағыз азамат қой, сен үшін ерлік жасауға тырысып, алды-артына қарамай, ғарасат майданына кіріп, бұзып-жарып, жалаңдаған жаудың ортасына түскен шығар. Сөйтіп, мерт болған ғой. – Ол қатты күрсініп қойып сөзін жалғады. – Қайдағыны соғып кеттім-ау деймін?

	Кемпірдің айтқандары Ақжұлдызға түк әсер етпеді. Ол тіпті бұған құлақ асқан жоқ. Ал менің гимнастеркамның екі қалтасында жүрген екі хат тас көмірдің шоғындай кеудемді күйдіріп кетті.

	Оның біреуі былай басталады...

	Жоқ, асықпайықшы. Хатқа дейін Ақжұлдыз туралы әңгімені аяқтайық. Ол басқа ештеңе айтпады да, бір тамшы жас та шығармады көзінен. Майтап кемпір шығып кетті. Үшеуміздің қанша отырғанымызды білмеймін, алдымен Ақжұлдыз тұрды орнынан. Оны есіктің алдына дейін шығарып салдық. Ол үйіне қарай жүрмей, ана жылы Мәрәһим өзін алдына мінгізіп алған Мүкіш шоқысына қарай тартты.

	Сыны бұзылмаған сұлу жеңгейімді көп жылдар өткен соң тағы көрдім. Көшеде кездесіп қалдық. Жүзі жайдары, сабырлы. Ажары, пішіні бәз баяғы қалпында. Қандай мықты, мойымайтын берік жан десекші! Қасында төрт-бес жасар баласы бар. Баланы сәл алға жіберіп, қуанышын жасырмай айтты:

	– Ақжұлдыздың баласы. Аты Мәрәһим.

	Бала атасынан айнымайды, құйып қойған дәл өзі. Осман алқабындағы қандыағаштың жас шыбықтары да тұқымына тартқан. Мен білгелі орман үш рет қырқылып, үш рет қайта жаңғырды.

	Бәсе, солай ғой. Талай тасқындарды, талай дауылдарды, сан алуан сұрапылды бастан кешкен Ақжұлдыз өмір жағалауына жетті. Әрине, межелі мақсаты, жастайынан жаны аңсаған жағалауы бұл болмаса керек. Бәлкім, жас шағында қай жерге, қайсы жағаға соғатынын ойлай бермеген де шығар ол Одан әрісі оған бұлдыр тұман еді.

	– Ендігі жұбанышым да, таянышым да осы, – деп ол баланы өзіне қарай тартты. Бала басын көтеріп, екі түйір лағыл тас секілді көздерімен Ақжұлдызға қарады. Оның: “Мәрәһимнен қалған көз – жанымның жарығы” деген сөздерінің мән-мағынасын бала түсіне бермейтін де шығар-ау. Бұдан басқаша сөздер айтуы да мүмкін, әйтсе де бәрінің мағынасы осы сөздерге саяды.

	Біз қоштасып, жөн-жөнімізге кеттік. ...Төс қалтамдағы хаттардың бірі: “Менің әйелімнің өліміне сіз себепші болдыңыз” деп басталатын.





ЕКІ ХАТ




	Жантүршігерлік үкім. “Иә, оны өлтірген сіз, махаббатыңызбен өлтірдіңіз. Ажал аузында жатқанда ол ылғи сіздің атыңызды айтып, сандырақтай берді. Есін жинаған сәттерде, әлі жеткенше сөйлеуге тырысты. Жастығының астынан суырып алып, сіздің хаттарынызды көрсетті. Мен соларды оқыдым. Азғырушы ібілістің қурған тұзағы еді олар. Әйеліңіз бола тұрып, сіздің күйеуі бар әйелді сүюге қандай қақыңыз бар? Қалайша арыңыз жетті бұған? Кім берді сізге ондай қуқты? Қандай моральға, кімнің мораліне сыяды бұл?!

	Мен оны емделуге жіберген едім, сіз өлтірдіңіз. Есіттіңіз бе? Лағынет жаусын сізге, Сіздің хатыңызды оқып тұрғанымда Людмила айтты: “Оны қарғама, – деді, – сендер екеуің де бұл дүниеде өмір сүресіңдер. Қарғама. Керісінше, менің өлімім сендерді табыстыруға тиіс. Ақылыңнан адаспа”. Ол жанталасып жатқанда менің сізде шаруам болган жоқ еді әлі. Мен оны өліп– өшіп сүйетін едім. Жалғанда жаным сүйген жалғыз жарым болатын ол Людмиланы шілденің жиырма тоғызында жерледік. Жаназадан соң жаңбыр шелектеп құйды. Найзағай жарқылдап, дүние астан-кестен дүрлікті. Төбеме жасыл түссе деп тіледім. Түспеді. Ол да кез келгенді, қалаған кезінде соқпайды ғой... Түнге дейін мен оның қабірінің басында отырдым. Қандай парасатты, қандай пәк жан еді! Иә, сондай болмаса, сізді де соншалық өртемес еді... Шайтан алғыр! Сіздің өртенуіңізде менің шаруам қанша? Ұмытқым, біржола ұмытқым келді. Болмады. Түпсіз терең қайғым сізге деген өшпенділігімді өшірер деп ойлаған едім әуел баста. Өшірмеді. Қайта, қайғы мен өшпенділік өрши түсті. Алғаш сіздің хаттарыңызды жұлмалап, желге ұшырдым... Ашуым басылмады. Мен сізді жек көремін. Мың мәрте қарғаймын. Егер Людмиланы алып кеткен құрт ауруы сізді құртпаса, мен түбінде сізден кегімді алмақпын Ажалдан қүтылсаңыз да менен құтыла алмассыз. Рақым да, кешірім де жоқ сізге! Менің кегім, менің күйігім өмір бойы тас төбеңізден алмас қылыштай төніп тұрады. Басыңызға қандай пәле келсе, менің жазам деп біліңіз. Құтылу жоқ сізге! Жоқ!”



	Қайғы-қасіреттен өртенген біреу маған осылай деп жазыпты.

	Мынаусы қалай, маған қандай қылмысым үшін шыққан бұл өктем үкім? Жазығым соншама көп болғаны ма?

	Бәрін егжей-тегжейлі баяндап берейін.

	Бұдан бұрын айтқанымдай, соғыс аяқталған соң менің өкпем туберкулезге шалдықты. Алғаш біраз уақыт Румыниядағы Предял деген жерде емделіп жаттым. Таудың ауасы, қарағай орманы, күн сәулесі – бәрі де бар. Бірақ дертке дауа болмады. Оның үстіне көрші палатада кеш түсе біреу жүрек тебіренерлік ән шырқайды:



	Что стоишь, качаясь,

	Тонкая рябина,

	Головой склоняясь,

	До самого тына?..

	Там через дорогу,

	За рекой широкой,

	Тоже одинокий,

	Дуб стоит высокий...

	Но нельзя рябине

	К дубу перебраться,

	Знать, ей, сиротине,

	Век одной качаться.



	Мен осы шетен жидектің сүйген жары – дарияның арғы жағындағы сорлы емен сияқтымын. Жалғыздықтан, сағыныштан жапырақтарым сарғайып, тамырларым қурап барады. Елді аңсадым. Мұны түсінген дәрігерлер мені туған елге, Қырымға жіберді.

	Симферопольден Ялтаға дейін біз госпитальдің автобусымен жеттік. Түрлі пойыздарда түрлі госпитальдарға келген ауруларды айқайлап шақырып вокзал алаңына жинады. Түске таяу жүріп кеттік. Бұралаң тау жолы, қамашау қойнаулардағы қапырық ауа әбден діңкемізді құртты. Әсіресе, көбірек қиналған алдымызда отырған келіншек. Әлсін-әлсін буынып жөтеледі де, ентіге береді, жүрегі айниды. Алуштада аялдағанда оны көршілері қолтықтап, сыртқа алып шықты. Маңдайы ақ шүберектей бозарып, беті қуарып кеткен. Қалш-қалш етеді. Әрі қысылып, ұялып, басын көтере алмайды. Айыпты адам сияқты.

	– Деміңді ішіңе қатты тартып, кеудеңді толтыра тыныс ал, – деп ақыл айтты бір майор.

	– Тыныс алатын болсам... Бұлай ентікпес едім-ау, – деді келіншек тағы да жөтеле алмай тұншығып.

	– Климат бірден өзгерген соң сөйтеді, жерсінбей жатқаның ғой, үйреніп кетесің әлі, – деп жұбатты бізді қарсы алған мейірбике.

	Алуштада біраз тұрдық. Едәуір тынығып алдық. Әлгі келіншек те біраз есін жинады. Жолдың қалған жағына ол айтарлықтай қиналмады. Тіпті ара-тұра қалғып, мызғып алды. Мен ең артта отырмын. Бәрін анық көре алмаймын. Сонда да байқап келемін: орындықтың жұмсақ арқалығына қырындай сүйеген басы ақырын шайқалып қояды. Сонысы жақсы болды. Ялтада тау жақтағы бір көшенің тұйығына келіп тоқтаудан жұрт автобустан шұбырып шыға бастады. Иықтарына жасыл қол дорба асынып, шетелдік сәнді саквояждар ұстаған әскери адамдар, қатырма шамадан көтеріп, қолтығына түйіншек кысқан қыз-келіншектер тұс-тұсқа тарады. Мен ең соңынан шықтым. Біздің госпитальға дейін әлі едәуір жер көтерілу керек. “Едәуір жер” дегенім қарға адым жері мұң болған сырқат адамның шамалауы. Әйтпесе, екі жүз қадамнан аспайды. Әр жерге бір тұрып, ілбіп келемін. Әудем жер жүрген соң қарасам, үйдің көлеңкесінде әлгі келіншек шамаданының үстінде отыр екен. Тұсына жетіп тоқтадым.

	– Маған қарамай жүре беріңіз. Өзім жайлап жетермін. Қазір жағдайым жақсы, – деді.

	Мен алғаш рет оның жүзіне анықтап қарадым. Аса сұлу болмаса да ұзын кірпікті қара көздеріне күллі әлем сыйып тұр десем титтей де артық айтқандық емес. Мұндай түпсіз тұңғиық, мұндай мұңлы нәркес көздерді бұрын-соңды көрмегенмін. Қолдарын айтсаңшы. Саусақтары сүйріктей қолдарына қызыға қарай бердім. Оларды мен кейін “ақылды қолдар” деп атадым.

	– Жүре беріңіз сіз, бара тұрыңыз...

	Тек айтуға оңай. Әйтпесе, мынандай мұңлы нәркес көздерді қиып, тастап кету қайда маған?

	– Мен сізге көмектесейін. Шамадандарды алма-кезек көтерейін.

	Ол сәл күлімсіреді.

	– Сіздің де қандай қайратты жігіт екеніңізді манадан бері байқап тұрмын.

	– Сізге көмектессем, бәлкім, күшім тасар.

	– Мен әлі отырамын. Маған осы рақат. Әнеки, теңіз де көрініп тұр.

	– Ендеше, мен де ... – деп шамаданыма отыруға ыңғайландым.

	– Отырмаңыз, бара беріңіз, өтінемін, кете беріңіз...

	Ғажап. Көмек көрсетейін десем, маңына жолатпайды. Менің таңырқай қарағаныма жауап бергендей былай деді:

	– Ренжімеңізші. Мен сізді қумаймын. Тек өтінемін...

	Шамаданымды көтеріп, кете бердім. Көп ұзамай ол тағы да тынысы бітіп, жөтеле бастады. Мен қайырылып қарауға бата алмадым.

	Ауруларды қабылдайтын бөлмеде де біраз айналып қалдым. Әлгі әйел келер деп күттім. Палатаға алып баруға келген мейірбикеге де “Азырақ дем алайықшы” деп уақытты создым. Бірақ ол келмеді. Шамасы, бірдеңе болған-ау. “Ай, сен де қызықсың-ау, деп ұрыстым өзіме өзім, – сондай жағдайда тастап кеттің ғой...

	Бір аптадай әлсіреп жаттым. Алғашқы күндері әлгі мұңлы нәркес көз көңілімді қайта-қайта елжірете берді. Бірақ ұзаққа бармады бұл жағдай. Ұмытылды.

	Түрегеліп, тысқа шықтым. Көрші корпустың тұсынан өтіп бара жатқанымда бір әйелдің дауысын шалып қалды құлағым:

	– Әй, капитан! Капитан!

	Мен пәлендей назар аудара қоймадым. Жөніме кете бердім. Әскери госпитальда менен басқа капитан аз дейсің бе?

	– Капитан, мен сізді шақырдым ғой! Жолда серік болған капитан.

	Қарасам, әлгі түпсіз екі көз. Әйел екінші қабаттағы терезенің алдында отыр.

	– Жаным кіріп, жазылып келемін. Тек сыртқа шығармайды. Сыртта жақсы шығар, ә?

	– Жақсы. Шығармаса, ұрлап қашайын ба сізді? – дедім, Әлсіреп қалғандықтан өзімнің де буын-буындарым қалтырайды.

	– Көптен бері ұры күтіп отырмын.Ұрлаңыз. Оған ризамын,– деп екі қолын алға созды. – Әуелі анау тау басына көтеріп шығыңыз, одан соң теңіз жағасына ертіп барыңыз. – Оның еріндері күлімсірейді, тіпті күліп те тұр. Ал көздері толған мұң.

	– Әнеу күні сізді мен ауруларды қабылдайтын бөлмеде көп күттім... Тастап кеткеніме кейін қатты өкіндім тіпті... – деп ақталдым мен.

	– Ау, сіз мені өзі секіріп түссін деп тұрсыз ба? Мен оның қасына бардым. Ол палатада жалғыз өзі отыр екен. Көршілері сыртта жүрсе керек. Мен жоғарыға көтерілгенше ол терезе алдынан түсіп, кереуетіне отырған. Беті тағы да қуарып кетті.

	– Алдымен танысып алайық. Менің атым Людмила. Сізді Капитан деп атаймын. – Ол көріскелі қолын созды. Қолын қысудан жүрегім дір ете қалды. Аса маңызды, аса қайғылы хабар жеткізгендей мына алақан, мына саусақтар. Содан соң талай рет байқағаным: Людмиланың көздері ғана емес, қолдары да мұңлы. Олар ылғи ауыр ойға батқан секілді. Адамның қолдарының ойланатынын, қайғыратынын, қуанатынын осы жазда мен алғаш рет өзім көріп, білдім, алғаш рет аңғардым. Осындай зерек, осындай сезімтал қолдар болады екен-ау...

	– Атыңды әзірше байлап қой, батыр, хан қызының тағы да хәлі мүшкіл, – ол көрпесін ашпастан кереуетіне жатты. – Осы температура титығыма тимесе... сіз отыра тұрыңыз...

	Ол ыңқылдамады, сырқатын айтып мұңын шақпады. Біздің аурумен сырқаттанғандардың өз басым мұңын шағып, зарланғанын өте аз есіттім. Жанға батып, дене сыздамаған соң еркін ауыруға ырық бермей, үмітің үзілмейді. Ауруханада көп жатқандықтан біздің өз ортамыз, өз өміріміз, өз бейнетіміз болады. Бұдан соң бізге аурухана қақпасынан сырттағы өмір емес, осындағы өмір нағыз өмір сияқты болып көріне бастайды. Сырттағы ығы-жығы мағынасыз сияқты. Себебі, ондағылар өз өмірлерінің қауіпсіз жерінде бейқам сайрандап жүр, кеше бұзғандарын бүгін түзете алады, бүгін жасаған күнәлары үшін ертең жаза тартады, ал біз болсақ, өмір алаңының шетінде, ақырғы жолдың үстінде екенімізді кәміл аңғарамыз. Бізді ұсақ-түйекпен алдарқатып, жұбата алмайсың. Әйтсе де біз сенеміз – соңғы тамшының тамбайтынына, соңғы жапырақтың әлі үзілмей қалатынына сенеміз. Өлімге басын байлаған адам қуатын жоғалтқан сайын еркінен айырылады.

	... 1942 жылдың көктемінде біздің бригада шабуылға шыққалы жатқанда бір қайғылы ауыр оқиға болды: трибуналдың үкімі бойынша бүкіл әскер алдында бір қашқын жазаға тартылды. Әуелі оған орман шетіндегі жіңішке өзеннің бойынан қабір қазылды. Үкім жарияланған соң қылмыскерді осы қабірдің түбінде атты. Ол тұп– тура көрге құлап түсті. Осы әділ де сұмдық оқиғада мені қатты тебіренткен жай жазалау оғы атылғанға дейінгісі болды. Жалаңаяқ қашқынды өзеннің арғы жағынан айдап келді. Күзеткен сарбаздар етіктерімен суды шалпылдата кешіп өтті. Ал тұтқын аяғын суламау үшін өзеннің тарлау жерінен секірді. Құрғақ аяқтарымен ол небәрі он бес – жиырма қадамдай ғана аттады. Өз қабіріне жеткенше ғана...

	Міне, солай: соңғы қадамына дейін адам аяғын суға тигізуден қорқады.

	– Магнолия гүл атса, бәлкім, сауығып кетер едім. Магнолия гүлін кереметтей ұнатамын... Оны иіскеп елтіп қалғаным бар, кішкентай кезімде... – Ол біраз көзін жұмып тұрды. – Әкем мені сонда Гурзуфтағы тәтеме қонаққа ертіп келген еді.

	Людмила әлсіреп қалды. Оны енді шаршатпайын деп кеткім келді.

	– Ертең тағы келермін... – дедім орнымнан тұрып.

	– Бағана терезеден қарағанда өзіме-өзім ажарлырақ көрінген секілді едім, енді түсім қашқан тәрізді. Кешіріңіз енді.

	– Мен сізді бәрібір ұрламай қоймаймын. Сақ болыңыз.

	– Мен дайын тұрамын. Келесі күні осы терезеден алдыңызға өзім-ақ топ етіп, секіріп түсемін. Мұнда келіп жүрсеңіз, қашатын уақытымыз ұзаққа созылып кетер.

	Ол қоштасуға қолын ұсынды. Алақаныма қыса бергенде әлгі саусақтар маған жүрек тебіренерлік бірдеңе аңғартты. Мен оны сездім, бірақ түсінбедім.

	Мен ертеңіне де, бүкіл апта бойына да Людмиланың қасына бара алмадым. Өкпемнен көп қан кетіп, төсек тартып жаттым.

	Енді мені шығармады. Біраз есімді жинаған соң іргемде жатқан лейтенантқа магнолия жапырағын алдырып, Людмилаға сәлем хат жазып жібердім. Жапыраққа жазылған хат әдемі шықты.



	“Құрметті синьора! – деп бастадым хатты. – Сізге арналған сөздерді мен жансыз ақ қағазга түсіріп, кемсіте алмаймын. Оларды өзіңіз үнатқан ағаштъң жасыл жапырағына ойып жазып отырмын. Бұл жапырақ сіздің жүрегіңізге айналса екен, менің сөздерім сонша мәңгі тұрса екен деп ойлауға жүрегім дауаламайды. Себебі, сіздің жүрегіңізді істік темірмен тілгілеуге менің қолым бармас еді. Будан бурын ол жүрекке басқа қолдар басқа сөздер жазып үлгірген шығар-ау.

	Аса кұрметті синьора! Сіздің асыл бейнеңіздің алдында өзім барып, бас иіп, тағзым ету бақытына ие бола алмағаныма өте өкінемін. Әділет пен әдемілік үшін күрес жолында кездейсок ұсак– түйек пәлелерге ұшырауға тұра келді. Фон Тубер-Кулез деген корольдің әлденеше миллион найза көтерген әскері бір өзімді анталай қамап алды. Сол жаумен алысқанда екі жақтан да көп қан төгілді. Осы кезде алдағы қатты қақтығыстарға күш жинап жатырмын. Алайда, ғазиз синьора, Сіздің титтей өтінішіңізді де үлкен жұмыстай көріп орындау бақытына ие болуға минут сайын әзірмін. Ишара жасасаңыз, бітті. Есіттіңіз бе, менің арғымағымның көкті күркірете кісінеуін? Естисіз бе, синьора!

	Жадау жүзді Капитан”.



	Түстен кейін сенімді адам арқылы жауап жетті.



	“Батырлардың батыры, намыстың қулы, мұңлы Капитан! Сіздің қос қанатты арғымағыңыздың күллі әлемді күңіренте кісінегенін жеті түнде есітемін. Менің жүрегімнің жапырағын тілгілеп жазған хатыңызды алып оқыдым. Қиналмаңыз, Капитан, сіз тілгілегенде менің жүрегім түк шанышпады, керісінше, рақаттанып тұрды.

	Мен әлі сол зәулім камалдың зәулім мұнарасында қапаста отырмын. Қазір менің батырым келеді де, он кұлаш өткір найзасымен темір есіктерді түйреп теседі. Сол сәт мен аппақ көбелекке айналып, әуелеп ұшып шығамын, ұзақ күн бойына бейқам ойнақ саламын Бір күн емес, бүкіл бір өмір... Менің өмірім, сөйтіп, сіздің колыңызда қалады, жаны жомарт, сайыпқыран Капитан. Сізге азғантай өтінішім мынау: өмір беріңіз маған. Бір өмір, кұйттай ғана бір өмір... Ойдағыдай орындаңыз осы шағын ғана шаруамды. Егер сіз осындай кайратты, осындай ержүрек болмасаңыз, мен сізді мұндай ұсак-түйекпен мазаламас та едім. Кезі келгенде мен сізге мұнарадан жаулығымды бұлғармын. Ақ жаулық Қарап турыңыз.

	Өзіңізге мәлім Людсения”.



	Қандай қызық қалжың! Мына әйел әлде үзер үмітін үзіп, қорқатынын қорқып біткен, әлде, керісінше, оған ажал әзірше жолай қоймаған болса керек. Оның хаты мені қатты толқытты. Менің әзілім, шамасы, орынсыз болып шыққан ғой. Ол адамды, міне, қандай ойларға қалдырған.

	Әлгі магнолия жапырағына екінші күні мен осындай әзіл-шыны аралас хат жаздым. Сарайдың темір есіктерін тесу үшін қазір найзамның ұшын қайрап отырғанымды айттым. Оның ақ жаулық емес, ақ-қызылы аралас жаулық бұлғауын өтіндім. Қызыл түс маған қайрат беретінін түсіндірдім. Келесі күні оның жауабы келді.



	“Жадау жүзді, қалжыңбас Капитан! Сіздің қос қанатты арғымағыңыздың кісінеген дауысы күннен күнге өктем шығады, – деп бұрынғыдай әзілмен бастапты ол жауабын. – Ол кісінеп жібергенде өзім отырған қамалдың қабырғалары солқылдап, кұлап түсе жаздайды. Дауысы тас жаратын кұдірет! Соған қарағанда таяуда бостандыққа шығармын деген үмітім көп... Мені барабан қағып қарсы алсаңыздар екен. Мен барабан қаққанды ұнатамын...”

	Осы тұста бірінші мамыр мейрамы келді. Палатадағы менің көршілерім мейрамдап кайтуға қалаға кетті. Сауыққан сайын қарап жата алмайды адам. Ашық терезеден жұпар иіс аңқиды. Магнолия гүл ата бастады деген жұрт кеше ғана. Түрегеліп терезе алдына баруға әлім жок, басым айналады. Жатсам тәуірірек сияктымын...



	Жоқ, сонда да тәуекел етіп көру керек. Пижама шалбары мен ақ көйлек кидім, шашымды тарадым, тумбочканың үстіндегі жарты стакан жеміс шырынын ішіп қойдым. Енді терезе алдына баруға әлім келетін секілді. Түрегеліп бір-екі адым аттағанымда біреу есік қақты. Мен жауап бердім. Есік ашылды. Бір тал қызғалдақ ұстаған қол көрінді әуелі, содан соң Людмила кірді.

	– Мереке құтты болсын, Капитан. Міне, сізге қызғалдақ әкелдім. Өзіңіз айтқандай, қызыл түс қайратыңызға қайрат қоссын.

	Мен басым айналып, сәл теңселіп кеттім. Ол ұшып келіп, иығымнан ұстай алды. Кереуетке қарай тартты.

	– Жоқ, жай әншейін, сізді көрген соң сасып қалғаным ғой,– деп сыр бермеуге тырыстым. – Жүріңіз, терезенің алдына барайық.

	Біз терезе алдына барып тұрдық.

	– Осы жағдайымен қалжыңдап хат жазады-ау,– деп маған едәуір қарап тұрды. Сол сәт мен әлгі түпсіз екі тұңғиыққа түстім де кеттім.

	– Аурудың ырқына көнбей жүрмін... – деп міңгірледім.

	Әлгі тұңғиықтан қайрат пен үміт алып, қайта қалқып шықтым. Дүние құлпырып, жасарып кеткендей. Аппақ шешек атқан магнолия бұтақтарының арасынан көгілдір теңіз көрінеді. Төменде әлдеқайда шырқалған ән әуені талып жетеді. Төңірегіміз тып– тыныш. Тек бір құс оқтын-оқтын сайрап қояды. Біз әлгі өзіміз өмір сүрмейтін дүниеге сырттай қарап тұрмыз. Әзірше бұл да жақсы.

	– Менің сізге беретін мерекелік сыйлығым болмай тұр, – деп қиналдым мен,– кеше жігіттер маған бір шыны шарап әкеліп берген. Келіңіз, соны ішейік. Біздің де мерекелеуге хақымыз бар шығар.

	– Мәссаған!– деп Людмила мәз-мейрам болды. Тіпті қолын шапалақтап қойды.

	– Бұған қоса, мен сізге бір өлең оқып берейін...

	– Онда біздің дастарқанымыз патшалардың сауық-сайранынан кем болмас!

	Мен шыныны шапшаң аштым. Солдат кезіміздегі дағдымыз ұмытылмаған екен әлі. Людмила басқа бір стақанға су құйды да менің қолымдағы қызғалдақты алып соған салды, содан соң тағы да екі стақан тауып, тумбочкадағы гүлдің қасына қойды. Отырдық. Мен шарап құйдым.

	– Ал не үшін ішеміз?– дедім мен.

	– Мейрам үшін. Мейрам деген мәңгілік нәрсе ғой.

	– Мәңгі жасайтын нәрсе былай да өмір сүрер...

	– Ал мәңгілік емес нәрсе бәрібір мәңгі жасамайды. Мейрам үшін!– Ол лып етіп стаканды алды. Соғыстырдық.

	– Мейрам үшін! – деп қайталадым мен. Екеуміз де ішіп қойдық.

	Людмиланың бетіне қан жүгірді. Тұңғиық мұңлы көздерінің түбінен сәуле жарқ етті. Бір ләззат буын-буынымды қуалай жүгірді. Көкке ұшсам да, жерге батсам да бәрібір маған қазір.

	– Енді өлең оқыңыз.

	– Жоқ, әлі қызбай жатырмын, – деп қуландым мен. Дереу шыныға ұмтылдым. Людмиланың ақылды қолы менің ұстамсыз қолымды ұстай алды.

	– Жетер, Капитан, – деп жалынды ол, – аз ғана қуанышымызды үркітпеңіз. Әйтпесе маңымызға жоламай, безіп кетер мүлдем.

	Иә, шаттықтан шалқыған шағым еді бұл. Көптен бері ұмытылған батылдығым, әлдеқайда адасып қалған қуанышым қайта оралды. Мен бір өзім ғана бақытты емеспін, қаласам өзгені де бақытты ете аламын, Менің құдіретімнің шегі жоқ. Мен басымды шайқасам, көк тербеліп кетеді.

	– Ендеше, құлақ салыңыз, мархаматты синьора!

	– Жоқ, қажеті жоқ, бүгін қалжыңдаспай-ақ қояйық, Капитан. Бүгін шынында да көңілді, шынында да рақат маған.

	Мен махаббат туралы өлең оқыдым. Адамның жүрегінде бүрін жарып, өмірге сән берген гүлдер, жүрекке ұя салып, дүниені мұңға батырған құстар туралы айтылған еді онда. Гүлді жайнататын махаббат, құсты сайрататын махаббат.

	Басын иіп, ұзақ үндемей тұрған Людмила еңсесін көтеріп, маған қарады.

	– Сіздің жаныңызда әйел біткен жадырап, жайраңдап кететін болса керек... Мүмкін, ол бақытқа бөленетін шығар... Бақытты болатын шығар...

	Мен ұйқыдан оянғандай аң-таң болдым. “Бақыт” деген сөз бір түрлі тосын, үрейлі естілді. Бұл сөздің маған да, менен алыста өзімді сағынып күткен адамға да қатысы жоқ сияқты еді. Алайда, жасыратын несі бар, “сіздің жаныңызда әйел біткен жадырап, жайраңдап кететін болса керек” дегені мені қатты тебірентті. Мұндай жылы сөз ер кісіге сирек айтылады ғой (Осыдан көп жылдар өткен соң қасымда келе жатқан бір әйел: “Мынау қала толы халық менің қандай бақытты екенімді білмейді-ау. Білсе, бұлай асықпас еді, тоқтай қалып, таңырқап, таңданып, маған қарап тұрар еді. Екеуміз көшеде қатар келе жатқанымыздың өзіне шексіз бақыттымын...” деді. Міне, қандай сөздер есіттім мен! Иә, адамды біреу бақытты етпейді, адам өзі бақытты болады. Бұл ақиқаттың мән-мағынасын біз өте кеш түсінеміз).

	– Мені тым асыра мақтап жібердіңіз,– дедім мен ыңғайсызданып,– Әйелді бақытты ету қолдан келе ме? Адамның бүкіл өмір бойы тындыратын ісі ғой бұл. Өмір дегенің...

	– Бақыт үшін бүкіл өмір емес, қас қағым сәт те жетіп жатыр. Сіз ұзақ өмір сүресіз, – деді ол баяғыдан бері белгілі бір жайды айтып тұрғандай сабырлы үнмен. – Сіздің кірпігіңіз қысқа. Көзіңізде үмітсіздіктің титтей белгісі жоқ. Әуелі адамның көзі дүниеден түңіледі, одан соң – өзі. Қане, қолыңызды беріңізші.

	Людмила менің сол қолымды алақанына қысты.

	– О-һо, сіздің өмір жолыңыздың ұшы-қиыры жоқ,– деді,– үш терең өткелден өтеді, бірақ, үзілмейді. Қолыңыз құйттай, құрғақ екен. Менің қазіргі күйеуімнің қолы үлкен, еті қалың. Ол өте қарулы. Ал алғашқы тәңірі қосқан жарым сізге ұқсайтын. Бұйра шашы, маңдайы, қолы, күлкісі... Соғыстың алғашқы жылында-ақ мерт болды. – Менің қолымды қатты қысты ол. – Сіздің өмір жасыңыз ұзақ болсын! Өмір сүріңіз! Өміріңіздің ұзақ болуын тілеймін!

	Кенет тас төбемізден ағараңдаған алып дене төне түсті. Бұл – госпитальды билеп-төстеп тұрған әйгілі әулекі, дәрігерлік бөлімшенің бастығы Мария Аристарховна еді. Оны біз “Страховна” дейтінбіз.

	– Госпиталь ма бұл, шайтан алғыр, әлде ғашықтардың ойнағы ма? Қайда барсаң, кілең қосақтасып отырған тотықұс, құйрықтары желпуіштей. – Біздің шарап құйған шынымызды көріп, жынданып кете жаздады. – Шарап? Бұлар шаруаның бәрін тындырған екен ғой. – Ол Людмилаға айқай салды. – Кет әрі! Дереу кетіңіз. Байы емделуге жіберген, бұл мұнда қызара бөртіп шарап ішіп отыр. Бұлай ететін болсаңыз, сізді емдеуден бас тартамыз. Сіз неге орныңыздан тұрмайсыз? Түрегелетіндей әліңіз жоқ па?

	– Сіз маған айқайламаңыз. Емдеуден бас тартуды өзіңіз біліңіз, бірақ айқайламаңыз,– деді Людмила орнынан тұрмай,– Кісіден қорқатын кезім өтіп кеткен, Мария Аристарховна, оны өзіңіз де жақсы білесіз.

	Ойламаған жерде тап болған оқиғадан қатты састым. Аузымды ашып, бірдеңе айта алсамшы. Ұятсыз топастар аяқ астынан жанжал шығарса, сасқалақтай беретін әдетім бар қашаннан.

	– Не, Мария Аристарховна... – деп міңгірледім.

	– Сізбен кейін сөйлесеміз. Төсегіңізге жатыңыз! – Мен тұрған орнымнан тапжылмадым. Ол тағы да Людмилаға тап берді:

	– Немене, сіз күйме күтіп тұрсыз ба? Күйме дайын! Мінуіңізді өтінеміз! – деп есік жақты көрсетті.

	Людмила асықпай орнынан тұрды. Мен оған қарай ұмтылдым.

	– Людмила!

	– Жә, қош болып тұр. Мен тағы да келемін. – Ол бастыққа қайырылып қарамастан шығып кетті. Сол сәт Мария Аристарховнаның да қарасы батты. Сонымен мерекеміз аяқталды.

	Ал мен ше, мен! Қандай мүшкіл, қандай қауқарсыз, қандай масқара хәлде қалдым. Әлгі ұятсыз, қатал әйел алғашқы сөзін айтудан-ақ мен:

	– Тайып тұрыңыз, бұл жерден, Мария Аристарховна! Шығыңыз! Людмиланы да, өзімді де ренжіткеніңізге көнбеймін! Марш! Жоғалыңыз бұл жерден, медицина майоры Мария Аристарховна!– деп айқай салуға тиіс едім. Сарт еткізіп үстелді қойып қалуға, қасымдағы тумбочканы теуіп ұшырып түсуге, көйлегімді қақ айырып, жыртуға тиіс едім мен. Содан соң Людмиланы есік алдында қуып жетіп, қолынан ұстап, орнына қайта отырғызуға тиіс едім. Тиіс едім!.. Бірақ солардың біреуін де істемедім. ЬІнжық! Қорқақ неме! Сатқын! Людмила өзін қандай байсалды, биік ұстады. Міне, осындай адамдар дүниеге мәңгілік келуге тиіс қой...

	Люмила ертең де, одан соң да келмеді. Хабар да жібермеді. Шамасы, маған көңілі қалса керек. Солай болуға тиіс те. Ол мені арғымақ мінген абзал азамат деп ойлады, менен көп үміт етті, құйттай болса да өмір беруді өтінді. Ал мен арғымақ түгіл есектен жығылған сорлы болып шықтым. Тағы да оны аңдыған ажал аузынан ұрлап қашпақшы болдым-ау. Шынында да бір шайпау әйелден қорғай алмай, бетіне түкірттім. Сатқындықтың бір түрі емес пе бұл? Бұдан былай сабақ болар, сірә... Айтпақшы, кейін өмір бұл борышымды маған артығымен төлетті. Есеп айырыстық. Өкпе– кінәдан арылдық. Сонда өзіме-өзім бекер ренжіген екенмін...

	Сыртқа шығып серуендей бастаған кезде де Людмила тұрған корпус жаққа жүрегім дауаламады. Алыстан орағыта бердім. Бір күні кешкі тамақтан соң тілдей хат келді: “Неге хабар-ошарсыз кеттіңіз, Капитан? Сыртта серуендеп жүргеніңізді жұрт көріпті ғой. Келе алсаңыз, келіңіз!” Мен ойланып тұрмадым. Солай қарай тарттым.

	Есігі жартылай ашық екен. Сонда да қағып, рұқсат сұрадым.

	– Кіріңіз!

	Людмила жастыққа сүйеніп, кереуетінде басын көтеріп отыр. Екі беті алмадай албырап тұр. Жабырқаңқы қабағында кірбің бар. Қолын маған қарай созды. Алақаны оттай ыстық.

	– Сізді күтіп отырмын. Жүре алмай қалдым.

	– Мен келуге ұялдым. Әлгіндей масқарадан соң...

	– Оны ұмытайық. Онда сіз өзіңіз емес, өзге біреу едіңіз. Мен солай деп ұқтым. Енді мына тұрған дәл өзіңіз. Орындық алып, қасыма отырыңыз.

	Мен отырған соң ол ұзын саусақтарымен шашымды тарақтады. Иә, саусақтары шашымды сипағанымен, алабұртқан албырт көңілі әлдеқайда алысқа шарықтап кеткендей. Көзінен жас ыршып шықты.

	– Ғафу етіңіз. Мен өзім үшін емес... Өзге үшін... Сіз үшін... Білмеймін, сыйлық па бұл, әлде жаза ма?– Ол менің шашымды уыстай алып, дереу қайта босатты. Қолы ақырын ғана көрпенің үстіне сырғып түсті. – Ғафу етіңіз...

	Иә, дәл осы сәт мен оған өзіме ұқсас өзге біреудің кескінін елестетсем керек. Сол адам шашыма, қолыма, маңдайыма, күлкіме ортақ сияқты. Шамасы, менен айнымайды-ау өзі. Әсіресе күлкісі. Бәлкім, мен сол адам үшін де күліп тұрған шығармын?!

	– Тым болмаса, сіз жасаңыз өмірде. Ұзақ өмір сүріңіз...

	– Сіз де, Людмила...

	– Бұйырған өмірді көрермін. Тіпті көбірек жасауым да мүмкін... Сізді көргенде басқа біреуді еске түсіргеніме ренжімеңіз. Ол өте жақсы адам еді. Сізді жаман адамға ұқсату мүмкін емес қой.

	Бұған не дейсің? Ең дұрысы – үндемеу.

	– Ренжімеңізші, үндемей қалдыңыз ғой.

	– Өзім де айыра алмай тұрмын, Людмила, жақсы ма бұл, әлде жаман ба? Жақсыға жориықшы.

	– Солай болсын.

	Жас жуған бетін қолының сыртымен сүртіп қойды.

	– Енді көңілдірек бірдеңе жайында айтайықшы,– деді ол.

	– Бәсе, сондай бірдеңе табайық.

	– Мынау кең дүниенің бәрі толған қызық емес пе? – деп Людмила ашық терезенің ар жағын көрсетті. Ол кенет көрпені сілкіп ашты. – Әрі қарай тұрыңызшы, киініп алайын.

	– Неге?

	– Сыртқа шығамыз.

	– Денеңіздің ыстығы ше?

	– ЬІстықты осында қалдырып кетеміз. Ешқайда қашпас.

	Ол шапшаң киініп алды. Мен бөгет жасамадым. Бәрібір көнбейді. Людмиланың айтқанынан қайтпайтынын білемін.

	– Қолыңызды беріңіз, жадау жүзді Капитан!

	– Мінеки, синьора Людсения.

	Ол мені қолтықтап алды. “Менің қиялымдағы қыз” деген жаудан олжаға түскен фильм көрсетіледі бүгін. Оны былтыр Венада көргенмін. Сол картинада бір актриса бірі-бірінен айнымайтын екі әйелдің рөлін бір өзі ойнайды. Өзімен-өзі бетпе-бет келіп сөйлеседі. Қайран қалғанмын. Міне, тіпті фильмде де жұрт өз рөлін ғана орындап қоймай, өзгенің рөлін де қоса ойнайды.

	– Бүгін кино көрсетіледі, – дедім мен, – аты – “Менің қиялымдағы қыз”.

	– Одан да біз анау орындыққа отырайық та, кештің қалай батқанын тамашалайық, ымырт түскенін көрейік.

	– Меніңше, ымырт көктен түспей, жер астынан көтерілетін сияқты.

	Людмила бұған балаша таңырқады.

	– Қызық екен! Онда қалай көтерілгенін көрейік! Зәулім магнолияның түбіндегі орындыққа барып отырдық. Магнолияның гүлдері әлі төгілмеген. Бірақ мұрын жаратын жұпар иісі бұрынғыдай аңқымайды. Сәл ғана сезіледі.

	Жүре алатын аурулардың бәрі де киноға кетті. Жан-жақ жым– жырт болып қалды. Күн тау сыртына батып, ыстық аптабы басылғанымен, нарттай қызыл арай шашқан шапағы әлі алаулап тұр. Сонау теңіз ішінен албырап ай туып келеді. Ай алып толқынға соқтықса керек, сәл жоғары лықсып шықты. Шықты да, қайтып төмен түспеді, ауада қалықтап қалды. Күнді алмастырғалы келдім, оның орнын бастым деп ойлайтын шығар, байғұс. Оған күнмен жарысудың қажеті қанша? Өз міндетін жақсы атқарса, айға сол да жетеді ғой.

	Дүние кейде маған алып ыдыс сияқты көрінеді. Ол ертеңгісінге қарағанда кеште кеңірек. Әсіресе жазғы кеште. Осы ыдысқа теңіздер, таулар, ормандар, далалар, бұлттар кіріп кетеді, армандар, үміттер, қуаныштар жүреді оның бір бүйірінде, ең түбіне бүкіл сырлар барып тұнады.

	Людмила мен екеуміз самалда желбіреп тұрған екі шөптің сабағымыз. Бізді күн де, ай да, теңіз де көрмейді. Бірақ біздің олардан бір артықшылығымыз бар: біз бәрін байқаймыз, сеземіз, дүниенің іші-сыртын анық көреміз, бар ғаламды көңілімізге сыйғыза аламыз. Міне, саған шөптің сабағы! Сондықтан қуанамыз да, мұңаямыз да. Біз үнсіз кеш түскенін күтіп отырмыз. Содан асқан тамаша жоқ бізге әлемде.

	Людмила тағы да мықтылығын танытты. Кешкі қоңыр салқын саф ауа оны сергітіп жіберді. Жөтелі де сиректеді. Менің қолымды ұстап, ақырын қысып қойды. Алақаны баяғыдай ыстық емес.

	“Рақмет” деді ақылды қол Не үшін алғыс айтқанына түсінбедім.

	– Дүние кемел жаратылыс. Қараңызшы, онда бәрі де бар, барлық иіс, барлық дыбыс жеткілікті. Тек бір нәрсе жетіспейді... – Людмила күліп жіберді.

	– Не жетпейді, Людмила?

	– Айтсам, күлесіз ғой.

	– Айтыңыз, күлмеймін. Бірге күлейік.

	– Қақталған алма.

	– Не дейсің, не?..

	– Қанталған алма.

	– Неге құрма емес, жүзім емес, мейіз емес?– деп қалжыңдап тізіп кеттім мен.

	– Тек алма. Жаным жай, көңілім бүтін, төрт көзім түгел шақта маған жалғыз түйір алма жетпеді. Не бәрі жалғыз түйір алма... Міне, қазір де солай.

	– Қызық екен...

	– Шынында да қызық. Былайша ойлағанда қызық та емес. Оның себебі бар. Айтайын ба?

	– Айтыңыз.

	– Шешем мені көтерерде қақталған алмаға жерік болып, өліп– өшіп іздеген. Жыл маусымының алма болмайтын кезі екен, таба алмапты. Шешемнің жерігі қанбапты. Анамның сол тілегі өмір бойы маған көшкен. Ең қуанған шағымда қақталған алма іздеймін. Есуастық қой, білемін. Бірақ нәпсімді тыя алмаймын.

	Ол кенет әңгімені басқа жаққа бұрды.

	– Мен кешке қарай, дәл осындай кезде туғанмын. Сіз ше?

	– Мен таң атар алдындағы елең-алаңда туғанмын. Сондықтан Үлкен шешем сол жылы жұмыртқа салмай ту жүрген ала қазды – түсі өзім туған мезгілдің түсіндей болғандықтан – маған атаған. Менің бақытыма қарай ала қаз келесі көктемде ұя толтырып жұмыртқа салған, балапан шығарған көрінеді. Шығарды ма, шығармады ма, кім білсін...

	– Үлкен шешем дегеніңіз әжеңіз бола ма?

	– Жоқ, Үлкен шешем. Әкемнің үлкен әйелі. Оның зайыбы екеу еді.

	– О-о-о, білемін, – деп созды Людмила, – Шариғат! Сіздікі де екеу болар ма екен? Қажеті жоқ. Екеуінің біреуі бақытсыз болады. Әлде екеуі де... Тіпті үшеуі де... Ал әлгі ала қаздың жұмыртқалағаны рас шығар. Сіз киелі кісісіз. Мен оны баяғыда-ақ сезгенмін.

	Жерден көтеріле берген түн қараңғысына ай ерік бермеді, селдір жарығын таратып, дүниенің билігін өз қолына алды. Жаңа түскен кеш ақырын қоңыр салқын түнге айналды. Мен Людмиланы қайтуға үгіттедім. Ол әуелі қарсы болса да, көп ұзамай көнді. Өйткені, оның өз сөзімен өзін ұстадым.

	– Аз ғана қуанышымызды үркітіп алмайық. Әйтпесе, бізді тастап кетер ол.

	Мен оны палатасына дейін шығарып салдым.

	– Ғажап, – деді ол, – мен мүлдем шаршамадым. Керісінше, сергіп кеттім. – Көрісуге қолын ұсынды. “Қош, мені ұмытпа” деді қол.

	Қайтып келген соң көпке дейін ұйықтай алмай, дөңбекшіп жаттым. Кинодан қайтқан екі көршім мені оятпау үшін аяғының ұшынан басып, ақырын шешініп жатты. Көп ұзамай қорылдап ұйықтап кетті түге. Бейбастақ ай әдепті ұмытып, бөлменің қуыс– қолтығын шарлап жүр. Бармаған бұрышы, көрмеген нәрсесі жоқ. Орындықтың арқалығына ілінген, белдіктердің тоғасын, гимнастерка түймелерін санап шықты. Людмиланың жүзіне, маңдайына, қолдарына да сәулесі түсе ме екен? Оның оң қолында жүзігі бар. Көзін жұмып, ұйқтап жатқан болар. Тыныш ұйқтағайсың, Людмила!

	Ау, осы ұйқым неге қашты? Қақ алманың дәмі, иісі қандай екен? Мен оны жеу түгіл, өмірінде көргенім де жоқ. Шамасы, ол өте тәтті шығар... Осы айдың тап осылай маған ұйқы бермеген кезі қашан? Сонау бір кезде балалармен саяхатқа кетер алдынан осылай терезе түбіне түскен еді-ау. Бірақ мұншалықты мазамды алмаған-ды. Бәлкім, кейін, жүректі арман жетелеп, көңіл шалқыған шақтарда болған шығар аймен мұндай кездесу. Болды ғой... Бұдан былай да бола бермек...

	Мен ерте тұрып базарға кеттім. Көшеде әлі адам сирек кездеседі. Бір үйдің алдында түтік тартып отырған қарттан мен жөн сұрадым. Ол түтігін аузынан алып, ықыластана жол сілтеуге кірісті. Өте баяу, ентігіп, қақалып-шашалып сөйлейді: түк түсінсем бұйырмасын. Соны сезген қарт қайта түсіндіре бастады. Әйтеуір, бірдеңе аңғарған сияқтымын. Рақмет айтып, әрі кеттім. Келесі көшенің қалтарысында себет көтерген қартаң әйелге кездестім. Анығырақ білгім келіп, одан да жол сұрадым.

	– Базар анау ғой, – ол иегімен көрсетті, – иегіңнің астында тұр.

	Шынында да базар “иек астында” болып шықты. Маған алғаш жол көрсеткен ақсақал адастыра жаздаған екен. Кез келген адамнан жол сұрасаң сөйтеді ғой.

	Базарда әйелдер, кемпірлер тұздалған қияр, капуста, сарымсақ, қақ өрік, картоп салған самса, ірімшік және біраз тағамдар сатып тұр. Мұндағы дүниелердің бәрі де маған таныс. Бұрыннан білмейтін, көрмеген затым көзге шалынбайды. Қатар-қатар тұрғандарды тегіс аралап, керек дүниемді сұрап шықтым. “Жоқ” дегеннен басқа жауап ала алмадым. Кейбір жас әйелдер қалжыңдап та қойды:

	– Қақ алмаға жерікпісің, немене?

	– Жерігі сол, құрсақ көтергелі жүрмін, – дедім мен.

	– Онда қыз туарсың.

	– Маңдайға жазылғанын көрерміз.

	Шелек, себет, дорба көтерген сатушылар үсті-үстіне келе берді, мен қатарларды аралап, сұрап келемін:

	– Қақ алма жоқ па?

	– Жоқ.

	– Жоқ па?

	– Жоқ.

	Лобияның бұршағын сатып тұрған бір момақан апай маған өзі тіл қатты:

	– Манадан бері қарап тұрмын, сарбаз, жоқ нәрсені сұрап, базарды бес айналдың, ажалға ем болатын нәрсе ме қақ алма.

	– Ажалға ем болмаса, іздеп қайтем. Өзім жеп көрген нәрсем емес...

	– Біздің үйде күбішенің түбінде бірнеше түйірі қалған сияқты еді. Азырақ сабыр ет. Мына төрт-бес стақан лобиямды сатып боламын да, үйге қайтамын.

	– Маған төрт-бес стақан лобия бұршағы да керек еді. Өзім сатып алайын...

	– Әуре болма, сарбаз, саған бұршақтың қажеті жоқ. Босқа ақша шығындап қайтесің, былайша да мойның ырғайдай. Бар, анау, ағаштың көлеңкесінде күте тұр.

	Мен көлеңкеге кеттім.

	Лобиясын сатып бітірді ме, жоқ па, көп ұзамай апай менің қасыма келді.

	– Кеттік.

	Мен оған ердім. Біраз жүрген соң ол кілт тоқтай қалды.

	– Ә-ә-ә, өзіңнің де хәлің мүшкіл екен. Мойныңды қамыт қысып келеді ғой. Жайырақ жүрейік.

	Тап-тар көшелерден, қисық-қисық қалтарыстардан өтіп, біресе олай, біресе былай бұрылып, біраз жер жүрдік. Тау бөктерінде жапырайып тұрған жұпыны бір үйдің алдына жетіп тоқтадық. Әйел шағын ергенектің жіп ілмегін ағытты.

	– Біздің үйдің сиқы осы.

	– Әйтеуір, өз шаңырағыңыз ғой.

	– Өзім көтерген шаңырақ емес бұл, бауырым. Жұртта қалған тастанды үй еді, амалсыздан келіп кірдік...

	Үйілген топырақтың қасындағы аласа орындықта бір кемпір отыр екен. Есік сықырлағанын есітіп, елең етті.

	– Сен бе едің, Галина?

	– Мен ғой, апа.

	– Аяғыңның дыбысын алыстан естігенмін. Қасыңда қонақ бар екен ғой...

	– Иә, апа.

	Үйге кірген соң Галина маған жай-жағдайын айтты:

	– Шешем бомба жарылғанда көзінен айырылған. Анау жақта, Украинада, үйімізге бомба түсті. Бар дүниеміз сонда көміліп қалды. Шешем аулада жүріп аман қалған, әйтеуір.

	Галина үйден шығып, табақшаға бүрісіп қалған қап-қара бірдеңелер салып әкелді. Алмаға ұқсамайды.

	– Бар байлығым осы. Табақшасымен бере алмаймын, ыдыс-аяқ тапшы.

	Шкафтың артына қыстырылған қатты сары қағазды алып, қақ алмаларды соған орады. Мен есептескелі ақша шығардым.

	– Ажалға шипа болатын дәріге біз ақша алмаймыз. Құдайға шүкір, біз украинбыз, – деп ұялтты мені Галина, – жеген адамның дертіне дауа болсын.

	Осы жұпыны үйден үш түйір алма ғана емес, көңілдің қыруар қазынасын алып кеттім. Уа, адамдар! Сендер мәңгілік құпиясыңдар-ау. Кімнің жаны жомарт екенін күн бұрын білуге болмайды, сірә. Галина! Мен сізді тағы да сүйсіне еске алдым. Сізбен кездескен соң мен сәулетті сарайларда үлкен сыйлықтар алдым, ел құрметтілерінің қолынан марапаттар қабылдадым, инабатты, әділ, беделді кісілердің аузынан өзімді мақтаған жылы сөздер есіткен кездерім болды. Бұған әрқашан қатты қуанды. Бірақ сол қуаныштың бәрі, Галина, сіздің сыйлығыңыздың және сондай барлық сыйлықтардың жарығы мен жылуын бүркемелей алмады. Егер бүркемелеуге ерік берсем, өзімді-өзім тонап құртқан болар едім.

	Асыл дүниемді кеудеме қысып, мен госпитальға тарттым. Талай адасып барып, жөнімді таптым. Ақырында жатқан жеріме есен– аман жеттім. Тұп-тура Людмиланың қасына келдім. Жағдайы жақсы көрінеді. Әдемі киініп, қоқита тараған қолаң шашына ақ жемелік байлаған. Жасарып кеткен сияқты. Томпақ еріні балғын қыздың ерініндей уылжып тұр. Терезе алдындағы орындықта бірдеңе тоқып отыр екен. Баланың башлығы. Баланың башлығын тоқығаны несі?

	Мені көрген соң ол шаруасын қойып, “міне, мен бүгін қандаймын” дегендей, орнынан түрегелді.

	– Менің қолымда не бар екенін тапсаңыз, өзіңізге беремін,– дедім мен жай-жағдай сұрасуды да ұмытып.

	– Сәлеметсіз бе?– деді ол. Мен сасып қалдым:

	– Сәлеметсіз бе! Ғафу етіңіз.

	– Егер таба алмасам, – ол менің қолымдағы қағазға оралған затты көрсетті, – кімге бересіз?

	– Таба алмасаңыз да сізге...

	– Мәссаған! – ол “мәссағанды” көңілі көтеріңкі сәттерде жиі қайталайтын. – Өлсем де, таба алмайтын шығармын. Мен өмір сүрсін десеңіз, көрсетіңіз тезірек!

	– Мәңгі өмір сүруіңізді тілеймін...

	Мен асықпай ораулы қағазды аштым. Одан бүрісіп қалған әлгі үш түйір қақ шықты.

	– Алма? Қақталған алма?! О, тәңірі! Қандай ғажап адамсыз? Мен бұларды сіз жоқта ғана жеймін, – қағазды қайта орап тумбочканың үстіне қойды. – Рақмет, Капитан! Бұл ұмытылмайтын сыйлық.

	Бәлкім, бұл алмалар Людмилаға тек кеше керек болған шығар. Бүгін оларды аузына салмауы да ықтимал Былайша, қуанып, алғыс айтып жатқаны ғой. Қайдан, қалай тауып әкелгенімді қазбаламады. Осының өзінде инабаттылық, әдептілік, парасаттылық бар еді.

	– Ал отырайық.

	Отырған соң тоқып жатқан башлығын қайтадан қолына алды.

	– Қыздарыма бас киім тоқып жатырмын, – деді ол, – бұрынғы күйеуімнен егіз қыз қалған. Төртке толып келеді. Біреуі әкесіне, біреуі маған тартқан. Екеуі де шалдуар.

	Людмила бүгін сабырлы; жинақы, байсалды, қолдарының қимылы да ширақ. Көзіне тіктеліп қарауға тартынамын, әрі айбынамын. Сол өткір көздерде де бүгін дауыл басылғандай.

	– Менің де төрт жасар ұлым бар,– дедім. Сол сәт құлағымның түбінде ұлымның өзім ауырмастан бұрын демалысқа қайтқанда айтқан сөздері есітілгендей болды. Мойнымнан қысып құшақтады да ол: “Мен сенің жалғыз өзіңді ендігәрі соғысқа жібермеймін!” – деді.

	– Мәссаған! Сіздің балаңыз да төрт жасар десеңізші. Қажет болса, мен оған да бас киім тоқып берейін.

	– Ол жігіт болды. Енді кепкі киеді.

	– Кімге ұқсаған?

	Мен неміс минасының жарықшағы тескен комсомол билетімнің ішінен алып, оның шешесімен түскен суретін көрсеттім.

	– Анасына тартқан екен. Сұлу болар. Мен қыздарымның суретін алып шықпадым әдейі. Қараған сайын көңілім босап, жылармын деп қорықтым. – Ол фотографияны қолына алды, – әйеліңіздің көздері ақылды. Сұлу әйелге ақылдың қажеті жоқ деген бекер. Сұлу ақымақтан сорлы жан жоқ. Табиғаттың ең үлкен қатесі ол..

	Бұдан соң екеуміз де біраз сауығып, түрегеп жүретін болдық. Тау жаққа баруға батылымыз жетпесе де, ыстықтың әуірі басылған сәттерде, теңіз жағасына шығатынбыз. Теңіз жағасында Людмиланың көңілі көтеріледі. Біз толқындардың буырқанғанын қызықтаймыз, жұрттың толқынмен арпалыса жүзгеніне қараймыз, сонау алыста, көкжиектің шетінде көрінген кемелерді бөлісеміз: біреуі оныкі, біреуі менікі, біреуі оныкі, біреуі менікі... екеуміздің сыбағамызға біразы тиеді. Соншама кемеміз бола тұрып, өзіміз жағада отырамыз.

	Жағдайымыз жақсарған соң Людмила менен суына түсті ме, байсалды болып кетті ме, шашымды сипамайды, көріскенде, қоштасқанда қолдары ештеңе сездірмейді. Алайда сәл көріспей тұрсақ, өзі терезе алдына келіп шақырады. Мен де оның қасына баруға ынтығамын. Людмиланың көршілері де, менің көршілерім де бізді нағыз ғашықтар деп ойлайды. Ғашықтық ауыр дерт екенін түсініп, тілектестігін білдіреді, бізді аяйды. Тіпті Мария Аристарховна да ізімізге түспейтін болды. Киевтен келген бір жас подполковник қана құрақ ұшып, Людмилаға тұзақ салып көрді. Көшеде көрсе, ізінен ерді, киноға барсақ, мені елемей, оның қасына айналсоқтай берді. Людмиланың палатасына менің көзімше талай келіп, есік қақты. Бірақ беті тез қайтты оның. “Көріп жүрген шығарсыз, подполковник, мен капитанмен көңілдеспін” деді оған әлгі жігіт өзі аңғармаған соң.

	... Жиырма бес жылдай уақыт өткен соң сол подполковник бір шаруамен Үфіге келді. Жұрттан сұрап мені іздеп тапты, үйіме келді, шай іштік. Баяғыда Людмилаға жай ермек үшін емес, шынымен ғашық болғанын айтты. “Түсініксіз тылсым, киелі жан еді ол. Сіз бақыттысыз. Сіз оның қасында жүрдіңіз... Сол көктемде сізге деген ыза-кегімнің, өшімнің шегі жоқ еді. Міне, қазір өзім іздеп таптым. Бір түрлі сиқырлы күш ертіп келді сізге. Жаныма жай тапқандай болдым...” Ол көптен бері әскери қызметтен қол үзген екен. Сөзі сабырлы, мінезі байсалды, жуас кісі көрінеді. Баяғы кезде оны батыл, қалжыңбас еткен махаббат-ау, шамасы...

	Людмила қазір мені жан баласына айырбастамайды, жалғыз өзімді ғана ұнатады. Сондықтан қатынасымыз жақсы, бірқалыпты. Содан соң мен оны, көріп отырсыз, талай еркектердің шабуылынан, құмартқан көздерінен сақтайтын қалқан қызметін атқарамын. Тоқтай тұр! Бұл не ғажап? Байқасам, мен бәрібір әлдекімнің, өзге біреудің міндетін атқарады екенмін: міне, қазір қалқанның қызметін атқарып жүрмін...

	Қайтар уақытымыз да жетті. Біз бірге қайтуға тиіспіз. Кешке қарай көшеде ұзақ отырдық. Әлгі ай батып, енді бүкір ғана, мүгедек ай туған. Ол көкте емес, магнолияның бұтағына ілініп тұрғандай. Бір ұмтылсаң ұстай алатындай жерде сияқты. Бірақ менің онда шаруам жоқ. Людмила жабырқап отыр. Аузымызға сөз түспейді. Өткен кеткенді айту, орынсыз, уағда беру жалған сөйлеумен бірдей. Алдымен ол тіл қатты:

	– Рақмет, сізге, Капитан!

	– Не үшін?

	– Не үшін екенін анық айта алмаймын. – Ол менің қолымды алақанына басты. Біразға дейін жібермей, қысып-қысып қойды. “Менің қымбаттым сен ғана. Басқасын айтуға қорқамын...” деді оның қолы. Тағы да бірдеңелер айтты, оны аңғара алмадым.

	Таңертеңгі салқында жолға шықтық. Автобус лық толы еді. Симферопольге есен-аман келіп жеттік. Людмила жолда айтарлықтай қиналмады. Бізді вокзал төңірегіндегі бір үйге орналастырды. Пойыз кешке қарай кетпек.

	Автобустан түскен бойы тап-тапал сойдақ тіс сары лейтенант қасыма үйірсектей берді. Бірдеңе айтқысы келеді, бір жаққа барайық деп ымдайды. Сөйлесіп тұруға мұрша жоқ. Шамадандарды ішке кіргізіп, Людмиланы орналастыру керек.

	Заттарымды қойып қайтсам, “сойдақ тіс” алдымнан шыға келді.

	– Лейтенант Уточкин! Леня Уточкин! Танысып қояйық!– Ол кенет басын кегжең еткізді. Сонда алқымындағы асты қылқ еткізіп, жұта салған үйректің балапанына ұқсап кетті. Егер фамилиясын “Уточкин” демесе, оның мына қарекетіне, бәлкім, мән бермес едім.

	– Танысайық. Капитан...

	– Білесіз бе, капитан, мұнда кешке дейін кісі шөлдеп өлетін шығар. Оның үстіне жұмыссыздықтан ішің пысады.

	– Іш пыспау үшін не істеу керек?

	– Таңертеңнен бастап шарап ішу керек. Мен осында бір керемет жерді білемін. Кеттік пе?

	Мұндай “керемет” дегенде менің де тамағым қылқылдап тұрады. Емеурін байқатсаң, бітті! Тек Людмилаға айтпай кетуге болмас.

	– Мен айтып шығайын...

	– Ка-пи-тан! – деп созды Леня Уточкин. – Еуропаны азат еткен солдатсың ғой сен. Өз еркің өзіңде. Кімнен рұқсат сұрайсың тағы да? Кеттік!

	– Әйел кісі еді, андағы...

	– Әйел күтуге тиіс. Әлгі әнде не деуші еді: “Солдаттар шарап ішкенде мөлиіп күтер жарлары” деуші еді ғой. Ән деген, бауырым, дәл айтады.

	Құйттай лейтенант ішпеге-жемеге жанымды қояр емес. Әй– шәйге қарамай, ертіп кетті. Оның мына жылпостығына іштей қарсы болсам да, бетіне келер қауқарым жоқ, ештеңе істей алмаймын.

	Леня Уточкин мені шарап сататын үлкен павильонға алып келді. Оның алдыңғы есігі құлыптаулы, терезе қақпақтары жабық екен.

	– Сонысы рақат. Оңаша отырамыз – деді серігім. Ол артқы есікті қақты. Жауап жоқ. Содан соң Морзе әліппесі бойынша тықылдата бастады. Қандай құдіретпен екенін қайдам, есік өзінен өзі ашылып кетті. Бізді ағаш аяқты армян шал қарсы алды.

	– Ә, лейтенант? Айналып келдіңіз бе?

	– Елге қайтам, атай. Ақ билет берді. Сенің ағаш аяғың секілді, өмір бойы...

	– Менің ағаш аяғым шыдамды болды, суыққа тоңбады, ауырмады, оған өкпем жоқ. Не ішесіздер?

	– Қайсысы жақсы, соны ішеміз.

	Біз әуелі бірер стақан ашқылтым ақ шарап іштік, содан соң тәтті күреңінен ауыз тидік, кейін қызылына көштік. Содан аққа қайта ауысқанымызда Леня Уточкин үстелді сарт еткізіп, қойып қалды:

	– Мен генерал болу үшін туған жан едім. Кавалерия генералы! Қазір қатардан қалған лейтенантпын... Босап қалған оқ қалбыры...

	– Аман қалғаныңа, жер басып жүргеніңе шүкір ет, есер неме!– деп ұрысты оны қожайын қарт.

	– Боқтықта қоңыз да өмір сүреді! Кеудемді қаптаған мынау сылдырмақтарды қойшының шекпеніне тағайын ба? – Ол кеудесін қақты, Өңірі толы ордендері мен медальдары сылдыр етті. – Жиырма үш жасында арманынан айырылу оңай емес. Ең ақыреті сол.

	Мен әжептәуір мас болсам да Леня Уточкинді түсінерлік жағдайым бар. Екеуміз кереғар екі дүниеде, алшақ жатқан екі заманда өмір сүретін жан сияқтымыз. Оның үміті артта қалған, ал менің үмітім, аман болсам, әлі алдымда. Манағы батыл, ожар, өркөкірек лейтенант қайда кеткен? Мынау мүлдем басқа кісі ғой Көңіліндегі қайғысын, бар азабын сырттан жалтырап көрінетін қабық ішінде жасырып жүр екен. Не деп жұбатамын? Мұндай жағдайға алғаш рет кездесуім. Біз, аман қалғандар, армян шал айтқандай, өмір сүргенімізге шүкір етеміз. Ал Леня Уточкинге бұл да аз.

	Бір қызық жері, лейтенант шағынғанын осы жерде тоқтатып, әлгі жалтырауық қабығын қайта киді. Біз дүниені ұмытып, басымыздың ауған жағына кеттік. Армян шалдан шыққан соң қайдағы бір шарап қоймасына кіріп, тағы біраз шөлмекті төңкердік, одан базарға бардық, қайтарда вокзал буфетіне соқтық. Мұнда құлашымызды жаңа жая бергенде, біреу менің жеңімнен тартты.

	– Капитан! Сізді іздеп бүкіл қаланы шарладым. Зәрем қалмады. Аман-есен... Әйтеуір, аман екенсіз!

	Мен басымды көтеріп қарадым, бірақ ештеңе айта алмадым. Тілім күрмеліп қалған.

	– Құдай-ау! Қандай күйге түскен...

	Алдымен буфет сөресіндегі шынылар, одан соң терезелер, қабырғалар теңселіп кетті. Олар ауып түсер-түспестен үйдің өзі шыр айналды. Дүние шыр көбелек айналады, тек орнынан тапжылмайтын екі қара көз. Мен үгітіліп, құрып барам, жанып барам. Жоқ, үгітілмеймін-ау, батып барамын, жерге сіңіп барамын. Әлгі екі көз мені тұңғиыққа тартып барады.

	Бірдеңенің салдырынан оянып кеттім. Вагонда бара жатыр екенбіз. Маңдайымда дымқыл шүберек. Оны біреу қолымен басып отыр. Танимын сол қолды: Людмила. Кешегі мастықтың сергелдеңі көз алдыма ойқастай береді. Сасқанымнан көзімді жұмдым. Бірақ әлгі сұмдықтар одан сайын айқындала түсіп, ұяттан өртеніп барамын. Көзіңді қанша жұмғанмен ұяттан құтыла алмайсың.

	– Ішкіңіз келе ме?

	– Иә.

	Қолын желкеме қойып басымды көтерді. Алақаны ыстық. Азырақ қалтырап кеткен сияқты.

	– Мүмкін болса, кешіре алсаңыз, мені ғафу етіңіз, Людмила.

	– Ұсақ-түйекті қоя тұрайық. Мә, ішіңіз, сақалды сәби. Талай рет жүрегіңіз соқпай, тоқтап қалды. Зәремнің ұшқаны-ай... Ішіп қойыңыз енді,– Ол стақанды өзі ұстап тұрып ішкізді.

	Жоғарғы сөреден біреудің жүдеу, сидам сирағы салбырап тұр. Ол вагонның ырғағымен тербеліп барады. Армян шалдың кесілген аяғын әкеліп, асып қойған ба, қалай? Солай шығар... Ақылдан адасып, сандырақтап жатсам керек!

	– Мен есеңгіреп қалыппын, Людмила.

	– Қазір есіңіз кірді,– ол менің басымды тағы да жастыққа түсірді,– ұйықтаңыз!

	– Сіз де...

	– Мен де ұйықтаймын.

	Түні бойы Людмиланың жарғақ құлағы жастыққа тимеді. Қашан оянсам да, баяғы қалпында, менің маңдайыма дымқыл шүберек басқан күйі отыра берді. Таң ата жағдайым жақсарды. Людмила да шешінбестен жатып, ұйықтап кетті. Өмірімде ең алғаш және соңғы рет мен оның жүзіне ұзақ қарап тұрдым. Ұзын кірпіктеріне, томпақ еріндеріне, кең маңдайына, қара шашына, кішкентай құлақтарына мейірім қанғанша қарай бердім. Менің карағанымды сезсе керек, ол көзін ашты.

	– Не, Капитан? Неге соншама қадала қарайсыз?

	– Жол айрығы жақын қалды ғой. Кейін қарай алмаспын деп...

	– Мезгілінен бұрын жабырқамаңыз. Алдымызда әлі бір күн бар, Жылдың ең ұзақ күні – жиырма үшінші маусым.

	Бұдан қысқа, бұдан тез өткен күнім болмаған шығар. Шақпақ шаққандай жалт етті де жоқ болды. Өзімізбен бір купеде келе жатқан кісілерді де, терезеден көрінген жасыл дүниені де байқап үлгіре алмадым. Ол күн – Людмиланың көзінде ғана тұрды. Көзін бір ашып-жұмғанда – жанды да сөнді.

	Түнде біз Сталинградқа келіп жеттік. Мұнда пойыз жарты сағат тұрады. Людмила осында түсіп, Ростовқа кетпек. Оны күйеуі қарсы алады. Біз заттарымызды көтеріп вагоннан шықтық. Жаңбыр құйып тұр. Людмиланың күйеуін күттік. Қасымызға ешкім келмеді. Шамасы, бес минут, он минут өткен шығар. Әлі тұрмыз. Сөйлесетін сөзіміз жоқ. Көп ұзамай басқа біреумен, басқа сөздер айтылмақ. Ол әлі жоқ. Күтіп тұрмай, вокзалға кірмекші болдық. Вокзал дегені едәуір шетте тұрған ағаш үй болып шықты. Людмиланы сонда ертіп бардым. Есіктің алдына жеткенде ол қоштасуға қолын берді.

	– Қош, Капитан, қош болыңыз... Хат жаз. Бір хат...

	Шамаданы заттарымен есік алдында қалды. Ішке кірмеуімді өтінді. Мен пойызға қарай жүгірдім. Өкпем алқынып, тоқтай салып, тағы да жүгіремін. Жаңбыр құйған үстіне шелектеп құя берді. Бұл аз дегендей, қатты дауыл соқты. Үсті-басым малмандай. Перронға келіп жеткенде өзіміздің құрамды көріп, жүрегім басылды. Азырақ тоқтап, дем алдым. Кенет жаңбырдың сарынын басып, бос перронга бір жуан дауыс жаңғырықты: тастай қараңғы түнде өзі адасқан, әлде адасып қалған біреуді жанталаса іздеп жүрген адамның дауысындай үрейлі үн бір түрлі. Кімді шақырады ол?

	– Людмила! Людмила Соколова! Қайдасың Людмила!!!

	Ол менің ту сыртымнан құрамның аяғына қарай жүгіріп өтті. Мен оған қарағаным жоқ. Жаңбырдың саулаған сарыны арасынан әлгі сөздерді қайталап барады:

	– Людмила Соколова, қайдасың? Людмила! Людмила Соколова.

	Осы дауыс менің жүрегімді тіліп өтті. Пойызға мінген соң да, түскенде де, жатсам-тұрсам құлағымнан кетпеді, көңілімде сайрап тұрды сол дауыс. Қазір мен өзім айқайлаймын, адасып қалған жүрегім айқай салады: “Людмила Соколова, қайдасың?!” Жауап жоқ.

	Мен оған қатарынан екі хат жаздым. Махаббат хаттары еді бұлар. Людмиланың санаулы күндері қалғанын да білемін, сезімімнің қайғылы екенін де түсінемін, сөздерімнің оны жұбата алмайтынын да аңғарамын, сонда да жаза бердім. Өйткені, өзегім өртеніп барады. Бәлкім, хаттарым оған ажалдан бұрын барып жетер, бәлкім, оның ақылды қолдары бұл қағазға тиіп үлгірмес, бәрібір жаза беремін. Себебі, мен әлі тірімін.

	Хаттарым барып жетіпті. Жауап келді.



	“Қымбаттым!

	Жазуыма қарап сезерсіз, саусақтарым еркіме көнбейді. Әріптерімнің басы бірікпейді. Сонда да жазып отырмын. Менің айтар ақтык тілегім мынау: мен сізді, жалғанда жалғыз өзіңізді сүйіп өлемін. Симферопольдегі кезіңізді емес, Ялтадағы кезіңізді сүйемін. Жоқ, дұрыс емес! Бөле жарып, ұсақтау – дұрыс емес. Мен сіздің бүкіл өткен өміріңізді, алдағы өміріңізді сүйемін... Мен сонау сәуірдің ортасында-ақ өмірмен қоштасатын едім. Анада автобустан түскен соң мен шамаданымның үстінде отырып, теңізбен қоштастым, таулармен есен-саулық айтыстым. Сіз қасыма келіп тұрдыңыз. Мен қайғымды жасыру үшін сізді қуып жібердім. Қуып жіберсем де, катты өкіндім. Құлазып калдым. Шүкір, қайта табыстық. Білесіз бе, өзіңіздің не істегеніңізді? Сіз маған үш ай, толык үш ай өмір сыйладыңыз. Өкпем өшіп, жүрегім әрең соғып тұрған кез еді. Үш ай бойы мен тек махаббатпен өмір сүрдім. Үш ай бойы мені ажалдан корғады ол Бұрынырақ кездессек, бәлкім, ауруды жеңер де едік. Кеш, кеш, кеш енді... Осының өзі үшін сізге де, тағдырға да рақмет. Көре алмаған қуанышымды, қолым жетпеген бакытымды сізге калдырып кетемін. Мен үшін де қуаныңыз, мен үшін де бақытты болыңыз. Муңаймаңыз...

	Людмила”.



	Гимнастеркамның қалтасындағы екінші хат осы еді.

	Басымды кімнің алақанына сүйермін енді? Үлкен шешемнің жұмсақ, жылы қолдары көптен бері суынып қалған. Оның мәңгілік қара көрпесінің үстіне кейде жасыл, кейде сары, кейде ақ жабу жабылады. Онда да мезгіл ауысып тұрады...





ҮЛКЕН ШЕШЕМ ҚОШТАСТЫ




	Зерек кісілер өлімнің де қайсы күні, қай сағатта келетінін білсе керек. Менің Үлкен шешем соңғы жылдары көбірек сырқаттанды. Ішіне қатқан шеменнен берекесі қашты. Қысы-жазы дерлік андыз тамырын, кекірені қайнатып ішті. Кекіренің кермек тұнбасы өттей ащы, өзегіңді өртеп кетеді. Үлкен шешем қабақ шытпай сіміріп салады оны. Ауруының жағдайын да, кекіренің ащылығын да ешкімге айтпайтын ол (Кімге шағынсын? Өзі үйдегілердің ең үлкені. Сондықтан онда қасірет-қайғы, сырқат болмауы керек.

	Оның ауырған жері сыздамайды, күйген жері ашымайды. Тек басқалардікі ғана ашиды. Ол ішкен кекіре де ащы емес, басқаларға ғана ащы... Әрине, бұларды мен кейін түсіндім).

	Кешке қарай ұлпа қар жауа бастады. Алғашқы қар. Ұзаққа созылған қара күз көз алдымызда аппақ қысқа айналды. Жыл мезгілін өзгертуге жер бетінен бұрқыраған қар бір желпініп өтсе де жетіп жатыр екен. Сол да жеткілікті. Алайда осы ақ шаңқан дүние көзді ашып-жұмғанша қайтадан қарайып кетеді екен. Мұны мен өз көзіммен көрдім.

	Әуеде қардың алғашқы жапалақтары қыламықтай бастаған кезде Үлкен шешем төсек тартып жатты. Бұрын ылғи ішкі жақтағы ішкі үйде бала-шаға арасында бар өмірі өткен кісі төсекті Кіші шешеме көше жақтағы үлкен үйге салдырды. Жатар алдынан дүрия көйлегін, күміс теңге таққан жасыл камзолын киді, басына аппақ жаулық тартты. Сәлих ағам екеумізге ақырет сандығын алдырып, қасына қойды.

	“Ақырет сандығы” деген не дейсіз бе? Сыры қызық, қастерлі, дүние ол. Кемпірлер өлімге күн бұрын әзірленеді, шама-шарқынша азын-аулақ ақыреттік дүние жинайды. Өзіне кебін, кебін тігетін ине-жіп, кебін ішінен киетін ақырет көйлегін, тәнін жуатын сабын, үстіне себетін әтір су және басқа да жерлеуге қажетті заттарды дайындайды. Бұл сандықтағы мүліктің шағын бір бөлігі ғана. Ондағы басты байлық марқұмның сүйегіне салынатын сыйлықтары. Әрине, ол тірілерге өз қолымен үлестіріп бере алмайды. Оның атынан мұны басқа біреу таратады. Қызық салт: бір жақта адам өліп жатса, бір жақтан тойдағыдай сыйлық таратылады. Біз көтеріп келген сандықта үлкен шешемнің осындай дүниелері бар еді. Тым ауыр екен. Көп дүние жинапты.

	– Ұзақ жолға аттанғалы жатырмын, Уазифа, екі-үш күн осында жалғыз жатып дем алайыншы... – деді ол жастыққа басын қоя салып.

	Жүрегім су ете түсті. Бәріміз де тебіреніп кеттік. Бұл не? Үлкен шешемнің ақылдан адаса бастағаны ма? Олай деуге көзі сабырлы, сүйкімді, тек біраз мұңға батқан сияқты.

	– Құдай-ау, әкесі де үйде жоқ еді! Әлде Сәлихты жіберіп, шақыртсам ба екен? – деп абыржып қалды Кіші шешем.

	– Келіп қалар. Асығатыны жоқ. Бар шаруаны дер кезінде тындырармыз.

	Шынында да, мынаусы қалай? Үлкен шешемнің айтып жатқандары қорқынышты сөздер ғой. Бірақ дауысы жайбарақат, күндегі кешкі шай үстінде айтылатын әңгімесі сияқты.

	Көңілім еріксіз елжіреп бара жатса да санам қорқынышқа ырық бермейді, сенбейді. Көктің бір жағынан дауылдатып, найзағайы жарқылдап жатқан нөсерді екінші жақтағы күн әуелі есепке алмайды. Бірақ біраз уақыт өткен соң күннің көзін қара бұлт қаптайды. Төбемнен төніп келген қауіп әлі менің санама дарымады.

	Әкем қалада. Мұртаза ағам Оралда колхоздың ағашын кесіп жатыр. Үйде еркек кіндіктен Сәлих ағам екеуміз ғана.

	– Ұландарым, бері келіңдерші, – деп Үлкен шешем бізді қасына шақырып алды. – Сендердің екеуіңе де өтінішім бар.

	Шамасы, біздің еңсеміз түсіп кетсе керек.

	– Еңселерің түспесін. Сабыр сақтаңдар. Сендерге тапсыратын біраз жұмысым бар.

	– Біз оған несіне қиналамыз, Үлкен апа-ау, тапсырмаңды бере бер... Құлақ қақпаймыз, тез-тез бітіреміз... Қандай тапсырмаң болса да, Үлкен апа... – деп құрақ ұшты Сәлих ағам.

	– Өзім кіндігін кескен балаларды көргім келеді. Ертең соларды жинаңдар. Отыз күндігінен бастап, отыз жасқа дейінгілерінің бәрі келсін. – Оның дауысы бұйрық сияқты естілді,– бәрі де келсін! Үйден-үйге жүрмеңдер, тек хабар таратыңдар.

	Хабарды ә дегенше ауылдың тұс-тұсына таратып жібердік. Түсінгендері өздері түсінер, түсінбегендерге ата-анасы түсіндірер. Шынында да таңғажайып, тосын тамаша. Үлкен шешем бекер шақырмаған шығар. Қызық бірдеңе жасайтын сияқты.

	Үлкен шешем өз тілегі бойынша түнде жалғыз жатты. Ертеңіне төсегінде жатып, бір шыныаяқ шай ішті. Басқа ештеңе татпады. Мен малдарға шөп салып, көңін тазарттым. Қар тоқтады. Сыртта сықырлаған шыңылтыр сары аяз. Күннің ашықтығы, саф сәбилігі, түбі көрініп тұрған көгілдір аспан күмбезінің көркі біздің үйдегі жағдайға мүлдем сай келмейді. Дүние өз алдына, біз өз алдымызға өмір сүріп жатқандаймыз.

	Ішкі үйде шай дастарқаны жиналып бітер-бітпестен бізге жұрт ағыла бастады. Алдымен емізулі баласын көтеріп, шойын қара төрт баласын ізіне ертіп Қара Жұмағұлдың әйелі келді. Тұңғыш туған егіздері Хабиболла мен Хисболланы мен білемін. Олар қазір мектепте оқып жүр. Екінші рет егіз туған балалары мен ең кенжелерін өзім әлі көрмегенмін. Бұларын танымаймын. Жұмағұл әулетінің ізінен Үшәтеш көшесіндегі Қадірқұл қарттың қарға тұмсық Есмырзасы есіктен тұмсығын сұқты. Асхат пен Хамитжан бір бұрышқа орналасты. “Биік-биік ызмала, зар жылайтын қыз бала” Фариза келіп, пешке сүйенді (Ол қазір бойжеткен қыз. Сұлулығы қайран қаларлық. Бірақ әлі жан баласына көз салмайды.

	Салса, сезілер еді...) Құйттай інілері мен қарындастарын жетектеп, көтеріп келген боз балалар, бойжеткен қыздар топырласып тола берді. Ерлі-зайыптылардың да төбесі көрінді. Біразы бала-шағалы. Қысқасы, еңбектегені, аяғын жаңа апыл-тапыл басқан, жүгірген, жігіт қатарына қосылған, қалыңдық, келіншек болған, сақал– мұртын қырған жігіт-желең, қыз-қырқын – бәрі шұбыра берді, шұбыра берді. Үлкендері кішкентайларға орын босатып, есік алдына шықты. Сонда да сыймаған соң аулаға топырласты. Бірақ туған-туысқандардан бір адам жоқ. Олардың кіндігін басқа кемпірлер кескен. Үй толы, қора толы ірілі-уақты ауыл балалары. Тіпті бұзақылығы, қаныпезерлігімен аты шыққан Тәжетдин де келген. Ол жұрттың бәрінің зәресін алған. Анау ашаршылық жылы менің де құтым қашты одан. Мен үйілген шөптің сыртында өзім жасаған наганнан оқ атып жүр едім. Атқанда былай: ұңғысына бір шымшым дәрі саласың да, бүйіріндегі тесігіне шырпы шағып, от алдырасың. Үстімізден Тәжетдин шыға келді де менің наганымды тартып алды. “Ә-ә, кісі өлтіруге жүрсің бе? Ауылкеңеске айтсам, мынадай жарақ үшін не істейтінін білесің бе? Түрмеге қамайды, не атып өлтіреді. Шаруаң бітті, бала!” деп жекірді. Зәрем зәр түбіне кетті. Құрыдым! Тәжетдинде мейірім жоқ. Жалыну– жалпаю пайдасыз. Өлі екенімді, тірі екенімді өзім де білмеймін. Сәл мүсіркегендей: “Жақсы, Үлкен шешең үшін құтқарамын. Тек, қараңғы түскен соң қораның сыртынан бір шелек картоп әкеліп бер. Картобыңды біздің шарбақтың шетіндегі еменнің түбіне төк. Ескертемін, шелегің толы болсын! Бұл жайында адам баласына тісіңнен шығарма...” Ол менің наганымды қалтасына салып, жөніне кетті. Қайырылып та қарамады. Мен күдіктеніп қалдым. Уәдесін бұзбағай! Қараңғы түсуден қоймадан бір шелек картоп алып, айтқан жеріне апарып төктім. Сөзінде тұрған болу керек, менің айыбымның ұштығы шықпады. Сөйтіп, оңай құтылдым. Үлкен шешем болмағанда басым кететін еді... Міне, сол Тәжетдин де келген. Түк көрмегендей момақан, сыпайы, молданың күйеуі дерсің...

	Жұрт көп жиналған соң мен Үлкен шешемнің қасына келдім:

	– Жұрт жиналып болды, Үлкен апа.

	Бір сәтте біздің қонақ үй адамға лық толды. Бала көтерген аналар, немерлерін жетектеп келген кемпірлер, шүпірлеген майда балалар, орын жеткенше отырды. Басқалары түрегеп тұрды. Адамның алуан түрі бар мұнда! Қара шашты, сары шашты, қой көзді, көк көзді, ажарсыз да бар. Бұлардың бәріне де алғашқы ақ батаны Үлкен шешем берген. Біздің үйден бұл жерге кірген жалғыз мен. Сырқаттың өтініші солай болды.

	Абыр-сабыр тез тынды. Сәбилер де жым-жырт. Балалар үнсіз қалған шақтағы тыныштық үрейлі болады екен бір түрлі. Зілдей боп еңсемізді көтертпейді, сірә.

	Үлкен шешем ақырын орнынан тұрды. Мойнын жайымен бұрып, әр баланың бетіне жалтақ-жалтақ қарап шықты. Біразына шүйіле қарады, кейбіреулеріне көз қиығын салды да қойды. Кейбіреулерінің аттарын атап: “Көптен бері көргенім жоқ еді, Зәбирә, дүрдей қыз боп кетіпсің ғой... Сұлтанғалидің көзі түзелген екен... Жылауық Шатмұрат жылағанын қойған шығар енді. Құйттай Ақжұлдыз әкесінен айнымайды ғой... Қане, келін, кенжеңді тағы бір көрейінші...” Қара Жұмағұлдың әйелі еріні жыбырлап, пысылдап, ұйықтап жатқан қара баласының бетін Үлкен шешем жаққа бұрды. Үлкен шешем әлі аты да қойылмаған осы балаға бәрінен ұзақ қарады (Ауылымыздың жаңа азаматы Үлкен шешем кіндігін кескен ең соңғы сәби еді). Аурудың көзі енді Тәжетдинге түсті. “Келгенің жақсы болды-ау” деді сол көздер.

	Үлкендер таңырқап, бала-шаға абыржып, бәрі бірдеңені сабыры сарқыла күтіп тұр. Осылай қарап, жұртты түгелдеп шығу үшін шақырмаған болар. Бірдеңесі бар ғой. Босқа шақырмаған шығар таң атпай жатып...

	Үлкен шешем бойын тіктеді.

	– Балалар,– деді ол, – мынау жарық дүниеге мен сендерді біріндеп қабылдадым. Ал қоштасуға бәріңді бірден шақырдым. Келгендеріңе рақмет. Менің алғысымды әлі түсінбейтіндер өскен соң түсінер. Үлкендер түсіндіріп берер. Иә, сау-саламат кезімде өздеріңмен дидарласып, қоштасқым келді. Хәлім нашар. Ертең не боларын кім біліпті.

	Біреу жылап жіберді. Әлгі Фариза екен. Бәрі оған жалт қарады.

	Үлкен шешемнің даусы сәл тарғылданып шықты.

	– Жылайтын болсаңдар, балалар, дереу тараған жақсы. Мен сендерді бұл үшін шақырғаным жоқ. Әзірше ерте. Уақыты жеткен соң айтам. Айтпай қоя алмаймын. Әзірше емін-еркін, сабырмен сөйлесейік.

	Солай деді де көңілден көзге келетін жастың жолдарын бірден бөгеп қойды:

	– Көңілі босап кеткен ғой, шеше... – деп Фаризаны қорғады Асхат.

	Үлкен шешем бас изеді, ештеңе айтпады. Күрсінді ме, әлде демін ішіне тартты ма, біразға дейін үнсіз отырды. Әдеттегі биязы, жылы үнімен сөз бастады.

	– Өсиет қалдырып, үгіт айту үшін жинағаным жоқ мен сендерді, балаларым. Бесікте жатып, емшек емгендеріңе де, жер жыртып, егін еккендеріңе де берер батам, айтар тілегім біреу: бір– біріңе жақсылық жасаңдар, игілігін өздерің көресіңдер. Осыны ұмытпаңдар.

	– Рақмет, шеше, ұмытпаймыз,– деді Асхат. Жақсы сөздің қадірін білетіндігін аңғартып.

	Үлкен шешемнің айтқандарын бәрі түгел түсіне бермейді, әрине. Мұны ол өзі де сезіп жатыр. Бірақ түсінгендеріне айтып, жүректеріне ізгілік дәнін сепсем, мезгілі жеткенде қазір түсінбегендер де түсінер деп үміт ететін шығар. Бір түйір қара бидайдан отыз-қырық түйір дәні бар масақ өніп шықпай ма?

	Балдырғандардың шыдамы көпке жетпеді: дуылдасып, шуласа бастады. Үлкен шешем кенет көрпесінен суырылып шықты да еденде тұрған манағы сандықтың алдына келіп тізерледі. Оң қолымен сандықтың қақпағын аялай сипап қойды.

	– Өмірімде мен көп сыйлық алдым,– деді ол сабырмен,– сендердің әрқайсысың туған сайын маған ата-аналарың алғыс жаудыра отырып, қымбатты сүйіншілер берді. Асыл болмаса, асыл сыйлық деп алдым. Тауық берсе, қаз дедім, бақыр тиын берсе, күміс тиын дедім, кендір берсе, жібек дедім. – Ол қулана күлді. – Сөйтіп, шіріген бай болдым. Міне, қаншама дүние жинадым. – Ол сандықтың қақпағын тағы бір рет сипап қойды. – Кісіден алғанды кісіге беру керек. Осы кезге дейін жұрт маған сыйлық берді. Міне, қазір сыйға сый ретінде өзім сыйлық беретін кезім келді. Көп мені сыйласа, мен де көпті сыйлаймын. – Ол сандығының қақпағын сыңғырлатып ашып қалды. Бірақ тұрғандардың біреуі де мойнын созып, сандық жаққа ұмтылмады. – Түймедейін түйедей көріп алыңдар. Иә, біріңді-бірің түрткілемей, келіңдер. Кішкентайларды алдымен жіберіңдер...

	Үш ұйқтасаң түсімізге кірмейтін тамаша басталды. Үлкен шешемнің жүзі жадырап, қолы жеңілдеп, бойына ерекше қайрат бітіп, жігерленіп, жарқылдап кетті. Ол қазір өміріндегі ең биік, ең ізгі, ең көркем ісін тындырғалы тұр. Әлі қыбыр еткен бір жан жоқ. Таңырқай қарайды бәрі. Үлкен шешем Қара Жұмағұлдың әйеліне айтты:

	– Ендеше, келін, сенің кенжеңнен бастайық, – баланың шешесіне ол өте әдемі емізік ұстатты. Қасында тұрған құйттай қыздың мойнына қызыл жібек жемелік орады. Хабиболла мен Хисболлаға бір-бір қалам тиді. Өй, содан басталып кетті-ау!.. Енді балалар қызыға түсіп, сандықты қаумалай қоршап алды. Бірақ сандыққа біреуі де қол салмады, әдеп сақтап, күтіп тұрып, бергенді алды. Үлестірушінің жомарт қолы бірінен-бірі жақсы заттарды шығара берді. Біреуге тас қуыршақ, біреуге сыбызғы, біреуге шығыршық, біреуге құйттай резеңке доп, біреуге қалайы солдат, кімге оймақ, кімге басы жылтырауық түйреуіш тиді. Үлкендердің сыбағасы молырақ шықты: бұларға иіс сабын, бармақ бойы сауыттарда әтір, имек тарақ, опа-далап, мыс сақина, шаңқобыз, қызыл жемелік, көк жемелік, жез іскек секілді заттар. Сыйлық алғандар дереу, орнына қайта барып тұрды. Дабырласпады. Басы қызық болғанымен, мұның өзі ұзаққа созылды. Үлкен шешем шаршап қалды. Бірақ қасына келген әр адамның алғашқысынан бастап, соңғысына дейін арқасынан қағып, маңдайынан сипай берді. Үлкеннің де, кішінің де көңілін қалдырмады. Неге екенін қайдам, тек Тәжетдиннің арқасынан қағуды ұмытты. Сыйлығын ұсынғанда әлгінің көзіне бір түрлі аянышпен қарады да басын басқа жаққа бұрды.

	– Бәрің де алдыңдар ма?– деді ол біраздан соң. Ешкім үндемеді.

	– Сыйлық алмағандарың бар ма? Тағы да тым-тырыс.

	– Жарайды, ендеше мыналарды сүйегіме салар, – деп Үлкен шешем сандықты сарт еткізіп жапты.

	Сол сәт есік жақта тұрған алты-жеті жасар қара шашты бір қыз шыр етіп жылап жіберді. Екі алақанын алға жайды: “Мен ештеңе алған жоқпын... Сенбесеңіздер, міне, қараңыздар... Кіндік шешем менің арқамнан қақпады...” Ересектеу бір бала дереу саз балшықтан жасалған қоянын ұсынды. Қыз алмады, бірақ жылағанын қойды. Үлкен шешем сыбағасын ала алмаған құйттай қыз үшін сандықты қайтадан ашты, баланы қасына шақырды, арқасынан қағып, маңдайынан сипады. Сандықтың түбінен жиегін қызылмен көмкерген көгілдір орамал шығарды, оны жайып, бір қағып алды да, ортасынан бүктеп, өз қолымен баланың басына тартты. “Міне, саған да сыйлық табылды...” деп тағы да арқасынан қақты. Сөйтіп, сандықты біржола жапты. Басқа ренжіген адам болмады.

	Сыйлық алған жастар да, бала-шаға да алақайлап қуанбады. “Қане, көрсетші... ұстап көрейінші...” деп бірін-бірі бас салмады. Мұндай тосын жай біздің ауылда да, бүкіл аймақта да бұрын-соңды болмаған. Адам өз қолымен өзінің сүйегіне салынатын заттарды өзі үлестірді дегенді кім есітіпті... Шынында да ғажап қой! Сүйіну керек пе бұған, күйіну керек пе? Қорытынды шығаруға әзірше асықпайық. Мұның кереметтей көркем көрініс екенін біз көп жылдар өткен соң ғана аңғардық, аңғару бақыты бұйырғандарымыз... Үлкен шешем асықпай құс төсекке барып жатты. Балаларға тағы бір қарап, түгелдеп шыққандай болды.

	– Көріскеніміз өте жақсы болды ғой. Дидарластық. Жүріп кетсем, бәріңе де ризамын. Бәріңе де... Үлкендерің, мүмкін, менің қабіріме топырақ салуға келерсіңдер. Бұл үшін алдын ала алғыс айтамын. Тек бір адамға ғана рұқсат етпеймін.

	Үлкендер бір-біріне жалтақ-жалтақ қарап, тына қалды. Күдікті кісіні ойша іздедік. Көп күттірмеді, жұмбақты Үлкен шешем шешті.

	– Тәжетдин, – деді ол басын иіп, – сен жесір қалған шешеңе тіл тигізіп, жәбірлейтін көрінесің, сол рас па?

	Жауап бермеді.

	– Тіпті оған қол жұмсайды екен деп есіттім. Сол рас па?

	– Рас... ЬІзаланғандықтан емес, қызып кеткендіктен болды.

	Үлкен шешем басын көтерді.

	– Естідіңдер ме? Бәрің де есіттіңдер ме? Тәжетдин анасының тәніне жарақат салған. Сол қолдарымен қабіріме топырақ салуға оған рұқсат етпеймін. – Тізесінің үстінде жатқан оң қолын сәл көтеріп қойды. – Жә, енді бара беріңіздер...

	Үйдегілер жайымен қозғалып, біріне-бірі жол беріп, есікке қарай беттеді. Сыртта әлдекімдердің ауыр күрсініп, ыңырсығаны, жылап жібергені естілді. Үйде тұрғанда шыдағанына да рахмет. Мен ең алдымен Тәжетдин шыға жөнелер деп ойлаған едім. Жоқ, кетпеді. Ең кейінде қалды. Жұрт кеткен соң қолындағы әтірдің сауытын ақырын ғана сандықтың үстіне әкеліп қойды. Содан соң ләм-мим деместен ақырын үйден шығып кетті.

	Үлкен шешем көзін жұмды. Сәл қалғып кетсе керек. Бір қажетім болар деп қасында қалдым. Қысқы аласа күннің сәулесі оның көрпе сыртында қалған қолдарының үстінде жалтылдап тұр. Сығалай қарасаң күн емес, Үлкен шешемнің қолдарының өзі сәуле шашады екен. Екі қолының орнында күннің екі сынығы жатыр көрпе үстінде. Әйтеуір, басымды қойсам, сондай жылы, сондай сүйкімді-ау сол қолдары! Талай қасірет-қайғыны, сырқаттарды, күдіктерді сылып тастады-ау солар. Ал оған келген азапты, оның басына түскен қайғы-қасіретті кімнің қолы алып тастайды? Мен қайта-қайта осыны ойлаймын. Өйткені ойланарлық жасқа жетіп келемін қазір.

	Қанша отырғанымды білмеймін. Бірақ осы уақыт ішінде Үлкен шешеммен бірге өткен соқпақтарды, кең жазира далаларды, ормандарды оймен шарладым. Бірақ ұштығына шыға алмадым. Онымен бірге талай бұлақтан еңкейіп су іштім. Қанша ішсем де қана алмадым. Он алты жасқа шыққанша соның камқорлығында өмір сүріп келемін. Өмір сүрсем де балалықтан арыла алмаймын. Ол мекенін алмастыруға, мәңгілік үйіне көшуге жиналып жатыр. Ол кеткен соң жылайтынымды білемін. Жылармын-ау, бірақ жылап тауыса алмаспын... Тамағыма бірдеңе келіп тығылды, міне...

	Ол көзін ашты:

	– Сен осында екенсің ғой, қалқам. Жақсы.

	– Иә, бірдеңеге жұмсай ма дегенім ғой...

	– Ештеңенің қажеті жоқ, қалғаның жақсы болды... Сен болған соң дүние құлазып қалғандай көрінбес.

	– Үлестірген сыйлықтарыңа бала біткен қуанып кетті, – дедім мен оны алдарқатып.

	– Қой, жаным, жұбатпа мені. Қуанса, жақсы болмас еді. Құдай жарылқады: қуанбады. Мен оларға сүйінші үлестіргенім жоқ қой: ескерткішке сыйлық бердім. Құр қол қоштаса алмадым... Бәрін де көргім келіп еді рақмет жауғырлардың. Мұратыма жеттім. Әлде Тәжетдинге тым қатал үкім шығардым ба? Жарайды, өзіне де, өзгелерге де ғибрат болсын. Ғибратсыз өмір бола ма? Кешірілмейтін күнәлар да бар осындай. Есіңде сақта: анадан қастерлі ештеңе жоқ.

	– Білемін, апа, әбден түсінемін, екеуіңді де білемін...

	Ол тағы да көзін жұмып отырды:

	– Менің өкінішім жоқ қазір. Болғанмен де өкінуге енді кеш. Тек өзіңді тым ертерек қалдырып барамын, сол ғана аянышты. Қатаймаған қанаттарың қайырылып қалмағай да, қалқам. Әлі балалықтан шыққан жоқсың. Бірақ өмір бойы осы бала қалпыңда қаласың... Бақытың да, бақытсыздығың да сонда сенің. Құдай жар болғай! Өзім де бүгін жер мен көктің арасында жүргендеймін. Шаршамадым да, күшім де жоқ. Бойымды ұйқы маужыратып барады...

	Ол тағы ұйықтап кетті. Мен шығып, ауылды аралап қайттым. Ел Үлкен шешемнің әлгі қылығына қайран қалыпты. Не дерін білмейді. Неше түрлі қауесет тараған. “Ажалының келер сәтін періштелер құлағына есіттіріпті...” деп жорамалдады біреулер. “Кіндік шешей ақылынан адасып жүрмесін...” деп қынжылды екіншілері. Үшіншілер әлдеқандай ғибратты мағына, қызық құпия іздеді. Апамның тірі кезінде тірілермен қалай болса солай қоштасып кетуіне жұрттың ақылы жетпеді. Не болғанына мен де жете түсіне бермеймін.

	Кешке қарай ол алдымен қарындасым Сәлисә мен інім Ілиясты шақырып алды. Олардан соң Сәлих ағам біраз тұрып шықты.

	Сәлих ағамның көңілі өте бос. Көзінің жасы қит етсе ытқып шығады да тұрады. Қазір де екі көзі толы жас. “Хәлі нашарлап кетті ме?” деп қапаланды Кіші шешем. “Жоқ, – деді ағам, – ол менен кешірім сұрады, абайламай ауыр айтып салған болсам, ренжіме, балам, деді...” Өте сабырлы Бике жеңешем де шыдай алмай, аурудың қасынан жылап шықты.

	Ең соңынан қонақ үйге Кіші шешем кірді. Ол өте ұзақ отырды. Кішкентай балалар сарылып күте-күте, ұйықтап кетті. Сәлих ағам бұрыштағы дөңбекте бүрісіп отырған. Ол ара-тұра уһілеп қояды. Мен уақыт өткен сайын күдіктене бердім. Анам үзіліп кетер деп қорықтым. Шыдамадым, есікті ақырын ашып, қонақ үйге кірдім. Жетілік шамның жарығын әдейі басып қойған, ала көлеңке. Әйтсе де бәрін көруге болады. Кіші шешем Үлкен шешемнің кереуетінің қасында, еденде тізерлеп отыр. Үлкені мұның басын сипап қояды. Күбір-күбір сөйлеседі. Міне, Кіші шешемнің дауысын анық естідім:

	– Сан жылдардан бері қарызға алған қуанышпен өмір сүретін сияқтымын. Кейде кенет шошып кетемін: балаларымды да маған біреу өтілге бергендей. Былайша қарағанда, бұл дұрыс та, оларды мен туғаныммен, сен қанатыңның астына тарттың. Сүйіндім де бұған, күйіндім де. Балаларым арқылы мені жатырқамағаныңа сүйіндім. Күйінген себебімді айта алмаймын. Жоқ, жоқ... Жаңсақ айтып отырмын. Айтайын дегенім басқа сөз еді. Ә-ә... мынау екен ғой: мен тастан қашалған мүсін емеспін ғой, сенің көңіліңдегі кайғының себепшісі екенімді көптен түсіндім. Шексіз азап шектім. Айтып отырмын ғой, бәрі де қарызға алғандай деп, қуаныш та, бақыт та, үміт те... Кейде күретамырым “қарызға”, “қарызға” деп солқылдап соғатындай. Сен сырқаттанған соң одан сайын ызаландым. – Ол шыдамай жылай берді, – Меңліямал апай! Күнәмді кешір, әлде аямай қарға мені... Борышымды өтей алмаймын, қолымнан келмейді.

	– Өй, айналайын, борышың да, күнәң да жоқ сенің. Мен қарызға ештеңе де бермедім саған. Әркімнің бақыты да, қазасы да өзімен. Саған құда түскен өзім ғой, ұмытпаған болсаң. Есім дұрыс еді сонда.

	– Солай болғаны рас. Өз еркіңмен, өз ақылыңмен құда түстің. Бірақ ақыл басқа, көңіл басқа екен. Мен сонда алды-артымды ойлап жатпай-ақ, сенің батаңды алып, келісімімді бердім. Қарап тұрсам... Қайсысы көбірек болғаны – көңіл ләззаты ма, ождан азабы ма? Не кешір, не қарға мені, апай. Осы күйімде қалдырма.

	– Күнәң жоқ, – деп қайталады Үлкен шешем жұмсақ үнмен, – Өткендегі көрген азаптарымның себепшісі сен емес, тағдырдың өзі, өз тағдырым. Қазір менің ешқандай қайғым жоқ...

	– Меңліямал апай, өтінемін, – деп жалынды Кіші шешем, – өтінемін, күнәдан құтқар мені. Азат ет...

	– Айтқаның болсын. Азат етемін. Егер күнәң бола қалса, оны мойныма аламын! Сені мен айттырдым... Жә, бара ғой, балалар қорқып жүрмесін.

	Кіші шешем тұруға асықпады. Мен сездірмей кері шығып кеттім.

	Түн ортасында әкем келді. Таңертең Сайрандағы апам мен жездем жетті. Сәлих ағам ертіп әкелді оларды. Төңіректегі ауылдардан бүкіл ағайын-туысқандарымыз жиналды. Үлкен шешем әрқайсысын қасына шақырып, арыздасып, айтар аманатын айтып, бақұлдасты. Бұл күні кешке қарай ол әбден жүйкелеп қалды. Түнге қарай беті сәл бермен қарады. Таң ата жөнеп кетті. Жан тәсілім еткенде қасында жалғыз әкем қалған. Үлкен шешемнің өтініші солай болуға тиіс.

	Оның өлімі менің де жарты жанымды алып кетті. Жер соғып жылай алмадым, солқылдап өкси алмадым. Қаттым да қалдым. Үлкен шешем біздің көз алдымызда үш тәуліктей ажалмен арпалысып, бізді осындай хәлге көндіруге, көзімізді үйретуге тырысқан шығар, бәлкім. Ажал бірден тас төбеден түскендей болмасын дегені ғой. Бірақ қателесті. Біз оның өмірмен күн бұрын осылай оңай, тез бақұлдасқанына сене алмадық. Қазір де сенбейміз. Міне, ол дүрия көйлегін, өңіріне теңге тағылған жасыл қамзолын киіп, аппақ жаулығын тартқан қалпында жатыр. Ол шаршамаған, тек әлі жоқ.

	Таңертең жапалақ-жапалақ қар борады. Күні бойы тоқтамады. Асхат пен Хамитжан ұжымшардың қорасынан екі ат мініп келді. Олар қазір ауыл бойлап ең үрейлі, ең қайғылы хабарды айқайлап өтеді. Міне, екі шабарман көшенің екі қапталына шығып, Төменгі көшеге қарай желіп кетті.

	Қат-қабат екі дауыс жүрегімді тіліп өтті.

	– Жаназаға барыңдар!

	– Жаназаға барыңдар!

	Түс ауа Үлкен шешемді жер қойнына тапсырдық. Оның үстіне қап-қара жұмсақ төмпешік үйілді. Қар әлі жауып тұр, жауып тұр. Қара төмпешік бара-бара аппақ дүниенің құшағына еніп, жоғалып кетті. Қар қабірді көміп тастады... Кенет бәрі өзгерді. Шыр көбелек айналып, қап-қара қар жауа бастады. Қара ұлпа жапырақтары бірде жерге қарай ұшып келе жатса, бірде әуеге ұмтылады, бірде құйынға айналып, гуілдеп, үйіріліп кетеді. Қара қар жапырағы ақ төмпешіктің басына қонбақшы болып келеді де, кері ұшып кетеді, қонуға қауқары жоқ, әлдеқандай сиқырлы күш жібермей, кейін серпіп жібереді.

	Жұрт зират басынан тұс-тұсқа тарап кетті. Біреу менің иығымнан тартып, сілкіп қалды.

	– Жүр қайтайық.

	– Қайда? Неге?

	Сөйтіп, Үлкен шешемнен біржола айырылдық. Сол күндері мен тағы бір өте ауыр, өте қиын жағдайды бастан кештім. Үлкен шешем бар кезінде Кіші шешеммен екеуін де бірдей ұнататын сияқты едім. Анығын айтайын, бұл туралы ештеңе ойламайтынмын, екеуін бөле-жармайтынмын. Үлкені дүние салған соң Кішісінен – емшек сүтін беріп асыраған өз шешемнен – кенет суынып қалдым. Тіпті жатырқай бастадым. Ол менің қайғыма ортақ болып, басымнан сипап жұбатқысы келеді. Мен жоламаймын. Оның еркелетпек болып айтқан сөздерін жақтырмаймын. Бірдеңе істегім келеді, ештеңеге қолым бармайды. Маған не болды? Шынында да Үлкен шешем өзімен бәрін де ала кеткені ме? Не істеу керек? Осы қылығым үшін Кіші шешемнің аяғына жығылып, кешірім өтініп, жаза беруін сұрамақшы боламын. Тек аузым бармайды... Маған он алты жас толды ғой. Сәл оқшау шықсам, көзімнің жасын тыя алмай, солқылдап жылай беремін. Жылайтын мен емес, Үлкен шешемнің қамзолының шалғайынан ұстап, кетіп бара жатқан балалық шағым. Жуық арада тыйыла қоймас бұл көз жасы...

	Уақыт өз білгенін істеді. Үлкен шешем айтқандай, өмір арнасына қайтып оралды. Қайтты да, қақ бөлінді. Бір бөлшегі естелік пен әділетке, екінші бөлшегі өмір мен үмітке айналды. Одан әрі мен жаны екі жарылған адам болып өмір сүрдім. Өмір бақи солай...





ҚҰТТЫ ҚОЛ НӘСІП




	Соғыстан соң біраз жыл өтті. Әлемге бейбітшілік орнап, елге береке кірді. Тән жарасы бітіп, жан жарасы да жазыла түсті. Аяқсыздың ақсақтығына, қолсыздың шолақтығына, жетімнің жетімдігіне, қайғылының қайғысына кем-кемнен көніп келеміз. Көнбегенде қайтесің. Қан майданнан аман қайтқандарымыз, бала шақтағы сияқты бір-бірімізге бауыр басып, қоян-қолтық қатар өмір сүріп жатырмыз. Өлім мен өмір арасындағы қыл көпірден алып шыққан ортақ тағдыр бізді бір ошақтың басына жинады. Жігіт шақта қыз-қырқынға таласып, қырық-пышақ қырқысып жүрген еркектер де дұшпандықты ұмытып, бір ошақтың басында, бір табақтан тамақ жейтін болды. Шетте жүргендерден хабар алысып сәлем жолдадық. Тек құрдастарымды дауыстап түгелдеуден қорқамын. Өйткені, олар көз алдыма сыңсыған ну орманның орнында сояу-сояу болып серейіп қалған селдір ағаштар секілді, ойқастай береді. Біреуі үн қатса, төртеуінен жауап жоқ. Орман туралы бекер айтпаймын мен. Ауыл маңында өте әдемі емен орманы бар еді. Соғыстың ұзаққа созылған төрт жылы ішінде осы орман мүлдем бүлінген. Әр жерде бір ағаш сорайып тұр. Ғаламат жуан, әйел-қыз бен бала-шағаның құлатуға әлі жетпейтіндері ғана қалған.

	Кейде ойда жоқ ғажап оқиғалар да болып тұрады: хабар– ошарсыз кеткен біреуден хабар жетеді, әлде өлгенге саналған адам өзі қайтып келеді. Сондықтан күткендердің көңілі әлі үміттен күдер үзбейді – шымырлап, сыздайды да тұрады жүректері...

	Талпақ Тәліп өліп-тірілген жылы мүлдем ұмыт болған Құтты қол Нәсіп қайтып келді. Онымен осылай кездеспесек, бәлкім, мен ол туралы мұндай ұзақ сыр шертпес едім. “Нәсіптің Құтты қол екенін жұрттың бәрі біледі, енді несін айтамын?” дер едім. Айтар жайлар бар екен.

	Нәсіптің қайтқанын есітуден мен Мұртты Шарафатдиннің үйіне кеттім – Нәсіптің әкесінің аты солай. Шарафатдиннің бар байлығы кірпінің баласы сияқты қара мұрты еді. Мен білгелі үйінде шарбақ, қорасында малы болмады, өмір бойы тәрбиелеп, күткені, сақтағаны әлгі мұрты. Айтқанымдай, мұрт о баста қара еді, содан соң ағарды, бара-бара сарғайды. Шарафатдиннің бір қызық әдеті бар: үйіндегілерді ол өз атымен атамай, өзі қойған қосалқы атпен атайды. Нәсіп – Төбет, ортаншы ұлы – Бұлғауыш, кенже ұлы – Құлақ, әйелі – Әртіс. Жәмлиха жеңгей әртіске үш қайнаса сорпасы қосылмайды. Тек бір қызығы: тәп-тәуір кетіп бара жатып, бір аяғын орағыта қиғаштап басатындықтан кейде бір жерде тыпыршып, шыр айналатыны бар. Бар өнері сол ғана. Күйеуінің әртіс деп қалжыңдайтыны содан... Жәмлиха өгей шеше болса да Нәсіпке тіл тигізбеді, қорлық көрсетпеді. Мейірімді болды. Оның есесіне Шарафатдин қатал еді. Жұртқа күн бермеді. Әсіресе үлкен ұлын қатты ұстайтын. Аузынан арақ, тілінен сөгіс кетпеді. Ол кілең сырттан кәсіп іздеп жүретін. Ағаш ұстасы еді. Ауылға қайтқан кезде үйінің астан-кестеңін шығарып, бүкіл көшенің берекесін қашыратын.

	Ұжымдасудың алғашқы жылдары болатын. Шарафатдин ұзақ уақыт кәсіп іздеп кетіп, ұзын құлақтан естуімше, едәуір байып қайтты. Қайтты да, қарбалас жұмыс кезінде бүкіл көшені басына көтере шайқатылып, аузына келгенін оттап келе жатты. Жұмыстан соң қызыл іңірде көрші-қолаң үйілген топырақ үстінде әңгімелесіп отырғанда жапон патшасының ата-бабасын, зәузатын сыбай сөгіп, теңселіп келе қалмасы бар ма. Іше қойса, ылғи осылай: көрінгенге ұрынады, екі сөзінің бірі дөрекі, жапон патшасын сөгеді.

	– Жапон патшасының ата-бабасын дүркіретіп қуамын... Күллі тұқым – теберігін... барша үрім-бұтағын... Түкіремін жапон патшасына... Бақташы Нұретдин түгіл, Қазына ЬІсқақтың тырнағына да айырбастамаймын мен оны, шешесін аш төбеттер талағыр...

	– Байқап сөйле, Шарафатдин, бала-шаға бар ғой, – деді менің әкем, – әйелдер есітіп қалар...

	– Есітсе, есітсін! Қатындарға бұдан басқа не керек?– деп мұртын сипап қойды. – Естісін!

	– Жетер енді, Шарафатдин! – деп әкем тағы да ескертті.

	– Өй, сен маған қалай әмір етесің, алжыған неме! Қандай хақың бар? – деп бажылдады Мұрт. – Әлде жапон патшасымысың? Уходи, Ташкент тауығы! Жапон патшасын мен...

	– Талайдан титығыма тиіп едің... – деп алпыс бестегі әкем жігіттерше қарғып тұрып, қолын бір сілтегенде Шарафатдинді қалпақтай ұшырды. Ол шалқасынан түсті. Біраз уақыт қозғалмай жатты. Содан соң ақырын түрегеліп, тізерлеп отырды, басын шайқап, есін жинады. Түрегеліп, әкеме бажырая қарады. Енді-енді әкемді бас салғалы тұр. Төбелесетін түрі бар. Шарафатдин алға бір адым аттады. Бірден тап бермеді. Неге екенін қайдам, қолын кетермеді.

	– Пай-пай, ағай, патша болатын кісі екенсің,– деді ол басын шайқап, – пай-пай, қатырдың-ау...

	Шарафатдин шайқатылмай, аяғын жөндеп басып, үйіне қарай тартты. Біраздан соң әндетіп жіберді.



	Жібек пе екен, оқа ма екен,

	Қалқатайдың шашбауы?..

	Қалқатайдың шашбауында –

	Махаббаттың бастауы...



	Апыр-ау, осындай әдемі сөздерді де біледі екен ғой, мына қу! Шырқауын қарашы.

	Бұдан соң оның дөрекі сөздерін талай рет сырттан есітсек те, өзі мас күйінде біздің үйге қайтып жоламады.

	Құтты қолына өз үйінде, өз елінде, жұмыс таппай, Нәсіп бала шағында, сонау балалармен қалаға қалаш жеуге барған жазда-ақ ауылды тастап кетті. Таңертең ол жол бойындағы тарыны отауға кеткен жерінен зым-зия жоқ болды. Жұрт жабыла іздеді. Жер үстінен, су астынан сүйегі табылмады. Шырқырап жылап, елжіреп еске алған бір жан жоқ оны. Тары пісіп, ораққа жеткенде оны жұрт ұмытып та кетті.

	Екі жыл өткен соң галифе шалбар, сары шабата киген Нәсіп ауылға қайтып келді. Бізді ең қайран қалдырғаны жасыл жиекті әскери шәпкісі еді. Асхат оны көруден: “Жасыл басты көгершін” деп атады. Шәпкіні үлкендер де, кішілер де кезек-кезек қолына ұстап, бастарына киіп көрді. Шәһидұллаға ол: “Көңіліңе ұнаса, ала ғой, сенен аяғанды ит жесін” деп жарылқап тастады. Бастық қайтарып берді: “Бір бас киім қайсымызға жетеді, өзіңде қалсын” деді. Нәсіп қайда болғанын, не істегенін біреуімізге де айтпады. Сөз арасында ғана оның көп қиындық көргенін, балалар үйіне барғанын, сонда оқып жатқанын аңғардық. Жасыл жиекті шәпкінің командирдің сыйлығы екенін білдік. Қандай қаһармандығы үшін сыйға тартқанын айтпады. “Жай, әншейін...” деді де қойды.

	Күзге таман ол тағы да ұшты-күйлі жоғалып кетті. Бұл жолы оны ешкім іздеп әуре болмады. “Адасқан мал түбінде жем жеген жерін табар...” деп былапыт сөгістің біразын айтып жіберді әкесі. Аузынан ақ ит кіріп, көк ит шықты.

	Қаңғыбас бала бұл жолы көпке дейін белгі бермеді. Тіпті жеті– сегіз жыл өтіп кетті. Бір күні жаз ортасында екі қолына үлкен екі сары шамадан ұстап, үстіне қара тройка костюм, аяғына тесікті ақ бәтеңке, басына қара мауыты қалпақ киіп, мойнына галстук таққан Нәсіп қайтып келді. Тұла бойы мұнтаздай! Көрші-қолаңның айтуына қарағанда, бір шамаданына әке-шешесі мен інілеріне киім-кешек, екіншісіне базарлық толтырып әкелген көрінеді. Ол рас шығар. Сол күні-ақ Шарафатдиннің бүкіл үй-іші бастан-аяқ мұздай киініп шықты. “Тырысқанымыз босқа кетпеді. Балаға тәрбие әсер етті. Іс келетін болды баланың қолынан...” деп мақтанды ақ мұртты Шарафатдин үстіндегі пенжегінің астары мен тысын көрсетіп. Аяғындағы жалтырап тұрған резеңке кебістерін бірін– біріне үйкеп, шиқылдатып қойды: жұрт мұны да байқасын дегені!

	Екінші шамадан толы ірі шекілдеуік, өрік, мейіз, неше түрлі кәмпит, қызыл бірәндік, қақталған жеміс екенін өз көзіммен көрдім. Ол шамаданын ашып, сәкінің үстіне қойды да, көзайым айтуға келген кемпір-сампыр, бала-шағаларға базарлық үлестіруге кірісті. Жомарт жиһангез туралы хабар ауылға лап етіп, тез тарады ақырында. Бүкіл көшенің балалары Шарафатдиннің үйіне топырлады. Нәсіп құтты қолымен көсіп-көсіп әр баланың қос уысына, жайылған етегіне базарлық салды. Балалар анталап келе берді, шұбырып кете берді. Бір кезде беттеріне күйе жағып, әкелерінің көне бөріктерін, киіз қалпақтарын мыйлығына баса киген күлдіргі балалар көріне бастады. Қайдан шыққан қулар бұлар?

	– Ағай, ағай, – деп бастады Нәсіптің бір інісі, – мына бала, анау қалпақ киген бала, сосын анау бетіне күйе жаққан бала жаңа ғана келіп, базарлық алған болатын.

	– Өзі алса, әкесінің бөркі алмаған шығар, – деп қарқылдап күлді Құтты қол. – Бас киімдеріңді ұстаңдар, балалар.

	Балалар айтқанды істеді. Бөріктер мен қалпақтарға бірнеше түйір жеміс пен бір уыстан шекілдеуік салды. Нәсіпке құйттай қулардың тапқырлығы қатты ұнады. Балалар дереу шыға қашты. Бұдан басқа қулар көрінбеді.

	Нәсіпті өте сағынып, өте зарығып күткен халық көп екен. Қараңғы түскенше адам аяғы басылмады. Бұған дейін оны көрмей қалайша төзді екен? Кәрі-құртаңдар үшін самауыр да оттан түспеді. “Мінеки, маңдайға жазылған ризық тіс сындырып кіреді деген осы ғой”, – деді Мансұр қарт қызыл иегімен қатты өрікті қайзап. – Таңертеңнен бері ерінім қышып отыр еді, мына базарлықтан ауыз тиюге көрінген екен ғой... Әжең де құр ауыз қалмасын”. – Ол үш түйір жемісті бешпетінің қалтасына басты.

	Нәсіптің жомарттығы мұнымен тынбады. Бірнеше күннен кейін ол осы көшеде тай-құлындай тебісіп, бірге ойнап өскен қатар– құрбы жігіттері мен қыздарын дастарқан басына жинады. Ол кезде жастардың жиынында шарап ішетін әдет жоқ еді. Бірақ ет, тамақ мол болды. Кешке дейін ішіп-жеп, ойнап күліп, сайран салдық. Шәһидұлланың сырнайы, Асхаттың қуақы өлеңдері думанға көрік берді. Бәлкім, барлық құрбылар түгел бас қосып, көңіл көтеруіміздің алды-арты осы болған шығар. Тек Нәсіптің арқасында...

	Алайда өзіміз оған шектен тыс көргенсіздік, әдепсіздік, тасбауырлық көрсеттік: біреуіміз де үйімізге шақырып, төрге отырғызып, сырттан келген қонақты құрмет етпедік. Нәсіптің қонақжайлығын, жомарттығын біз жай желөкпелікке санап, әпенділікке жорысақ керек. Иә, сөйткен сияқтымыз. Өзіміз кеңірдегімізден келгенше тамағын ішіп, өзіміз іштей мазақтап, қомсындық оны. Өйткені ол біздің тар ақылымызға, тар құлашымызға сыймайтын ықылас көрсетті. Бәлкім, бізден мұндай құрмет күту оның басына да келмеген болар. Әйтсе де, біз оның алдында әлі күнге дейін ұяттымыз.

	Осы қайтқанда біз Нәсіптің бір жерде педагогика техникумын бітіріп, Орта Азияда бала оқытып жүргенін аңғарып қалдық. Бір ай шамасы ауылда жүрді де қара тройка костюмін сатушы Зәйнүшке жарты бағасына сатып, Орта Азияға қайтып кетті. Бұл жолы ол жасырынып кетпеді, сапарға шығар алдында көрші– қолаңға, дос-жарларға кіріп, жеке-жеке қоштасып шықты. Пойызға оны екі інісі шығарып салды. Жүктері жеңіл еді. Бос сары шамадан да Жәмлиха жеңгейге тауықтың жүні мен пияз салуға қалды.

	... Пай-пай, шіркін, одан бері де біраз заман өтті-ау! Жиырма жылдай болар. Міне, мен Шарафатдиннің босағасына тағы да келіп тұрмын. Нәсіппен дидарласуға келдім. Қарттың дүние салғаны қашан. Мұрты сарғайғанша өмір сүрді де, жасаған күнәсі үшін көшенің ортасына шығып, ел алдында тәубе етіп, өліп кетті. Әттең, тәубесінен кейін есінен айырылып, біраз азап шегіп жатты. Жан түршігерлік жаман қазаға ұшырады. Шарафатдин бір рет есінен танғанда пештің қуысындағы лас легенге басын тығып, тұншығып өлді.

	Нәсіп мені жылы шыраймен қарсы алды.

	– Жаһаннамнан жаяу қашқан жігіттің біреуі мынау! Сенің жағдайыңды есіттім. Жауға берілмепсің, молодец, Кіндік... – Ол қырылдап күлді. Нәсіптің дауысы өмір бойы қырылдауық еді. Кішкентай кезінде абайсызда үкіге түсіп кетіп, содан қарлығып қалған тамағы. Оның жүдеу жүзінің өңі қашып, самайы едәуір ағарған, бірақ жыртиған қой көздері бәз баяғы қалпында қалған, қайғы-қасірет белгісі жоқ, бұл дүниеде тек бақыт көріп, сарқылмас қуанышқа бөленгендей. Күлімсіреп тұрған момақан сәби көздері оның жүдеу жүзінде жарқырап көрінген қос арал сияқты.

	Ол көрісуге қолын ұсынды. Мен екі қол орнына дөп-дөңгелек қалың күлше тәрізді қос алақанды қыстым. Екі қолының саусақтарын біреу асықпай бұтарлап, қайшымен қырқып тастағандай. Тек қолының біреуінде жалғыз ғана шынашағы шошайып тұр. Қайшыға ілінбеген-ау, шамасы. Мен бір түрлі жеркеніштен бе, әлде аяныштан ба, қатты толқып, сескеніп қалдым. Бірақ қуаныш құшағындағы Нәсіп мұны сезбеді. Бәлкім, көңілі хош болған соң, бейшара, кемістігін сезбейтін шығар. Ұмытқан шығар, байғұс.

	– Мінеки, көріп тұрсың, – деп жайраңдады “қос күлшемен” менің арқамнан қағып. – Татар дәм болған соң тағы да елге қайттым. Сағынып өле жаздадым, оллаһи!

	– Хәл қалай? Сырттай қарағанда тығыршықтай көрінесің,– дей салдым.

	– Шүкір, жаман емеспін,– деді ол момақан көздерінен нұр шашып. – Аман қалдым, денім сау. Аяқ-қолым бүтін. Тек саусақтарымның ұшы қырқылған... Алтын жүзік киер дейсің бе? Ал балаларға сабақ оқытқанда мен қолыммен емес, тіліммен, ақылмен айтып түсіндіремін.

	Иә, бұл Құтты қол Нәсіп еді. Дәл өзі. Баяғыдағы сияқты үстінде қара тройка костюм, бірақ пенжегінің жеңінің ұшы едәуір жыртылған бұл жолы. Жасыл галстугы да майланып, жалтырап тұр. Ақ көйлегінің жағасы кірлеп кеткен. Менің сынай қарағанымды ол бірден түсінді.

	– Айырбастайтын көйлегім бар, әрине... – деп қарқылдап күліп қойды. – Қанша байысам да костюмге жарымадым. Мен дүниеқор емеспін. Тіпті бақыттың да екеу болғаны артық маған. Біреуі де жетер еді. Ішімді теспес еді... – Әдейі назарымды аударғысы келді ме, әлде жай әншейін бе, сол қолындағы (иә, сол қолы еді) аман қалған шынашағымен төсіндегі Жауынгерлік Қызыл Ту орденін екі рет сипап қойды.

	Осы мен мана бұл кісіні неге “бейшара” деп ойладым. Оны аяу, жұбатамын деп әуреленудің өзі әдепсіздік, ождансыздық қой. Ол қолының топырлығына өкінбейді, ұялмайды. Кәріптігін саудаға салмайды ол.

	... Бірақ бұл пәни дүниеде кәріптігі мен сұлулығын сатып жүргендер де бар еді. 1944 жылдың қыркүйек айының басында таяуда ғана біздің қолымызға өткен румын қаласы Констанцаны бір күн аралағанмын. Алаңсыз тамашаладым. Бұл менің жат жерде, жат елдің салт-санасымен алғашқы танысуым еді. Мені орысша әжептәуір сөйлейтін бір полицай ертіп жүрді. Ол қаланы да, оның тұрғындарын да жақсы біледі. Екі кездесу мені қатты толқытып, ерекше есімде қалды. Орталық көшелердің бірінде бізге бір өте сұлу қыз кездесе кетті. Жүзіне қарап тоймайсың. Полицай әлгінің жеңінен тартып тоқтатты. Топас, дөрекі қимылдар жасап, иегінен көтеріп, арқасынан сипады, бетін шымшылады. Бірдеңелер айтты, көз қысып, ыржалақтап күле берді. Мен қайран қалдым.

	Кереметтей сұлу қыз екен. Тәртіп сақтауға, тиісті адамның сол сұлулықты әдепсіздікпен аяққа басқанына таңырқадым. Қыз кетіп бара жатқанда полицай орысшалап: “Шаруаңа бар!” деп оның бөксесіне теуіп жіберді. Мұнысы адамның ақылына сыймайтын нәрсе еді. Мен таң қалғанымды жасыра алмай:

	– Қандай сұлу... Көрген кісі өртеніп өлерлік,– дедім.

	– Сатылады... Біржола емес, бөле жарып, уақытша сатылады. Тек өте қымбат.

	– Сатылғаны қалай? Өзі сондай сұлу.

	– Әрине, сұлу болғандықтан қымбат...Мен мұндай жезөкшелердің қаншаға сатылатынын жақсы білемін.

	Күн бірден бұлыңғыр тартып, қараңғы түсті. Өкінішті, әрине...

	Азырақ жүрген соң бір алаңға шықтық. Алаң толы адам. Ортада үлкен ұзын арбаға жегілген есек ақырып тұр. Есекті төбесі шошақ сеңсең бөрік киген біреу құлағынан тартып ақыртады. Арбада басы қазандай, денесі қортықтау, аяқ-қолы жоқ үш жасар шамасындағы тыр жалаңаш ұл бала жатыр. Қасында қаңылтыр құты. Есек ақырады. Құтыға оқтын-оқтын бақыр тиындар сылдырап түседі. Бұл көріністің ащы мағынасын сұрамай-ақ түсіндім: әкесі баласының мүгедектігін сатып тұр.

	Мұны көргенде баяғы адыр полицай да сүмірейіп қалды.

	– Қайбір жетіскендігінен істейді дейсің мұны... – деді ол қолын бір сілтеп. – Жоқшылық ұяттан күштірек қой.

	Сатылатын сұлулық пен сатылатын мүгедектікке бір күн ішінде кездестім, осылай. Қайсысы аянышты екенін білмеймін. Бәлкім, екеуі бірдей шығар...

	Нәсіптің топыр қолы енді маған кемістік болып көрінбеді. Бары сол: әдемі де емес, ажарсыз да емес. Үй иесінің көңіл-күйін дәл таптым.

	Жәмлиха жеңгей шай қайнатты. Әлдеқайдан бір “қыл мойын” шыға келді. Нәсіп шынының түбінен дөңгелек алақанымен дүңк еткізіп қойып қалғанда, тығын ұшып кетті. Стақандарға құйды. Тепе-тең, әділ бөлінді.

	– Көріп тұрсың, қолым аса қажетті жұмысқа жарайды. Қалған шаруаны да тындыра жатармыз... – деп қарқылдап күлді. Содан екі “күлшесін” де кенет алға созды. – Осы қолдардың құтты екеніне неше жыл бойы жұртты сендіре алмаған едім. Ақыры дәлелдедім– ау.

	Бір стақанды төңкерген соң Нәсіптің көңілі әбден көтеріліп кетті.

	– Саусақсыз қалсам да, әйтеуір, қолымның құтты екенін дәлелдедім, – деп әлгі әңгімесін жаңғыртты ол, – Қаршадайымнан... Бала кезімнен-ақ сезгенмін мен бұл қолдардың құпиясын! Әттең сендер сенбей күйдірдіңдер. – Ол стақандарға лықылдатып арақ құйды. – Кел, екі аяғымыз тең болсын!

	– Сонда да саусағыңды тырнағыңмен қоса қалайша қырықтың?– деп сұрадым одан суыртпақтай сыр тартып.

	– Өзгеден есітсең Нәсіптің қолына үлкен бомба жарылыпты деп бөсуі мүмкін. Өзім-ақ айтып берейін. – Ол шынының тығынын орнына тығып қойды. – Үй иесі сөйлегенде қай-қайдағыны еске түсірмей, тек тыңдап отырсын бұл шыны. Міне, осылай.

	Нәсіптің өңіне қан жүгірді. Екі стакан арақтың босқа кетпегені ғой. Тек көздері біраз тұнжырай түсті.

	– Ендеше тыңда: суыққа үсіді бұл саусақтарым.

	– Қалайша?

	– Солай. Бірақ шаруаны тындырды бұл саусақтар. Батыр сарбаздардай мерт болды менің саусақтарым...

	Ол сөзін жалғастырды:

	– Мен артиллерияда байланысшы болдым. КП мен оқ ататын позицияда шығыршық арқалап жүгіретінмін. Қырық үшінші жылдың қысы еді. Таңертеңгі сықырлаған сары аязда сұрапыл шайқас басталып кетті. Біздің зеңбіректер КП-дан көрініп тұрған орман арасына жасырынып, жаудың позициясына оқ жаудырып жатыр. Полк командирі подполковник телефон арқылы өзі команда беріп жатыр. Ойпыр-ай, дауысын-ай! Алқымы кең еді. Бір сәт алыста, ақ қардың үстіне әр жерден қарайған ноқаттар қимылдай бастады. Ноқаттар ақырын үлкейе берді, үлкейе берді: танкілер! Таныс сурет. Олар қазір от бүркеді. Давай, келе ғой, давай! От тиген шөмеледей лапылдап лаулағыларың келсе! Ішімнен осылай деп жатырмын алдыңғы танкіге. Жаудың бұған дейін оқта-текте атып жатқан зеңбіректері де зіркілдей бастады. Күн ашық, дыбыс ауада жаңғырықпайды. Күркіреген дауыстан жер солқылдайды. Екі жақтан да от құйыны бұрқырайды. Осы кезде подполковник ашуланып, телефон құлақшасын лақтырып, жіберді. “Үзілді!” Желі үзілді. Жалға!” деді. Кіші сержант Скворцов дереу кабель бойымен жүгірді. Біз оны көріп тұрмыз. Үш-төрт жүз метрдей жерден аман өтті. Содан соң ол жарылыс алаңына барып кірді. Бір жүгіріп, бір жығылды, бір тұрды. Жарылыс күшейе түсті. Ақырында танкілер де ата бастады. Скворцов тағы бір-екі рет көрінді де, қайтып басын көтермеді. Желі жалғанбады.

	– Рұқсат етіңіз! – дедім мен.

	– Рұқсат етпеймін. Сен бар! – Подполковник қатардағы жауынгер Шихановқа бұйрық берді. Шиханов дереу кабельдің бойымен Скворцовтың ізінен жүгірді. Жарты жолға жетпей жатып оны жарылыс түтіні орап алды. Сол кеткеннен көзге түспеді, түтін ішіне сүңгіп, зым-зия жоқ болды. Желі жалғанбай қалды.

	– Рұқсат етіңіз, подполковник жолдас! Менің қолым құтты!– деп тағы да өтініш жасадым. Ашулы командир кенет қарқылдап күліп жіберді.

	– Қолың құтты болса, бар!

	Мен де сол жолмен жүгірдім. Снарядтардың жарылғанын, миналардың ұлығанын, оқтың ысқырғанын есітпедім. Оның бәрі маған бағытталып жатқан жоқ. Қар үстіндегі созылып жатқан телефон сымынан басқаны көрмеймін – дүниеде содан басқа ештеңе жоқ сияқты. Сүрінбедім, жығылмадым. Мені құтым, кием сақтайды. Зытып келем, зытып келем. Мина жарып, күйіп жатқан шұңқырдың қасында омақаса құлаған Скворцовтың арыстай алып денесіне тап болдым... Өте көңілді жігіт еді. Тап күні кеше ғана барлауға шыққанда бүркенетін желбегей желеңді оранып цыган қызы тәрізді киініп, өлең айтып, би билеген болатын. Енді жатысы мынау. Қайырылмадым. Қайтарда ала кетермін деп ойладым. Шихановты көрмесем керек. Есімде жоқ. Жүгіре бердім. “Кете гөрме, құтым, кете гөрме...” деп бүкшеңдей жүгірдім. Құтым тастап кетпеді мені. Снаряд түсіп үзген жерді барып таптым. Қолғабымды шешіп тастап іске кірістім. Сымның екі ұшын алдымен өз аппаратыма жалғастырып тексеріп қарадым. Әуелі КП мен байланыстым. Жұмыс істеп тұр. Содан соң үзілген жерді жақсылап жалғап, тоқ өткізбейтін таспамен орап қойдым. Суық қолымды үсітіп барады екен. Мұны жұмыс біткен соң бір-ақ білдім. Қолғаптарымды таба алмай ызаландым. Оларды мана ет қызумен бір шетке лақтырып жіберіппін. Соны алайын деп екі-үш қадам шетке шыға бергенім, аунап түстім. Жайыммен тұңғиыққа құлап бара жатқанымды сеземін. Мені жарылыс есеңгіреткен екен – кейін білдім. Біздің жауынгерлер шабуылға шыққан, мен жатып қалыппын. Әйтсе де бақытым бар екен-ай, әлдекімдер маған кездесіп, тірі қалғанымды сезіпті. Сол арада жалаңаш саусақтарым сықырлап қатып қалған. Сонда да менің құтты қолымның арқасында біздің жауынгерлер көптеген неміс танкісін қырып салған. Тоғыз саусақтың қарымын артығымен қайтарыпты. Келесі күні медсанбатқа подполковник өзі келді.

	– Қолдарың шынында да құтты болып шықты, ефрейтор. Рақмет саған! Алмағайып ауыр шақта байланыссыз қалған полкты қиындықтан құтқардың, – деді. – Ұмытылмайтын батырлық бұл,– деп қосып қойды. Имандай шыным, тап солай деді-әй.

	– Ұмытпағаны ғой... – Мен Нәсіптің кеудесіндегі Жауынгерлік Қызыл Ту орденін ымдап көрсеттім.

	– Мынау ма? Бұл бұрынырақтағы шайқастарда алғаным, Ржевтің түбіндегі...

	– Ау, әлгі ерлігіңе не берді?

	– Бермеді. Бәлкім, берген де шығар, кездеспей кетсем керек. Мені тылға жіберді.

	– Кейін ізденбедің бе?

	– Несіне ізденемін? “Мен өз міндетімді атқарғанда саусақтарымды суыққа үсітіп алған едім, сол үшін сыйлық беруіңізді сұраймын” деймін бе? – Кенет оның өңі қуарып, қолдары қалтырап кетті.

	– Басқалар сұрайды ғой.

	– Мен басқадай емеспін. Менің үлесіме ең үлкен сыйлық – өмір тиді. Ал жиырма жасар Скворцов пен он тоғыз жасар Шихановқа не тиді? Бір кезде ізденбекші болған едім, бірақ осы екеуінен ұялдым. Скворцовтың керіскедей кеудесі әлі көз алдымда етбетінен түскен қалпында жатқандай. Ал мен торғайдай денеммен әлі аман жүрмін.

	– Сенің ойыңша, тірі қалғандардың өлілер алдындағы борышы өмір бойы өтелмейтін борыш-ау деймін.

	– Оның рас, бауырым, өмір бойы өтелмейтін борыш... Өмір бойы өтеуге тиіспіз сол борышты. Өлілердің бізге жасаған жақсылығын біз тірілерге, яғни бір-бірімізге жасауымыз керек...

	Бұл кісіні мен мана іштей аяп, қалайша кемсітпекші болғанмын? Япыр-ау, қыран екен ғой мынау! Бөктергі емес, құстың қыраны, сұңқары!

	Нәсіптің қолдарының құттылығына шүбәсіз сенуінің сырын, міне, жаңа ғана аңғардым. Қолдарының құттылығынан өз қара басына пайда іздемейді, даңқтың да, сыйлықтың да, дүниенің де керегі жоқ оған. Өмір бойы ол осы қолдарымен әлдекімге титтей болса да ізгілік көрсетуге, жақсылық жасауға тырысты, істе, ойында, кәсіпте өзгелердің ісінің сәтті болуын тілеп, оларды қуанышқа бөлегісі келді. Ақырында саусақсыз қалып, қолдарының құтты екенін дәлелдеді. Қазір қолының киелі күші бар екеніне мүлдем күмәнданбайды. Өйткені, қол көңілдің қызметшісі. Көңіл бұйрығын орындайды. Әсіресе, Нәсіп сияқтылардың қолы ерекше...

	Нәсіп тісімен шынының тығынын жұлып алды. Қалған арақты стақандарға тең бөліп құйды.

	– Адамның ішінде әрқашан Әдеп пен Нәпсі арпалысып жатады, – деді үй иесі сабырлы үнмен. – Біз тек екі рет ішіп, әлгілердің егесін сәл ғана қыздырып қойдық. Кел, үшіншісін де тартып жіберейік. Нәпсіге зиян келсін, Әдепке қуат енсін.

	Біз стақан соғыстырып, Нәпсіні тыйып, Әдепке қуат бердік.

	– Міне, солай, бауырым, – деп Нәсіп алақанын уқалап қойды. Ненің “міне, солай” екенін ашық айтпады.

	Мен де сұрамадым. Ашық айтылатын нәрсенің бәрі айтылған еді. Әр нәрсенің өміршең өзегі, оның рухани дүниесінің ұстап тұрған бір тіреуі болады. Меніңше, ең мықты, ең сенімді тірек, ең қатты өлмес өзек – ғажайыптарға сену. Нәсіп, міне, соған сенеді, не десе де сонікі дұрыс, сонікі жөн.

	Жәмлиха жеңгей жаңа ғана дастарқан басына келіп, шайды жаңғыртты, дастарқандағы дәм-тұзды жеуді өтінді. Оның жүрісі мүлдем өзгерген. Аяғын қиғаштап баспайды, кібіртіктемейді, тура сілтеп, сылаң қағады. Себебі, оны қорқытып, жекіретін бір жан жоқ енді.

	– Есітпеген боларсыздар әлі, шамасы, – деді Жәмлиха жеңгей, – Талпақ Тәліп ажал аузында жатқан көрінеді. Жаздың жақсы айларында үзіліп кетпегей-дағы. Үйіне кіріп, бақұлдасып шықсаңыздар, сауап болар еді. Жаны жақсы, абзал азамат қой.

	– Қашан?

	– Бейсенбі күні түсте ме екен?.. Жүрегін ұстап, құлап түсіпті.

	Бұл хабар мені қатты тебірентті. Сонау қыста, Сәмиғұлланы жұрт өздерінше соттаған жылы, оның басынан жұпыны бөркі ұшып түскенде, аппақ қар үстінде қып-қызыл қаны тамған еді. Содан соң ол жалтыр басын көп жасырмайтын болды. Бара-бара көктем келген сайын бас киімін шешіп, жалтыр төбесін көрсетіп жүретін. Оған біреу: “Бастың жалтыр болмағы – кемел ойдың белгісі, ақылдылықтың нышаны” депті. Бар ақылды, кемел ойды жасырудың қажеті қанша? Несі ұят оның? Оның маған сыйлаған сырғыма дөңгелегі ше? Бүкіл көшеміздің балалары алдында менің беделімді қандай көтеріп тастады сол дөңгелек! Бір дөңгелетіп жіберу үшін бар дүние-мүлкін беруге бар еді балалар. Мен тегін беріп қойдым, темір конькидің иесі Шәйхаттар сияқты дүние қумадым, алғыс алдым. Бір алғыста мың бәледен құтқарарлық күш барын сол кезде мен терең түсінетінмін. Бұл туралы мынадай ғақлия хикая да бар.

	Бұрынғы өткен заманда қу мекиен шөл далада бір керуен адасқан дейді. Шөлден адам түгіл, түйелер де қырыла бастаған. Өлім аузында тұрған осы керуенге жол білетін бір жолаушы тап болып, оны судың бойына алып келіпті дейді. Өлімнен құтылған соң керуен басы: “Ей, жолаушы, сенің бізге жасаған жақсылығың зор, бірақ ол рақмет айтарлықтай емес. Сен бізді бір ғана қауіптен құтқардың. Рақмет айту тым артық болар. Әнеки, керуеннен тиелген қазынасымен қоса қалаған түйені таңдап ал. Әрқайсысында өміріңе жетерлік байлық бар” деген.

	Бұрынғылар рақметтің қадірін білген ғой. Талпақ Тәліптің сырғыма дөңгелегі арқылы қаншама алғыс алдым!

	Жәмлиха жеңгей айтып салған көңілсіз хабарды естіген соң, міне, осылар ойқастап өтті ойымнан.

	Неге екенін қайдам, Нәсіп бос шыныға тағы да тығын тықты. Күрсініп қойды.

	– Баяғыда қалаш мейрамына ұйтқы болған сол еді-ау. Мен есерге сол да жеткілікті. Бүкіл көшенің балаларын қалашқа тойғызамын дегенімді айтсаңшы тағы да... Ұйтқымыз еді Тәліп ағай, – деді ол өзіне өзі күбірлеп.

	Сөйтіп, аяқ астынан көңілімізге өзгеше тауқымет, өзгеше мұң кірді. Талпақ Тәліппен бақұлдасуға кеттік. Жол-жөнекей маңқа Уәлетдинге де соқтық. Соғысты Берлинде аяқтап, ол өңіріне Даңқ орденін тағып қайтты. Бірақ оның батырлық туралы айтқандарын есепке алатын кісі болса он орденнен де асып түсер еді. Асыра сілтеу жағынан Уәлетдин Тәліптен қалыспайды. Арамызда сол болса, өлмелі кісімен тезірек тіл табысармыз деп ойладық Шынында бұдан ұтылмадық.





АЖАЛҒА ДАУА БАР ЕКЕН




	Тәліптің сонау кезде, Үлкен шешем екеуіміз ешкі терісін алып барғанда айтқан сөзі расқа шықты. “Мен шіріген бай боламын, тек мезгілі жетсін!” деген-ді. Мезгілі жетті. Шіріген бай болмаса да, жыл өткен сайын үйіне береке кіріп, шаруасы күйленді Тәліптің. Балаларының аман қалғандары жаудан қайтты, кенжелері ержетті. Біреуі тракторға, біреуі автомашина рөліне отырды. Біреулері қолына ұзын шыбыртқы алып, мал айдады. Өз тұрмыстарын да жөндеді, әкесіне де мейірімді, қайырымды болды шетінен. Алты бұрышты, биік қақпалы, қаңылтыр шатырлы үй салдырды Тәліп. Терезе жақтауларын жасылға, шатырды шаңқан қызылға боятты. Бірақ басқалар сияқты көше жаққа биік шарбақ жасатпады, сирек қана аласа темір тор орнатты. “Менің ішімдегім – сыртымда, қорамдағым орамда болсын” деді ол тор орнатқанда. Қорасында малы, ауласында құсы қаптады. Үсті-басы бүтінделді. Тақыр төбесі өмір бойы көрмеген фетр қалпаққа тиді. Осы молшылықтың игілігін зайыбы ғана көре алмады, осыдан екі қыс бұрын дүние салды. Міне, қазір өзі хәл үстінде жатыр дейді, әлгі кемпірі шақырған көрінеді.

	Бізді бір ұлының әйелі қарсы алды. Ауру төр жақта, басы жылтырауық темір кереуетте, жұмсақ төсекте үнсіз жатыр. Мына шыжғырған шілдеде үстіне қалың көрпе жамылған. Шамасы, хәлі мүшкіл болар. Адамға қабір алдымен осылай салқынын салатын көрінеді ғой. Көрпе астынан оның тықыр желкесі ғана шығып жатыр, беті терезе жаққа қараған.

	Келіншек әрқайсысының үстіне дөңгелек сырмақ көпшік салып үш орындық қойды. Біз отырған соң ғана ол қайын атасына тіл қатты:

	– Ата, хәліңізді сұрауға кісілер келді, қаладан келген қонақтар да бар...

	Тәліп үндемеді, тек азырақ қимылдағандай болды.

	– Жағдайың келмесе, үндемей-ақ қой, Тәліп ағай,– деді Уәлетдин, – арыстандай жүрегінің соққанын тыңдап, біз саған қарап отырамыз.

	Сырқат сәл ыңырсыды. Демек, арыстан әлі тірі. Күшін жинап, азырақ басын бұрды, бір көзін ашты, тек үндемеді.

	Нәсіп иіліп барып, алақанын аурудың маңдайына басты. Құтты қол тисе, шипа болар ма екен дегені. Тәліп басын әрі тартты.

	Тыныш отырудан басқа амал қалмады. Біздің дауысымыз жаннатқа сапар шеккен адамның құлағына жетпейді.

	– Міне, солай, тілден қалмай-ақ, сөзден қалды. Екі апта толады, енді, – деп түсіндірді келіні. – Оқта-текте бір жауап қайтарғаны болмаса...

	Ауыз үйде бірдеңелерге сүрініп-қабынып, бірдеңені салдыр еткізіп, әуесқой молда Фәрхетдин келді. Бұл өзі осы өңірге мәшһүр кісі, өзіме алты ата жерден жалғасатын апамның күйеуі, жездем. Кезінде Фәрхетдиннің істемеген кәсібі, айналыспаған өнері қалмады. Өзім танитын кезден бері ол жұрттан ақсақ-тоқсақ мал сатып алып, сойып, жіліктеп сатады. Ол арық атына мініп: “Етке келіңдер! Етке келіңдер!” деп айқайлап өтсе, майда балалар ізінен шұбырып, мазақтайтын. Құйттай арбаларын сүйреп шығып: “Етке келіңдер! Етке келіңдер!” деп шуласып жүргені.

	Осы саудасын тастап, жездеміз шүберек, сүйек-саяқ, мүйіз– тұяқ, темір-терсек жинауға кірісті. Қартая келе кәсібін жиі өзгертті: шелек, құман түптеді, самаурын жөндеді, таға соқты, талдың шыбығынан қаздың ұясын тоқыды, кірпіш басты, арқан есті: суға батқан, боранда адасқан, ақылынан алжасқан адамдар туралы, мұршасы болған кезде мұңлы бәйіттер шығарды, пәлденбеді, жұртқа қажет нәрсені істеді. Соғыс кезінде осы өнері қатты өрлеген көрінеді. Әсіресе, мұңлы бәйітке көбірек мұқтаж еді жұрт сол жылдары. Фәрхетдиннің істемеген ісі жоқ, тек табаны бороздаға тимеді, әйтеуір. Өзінше ол ақылмен, айламен оңай күнелтіп жүрмін деп ойлады. Айласының сиқын айтып салар едім – сәл ыңғайсыздау...

	Жездем соғыстан соң Үфіге жолы түскен сайын біздің босағаға соқпай кетпейтін. Шынын айтқанда, көп мазалай бермейтін, жылына екі-үш мәрте ғана келетін. Ішіп-жеп, тойып алған соң әлгінің ойшыл басына бір тамаша қулық сап ете түсетін.

	– Апаң самауырынның кернейін сатып әкел деген, есебім тура шықпай, басым қатып тұр... – дейді.

	– Бағасы қанша сол кернейдің?

	– Ең қымбаты жиырма екі сом елу тиын. Елу тиынын өзім де қоса аламын, – дейді. Ол кезде әлі ақша өзгермеген болатын.

	Ақша өзгерген кезде самауыр кернейінің құны әуелі екі сом қырық тиынға жетті. Қымбаттаса, қымбаттай берсін, әйтеуір, апамды кернейсіз қалдырмадым. Жездем:

	– Апаң самауырдың кернейін алып қайт деп артымнан айқайлап қалды, қасқа... – дей бастаса, мен дереу қалтама жармасамын.

	– Қазір қанша тұрады керней?

	– Оның ең мықтысы екі сом сексен жеті тиын ғой...

	– Мә, үш сомдығын ал ендеше, апам қуансын.

	– Қуанғанда қандай.

	Бір күні әзіл-шыны аралас сұрақ қойдым:

	– Сенің қолыңнан келеді ғой, Фәрхетдин жездей, сол кернейді өзің неге соғып алмайсың?

	– Материал жоқ. Қол тимейді. Былайша арзанға түседі,– деп байыпты жауап қайтарды қонағым. Бұдан соң мен оған мұндай аңғал сұрақтар бермедім.

	Таяуда бойына жетпіс өнер дарыған осы шебер, қартайғанда боз тарлан жүйрік шықты дегендей, дін жолына түсті. Оны ешкім сайлаған да, тағайындаған да жоқ. Көп адамның ар-ожданының иманын, обал-сауабы үшін жауапкершілікті өз еркімен мойнына алды. Мұндай ауыр міндетті мойнына алуына себеп болған, әрине, дін мәселесінде түк білмейтін қараңғы надандығынан тәуекел жасады. Бала кезінде жаттап алған екі-үш шолақ дұғасын да орыс арасында көп жүргендіктен баяғыда ұмытып кеткен-ді. Мұны ол бір күні құдай туралы әңгіме қозғалғанда өзі абайламай айтып салған. Қазір сол дұғаларды қайтадан еске түсірсе керек, шамасы. Зейінді, өжет кісі.

	Есіктен кіре сала дүмше хазірет дауысын соза сәлемдесті:

	– Әссәлә-мәғәләй-кү-үм! Баршаңызға бір сәлем... Ол бізге пәлендей назар аудармады. Бедел сақтай біледі. Ауру жатқан кереует шетіне отырып, дұға оқыды да, әдейі келген шаруасына кірісті:

	Құрдас, – деді ол үнсіз жатқан Тәліптің көрпесін тартқылап,– ей, құрдас, тәңірінің бұйрығын алдан болжауға болмайды, олай– бұлай бола кетсең, иманыңды үйірткейсің. Ясин оқып қалайын өзіңе.

	Тәліп көзін ашпастан мойнын бұрды. Фәрхетдин мұны ризалығын бергені деп түсініп, судыратып құран оқи бастады:

	– Ағузы білләһи мін аш-шайтан ражим, бісмілләһі рахманы рахим...

	Тәліп көрпе астынан қолын шығарып, “қой” деген ишарат білдірді. Анау оқи берді. Ауру жұдырығын көрсетті, қолын шығарды. Молдасымақ өлім хәліндегі адамның ерсі мінезін әдейі елемеген болып, одан сайын ыңырана түсті. Ауру екі қайтара қолын шығарды. Молдасымақ күшейе түсіп, ешкідей маңырады. Ауру екі көзін бақырайтып, молдаға жекірді:

	– Жетер деймін, саған, сатқын неме! Жайыма өлуге ерік бер...

	Молда ясинін тоқтатса да, бой бермеді:

	– Құдайдың үкімін біліп болмайды...

	– Сен білмесең, мен білемін. Үкім шыққан. Бұйрық жолда. Келер сағатын күтіп жатырмын. – Үлкен-кішінің алдында кілең кішіпейіл, елгезек, жуас Тәліптің өлім алдында мынандай өр мінез, өжеттік көрсетуіне қайран қалдық. Ішіміз жылып, жанымыз жадырап кетті. Осылай жұдырығын түйіп, дін жолына шыққан адамды сатқын деп сөгіп жатқан кісіден үміт үзуге ертерек әлі. Тұйыққа тірелмеген әлі бұл.

	Уәлетдин үнсіз қалған “хазіретке” есік жақты ымдап көрсетті. Молдекең түсінді. Аңғарымпаздығы бар ғой. “Өзің біл, құрдас” деп есікке қарай зытты. Келіншек оны шығарып салуға кетті. Төргі үйде төртеуміз ғана қалдық.

	– Сөйтіп, бұл дүниемен қоштасқың келді ме, ағай?– деді Уәлетдин.

	– Жетер, бауырларым,– деді ол биязы үнмен. – Асарымды асап, жасарымды жасағанмын. Шама-шарқымды білуім керек.

	– Онда айтар өсиеттеріңді айтып, батаңды беріп үлгірдің бе?– деп суыртпақтап сөз тартты Уәлетдин.

	– Өсиетім жоқ. Дүние менің өсиетіме мұқтаж емес. Ол ұлы ойшылдардың өсиетімен өмір сүреді,– деді бір көзін ашып. – Батамды мен жұртқа тәнім сау, зейінім дұрыс кезінде бергенмін.

	– Айтатын бір сөзің де жоқ па, қалай? Соңғы сөзің?

	Тәліп біразға дейін тіл қатпады. Содан соң шалқасынан жатты, екі көзін де ашып, сондай мұңлы, сондай аянышты, жалынышты кескінмен қарады. Тіпті денем, шымырлап кетті.

	– Бар. Өтінішім бар, – деді.

	– Айт өтініштеріңді, ағай. Бәрін де орындаймыз, – деп уәде берді Нәсіп.

	Ауру ауыр күрсінді:

	– Менің жаназамда әйелдер жыласа, соларды жұбатыңдар.

	– Кімдер? Қандай әйелдер, ағай?

	– Өзім ұнатсам да, мені ұнатпаған әйелдер өкініштен жылайды. Соларды жұбатыңдар. Мен бәрін кешіріп кетемін. Соны айтып, жұбатыңдар. Жыламасын.

	– Жұбатамыз, ағай, жұбатамыз, – деп серт бердік.

	– Рақмет... Тағы да... Маған көңілі кетіп, аңсары ауғанымен, мен көз салмаған әйелдер мақұрым қалғанына өкініп жылар. Соларды жұбатыңдар. Сол кездегі тасбауырлығыма қазір өзім өкініп, жылап кетемін. Соны айтып, жұбатыңдар. Жыламасын.

	– Жұбатамыз, ағай, оллаһи, жұбатамыз, – деп ант еттік.

	– Рақмет, қарақтарым. Сендерге сенемін осы аманатымды.

	Нәсіп жалғыз шынашағымен маңдайын қасып қойды. Бірдеңе айтуға оқталды. Айтты:

	– Ал үшіншілеріне не дейін?

	– Қандай үшіншілері?

	– Өзіңді сүйгендерге, өзіңнің сүйгендеріңе.

	– Ә-ә-ә, оларды ма? Оларды жұбатпаңдар. Жыласын. Жылауға тиіс олар. Ащы көз жастары адал. – Тәліп тағы да көзін жұмды да, дереу ашты. Осы жолы сол көздерден шексіз қасірет көрінді. – Өмірімде көп армандадым, көп алдадым, бауырлар, көрдің аузында тұрып алдай алмаймын: ол болмайтын нәрсе. Маған сүйіп, сүйікті болуды жазбады тағдыр...

	Нәсіптің орынсыз сұрағы Тәліптің арманы құрған шыны сарайды күл-талқан күйреткендей болды. Тәліп көзін төбеге қадап, тыныш жатты. Арамыздағы үлкеніміз Уәлетдин үзілген сөзді тағы да жалғады:

	– Тым ерте жолға шықтық, Тәліп ағай, тым ертерек... Димның үстіне салынған жаңа тас көпірді көрмей кететін болдық.

	– Көпір? – Сырқат азырақ басын көтерді, – Уәлетдин әлгінің осал жерінен іліп түсті. Талпақ Тәліп талай жылдардан бері Дим үстінен тас көпір салуды армандайтын, жиналыс сайын бұл туралы халықты шақырып, ұран тастайтын.

	– Кім салады?

	– Мемлекет. Таяуда ғана қаулысы шықты,– деп шылғи өтірікті соқты Уәлетдин,– Бір жылдың ішінде салып болуға межеленген. Мұз қырыққыштары құрыштан жасалады. Сенің ниетің, сенің тілегің еді бұл көпір. Тілегіңді мемлекет қабыл алып, жүзеге асырады, сен үр жаңа тағалы етігіңді киіп, үр жаңа көпірден бірінші болып өту орнына, көрге түспексің. Жақсы емес, Тәліп ағай. Сол көпірден қайысты Қазына ЬІсқақ жол бастап өтсін бе енді, бұлай болған соң? Ысқаққа ондай құрмет қайда?

	– Ысқаққа құрмет тағы да... – Көпшікті арқама қойып жіберші. – Мен көпшікті арқасына қойдым, ол сәл көтеріліп жатты. – Айтып барыңдар, мұз қырыққышқа құрышты қор қылмасын. Ысырап болады. Бетоннан жасасын. Құрыштың әлі басқа қажеті көп.

	– Айтамыз.

	– Ысқақ дейсің, ә? Дүние, шіркін кімге қалып барады...

	– Қалдырған соң қалады-дағы,– деп мақұлдай салды Жәлетдин.

	– Көпірі көпір-ақ,– деп мен де сөзге қосылдым. – Тәліп ағай тас көпірден де, шойын көпірден де өткен болар-ау. Оған талай жердің дәмін татқан кісі таңырқай қоймас пәлендей. Әне, электр бағаналары Қазанғұлдың сағасына дейін жеткен, енді-енді ауылға келгелі тұр. Үйінде жарқ етіп, күн жанғанын көрмей кетеді Тәліп ағай, осынысы өкінішті-ақ...

	– Алғашқы шам, әрине, заң бойынша да, әділет бойынша да осы үйде жануға тиіс. Мына жерге шамның өгіз қуығындай біреуін, ана жерге кішірегін асып қоямыз... – деп Уәлетдин шамдарға күні бұрын орын да белгіледі.

	– Көпшікті сәл биіктетші!– Бұл жолы Нәсіп көмектесті. Ауру сөйлеп отыр. – Электр деген ғажап қой. Мен май шамның жарығында көзімді ашқан пендемін. Электр тәңірінің оты... Ағаштарын Қазанғұлдың сыртында көрдім, жемістерін көре алмайтын шығармын...

	– Өзің қалдырып кеткен соң қалады-дағы...

	– Сен осы бәріне бас шұлғи беретінің қалай Уәлетдин?

	– Мен сенің сөзіңді мақұлдап отырмын ғой.

	– Сенің мақұлдағаның менің ішіме сарымайдай жағады дейсің бе? – Тәліптің бетіне тер бұрқ етті. Ол терін сүртіп, ауыр күрсінді. Уәлетдин де күрсініп қойды:

	– Ойлап қарасаң, көпірі де, электрі де түкке тұрмайтын нәрсе. Жансыз зат. Тек тірі жанның мұңайып, жалғыз өмір сүретіні, жалғыз тұратыны қиын. Соны ойласаң, өзегің өртенеді.

	– Кімді айтып тұрсың?– Тәліп тіктеле қарады.

	– Кім болсын, Ақжұлдызды айтам.

	– Тым асқақ кеттің, інім, – деп шорт кесті әңгімені, – Күліп айтқан болсаң, күлетін жай емес бұл, шыныңды айтқан болсаң, жөнге сыймайды. Ақжұлдыз – асыл жан. Асыл жанды құрмет ету керек.

	Иә, Уәлетдин бұл жолы ағат айтты. Мен оған дереу көмектесуге тырыстым.

	– Ақжұлдыз жеңгейдің өте сұлу, іске өте икемді жесір апасы бар екен. Сіңлісі екеуі екі тамшы көздің жасындай ұқсас көрінеді. Димнің жоғарғы саласынан бізге көшіп келіпті,– деп Кіші шешемнен есіткен хабарды айттым.

	– Шынында да солай ұқсайды дей ме?

	– Сойып, терісін қаптағандай дейді!

	– Ақжұлдыздың тырнағына тырнағы ұсаса да періште шығар. Аты кім?

	– Айжұлдыз, – деп қойып қалдым ойланып тұрмастан.

	– Атын тым ыңғайсыздау қойған екен. Мейлі, оны өзі қойған дейсің бе. Шынымды айтсам, Ақжұлдызға өз басым өмір бойы таңырқаумен келемін. Апасының қандай екенін көру керек еді...

	– Көрмейтін несі бар, көреміз оны. Аурудан айығып, аяғыңа мін...

	– Аһ-у-уһ! Айықпайтын шығармын, сірә.

	– Мына сөзіңді жел алып кетсін, Тәліп ағай. Сабантойдың қарсаңында кісі сырқатын ойлай ма екен, – деп Уәлетдин сөзді басқа жаққа бұрды. – Әлі алаңды дүр сілкіндіріп билейтін кезің алдыңда. Міне, өзіңді қаумалай қоршаған жұрттың алдында бір иіліп, бір бүгіліп, елең етіп, тына қалып, шыр көбелек айналып барасың. Жұрт дуылдасып, тамашалап тұр, қол соғып, бөріктерін аспанға атып жатыр. Ақжұлдыздар, Айжұлдыздар және басқа жұлдыздар таңырқай қайран қалып, қадала қарайды саған. Сен одан сайын әсем, одан сайын қызу, одан сайын шапшаң басасың аяғыңды. Ой-хой, қатырдың-ау! Шыдамай тақпақ та айтып жібердің:



	Мінген аты кер екен,

	Еңіреп туған ер екен,–

	Аяғы жерге тимеген,

	Белін ұстап билеген.

	Шу! Шу! Шу!



	Тәліп сәл басын көтерді. Ол шынында да ауылдың мықты тақпақшысы, саңлақ бишісі. Оған тең түсетін жан жоқ. Жас кезінде де солай болған, қазір де солай.

	Уәлетдин әңгімесін одан әрі жалғастыра түсті.

	– Қыз-келіншектер зарығып, мұңайып күтіп тұр: “Мені биге шақырса екен” деп жаутаңдайды. Ал сен кімді шақыратыныңды күні бұрын таңдап қойғансың. Аяғыңды тапылдатып алдына жетіп келесің. Соның дәл өзіне...

	– Келін! – деп шақырды Тәліп сауығып қалған адамның дауысымен. Ауыз үйдегі келіні дереу жүгіріп келді.

	– Не, ата? – деді мұңайып.

	– Қонақтың ең қажеттілері, асылдары келді. Балсыраң болса, молырақ әкел.

	Келіні тәуір адам екен. Лып етіп үйден шықты да үстелдің үстіне үлкен жасыл кастрөл әкеліп қойды. Оның шетінде ожаудың сабы көрінеді. Ою-өрнекті шыныаяқтар тізіліп тұр. Уәлетдин төрт шыныаяққа да ожаумен бал құйып шықты.

	– Сабантойының құрметіне ендеше, – деді Уәлетдин. Бір шыны– аяқты үй иесіне ұсынды. Үй иесі ыдысты алғысы келіп оқталып тұрды да, кері қайтарды:

	– Жемейтін ризыққа қол тигізу арам, – деді. – Өздеріңіз іше беріңіздер.

	Балсыра ішуге жеңіл болғанымен, өте қуатты екен. Бірінші шыныаяқтың өзі тамырларыма ду ете тарады. Екіншісі мен үшіншісі жүректі тебірентті. Біздің ішкенімізге Тәліп дән риза болып, қарап отыр, ара-тұра ішіңдер деп өтінеді. Біз қазір бұл үйге неге келгенімізді де ұмытып барамыз. Төртінші шыныаяқ көңілге мұң салды. Уәлетдин маңқалығын көрсеткісі келгендей, маңқылдап ән шырқады.



	Өскен шақта бірге өстік,

	Тал тамырларындай...



	Оған жарты жолдан Нәсіп қосылды.



	Өскеннен соң айырылыстық,

	Құс балапандарындай.



	Мен ән сала алмаймын. Дауысым жоқ. Тек тыңдап отырамын. Шыныаяқтар бір көтерілді, бір түсті. Ән енді ырық бермей, сыртқа шықты. Ашық терезеден ауылға тарады. Маңқа болғанымен, Уәлетдин әжептәуір әнші. Әндері де кілең мұңлы, жүрек тебіренерлік. Ұзын ырғақтарды құйқылжыта ырғап жібереді.

	Өңімде көрсем мейірім қанбас, Түсімде көрсем, жан анам...

	– Шіркін, мандолина болса! – деп мандолина шерткендей қимыл жасады Нәсіп. Өзім ойнап, өзім билер едім...

	Ол жоқ саусақтарымен, жоқ мандолинаның шектерін шертті. Мен тебіреніп кеттім. Бұрын оның мандолина тартқанын көрмегенмін, бірақ сонау байып қайтқан жылы бір әдемі мандолинасы бар еді. Нәсіп бірнеше рет билегісі келіп оқталса да Уәлетдин оған ерік бермей, жеңінен тартып тоқтатты. Ау, біз бір аяғы жерде, бір аяғы көрде тұрған кісімен арыздасуға келіп отырмыз ғой. Әдеп керек.

	Үшінші кастрөлді бастағанымызда Тәліп үр жаңа сұр пима киген аяқтарын кереуетінен салбыратып отыр еді. Осы кезде соғыс жайлы әңгімеміз майдан оқиғаларына, біздің солдаттың тапқырлығына, герман солдатының ақымақтығына ауысқан болатын. Тәліптің өзі де бірінші Герман соғысында біраз мылтық атқан, біраз шұлғау тоздырған кісі. Оның гвардияшы болғанын бүкіл әлем біледі. Қазір оның гвардиялық қаны қайнап, гвардиялық намысы қозып кетті:

	– Жоқ, Уәлетдин, германды сөзбен қыра берме сен. Ол ессіз емес, біз ақылдымыз. Ол әлсіз емес, біз қайраттымыз. Герман саған сыпырып тастайтын қоқыр емес,Уәлетдин! Мен соны жеңіп гвардияшы болғанмын! Сен де гвардияшы, мынау да гвардияшы, анау Нәсіп те гвардияшы. Кім қоян аулап батыр болды дейсің? Аю жыққан хас батыр!

	– Гвардия алға!– Нәсіп жалғыз шынашағы шошайған қолын алға созып ұран тастады.

	Бұдан соң әңгіменің берекесі қашты. Біз орнымыздан түрегеліп, құшақтастық. Одан әрі не болғаны түс көргендей. Әлгілер Тәліптің алдында тұрып салған соңғы әннің жартысын әрең еске түсіремін.



	Ажалға дауа бар екен,

	Махаббатқа бар ма екен?



	Тағы мына бір жай есімде. Біз шығып бара жатқанда Тәліп ізімізден айқайлады:

	– Ғажап жігіт екенсіңдер ғой! Сендермен бір отырудың өзі бір өмірмен тең!!

	Біз шыққанда Тәліптің үйіне жұрт жиналып келе жатқан болатын. Кілең күле ме, жылай ма, анық айта алмаймын. Тұрғанымен бір тамаша! Күлдіргі!

	Тәліптің ізінен қуған құдайдың қаралы бұйрығы он жылдан астам уақыт бойы әлдеқайда адасып жүрді. Сол арада ауылда алғаш рет электр шамын оның үйіне Уәлетдин өзі жақты. Би алаңдарында ол жұлқына билегенде жұрт баяғыдай қайран қалып, таңдай қақты. Ақжұлдыздың апасы Мәрғұбәннің (аты осылай екені анықталды) оған шын аңсары ауды. Бірақ оны Тәліп жақтырмады. Ақжұлдызға тырнақтай да тартпаған болып шықты. Біреуге – біреу, қисыққа тіреу үшін сүймегенге сүйкенбеді ол Соңғы сапарына дейін жалғыз өмір сүрді.

	...Ал Дим үстіндегі тас көпір әлі салынып жатыр. Әлдекімдердің ойында, үмітінде, салынып жатыр ол. Онсыз өмір жоқ...





БІЗДІ “МӘҢГІЛІК ЕСТЕ ҚАЛДЫРМАҚШЫ”




	Қаладан келген жылмақай фотограф Кіші шешем екеумізді ауыл шетіндегі биік төбе басындағы үлкен жалпақ тас үстіне әкеліп отырғызды: “Сіздің даңқыңызға ауылыңыздың көрікті көріністерін қосып, елге жаямыз. Қайда қарасаң, рақат. Мәңгілік есте қалдыруды сұранып тұр. Түрлі түсті фото ойлап тапқан адамға рақмет жаусын. Мына сұлулықты бойына сіңіріп алады түсті фото...” деп бәйек болды.

	Біз бұл жақты Тау сырты дейміз. Тау сыртының биік төбесіне шығып, айналаға қарасаң, дүниенің төрт тарапы аяғыңның астында тұрады. Сондықтан біздің ауыл адамдары бесіктен түсіп, тәй-тәй басудан Жер шарының кеңдігін өз көздерімен көріп өседі. Оң жаққа қарасаң, жарқырап жатқан Димді, өзеннің арғы жағындағы көгілдір тауларды көресің, сәл бұрылсаң, айдын шалқар Ар алқаптары, әріректе Сайран ауылының тоғайлары андыздайды. Сол жағыңа қарасаң, Бәрсуан бойы, Айғалыш ормандары шақырады. Ту сыртыңа айналсаң, аппақ тау басында аппақ қала – Үфі жарқырайды. Мен ашық күнді айтам. Бұлтты күні дүниенің көркі қашады, тынысы тарылады. Ол сені жатырқағандай көрінеді, ал ашық күні өзі ынтығып, құшағыңа келіп кіреді. Бұрын айтқанымыздай, әлемнің Кіләштан басталып, Кіләшта аяқталатынын біз көріп өсеміз, көріп өлеміз.

	Жаз жаңа ғана басталды. Әлі ашық күн бетін күңгірт мұнар шалмаған. Жердің жасылы жасыл, әуенің көгі көк.

	– Отырыңыздар, сөйлесіңіздер, еске алыңыздар, ойланыңыздар, – деді фотограф. – Мен өз шаруаммен айналысайын. Маған назар аудармаңыздар.

	Қалайша назар аудармайды, адам шыбын емес қой. Шыбынға да назар аудармауға болмайды. Ал Кіші шешем, шынында да, біздің қасымызда бәйек боп жүрген кісіні байқамайтын сияқты. Шың басына қонған бүркіттің ұябасарындай өзінің тоқсан жылдық өмірінің биігінен жым-жырт қарап отыр. Басын ақырын ғана бұрып, туған елінің ирелең өзендерін, жолдарын, сай-салаларын, ормандарын, қырларын шолады. Бәрі түгел, бәрі де өз орнында тұрғанына дән риза. Демек, дүниені маған бүтін қалпында қалдырып барады. Ол менің арқамнан қағып қояды. Мұнысы: “Осының бәрін өзіңе сеніп тапсырам” дегені. Жұмсағанда, жұмысқа жеккенде ол өмір бойы осылай арқадан қағатын. Мұны ол үлкен шешемнен үйренген. Ертеректе, біз үшеу кезімізде – Үлкен шешем сонау тас шарбаққа кірместен бұрын мен жанымды бөлшектеп бөлмейтін едім. Ал әлгі ақ жерге қара қар жауған күні жаным жарылып, қақ бөлінді. Талай заман өткен соң қайта жалғанды, бірақ тыртығы қалды. Мен жалғыз Кіші шешемнің ұлы болып кете алмадым. Мұны ол сезе тұрып, сезбеген болды. Керісінше, менің көңілімді аулау үшін орайы келгенде Үлкен шешемді құрметпен еске алатын еді. Үш-төрт жыл бұрын ол маған: “Осы жасыма жеткенше Үлкен шешеңнен инабатты, ақылды кісі көрмедім. Әкең оны неге өзіне тең есептемеген? Егер оның осындай екенін күні бұрын білсем, әкеңе тұрмысқа шықпас едім. Бәлкім, мен де оған ұнамаған шығармын деген ой келеді кейде басыма...” деді. Кіші шешемнің бұл сөзі маған осы кітапты жазуыма берген рұқсаты деп ұқтым. Сонда күндесі туралы менің жақсы сөзіме ренжімеген ғой. Жасырақ кезінде ол аса ашушаң, өте шамшыл еді. Қит етсе көзінің жасы кірпігінің ұшына ілініп тұратын. Қайғысы артқан сайын сабыр сақтады. Алғаш үлкен шешем оны біржола өзінің орнына тастап кеткенде бейнеті көбейді, аздан соң тентек Мұртаза ағам көшедегі төбелестен опат болды. Кіші шешем бұл қасіретке қатты қайғырса да сабыр сақтады. Содан соң соғыс. Салих ағам, Ілияс інім, мен – үшеуміз де майданға аттандық. Ағам ауыр жаралы болып қайтты. Соғыс аяқталған соң сол жаралары оны алып кетті. Осы тұста әкем дүние салды. Бұл қазалардың бәрі де Кіші шешемнің құйттай жүрегінен өтті. Иә, басына қасірет түскен сайын ол ширай берді.

	Кіші шешем зират шарбағына қарап, тоқтап қалды. Тоқтамай қайтсін. Өзі өмірге келгелі төркіндерінің төртінші ұрпағы өсіп келеді, суалған тамыр, сынған бұтақ қаншама! Он үш баланың оны да тап осы тас шарбақ ішіндегі көгалдың астында. Соның бәрін еске ала берсең.... Шешем үндемейді. Еске алып тұрса керек, сірә. Міне, Назияз көпірі жаққа айналып, иегімен ым қақты:

	– Мен сені талай жоғалтып алып, көп азап шектім... Алғаш әлі нәресте кезіңде. Қара Жақыптан қонақтан қайтарда Назияз бойында жоғалтып алғам. Қалғып кеткенмін-ау, сірә, көпір түбінде шана ауып, сен көрпешеңе ораулы күйі түсіп қалғансың. Жоқ екеніңді қақпа түбіне келіп тоқтағанда ғана білдік. Ат басын бұрып, кері қайттық. Әйтеуір, айлы түн еді. Жол шетінде домалап жатыр екенсің. Оянбапсың тіпті. Үлкен шешеңнен жасырдық бұл жағдайды.... Ораққа алып барсақ, қалың бидай арасында адастың, пішенге алып барсақ, орман арасында жоғалдың. Шишмадағы сабантойда масқарапаздарға еріп кеттің... Танауыңа жел біте бастаған соң білгеніңше сайран салдың, соғысты айтпаймын енді – бірде хабар-ошарсыз зарықтырсаң, бірде өлі хабарың келді. Әліге дейін түсімде сені жоғалтып аламын да, зәрем ұшып оянамын.

	Мен оның көңілін жұбатпадым. Өйткені бұдан соң да жоғалмаймын деп уәде бере алмаймын. Алдымда әлі талай тар жол, тайғақ кешулер бар. Солардың бірінде сүрініп кетпесіме кім кепіл...

	Ол ашыла сөйлегенде бөгет жасамауға тырысамын. Сөзін қажетінше өзі сабақтап, өзі өрнектейді. Міне, жалғап әкетті.

	– Анау терең сайдың өріне көтеріле бергенімізде сенің әкеңмен алғаш рет бетпе-бет кездестік. Онда мен отыз жасар жесір әйел едім. Көшеміздің әйелдерімен тоғайда талдың қабығын сыдырып алып, құшақ-құшақ байламдарын арқалап келе жатқанбыз (Сол тұста көктем шығудан бүкіл көшемізбен тал қабығын сыдыратынбыз. Уәликай бай байламына 15-20 тиын береді. Соған ризамыз). Осы өрде қара ат мінген әкең қуып жетті. Мен оны былтыр Ілияс азаншының орақ асарында көргенмін, тек сөйлеспегенбіз. Ол қазір тұсымнан өте беріп, атының басын оқыс тартып, елден ерек тәуекел жасады. Мен зәрем ұша қорқып, қайран қалдым бұған. Көптің көзінше аяқ астынан маған дүрсе қоя берді:

	– Уәзифа, сәл тұра тұр. Сөйлесетін шаруа бар! – деп бұйырды, бірақ дауысы сыпайы шықты. Мен сасқалақтап жолдас әйелдеріме қарадым. Арамызда ең батыл есептелетін Жамал:

	– Несі бар, қал! Жеп қоймас! – деді.

	Мен қайырылмадым. Жолдастарыма ере бердім. Әкең тас мүсін секілді ат үстінде қақшиып қалды. Біраз жүрген соң аяқтарым ырыққа көнбей, тынысым тарылып, жүрегім дүрсіл қағып, шекем шыңылдап кетті. Алдымдағы өр бой бермес асуға айналды. Жүре алмадым. Қабық байламы еңсемді басып, жерге тартып барады. Тоқтадым. Кенет ту сыртымнан тұяқ дүбірі жетті.

	– Бер, байламыңды өңгеріп алайын.

	Мен қарсыластым. “Өзім...” деген болдым.

	– Бер! – деп бұйырды ол тағы да. – Сөйлесу керек. Сен жүк арқалап бара жатқанда мен қалай сөйлесемін.

	Менің рұқсатымды күтпестен арқамдағы жүкті жұлып алып, алдына өңгерді. Мұндай батыл кісіні алғаш көруім, тек әбестігі көңіліме тимеді. Әйтсе де абыржып қалдым, басым айналды. Ақ шала бастаған сақалын ғана байқадым. Жасы қаншада екен?

	Біраз жерге дейін сөйлеспедік.

	– Мен әлі сенің дауысыңды да есітпедім... Көптен бері көңілім бар сенде, – деді ол ақырын ғана. – Менің тұрмыс жағдайымды, тірілігімді білетін шығарсың. Бір ауылда тұрамыз ғой. Әлі көктем. Жаз бойы ойлан. Ризалыққа ишара білдірсең, дереу жаушы жіберемін. Бұл қадамды мен бірге өмір кешкен кісінің ризалығынсыз жасамаймын. Ашығын айтайын, жас әйел іздеп жүргенім жоқ. Сен көңіліме ұнадың. – Ол езу тартты. – Махаббат десем, менің жасымдағы кісіге ұят болар. Қырық тоғыздамын мен.

	Аңқиып қалыппын, тіл қатпадым. Ұялдым да, қуандым да. Ұялмағанда не айтар едім.? Сөйтіп, атты-жаяу анау Губернатор көшесіне келіп кірдік.

	– Жүгіңді шарбағыңа тастап кетейін, – деді ол.

	– Жоқ, рақмет. Өзіме бер, – дедім. Ол маған қарсыласпады. Жүгімді қайтадан арқалап алдым. Арқамдағы ағаш қабығының байламы емес, аққудың мамығы дерсің. Жүгім енді еңсемді баспай, көкке көтереді. Міне, осылай арбады көңілімді сенің әкең. Өзі атының басын оқыс бұрды да, кері қарай шаба жөнелді. Көп ұзамай Үлкен шешең аса сенімді кісі арқылы маған ризалығын жеткізді.

	Фотограф біресе оңға, біресе солға шығып, қарсы алдымызға келіп, иіліп-бүгіліп, жерге жатып, аппаратын сарт-сұрт сыртылдатты. Кіші шешем мұны назардан тыс қалдырмады, әуелі басындағы жаулығын түзетті, көйлегінің етегіндегі жирықтарды қолымен сипалай жаздырып қойды. “Әкең марқұммен бір рет те суретке түспедік. Соған өкінемін” деді ол өзінше. Фотограф уәдесінде тұрды, біздің сөзімізге араласпады, бірақ әбден жалықтырды. Жұмысы солай болған соң біз ренжімедік, көндік.

	– Жеріміздің атын шығарғаныңа рақмет, балам, – деді оған Кіші шешем. – Адам өмірі қызық.... Сенің қас қағымда бір сырт еткізген сәтің де, менің тоқсан жылғы өмірім де – бәрібір.

	Фотограф жерімізді, өзімізді “мәңгілікке” айналдырып, жайына кетті. Кіші шешем екеуміз баяғыда өз заманымыз келген кездерде жалаң аяқ жүгірген шаңдақты соқпақпен Мүкіш бұлағына қарай беттедік. Осы бұлақтың салқын суын алақанымызға құйып, сіміргіміз келді. Шөлдегендіктен емес, жай аңсағандықтан. Бұл жерге екеуміз енді қайтып келеміз бе, жоқ па, кім білсін...

	Соқпақтың борпылдақ шаңдағында бұлаққа қарай жүгіріп өткен екеудің емен жапырағындай ғана екі ізі жосылып жатыр. Оһо, бізден бұрын жеткендер де бар екен...





ҚАР ҮСТІНДЕ ҚАРА КӨМІР




	Тоқсанның үстіндегі Кіші шешем бір күні таңертең тым тұйық көрінді. Хәл-жағдай сұрасқанымда “жақсымын” деді, тіпті сәл езу тартып, жымиғандай болды. Қылқылдап сұрай берген соң:

	– Бүгін таң алдында жылап алдым, – деді.

	– Неге жыладың?

	– Жай, әншейін... Кәріліктің әсері шығар. Анасының көз жасына баласының самарқау қарауы мүмкін емес: әсіресе анасы тоқсаннан асып, баласы алпысқа таяп қалған болса.

	Мен қайта-қайта сұрадым:

	– Әлде біреу ренжітті ме? Әлде ауруыңды жасырып отырсың ба?

	– Мен аяныштан жыладым.

	– Кімді?

	– Бұйра шашты жалаң аяқ қызды. Сегіз жасар сәбиді...

	– Кімнің қызын?

	Кіші шешем бұл сұрауды елемегендей, бір әңгіме бастады:

	– Ошаққа от жағуға үйде шырпы болмаған соң қыстың таңертеңгі сықырлаған сары аязында қолына қалақ ұстатып, шешесі оны көйлекшең күйінде көршінің үйінен шоқ әкелуге жіберді. Шоқты ала салып, қайта жүгірді қыз. Тап есіктің алдына жете бергенде аяғы тайып кетіп, жерге жалп етті де, қалақтағы көмірдің шоғы қар үстіне шашылды. Аппақ қарды қап-қара көз жасы күйдіріп, өртеп кеткендей. Қыз бала сол отырған жерінде еңіреп жылап жіберді. Жалаңаш өкшесі мұзға жабысып қалды. Сол қыз – мен едім. Бүгін таң алдында оянып, сол сәбиді аяп, жылап жібердім. Көзімнен ыршып шыққан жасты тыя алмадым. Қолымнан келсе, оған ең жылы киімдерімді кигізіп, ең тәтті тағамдарымды сыйлар едім. Жоқ енді сол... Мүмкін емес. Қанша өкінсең де мүмкін емес.Тағы да... сол дәрменсіздігіме ызаланып, жылап жібердім...

	Бәсе, солай екен ғой. Бақытты болса да, бақытсыз болса да біздің бала шағымыз талай жылдардан бері ізімізден еріп келеді. Анығырақ айтқанда, көкейден кетпейді. Кіші шешемді айтам, сексен жылдан астам уақыт өтсе де, қар үстінде жалаң аяқ жүгірген балғын шағын аяп жылайды-ау. Осының өзі сәбилік емес пе? Сәбилік шығар. Ал сәбилік, бәлкім, пәктік шығар.

	Шашылып кеткен көмірдің шоғы ақ қарды қараға айналдыра алмайды...

	1972-1978.





	https://t.me/kzkitap





Notes


	[←1]

Ашқадар - Ақеділдің бір саласы





[←2]

Ызмала - үйдің төбесі, шатыры





[←3]

Типтәрлар - татарлардың бір этнографиялық тобы





[←4]

Мари (марийлар) – халық; кірәшін (крещёный) — шоқынған татар





[←5]

Мүсәпір молда - тұрақты мекені жоқ, кезбе молда





