	Ұзақбай Доспанбетов

	Қанды жол





	Роман





	Қазақтың белгілі жазушысы Ұзақбай Доспанбетовтің бұл «Қанды жол» атты романында қазақ тарихындағы ең бір қайғылы, қаралы кезең – жиырмасыншы ғасырдың 1928–1931 жылдарындағы ашаршылық, кәнпеске, ел-жұрттың Қытайға, басқа да шетелдерге ауа көшуі, ОГПУ солдаттары ұйымдастырған қанды қырғындар – бәрі нақтылы болған ащы шындықтар негізінде суреттелген. Романның бас кейіпкері – Жетісу, Қоғалы өңірінің тумасы Ұлы жүз, Қызыл-қаңлы руынан шыққан Құндақбай Төлендіұлы өзінің көзсіз ерлігі, мергендігі, оқ дарымастығы, басқа да қасиеттері арқасында осы жайлардың бастан-аяқ басы-қасында болған.

	Шығарманың тілі көркем, шытырман оқиғаларға толы. Әдебиет сүйер қауымның қызыға оқитыны даусыз.





БІРІНШІ ТАРАУ




	Шілденің шыжыған ыстық күндері бұл маңда ала-құла мінезді келеді. Сәл жел білінсе шаң көтеріліп, ал ауа қозғалысы мұны азсынғандай одан әрмен екіленсе ұсақ құм түйіршіктері суыра соғып, көз аштырмайды. Быжы өзенінен батыста, Малайсары тауынан түстікте, осы тау мен Желдіқара қыраттарының, төбешіктерінің түйіскен тұсында, ойдым-ойдым үстіртте орналасқан бұл аядай тұс Сарыөзек аталушы еді. Жер жәннаты Жетісудың кіндік тұсындағы бұл бір құрғақ, сусыз мекен. Көгі жоқ, тусырап жатқан кейбір бөліктерінде жалаңаштанып қалған топырағы сары, сұр, сұрғылт түстерімен де бөлектенеді. Мұндағы шөптесін де боз жусан, баялыш, бұйырғын сынды құмды өлкенің тумалары іспетті түбірі қатты, шөлге шыдамды түрлерінен құралған. Жаз мезгілінде бұл бағытқа ешкім мал айдамайды, ал қыстың қарлы аязында мал да, адам да молшылықтың көзі осы бағдарда екенін иісінен сезгендей осылай қарай мамырлайды. Ия, бұл желтоқсан мен ақпан айларының аралығында қараоты мол өлке санатында. Әрі жел түгілі қарлы боран ұйтқыса да сары, сұрғылт топыраққа көмулі шаң мен құм да құйрығын қысады.

	Сол топырағының реңкі мұның Сарыөзек атануына да түрткі екені анық. Бұл Сарыөзек осыдан шығыс-түстік бетте қалың таулардың қойнауына сұғына біткен Қоғалы өңірі, оған жалғас Күреңбел атты кедір-бұдыры мол кеңістік жұртшылығына жақсы таныс. Себебі, олар өздері жайлаған аталмыш мекендерде алты ай жазда көк майса дегенің аттың сауырын соққанмен қыс түсе бәрі қалың қар астында қалады. Алла Тағаланың бұл ырзығы өзге қиырлардан гөрі мұнда ерте жауады. Қазан айының орта шенінде, кейде тіпті қыркүйектің соңын ала басып салады. Алғашқы кезектегілері тез ерігенмен кейінгілері де көп зарықтырмайды. Қарашаның соңы мен желтоқсанның басында Қоғалы мен Күреңбел өңірі әдетте омбы қарға көміліп жатады.

	Ол қазақтардың мыңғырған мал ұстайтын заманы. Шөпті қанша маялап үйсең де төрт түлікті түгел қолға қаратып қою мүмкін емес. Әсіресе, қой-ешкі атты ұсақтарға қиын, олар тіске ілінер ештеме таппай маңырап-боздап, бір-ақ күнде кіріптарлыққа ұшырайтыны ақиқат. Сосын да қыркүйектің орта тұсында әркім өзіне тиесілі отар-отар қойларды, ешкілерді қара-оты мол Малайсары тауындағы қыстауларға қарай айдайды. Сосын да олардың көбісі осы Сарыөзекті басып өтеді. Тек тебінде жайылуға икемді жылқылардың ғана негізгі бөлігі Қоғалы мен Күреңбелде қалады. Олар өздерінің болат тұяқтарымен қалың қарды аршып, оның астындағы әрдайым бітік шығатын шөптің, бұталардың қалдықтарын пышақтай өткір тістерімен қыршып жеп, қыс айларын өткеріп салады.

	Ал әлгі Малайсары тауының қары жұқа, қараоты мол сауырларына айдалған қой-ешкі көктемге салым кері қайтқанда да көбісі осы Сарыөзекті басып өтеді. Себебі, ол тағы да жол үстінде ғой. Жыл шырайына орай кейде мұнда ары-бері өткенде сәл-пәл дамылдап аялдайтындары да бар. Сарыөзек сөйтіп, жайлау мен қыстау ортасындағы табиғи қақпа іспеттес жаратылысымен де елдің есінде қалушы еді. Ал жылдың өзге мезгілдерінде бұл Сарыөзек бос тусырап жатушы еді, қыста мұнда қар да жұқалтым, қараоты баршылық дегенмен бұл тар қыспақтағы мекен, соншама елдің малы үстінен өткесін оның боз жусан, баялыш, бұйырғын сияқтыларынан не мәзір қалсын, ал жазда шаң мен құм көз аштырмайды. Оны кім не емге жаратсын?! Міне, биыл ғана, осы 1928 жылдың көктемінен бергі аралықта ғана бұл Сарыөзек мынау қуаңдау жаздың өзінде кенет құмырсқаның илеуіне айналғандай. Енді қалай, қара тобыр халық дегенің көктен жауғандай бір-ақ күнде құжынап берді.

	Алғашқы қарқында Ресейдің ішкі қалаларынан қатынаған мамандар бұл Сарыөзектің астынан алтын тауыпты, енді ол үлкен кен орнына айналмақшы деген ақпарат елең еткізді. Тек ол дақпырттың өмірі ұзаққа бармады. Себебі, жер қойнауын ашып, тереңге үңгіп жатқан ешкім байқалмады. Есесіне, мұнда Желдіқара, Малайсары жақтан тас, алыстағы Қоғалы тауларынан қарағай тасу ісі, саман кірпіш құю ісі үдеді. «Е, большевиктер өкіметі мұнда үлкен қала салмақшы, сөйтіп іш жақтан орыстардың жаңа легін көшіріп әкелмекші» – деп сәуегейсігендер де төбе көрсетті. Бұл сәуегейлік те өзін-өзі ақтамады. Себебі мұндағы басшылық сары түктілердің қолында дегенмен барлық қара жұмысқа қазақтарды тарту жағы көпе-көрнеу айқындалды. Мал ұстап жарыта алмаған, соқа басы сопайған қазақ жігіттері орыс ақшасына қызығып, осында топ-тобымен келіп жатты.

	Ол заманның бір қиындығы қазақтар іс мәнісін сондағы орыс әкімдерден сұрауға жасқанантын. Ал бірен-саран қазақ белсенділер екі елі ауыздарына төрт елі қақпақ қойып, томсырайып жүретін. Себебі, жаңа өкімет байлардың малын тартып алады екен, барша жұрт ортақ қазаннан ас ішеді екен, оған көнбегендер итжеккенге айдалады екен деген тәрізді қауесеттердің де желді күнгі өрттей қаулаған кезі. Бұған қоса Қазақстан астанасын осы Сарыөзектен таяқтастамдай жердегі Алматыға көшірілетіні хақындағы шешім де көп қаңқу сөзге тамызыққа жараған.

	Кенет мұның бәрін басқа да бір қауесет басып-жаншыды.

	«Бұл Сарыөзектің үстінен үлкен жол өтеді, әрі ол жай емес, шойын жол, онымен шайтан көзді арбалар жүреді екен» деген алқын-жұлқын пайымдаулар ауыздан-ауызға көшті. «Апыр-ау, қазақтың кең сахарасына жаюға сонша шойынды қайдан алады, әлде Сарыөзектің астында алтын емес, шойын темір сіресіп жатыр ма екен» дескен сауалдар да осындағы оқтын-оқтын екілене соғатын желмен бәсекеге түскендей еді. Ең соңынан бәрінен де дұрысы осы болып шықты. Сарыөзектің үстінен темір қанат аэроплан дүрілдеп ұшқанда онсыз да үркек жұрттың одан әрмен жүрегі аузына тығылды. Бүйірінде «СССР» атты жазуы бар бұл неме таяқпен ұрып алатындай ғана биікте қалықтап, кейде бір жанына аунап түсердей қисая дүрілдегенде өзіне қонатын жер іздеп жүргендей де көрінетін. Бақса олай емес, оның іздегені басқа екен. Ол алдағы күнде салынар жол бағдарын белгілеп жүр екен. Желдіқара бағдарынан тас тасығандар, одан арғы күншығыс беттегі Айнабұлақ жақтан мал іздегендер бұл аэропланның кішкентай терезесінен адамның басы көрініп, оның жерге төртбұрышты жәшік сияқты бірдемені лақтырғанын көздерімен көріпті. Ол жәшік құралпылас зат жерге құлап түскен бойда, одан кіп-кішкентай жалауша атқып шығып, соққан желмен бірге желбірей жөнеледі екен. Әрі алыстан-ақ көзге шалынары бар.

	Ия, осыдан екі жыл бұрын Мәскеудегі БК(б)П Орталық Комитеті Түркістан – Сібір теміржолын салу туралы шешім қабылдап, соның негізінде сондағы орталық үкімет былтыр ол құрылысты бастау туралы бұйрық таратқан. Сарыөзектегі биылғы күрт өзгерістер сол бұйрықты жүзеге асырудың алғашқы нышандары еді. Сөйтіп, бұл тусыраған аядай мекен көзді ашып-жұмғанша сол үлкен жолдың бойындағы үлкен бекеттердің біріне айналуға тиіс болғасын мұнда жанталасқан тіршіліктің бірден буы атқақтаған. Жұмысшылар бас сауғалайтын барақ типті ұзын-ұзын ағаш үйлер, сауда, басқа да қажетке жарар дүңгіршектер, төбесі ғана жабық қоймалар, мал қоралары асығыс салынуда. Тіпті қайдан әкелгені, кімнен алғаны белгісіз қазақы үйлер, қостар, лашықтар да жыпырлаған.

	* * *

	Міне, осы 1928 жылғы шілде айының әуе айналып жерге түскендей ыстығында кешегі ақ патша әскерінің жоғары шенді офицері, бүгінде атын да затын да өзгертіп, күндегі нәпақаға осындағы қара жұмысқа белшесінен батқан Фома Ларионович Клещов кенет үлкен олжаға тап болғандай кеудесін қуаныш кернеді. Бұл осы қазақ жерінде жүрегіне жақын тұтқысы келген танысын екі айлық үзілістен соң қайта ұшыратты.

	Құндақбай Төленді баласы, қасында уыздай жас жігіт бар, екеуі де ат үстінде Сарыөзектегі көп дүңгіршектерді қақ жарып, әрбір ұсақ-түйектің өзіне қабақтарын кіржите зейін қойып, баяу ілбуде еді. Қарсы алдарында сырғауылдай бойы бар, тікесінен тік шаншылған Клещовты олар назарға алатын да емес. Мынау әлдекім қолмен қоя салғандай, қиял-ғажайып ертегідегі құбылысша пайда болған қайнаған тіршілік ортасының әрбір үтір, ноқатына дейін бұларға таңсық. Уақыт шаңқай түстің кезі, сосын да ма мұнда ерсілі-қарсылы жаяу жүргіншілер едәуір. Ара-тұра аттылар да кездеседі. Орыстан гөрі қазағы басым, түстері көмірдей қарауытқан еркек-әйелі аралас жандардың даусы да басыңды қамшымен осқандай тым жайсыз естіледі. Әне, жай тақтайдың үстінде қолдан тоқылған шұлық, сәтен көйлектер, аяқкиім сияқтылар қойылған дүңгіршектің алдында суыртпаққа жанжалдасқан екі-үш қатынның шаң-шұңы алабөтен шықты. Базары қайсы, базар емесі қайсы, мүлдем айырғысыз, бәрі жаңадан құрастырылып жатқасын әркім өз ақылының жеткенінше әрекеттенеді. Мұнда «кому надо холодной вод-воды» деп, су сатып жүрген орыс балаларының да зыр жүгірісі қыр қазақтарына бірден көз үйрене қоймас тосын дүние. Аз ғана тиын-тебенге шелектегі суынан бір кружка су әперіп, жағы талмай сарнаған сол сары үрпектер бір жайдан аяныш та тудырады. Мынадай қапырық ыстықта шөл дегенге кім шыдасын, сосын да ол сары үрпектердің саудасы аздап жүретіндей көрінсе де солай.

	Бір кездегі екі қолына ақ биялай киген, әскери формасы өзіне керемет жарасып, өзгеше өң берген, бұл күнде қашқын атанған Фома Ларионович Клещовты бұрынғы әріптестері қазір көрсе танымас та еді. Киген киімдері әлдекімдердің ескі-құсқысы, жалбыраған жамаулары бар, шаң-топыраққа қанша көмсең де өзгерері жоқ, кең жауырынды, тіп-тік ұзын бойына, жалпы сымбатты жаратылысына әлдекім қызғанышпен қасастық жасағандай осындай әлем-жәлемді әдейілеп жапсырып кеткен бе дерсің. Көптен сабын көрмеген кіршең бет-ажары ғана күнге күйіп, қызыл күреңдене тотыққанмен әлдекімнен қағажу көргенге ұқсамайды. Түзу мұрны, сап-сары жездей қас-қабағы, теңіз суы түстес күңгірттеу қос жанары мұның бойындағы зор адамгершілік қасиетті айғақтап тұрғандай. Тек өсіңкіреп кеткен сақал-мұрты ғана сәл ұйпалақтанып сыр алдырады. Мұның Құндақбайға және оның жас серігіне қаршығадай қадалған көздеріне ұлан-асыр дүние сыйып тұрғандай көрінетінін қайтерсің? Ия, шынында ойлы қарас! Әрі қуаныш та, дегбірсіздік те бір-бірін тепкілей ығыстырып, сол қос қарашықта орын бөлісіпті. Бұл Фома ең алдымен өзіне назар аудармай тұсынан өткен қос аттының не мақсатпен жүргенін өз бақылауы арқылы анықтамаққа оларды тіптен жіті нысанаға алды. Құндақбайдың томардай төртпақ денесі ер үстіне қондыра салған орыстың бөшкесіне де ұқсайды екен. Аяқтары ұзын. Әлденеге үңіле қарағанда шығыңқы шекесі одан әрмен шодырайып кететін сияқты. Қас-қабақтары да солай, қазақтардың ежелгі құралы – садақша керіліп, қараған адамның зәресін ұшыратындай.

	Құндақбай екі-үш жаяуды бүктеулі қамшысымен бөгеп, әлдененің жөнін сұрады. Өз шаруасымен асыққан қарадомалақ немелер иықтарын қиқаң еткізіп, «білмейміз» деген белгі берді. Фома Клещовтың бұл Сарыөзекте ағаштан шпал жасау жұмысына кіріскеніне екі айдың жүзі болған. Қоғалы тауларынан тасылған қарағайлар таусылып қап, кешелі бері сәл-пәл қолы бостау еді. Сарыөзекте не бар, не жоқ, бұл бәрін бес саусағындай біледі. Мыналардың өздері іздеген нәрсені жолдарында көлденең состиған осыдан сұрамай аттап өтіп кетуі мұның қитығына тисе де бұл сабыр сақтады. Қанша таныспын десе де түз қазақтарының іш қойнауында көп дүние бүркеулі ғой. Соған да қаныға түспектей бұл – кешегі ақ патша армиясының офицері мына атты екі қазақтың соңынан ілбіді. Аттылардың жүрісі тым баяу, сосын да оларға жаяудың ілесуі мүлдем қиын емес.

	Бұлар ұзақ жүрді. Кенет Фома Клещов басын артқа сілке қайқаң етіп жүзін көкке көтерді. Басындағы жіңішке күнқағары бар ескі кепкісі ұшып түсе жаздады. Көздері қарауытып, жаңа ғана маңдайынан өткен шақырайған күні бар ашық аспан бір-жола жоғалып кеткендей бұл аз-кем уақыт түн түнегінде тұрды. Қос алақанымен маңдайын екі жақтан қыса сәл-пәл есін жинады да, уқалай бастады. Мұның септігі көп, «Үйренген жау атыспаққа жақсы» дегендей үйреншікті ауру да солай, тілін тапсаң тез беті қайтады. Осы отыз екі жасында от пен оқтың, саяси жанжалдың, қуғын-сүргіннің талайын өткерген мұның өстіп денсаулығының да оқтын-оқтын сыр беретіні бар еді.

	Бұл өзіне-өзі келгенше уақыт шіркін қарап тұра ма, оның да біраз бөлігі жұтылды ғой. Фома шаң қонған ұзын кірпікті тұнық көздерін қайтадан ашып, алға тосса Құндақбай серігі екеуі біраз ұзап кетіпті. Бұлар тұрған үстірттеу жазықпен сәл қозғалсаң үлкен ойпаң басталады. Онда да біраз дүңгіршектер, құрылыс алаңдары бар. Құндақбайлар сол ойпаңға қарай құлап барады екен. Фома дүр сілкінді, енді бөгелсе олардан көз жазарын сезіп, тас кесектерге сүріне-қабына аяқтарын жеделдете басты.

	Бұл жеткенше Құндақбай серігі екеуі сол ойпаңға құлар тұстағы ағаш тақтайлардан асығыс-үсігіс құрастырылған төртбұрышты болымсыз үйшіктен шыққан, біршама таза киімді, тіпті біреуінің үстінде бозғылт кең халат бар, екі кәртамыс орыспен сөйлесіп тұр екен. Алғашында ол екеуі Құндақбайдың сөздерін жете түсінбей бара-бара ғана байыптағаны білінеді. Клещов Құндақбайдың орысшаға біршама жетік екенін білетін, сонда да мына екі қандасының мұны әрең түсінуі бұл Құндақбайдың өтінішін әлдебір одағай нәрсеге ұқсатады. Соны сезген Фома жүрісін үдетіп, тіпті аздап жүгіре басты. Ол қастарына келгенде де Құндақбай оған түстеп қарамаған. Алғашқы екі орысқа дікеңдей де бастаған:

	– Неге білмейсіңдер? Дәрігер болғасын үлкенге де, жас нәрестеге де бірдей қолдарың шипалы емес пе? Біздің қазақтың тәуіптері алдыма келген науқастарды мынау ересек, мынау бала деп бөле-жармайды!

	Үйшіктен шыққан екеудің бозғылт халаттысы мына Клещовтың Құндақбайға қалай да бір қатысы барын сезіп, енді даусын мәнерлей созып, бұрынғыдан гөрі ұғынықты түсіндіруге жанын салды:

	– Мен сізді жақсы түсінемін, әкесі! Сіз де бізді түсініңіз! Біріншіден, біз қайталап айтамын, бала дәрігері емеспіз. Екіншіден біз ол науқас балаларды көріп тұрғамыз жоқ. Сіздің баяндауыңызша ол балаларды іш ауруы айналдырғанға ұқсайды. Ал іш ауруының алуан түрлісі бар. Ал, біз, мына әріптесім екеуіміз, азды-көпті хирург мамандығын меңгерген жандармыз. Көрмейсіздер ме, мына жерден үлкен шойын жол өтеді, жүздеген, мыңдаған жұмысшылар тартылады. Осы біз тәжікелескен тұста үлкен теміржол бекеті салынады. Бұл айтуға оңай, ал орындалуы ұзақ-сонар шаруа. Осында дене жарақатын алған, аяғы, не қолы сынған, не шыққан, немесе басқаша зақымданған жұмысшыларға дәрігерлік жедел жәрдем көрсету үшін, әрі құдайдың жазуымен келгендерміз. Ал кішкентай балаларды емдеуге қауқарымыз жоқ!

	Бозғылт халатты, жалпақ бетті оташы орыс сөзін тауысып та үлгермеді. Құндақбайдың дәл құлағының түбінен:

	– Немене, балаларың сырқаттанды ма? – деген дауыс саңқ етті. Құндақбай сонда ғана жалт бұрылды. Кенет Құндақбайда жын қаққандай түр пайда болды. Өз көзіне өзі сенбегендік қана емес, қуанған мен қорыққан бірдей ғой, мұның қуанышы соншалық үйдегі қос нәрестең қазір айығып қаз тұрып кетті десе де осындай-ақ болар.

	– Пам! Пама!!! – деп жер дүниені басына көшіре айғайлап, Клещовты бассалды. Екеуінің айқасқан құшақтары әрең жазылды. Клещов уақыт оздырмай:

	– Немене, үйдегі балаларың сырқат па? – деп қайталай сұрады. Құндақбай енді жаман алабұртып, тісімен тас шайнағандай жақ сүйектеріне күш түсіре әңгімені қайта басынан бастады. Мына қос першілге жеткізгенін енді жіліктей бөлектеп, әрқайсысын өз орнына жеке дара қойып, бипаздай баяндады. Құндақбайдың ауылы, осы Сарыөзектен жүз шақырымдай қашықтықта, сонау Қоғалы тауларының етегінде еді. Әйелі Ақтолқын бірнеше жыл бала көтермей жүріп, былтыр ғана егіз қыз тапқан. Бір кілтипаны ол егіз қыздың кіндігі бір боп туып еді. Әдетте ондай нәрестелердің бірі өліп, екіншісі ғана тірі қалатын. Құндақбай мен Ақтолқынның қуанышына орай қолы аса шипалы тәуіп кемпір табылып, егіз қыздың кіндігін сол кескен. Сосын да екеуі де жас ананың көкірегіне жабысып, емшек сүтіне мейлінше қанып, бұл күнде бір жасқа толып, жетіліп-ақ қалған. Әрі әлгі қолы шипалы тәуіп кіндік шешенің ақылымен егізектерді алғашқы үш айда биенің саумал сүтіне шомылдырған. Соның да себі тиген тәрізді еді. Кенет осыдан екі апта бұрын сол кішкентай қос егізек шырқырап жылауды бастады. Анау-мынау қазақы емнің шипасы болмай, Ақтолқынның да, Құндақбайдың да әптер-тәптерін шығарды. Ол бір осы Жетісуда алакөбең кезеңнің тықыры білінген шағы ғой, анау-мынаудан сезіктеніп, Қытайға қарай бірен-сарандап, жылыстап, мал-жанын әкете бастағандар болған. Әлгі тәуіп кіндік шеше де солардың қосағында кетіпті.

	Құндақбай мен Ақтолқын отырып алып жер сабалады.

	Құндақбайдың өзінен алты жастай кіші Мырзақбай атты інісі бар-тұғын. Құдай қарғағанда сол Мырзақбайдың әйелі Нұрсұлу да екеуінің шаңырақ көтергендеріне бес жыл өтсе де бала көтермеген. «Жә, қамықпайық, түптің түбінде ана егізектердің біреуі біздікі болар» деп Құндақбайдың екі қызының біріне иектері қышитын. Құндақбай мен Мырзақбай қалай тату болса, абысын-ажынды Ақтолқын мен Нұрсұлу да солай бір-бірімен сырлас, әкей-үкей еді. Сөйтіп, әлгі егізектер қос шешеннің құшағында, жақсы-ақ қамқорлықта болатын. Енді мынадай күнде Мырзақбай мен Нұрсұлуды да қайғы басты.

	Ағасы Құндақбай секілді Мырзақбай да ұшып-қонба жігіт, әрі оның өздері туып-өскен Күркілдек пен мына Сарыөзектің екі ортасында соңғы кезде жүрісі көп болған. Сол бір естігенін айтты:

	– Ағасы, мына Сарыөзекте сары түкті келімсектер дегенің ат-көпір, бәрі шеттерінен білгіш, маман, сонда жердің шаң-топырағын қазып, қала салмақ па, жол тартпақ па, әлде қазақтарды мұрнын тескен тайлақтай өзге жаққа алдаусыратып алтын іздей ме, итім білсін сол жағын, тек араларында оқуы күшті першілдер де бар екен, соны өз құлағым шалды. Мына екі бөбектің жайы қиындады, соларға апарып қаратсақ қайтеді?

	Мырзақбайдың бұл ұсынысы ағайын-туған, көрші-қолаң ортасында үлкен дау тудырды. «Мынадай күннің ыстығында ауру балаларды сонша жерге сүйреу құдайға өз қолыңмен апарып бергенмен бірдей, онан да ақысына атан түйе сұраса да ол орыс першілді осында алдыр, көзімен көрсін, ем-домын осында жасасын» десті біреулер. Ақыры, осы ұйғарым басшылыққа алынған. Ал ол першілге кім барады? Мырзақбай «мен барайын» деп бірден өре түрегелген. Қабағы тырысып-бырысқан Құндақбай төмен тұқырып, ауыр ойға шомды да «жоқ, өзім барамын» деп шешті. Бұл мәселеде туған бауырға да сенбеген. Тек ол туған бауырдың көңілінде дық қалмасын дегендей «менің орысшам жақсы, байқа, бала, менің орысшам сенің орысшаңның енесін ұрып жібереді» деген әзіл-шыны аралас сөздерді де қосты. Сөйтіп, осындағы Жәкіжан дегеннің он алты жасар баласы Жүнісбайды атқосшылыққа алып жүріп кеткен.

	Мұнда байқастаса түртінектеп жүріп әрең тапқан қос першіл – егде орыстар атан түйені жүгімен, тіпті «үйірімен үш тоғыз» етіп берсең де олай қарай аттап басатын емес екен. Сосын Құндақбай мәселеге басқа қырынан келді. «Сендер көзі ашық оқымысты, білгір мамансыңдар, жас нәрестелер ауырып, осындай белгілер танытса қандай дәрінің шипасы бар, соны берсеңдерші» дегенге көшкен. Фома Ларионович Клещов тап осындай әңгіменің үстінен түскен. Құндақбайдың баянын мұқияттап зердесіне құйды. Сосын бұл да қабағын сәл кіржитіңкіреп, ауыр ойларға шомды.

	Бұл анау-мынаудан өзі жан сауғалап жүрген неме, әрине, дәрігер емес, бірақ бастан кешкені, көріп-білгені ұшан-дария. Бірінші дүниежүзілік соғыста Қара теңізге, Түркияға таяу кеңістіктерде от кешіп жүріп, өзінің жаралы достарының қанын тоқтатуға мәжбүр болғаны бар. Соғыста тек оқтың, қылыштың ғана сойқаны емес, әрқилы іш ауруларының да етектен тартқанын көрген. Далалық медицина қызметкерлері оларға ақ ұнтақ дәрілерді ішкізетін. Бірақ олар жас нәрестелер емес. Бұл Фома, Құндақбайдың тілімен айтқанда «Пама» туа бітті әскери адам аталса да салт басты, сабау қамшылыға жатпайды, мұның да жас сұлу жұбайы, кішкентай қызы болған, сол қыз ішін өз қолымен тырналап, ыңырсығанда әйелінің суға дәрі ерітіп ішкізгені есінде. Қазір сол әйелдің, жас нәрестенің қайда екенін білмейтін бұл бейбаққа оның бәрін саралап еске түсіру де үлкен мехнат, кәрі нағашыдай қыр соңынан қалмас үйреншікті ауруы шекесін дың еткізіп, қайта күш алып кете жаздады. Бірақ Фома Ларионович бұл жолы оған қарсы қайрат тапты. Сап-сары жездай қас-қабағының астындағы теңіз суы түстес қою жанарын көтере бұл енді өз қандастары – қос першілге қадалды. Үстінде әлем-жәлем жұмысшы киімдері бола тұра қызыл күреңдене тотыққан бет терісі, етті түзу мұрны, жалпы иықты көсем тұлғасы мына егде қос сұңғылаға әсер еткендей. Олар да сәл-пәл райларынан қайта бұған мұқият зейін қойды.

	Жалпы орыс тілі ұлы халықтың ғасырлап, тырнақтап жинаған асыл ырзығы ғой, сосын да оның етек-жеңі кең, аса бай тіл. Егер орыс пен бөгде бір ұлттың өкілі сол тілде шүлдірлессе ол бір басқа да, орыс пен орыс жұғысса олардың әуені мүлдем өзгеше қиысады. Оған ұмсынсаң айдалада сағым қуғандай адасып қаласың. Олардың өзара тілін түсіну үшін орыс боп туып, Ресейдің сонау орманды, батпақты қиырларында солардың ызыңына құлақ құрышын қандырып өсуің шарт. Сосын да Құндақбай орысшаға қанша жетіксінгенмен мыналардың мақамын ұғуға аса зердесі жетпеді. Тек Фоманың өзінің сойылын соққанына еш күмәні жоқ.

	Бұлар едәуір тәжікелесті. Фома екі қолының саусақтарын жазып жіберіп, одан бір ойыншық үлгісін жасамақтай әлденені құрастырғанын түсіндіреді-ақ, тек қос першілдің оған қарсы қояр уәждері де салмақты шығатындай. Ақыры, жеңіс қашқын офицердің ығына жығылғандай. Себебі, мұның асқан білімпаздығының, көпті көргендігінің, зиялылығының, сөйлеу мәдениетінің мысы басқанға ұқсады.

	Орыс першілдер Құндақбайға екі түрлі ақ ұнтақ әзірлеп, ақ қағазға әдемілеп орап берді. Біріншісін тәулігіне үш рет суға ерітіп ішкізесің, егер оның науқас сәбилерге шипасы тимесе екіншісін де сөйту қажет. Құндақбай өз атқосшысына:

	– Әй, Жәкіжанның баласы, Жүнісбай қалқам, сен өте зерделісің, менен әлдеқайда ұғымталсың, мына алғашқысын оң қалтаңа, соңғысын сол қалтаңа дұрыстап сал! Қайсысын қай ретпен балаларға ішкізу керек, сол жағын Ақтолқын жеңгеңе менің көзімше сен айтасың! Ал, кеттік!

	Құндақбай сөйдесе де ер үстіне бірден қарғып мінбеді. Өз атының да тізгінін арық өңді, бойшаң Жүнісбайға ұстатып, бұлар енді үшеулеп жаяулап кері жүрді. Ойпаңнан көтерілгесін Фома мен Құндақбай қатар да, ал қос тізгінді қолына қымқырған Жүнісбай бұлардың соңдарынан ілбіді. Алдағы екеудің сыпаттарына қарап, Жүнісбайдың күлкісі де келетіндей. Фоманың сырықтай бойы бар да, Құндақбайдың болмысы орыстың қияр тұздаған бөшкесіндей деген теңеуге өзі сұранып тұрғандай. Тек аяқтары кеудесіне лайықсыз ұзындау. Ес біліп, көз ашқалы ер үстіне байланғасын ба аздап қамыт аяқ деуге де келеді. Небәрі жиырма сегіздегі оның бұл жастан көп үлкен көрінетіні де бар. Алдағы екеудің өзара аса сөздері де жараспағандай.

	Құндақбайдың іші алай-түлей, сонау алыстағы Шаған таудың баурайында Күркілдек атты қораш ауылда, мұның ағаштан, шымнан құрастырылған кішкене баспанасында ыңырсып жылаған егізектер, олардың айналасында құрақ ұшқан қос шеше Ақтолқын мен Нұрсұлу, мұның екі туып бір қалған дейтін інісі Мырзақбай көз алдында көлбеңдеп, «қадымың шірігір, тез бері бас аяғыңды» деп, дігірлеп тұрғандай. Құндақбай солай қарай алып ұшайын десе мынау құдайдың өзіне арнап жіберген елшісіндей жанды тап осы халде тастап кетуге жүрегі дауаламады. Мұның осы «Паманың» талап етуімен жасалған ақ ұнтақ дәрілердің кішкентай нәрестелерге емге жарарына сенімі нық еді.

	Өзара қысқа хал сұрасқасын Құндақбай:

	– Біздің ауылға қонаққа кел! – деді. Шымыр денелі тапалтақ қазақтың мына мейманқостығы Клещовқа анау аспандағы айға барып, менің бір ұмытқан нәрсемді әкеп бер дегендей шықты. Сосын да жас балаша қипақтап, жүзінен күлімсіреген белгі танытуға әжептәуір-ақ күш жұмсады.

	– Мен мұнда шойын рельстердің, яғни, шойын табандардың астына төсейтін шпалдар, ағаштар жасау жұмысында едім, тәртіп қатты, ешқайда аттап басуға мұрша жоқ, тек мына таулардан қарағай тасу қиын екен, сол қарағай жоқтықтан кешелі бері қолымыз босап қалды.

	Фома Клещовтың бұл сөзіне Құндақбай аузын апандай ашып, бар даусымен шалқалай күлді:

	– Жер ыңғайын білмес жат жұрттықсыңдар ғой. Бұл жақтың тауларынан мынадай жазда қарағай тасу есектің маңдайының сорынан бір былай емес-ау. Анау қарсы алдыңда қарайған Матай тауы. Ал былай шығысқа өрлесең біздің Қоғалының таулары қыспаққа алады. Бұл жақтың қыста қары қалың. Қарағайды қыста тасу керек!

	Клещов мойнын күшпен бұрғандай өзінің ұлты бөлек танысына тіптен діттей қарады. Осы бүгіндікте бірінші рет көргендей оған қадалған қос жанарын көпке дейін тайдырып әкете алмады. Мұны таңырқатқан, осымен нешінші рет екені беймәлім, Құндақбайдың бет терісінің алабөтен сап-сарылығы, әрі көздерінің тұздай көктігі еді. Осыдан екі айдай бұрын мұнымен алғаш жүздескенде-ақ осы белгісі Клещовты тұсаулы аттай бөгеген. Мұнда орыстың қаны бар ма деген сауал өзіне ілгекше жабысып, барынша тұралатып еді. Жат жерде бас сауғалаған неме сондай ұсақ-түйекті өзі қармар талға балай ма, әйтеуір, осы бір одағай пішінді жанға тез үйірсектеген. Төртбұрышты шекесі де шығыңқы, ал кеудесі бөшке десең бөшке, қос аяқтың үстіне әлдекім әдейілеп апарып қондыра салғандай. Қолдары салалы, сәл имектеу аяқтары да ұзын. Ал қайрат жағын атама, осы жақтың құмдауыт далаларында өсетін сексеуілдің діңін қолымен езіп жіберетіндей бар. Оны басқаша әдіспен де аңғарасың, бұлшық еттеріне қолың тисе ол бұлшық ет емес, қара тастың өзі ме дерсің. Ия, Клещов осы Құндақбайға қарата «да, редкий экземпляр» деген тіркесті іштей сан мәрте қайталап үлгерген.

	Құндақбай секілді осы Клещовтың іші де алай-түлей еді. Бұған салса бір оңашалықта аяқты кеңге салып, осы бір жаратылысы бөлек қазақпен ұзақ-ұзақ жүрекжарды әңгімеге барар еді. Бұған әрі Құндақбайдың осындағы жергілікті қара-домалақ өзге жұрттан гөрі орысшаға біршама жатықтығы да итермелейтіндей.

	Ал Құндақбайдың аузына көп сөз түсе қоймады. Не айтарды білмей бұл да қипақтап, кенет жерден алтын тапқандай қуанбасы бар ма? Жаңа осылай қарай беттегенде бір дүңгіршектің аузында орыстың сары шашты жуан қатыны дағарадай шыны ыдысты еңкейтіп, әлдекімдерге арақ құйып жатқанын көрген. Тұздалған қияры да бары байқалған. Сол тағы да алдарынан шықты.

	– Әй, Пама, кәне, сенің затың орыс қой, анау сенің атаңның асынан бір-бір шыныдан өңешімізге құйып жіберейік. Сенің атаңның асы дегенмен бізге де жұғымды боп барады! Өзі бір қызталақ сусын екен! – Құндақбай осы сөздерді добалдай орысшасымен жеткізгенде Фома Клещов амалсыз мырс етті. Сосын жүзін тез қайта суытып:

	– Жоқ! Сені ауру нәрестелер күтіп жатыр! Сен маған алаңдама! Тез жөнел! – деді. Құндақбай оны елең қылмады, әлгі сары шашты әйелге қарай ұзын аяқтарымен аршындай басып, оған кере қарыстай бар екі стаканға толы арақ құйдырды.

	– Кәне, Пама!

	Клещовтың ішуге зауқы соқпап еді, тек өзіне керек адамдай көрінген Құндақбайдың көңілін жықпауды ойлап, «атасының асын» бұл да өңешіне қарай бір-ақ төңкерді. Тұздалған қиярды да қытыр-қытыр шайнап, басын арақ емес бөтен бір ой дың еткізгендей алабұртты. Уақыт тар, сосын да қашқын офицердің ақтарылып қалғысы келгендей көңіл күйі оянды:

	– Ауылдарыңда не жаңалық бар? – деп сұрады.

	– Жаңалық сол ет өткізіңдер деп жатыр.

	– Оны кәдімгі ет күйінде ме, жоқ, тірі мал күйінде ме?

	– Құдайым-ау, қаны тамшылаған етті қанша жерге апарады? Аяқты мал күйінде! Бұл бүгін ғана қарасын шалдырған зобалаң емес. Мекелай патшаның аяғы аспаннан келгесін-ақ көп ұзамай жылы шырай беріп, ішке еніп, бәлшебектер ұзын саусақтарын қойны-қонышымызға сұға бастады ғой! «Жылы-жылы сөйлесе жылан інінен шығады» деген. Сол жылы шырайына алданып қап, ішек-қарнымызды ақтара салыппыз. Алғашында бәрі ет пен терінің арасындағыдай еді, енді аждаһаша ысқыра бастады. Осыдан алты-жеті жылдай бұрын мал мен астықты там-тұмдап жинады. Ал қазіргісі тым шымбайға батып барады!

	– Хош, ол жағын түсіндім. Сонда ол жиналған малды қайда апарамыз дейді.

	– Кедейлерге таратпақ шамасы. Артылғанын, бір «Союзмясо» деген аузы апандай абжылан шықты емес пе, соның жұмырына жұқ болсын деп тоғытуда.

	– Кедейлердің өз малы қайда?

	– Пама-ау, кедейлерде мал болушы ма еді, олар тек байлардың малын бақты емес пе? – деп, арақтың қызуы ішін жайлай бастаған Құндақбай біршама шамдана жауап қайырды. – Енді бұл бәлшебектер үкіметі сол байлардың малын ақсақ-тоқсағына дейін сыпырып, оны да тегіс кедейлерге үлестірмекші. Сондай сыбыс күннен-күнге үдеп барады. Араны ашылса жаман ғой. Менің бір жамағайыным, мыңғырған бай, аты Сәрсен, сол осы сыбыстан қауіптеніп, бәрін алдын ала қаузап, мал-жанымен, сонау таулардың ар жағына, Қытай жеріне асып кетті!

	– Қытай жеріне? Кәдімгі Қытай мемлекетіне қарасты өлкеге ме? – Фома Клещовтың даусы бұл жолы тым ересен шыққандай еді. Бұлардан аулағырақта, екі аттың тізгінін алақанына қымқыра қысқан Жүнісбай Құндақбайға енді-енді «аға, болыңыз, уақыт зымырап барады» деп асықтырмақшы еді, тек мына орыстың құлақ жарардай сұрауынан, әрі екеуінің мағыналы әңгімеге көшкеніне елітіп, сабыр сақтады.

	– Ия, Пама, Қытай жеріне, шүршіттер еліне! Солардың мекеніне! – деп, анықтай, созбұйдалай түсіндірді.

	Қалайда, Құндақбайдың уақыты тығыз ғой, сосын да сол Қытайға соңғы оншақты жылда өзінің де төрт-бес рет ат ізін салғанын, тіпті біраз ауылды, ауқатты адамдарды мал-жанымен өткізіп те жібергенін жасырып қалды. Тап қазір сөзді көбейту Құндақбай үшін тиімсіз, сосын да сол атышулы Сәрсен баймен шектелді де тынды. Фома да солай, өзінің сыр алдыра жаздағанын сезгендей бұл да осы мәселеде тілін тартты. Сөйтіп, тез әңгіме тақырыбын өзгертті.

	– Құндақбай дос, сен мынаны зерделеші! Байлар ол малды кедейлердің есігінің алдынан зорлықпен айдап әкеткен жоқ қой. Байлар іскер адамдар, сол іскерлігімен мал, ақша жиды. Енді сол мал, дүниені қолынан іс келмейтін, әлжуаз жандарға үлестірсе бәрін желге шашқанмен бірдей емес пе?

	– Е, ол жағын бізбен ақылдасып па?

	– Менің естуімше, Мәскеуде, большевиктер үкіметінің өз ішінде жік шыққан. Сондағы ең білімді адамдар бардың малын жоқтарға үлестіруге қарсылық білдірген. Сосын олар қызметтен аластатылған. Ал білімсіз адамдар дүниені бүлдірмей ме? Дүниені түзейтін білімді адамдар, үкімет олардың ақыл-парасатын пайдалануы керек қой. Ертең сондай білімділерге өздері зар болмай ма?

	Бұл сықылды сауалдардан Құндақбайдың төртбұрышты шығыңқы шекесі одан әрмен бырысып-тырысты. Фома Клещов тағы да бір тас қабырғаға соқтыққанын түйсіне, өзінің де бас бұйдасыз лағып бара жатқан халін таразылады. Аузынан не леп шықса да мұның жан-жүрегіндегіні суыртпақтап, көлденең көзге әшкере ететіндей. Енді ауызға қара құлып салудың ең бір ұтымды төте жолын қарастырмақтай жан-жағына алақтай қипақтады. Ал, Құндақбай, керісінше, ішінде бір жарылғыш зат іске қосылғандай өзін әуеде қалықтап ұшқанға ұқсатты. Көптен іздеген әлдебір ойлар тетігі қолына ілігіп, сол әкетіп бара жатыр ма, әкем-ау?! Бұның бәрі замана ауаны хақындағы мына орыс толғамдарының әсері екенін тез бағамдай, тәбеті ашыла енді бұл да өз тарапынан қармақты тереңге салуды көздеді. Сондағы ойлап тапқаны жаңағы осы «орыстың атасының асы» аталатын сусыннан тағы бір кезекті қайталау еді. Сөйтсем кеудесінде асыл қазынасы бардай мынау неме тіптен ақтарылар деп дәмеленді. Тек бұл жолы Фома бұдан үзілді-кесілді бас тартты. Сөйтіп екеуі әрең екі айырылысты. Фома Клещов «Осыдан екі айдай бұрын, сонау мамырдың жаймашуағында «Доланалы» аулындағы тойда, көкжасыл беткейде сізбен қалай жолыққаным бүге-шігесіне дейін көкейімде сайрап тұр. Мен тозақ пен жұмақтың талай өткелегін өткерген пақырмын. Ал «Доланалыдағы» мен қызықтаған жайлар солардың талайын басып-жаншып кетті. Мүлдем түсі, мағнасы бөлек жыр. Менің ақын достарым болушы еді, солардың бірін жолықтырсам, бірақ ондай күннің аулы алыс-ау, сонда да алдағыны кім болжап кепті, сол ақын достардың бірі әлдеқалай көзіме жарқ етсе басқаның бәрін бөлек түйіп қойып, сол «Доланалыдағы» қазақтардың тойын тілім жеткенше әспеттер едім. Ал ақын дос бұдан тамаша дастан тудырар еді. Жарайды, қызыл тілде буын жоқ, мен сіздің тұрағыңыз Күркілдектің атауын өлсем ұмытпаймын. Қазір менің екі қолым байлаулы, онда-мұнда ұзап шығуды жағдай көтермейді. Сонда да амал табамын. Бір ыңғайын келтіріп, Күркілдек аулына, сіздің от жаққан жеріңізге міндетті түрде қонаққа келемін! Мұны ер адамның анты ретінде қабылдаңыз!» – деп, уәдеге қарық қылып, Құндақбайды атына мінгізіп шығарып салды.

	Құндақбай мен оның атқосшысы, жас жігіт Жүнісбай көзден өшкесін Фома көп дүңгіршектер мен қыбыр-жыбыры таусылмас ортада тағы да қаққан қазықша сілейіп ұзақ бөгелді. Ол мына кезеңді де үлкен сыбағаға балады. Әсіресе, Құндақбайдың Сәрсен атты аса ауқатты өз қандасының мал-дүниесімен Қытайға ауып кеткені хақындағы ақпары мұны дүр сілкіндірді. Большевиктер өкіметінің тыңшылары бүгін бе, ертең бе өзін тарпа бассалардай қуыстанып, жанын шүберекке түйіп жүрген бұған бой тасалар тағы бір саңлау табылғандай еді. Енді қалай, соңғы апталарда бұл Сарыөзекке әрқилы дәрежедегі ресми адамдардың, әскерилердің келуі жиіледі. Әрі олар мұнда тұрақтап қалмайды, келеді, кетеді. Оларды басқа біреулер алмастырады. Қай-қайсысы да әрнәрсені түртінектеп, өз көздерімен көреді, тексереді. Сөйлеспейтін адамы жоқ, басшымен де, жалшымен де, орыспен де, қазақпен де ескі таныстардай-ақ ауызды ауызға тақап, әрқилы деректерді, ақпарларды сығып алады. Кейде бұлар тау-тау құм үйінділерінен болмашы алтын түйіршіктерін іздеген кеншілерге де ұқсайды. Міне, Фома Клещовтың ерен тұлғасы сондайлардың бірінің көзіне оттай басылмасына кім кепіл?!

	* * *

	Орыс офицері Клещов кешкен хал Сарыөзектен шығыс-түстікке қарай беттеген Құндақбай Төлендіұлының да басында бар еді. Ол да мынадай оқыс кездесуден өзі күтпеген майлы шелпектің дәмін татқандай тамсанып-ақ келеді. Оның тасасында жүрек қыжылдатар бөгде шындықтар да таудың тарғыл тасындай сұстанып бүктүсіп жатса да солай. Сарыөзектен сол бағдармен шыға берісте қарсы алдыңда алыстан қарайып Матай тауы көлденең жатушы еді. Батысында Шолақтау, шығысында Алтынемел жоталарымен ұштасатын бұл жаратылыс осы Құндақбай бетке алған Қоғалы тауларының ең батыс бөлігі деуге де лайық. Себебі, Жетісу өлкесін бүкіл шығыс-түстіктен қымтай көлегейлеген Жоңғар Алатауының бір шеті осы Матай, Шолақ тауларымен тұйықталады. Бұл шеткілердің ең көрнектісі осы Матай, себебі, осы маңдағы шоқылардың бәрінен де алып тұлғалысы осы.

	Бұл Матайдан көптеген өзендер бастау алады, бұған қоса айналасындағы сілемдері алысқа сілтеп, аса күрделі көгі мол жер бедерін құрайды. Негізінен мал баққан, егіншілікке де бейімделіп үлгерген қазақтар үшін бұл атырап ешқашан суалмас сиыр емшегіне де ұқсайтын. Жата-жастанып ем де жат. Тек сырттан келген біреулер жамбасыңа көк сүңгіні қадамасын.

	Міне, ат үстінде теңселген Құндақбай сол Матай тауының сұлбасына көзінің астымен сүзіле қарап, бұл да ой құшағында келеді. Жаңа Фома Клещов атаған «Доланалы» ауылы осы Матай маңына біршама жақын да еді. Енді бір бие сауымындай уақыттан соң оның да тұсына жетті. Жалпы осы қазір Құндақбай мен Жүнісбай аттарын шоқақтатқан мына мол кеңістік, кедір-бұдыры таусылмас ұшан-теңіз өңір Күреңбел аталушы еді. Күреңбелді жазық далаға жатқызу қиын, себебі, ол осы тұстан үлкен еңіске ұқсайды, әрі айналасын мол сілемді таулар қоршағасын ба жалпы бітімімен ойыс, тіпті қазаншұңқырды да еске салатындай. Тек етек-жеңінің аса кеңдігі ғана ондай атауларды өзіне дарытпайды.

	Матайдың шығысында басталатын Алтынемел жотасын жергілікті қазақтар Доланалы деп те атайды. Шынтуайтында бұл атаулар төңірегінде қарама-қайшы аңыздар да көп. Мысалы, Матайдың ескі заманғы атауы Қарақорым екен. Ал осында ең көп кездесетін аңдардың бірі аюдың аталығы матай делінеді. Әрі қазақ тарихнамасында өз орны бар Қазыбек бек Тауасарұлының атасының ныспысы Матай екен. Міне, осы екі дерек бұл жотаның Матай аталуына негіз болған деседі. Ал Алтынемел мен Матайдың екі ортасындағы атышулы қылта Алтынемел асуы, немесе, Жаманасу аталады. Бәз біреулер бұдан да қателік табады, «Алтынемел» бұлардан алыс өрдегі мүлдем басқа тау, ал мынаның әуел бастағы атауы «Алтын ер», кейін қалмақтар келгесін солардың мақамымен «Алтынемел» атанды деп дәлелдейді. Мұнда да шындық бардай, себебі, ары-бері жүріп көргендер оны кәдімгі аттың арқасына салатын ағаш ерге ұқсатады. Ал «Жаманасу» оның жанама атауы, себебі одан әрі-бері өту оңай шаруа емес, ал қыс айларында ақ қар, көк мұз мүлдем бекітіп тастайды. Әлгі халық әуеніндегі «Түйе тайып жығылған жаман асу» делінетін жол да осыған дәлел секілді.

	Қазақтың ұлы ғалымы Шоқан Уәлиханов 1856 жылы тамыз айында алғашқы Құлжа сапарында осы аталмыш асудан өткені белгілі. Жалпы Жетісудың осы бір бөлшегі тұнған тарих. Оған мына молынан көсілген Күреңбел өңірінің жаратылысы да ықпал еткендей. Әлгі Фома Клещов тіл ұшына іліктірген «Доланалы» ауылы таяқтастамдай жерде жатқандай шалынатын тұсқа жеткенде Құндақбайдың әлденеден тұла бойы тітіркенді. Өзі туып-өскен өлкенің барлық келбеті, көркі тап осы аралықтан ашыла бастайтындай.

	Бұл күнде 28 жасар Құндақбай Төленді баласы кенет осынау табиғат аясын алғаш тамашалағандай-ақ көз жанарына күш түсіріп, жан-жағына түйіле қарады. Әне, айналасын кішкене сайлар қоршаған дөңестегі «Доланалы» ауылы бұжыр-бұжыр болып шақыраяды. Саман кірпіштен, не шымнан қаланған, ағаштан қиылған орыс үлгілі үйлер, араларына қазақтың киіз үйлері де кірігіп кеткесін бе осылай тым алабөтен көрінеді екен. Құдай өз қолымен жасаған көк-жасыл кілемнің үстінде шашылған асықтардай кішкентай адамдар тұрағы табиғат сәніне сән қоса алмайтын сияқты.

	Сәлден соң осы қалпында Құндақбай табиғат суретіне одан әрмен елікті. Бұл тұста батысқа ығысқандай көрінген Матай тауы сәл бұлдырланып, қою күлгін түске малынады. Ең биік шоқысы ескі заманғы батырлар басына киген дулығаға ұқсап, үшкірлене адағайлайды. Осы түрі биіктегі ауа қозғалысына да әсер ететіні хақ. Қашанда ауа райын баққыш қазақтар Матайдың төбесіне бұлт үйірілсе мына Доланалы ауылының маңына не қар, не жаңбыр жауады деседі. Ал осы Матайға аталмыш «Жаманасу» арқылы жалғасқан Доланалы биік емес, қарсы алдыңда көлденеңінен сұлаған ұзын жота. Өзі бірнеше бөліктен құралған. Сол бөліктердің қай-қайсысы да бұжыр-бұжыр тастардан шекелері шодырайып көрінеді. Әрі әр бөліктің өз атаулары, өз ерекшеліктері бар. Сай-сайларында бұлақ сулары мөлдірейді, жымдасып, тұтасып өскен қалың тобылғы сол сай-салаларды қап-қара етіп көрсетеді. Ерте, ерте заманда бұл жотада долана да тым сіресіп өскен екен. Тек ілуде-шалуда бір келетін жаман қуаңшылық жағдайында алапат өрт басталып, долана біткенді түгел жайпап кетіпті. Оны қалпына келтіруге көшпелі қазақтың мойны жар бермеген.

	Доланалының төбесі де, етек-жеңі де аса түкті, шөптесіні мол. Тіпті жаңбырсыз, ылғалсыз жылдардың өзінде бұл сыр бермей көгеріп, жұпар иісті аңқытып жатады. Сосын да мұндағы еті тірі, шаруаға ысқаяқтау кейбір ауқаттылар өзгелерге ұқсап, ұсақ малдың өзін күзде сонау Сарыөзектен арыдағы қыстауларға, Малайсары мен Желдіқараға қарай айдамайды. Матайдан соққан желдің әсерімен жиі-жиі жалаңаштанып қалатын Доланалының төбесі мен қойнауларында тұтасқан қалың тобылғыны қой-ешкінің қысқы жайылымына жаратады. Сосын да олар хақында «жайлауы мен қыстауы қарға адымдай жерде ғой сығырлардың» делінген сөз де жиі-жиі қайталанады.

	Батыстан шығысқа қарай ұзыннан ұзақ көсілген Күреңбелдің осы «Доланалы» ауылы жайғасқан тұсында жел дегенің үзіліп-үзіліп, әрі сол ырғақты сақтай біркелкі есуші еді. Қазір де солай. Құндақбай өзінің жалаңаш мойнын, маңдайын, құлақ түбін сол ауа қозғалысына әдейі тосып, көкіректегі ауыр қыжылдардың салмағын жеңілдету үшін пайдаланбақтай келеді. Қазір түс ауа шақырайған күн Доланалы жотасы мен Матайдың екі ортасында, арқан бойындай ғана биіктікте тұрған. Ал кешке қарай ол аспан шырағы Матайдың дулығалы шоқысынан ары аунап түседі. Кешкісін ол жарықтық тіптен мол шұғылалы, көкжиекке иек сүйегендегі қалпы жер-дүниені өртеп бара жатқан құдірет шоғына ұқсайды. Ол суреттердің бәрі елкезбе Құндақбайдың жадында жақсы сақталған.

	Күреңбелдің осы тұсынан шығысқа бұрылсаң алыста Шаған тауы көлденең түсіп жатады. Қырқа бөлігі қарапайым көрінеді. Ал баурайында ұзын ақшыл, сарғыш бояулар жалпақ белбеу тәрізденіп тауды толайымен орап алғанға ұқсайды. Сірә, ол қазіргі Доланалы мен Матайдың екі ортасында, сәл биікте шақырайған күн көзі тура түскен, сол Шағанның бергі бағыттағы осы маңға жақындау бөліктері. Ал алдағы Қоғалы жақтың өзге тауларының ұшар бастары ғана қылтиып, өздері тасада жатады. Құндақбай мен Жүнісбай жаңа ғана тастап шыққан Сарыөзек жаққа, теріскейге қарасаң Арқарлының аласа шоқылары шошаяды. Тап қазір ол жақта жұқа кілегей бұлттар қыбырсыз керіліп, олар да Матай басындағы күннен беттерінен оты шыға қызарып қапты.

	Мұндай көп биіктер әлі алда, Қоғалыда, Құндақбайдың туған ауылы Күркілдектің айналасы нағыз құжынаған таудың қыспағында ғой. Сонда да Құндақбай мына көріністерді тастап кетуге қимағандай, аттың шапшаң жүрісін қаламағандай келеді. Сарыөзектен беріде бұлар Май, Кіші Май, тағы бірер кішкентай өзендерді кешіп өткен. Әрі Құланқырған аталатын, бағзы заманғы тірліктен сыр шертері бар терең жыраны да көздерімен бір сүзіп, ой құшағына шомған түрлері бар. Жалпы бұл Күреңбелде ағын су, өзен атаулы аз да, есесіне жағалай бүк түскен таулардың қойнауларынан сарқырай құлаған бұлақ сулары жетіп артылады. Бұған әрі Күреңбелдің түгін тартсаң майы шығатын топырағын қос. Сосын да бұл ең алдымен егінші, малшы халыққа жайлы қоныс.

	Арғы тарихта да, бергі тарихта да бұл Күреңбел үшін талас көп болған. Оның жырына ілессең тым ұзаққа шабасың. Тек біреуін ғана қысқа қайыра кетейік. Қазір Күреңбелді негізінде қалың жалайырдың бір бөлігі, қаңлылар, жалайыр-қарақалпақтар, аздаған ыстылар, дүңгендер, татарлар, орыстар мекендейді. Мұндағы қарақалпақтар дегеніміз осыдан үш ғасырдай бұрын жалайыр-балғалының бір атасы «ақтабан шұбырынды» заманында жау соққысының кесірінен бөлініп кетіп, сонау Арал теңізі жақтағы қарақалпақтарға барып сіңіпті. Сонда күнкөріс үшін өздерін қарақалпақтармыз деп жариялапты. Кейін жау күйрегесін елін қайта тапқан оларды Жетісу көсемдері, жалайыр билері ішке қайта тарту мақсатында осы бір ең бір шұрайлы өлкеден қоныс беріпті. Олар әлі күнге түбі жалайыр-балғалы бола тұра өздерін қарақалпақтармыз дейтін көрінеді.

	Бұл Күреңбелде әрқилы белгілер де көп. Мысалы, өз заманында осы өңірдің жақсысы мен жаманын қойдай иіріп, аузына қаратқан, белгілі хан тұқымы, аға сұлтан Тезек төренің зираты да осында, Алтынемел асуының шығыс бөктерінде жатыр. Оң-терісі аралас әрқилы қылықтары ел жадында сақталса да оны бәз біреулер әулие тұтады. Енді қалай, суық қолды бір сұғанақ басқа дүние жетпегендей Тезек төре бейітінің кірпішін ұрлап үлкен мал қорасын салған екен. Сол төңіректегі елдің бірсыпырасы онысын жақтырмай күңкіл сөзді өрбітеді. Ал суық қолды неме ол күңкілге миығынан күле қарайды. Сөйтіп жүргенде бір қуаң күздің күнінде оның төре бейітінің кірпішінен қалаған қорасы ішіндегі малымен қоса өртеніп кетеді. Осыған ұқсас оқиға бұдан сәл теріскей-батыста Қоянкөз биігінде Шоқан Уәлихановтың зиратына келерде Колпаковский жарлығымен қойылған құлпытасқа байланысты да айтылады. Сол құлпытасты бір ысқаяқ орыс әлдебір қажетке жаратпаққа кесіп жатқанда бір қиыршақ тас дәл көзіне тиіп, жанарын ағызып жібереді. «Ой, мынау нағыз әулие екен» деп, әлгі орыс зар еңіреп, бір шеберді жалдап, өзі қоса жанталасып, ұлы ғалымның бейітін қалпына келтірген болады.

	Күреңбелде Тезек төре моласына таяуда тағы бір тас белгі бар. Оған қатысты әңгіменің бас-аяғы тым ұзақ, ал суын сығып, сөлін ұсынсақ былай. Осы өңірді Тезек билеген уақытта жалайырлар мен найман-матай арасында осы Күреңбел үшін талас, ұрыс болып жалайырдан төрт, қарсы жақтан үш адам өледі. Бір кісісі артық шығын болған жалайырлар Шу бойындағы үйсін-дулатқа кісі шаптырады. Әлі төре өз қарамағындағы дулаттың басты адамдарын жиып:

	– Аға баласы жалайыр найман-матаймен арадағы дауға орай миятқа шақыра келіпті. Бірің бе, бәрің бе, қаншаң, қайсың барасыңдар? – дейді. Мұнда тек ел үлкендері ғана емес, жас жігіттер жағы да жиналып қап еді. Бәріміз барамыз, матайларды қырамыз, жоямыз дегендер өретүрегеледі. Үлкендер жағы басу айтып:

	– Қазақ пен қазақ қан төгісіп, қашан ұшпаққа шығып еді?

	Жас өскін ұрпақтың мойнына құн арта бермейік! – деседі.

	– Ал сонда кім барады?

	Осы сұраққа жауап іздестіру үстінде Шапырашты Сұраншы батыр, Талғардағы Туғанбай би, Ботбайдағы Қарабай мен Диқанбай, Қасқараудан Байғазы мен Кебекбай, Сәмбет Дәуітәлі, тағы біраз марқасқалардың ныспылары тізіледі. Әлгі төре мен оның айналасындағы ақылдастар алқасы бұлардың ешқайсысын жаратпайды.

	– Алтынемелге батырлар баратындай онда қаптаған жау жоқ. Би-шешендер баратындай қырмызы жібектей сөзден өрмек тоқитын өнер сайысы өткізілмекші емес! Ағайын арасы қанша бүлінсе де соңы бітімге апаруы шарт. Бұған екі елдің дауын екі ауыз сөзбен шешкен, нақтылай қысқа қайыратын, отыз тісінің арасынан ұшқан әрбір леп қара еменге қадалар сұр жебедей өткір, аруақты жан барсын. Әз ата Ыстының аруағын арқалаған Бөлтірік Әлмен баласына ақ жол тілейік! Байғазы мен Кебекбайды өзіне серік етсін!

	Алтынемелге Орта жүз жақтан арғын-тобықты Құнанбай, Құсбек төре, найман Тәнеке би келіпті. «Ұлы жүз аға баласы» деп, олар сәлем беріседі. Бөлтірік:

	– Құнанбай, Тәнеке есімдеріне құлағымыз қанық, ал мына сыпырма бөрік кигенің кім? – деп, Құсбек төрені қағытады. Тәнеке ара түсіп:

	– Ой, Бөлтеке, бұл біздің Құсбек төреміз ғой! – дейді.

	– Алдияр бас, аузыма тас! – деп Бөлтірік кішіктікпен шегініс жасаған түр көрсетеді. Сөйтіп сәл бөгеліп, Бөлтірік қайта сөйлейді:

	– Төре! Елшісіз бе, жаушысыз ба? Біздің елдің төресі дауды бітіруді бізге табыстады. Шынында мұндай жерде төренің төбе көрсетуі оғаштау. Сосын да түріңізге қарап, Қызылжардың былғары сататын ноғайы екен, мына екі жақтан өлген боздақтардың терісін саудалап келген ғой деп жорып едім.

	Құсбек төре бетін өрт шалғандай қызарып жақ ашпапты.

	Бөлтіріктің қарқынын сезген Құнанбай:

	– Сіз аға баласысыз, осы даудың билігі сізде! – дейді.

	– Жоқ! – деп Бөлтірік келіспеген рай білдіреді. «Ұлы жүзді қауға беріп малға қой, Орта жүзді қалам беріп дауға қой, Кіші жүзді найза беріп жауға қой» деген. Билік сіздерден!

	Бұдан соң Тәнеке кіріседі:

	– «Аға тұрып іні сөйлегеннен без». Үш жүзге билігі жүрген Төле Әлібекұлы атаңыз емес пе, жол сіздікі! – дейді.

	Сосын ғана Бөлтірік алдына қамшысын тастап, шарт жүгініп, билік айтуға көшіпті:

	– Бұл Күреңбел, Алтынемел, Матай таудың етегі әуелі құдайдікі. Бұл жер атанғалы неше ықылым ел жайлапты. Қисап жоқ, оларды санап тауысам десең ақылыңнан алжасасың. Алтының алтын, ал емелің қалмақша. Ия, қалмақ та мекендеген мұны! Қақас, он екі баулы ноғайлы да сүржамбастанған мұнда. «Әуелі ноғай қонған, сосын үйсін Шомай қонған» деген қанатты сөз де күні бүгінге дейін әуеде қалықтап жүр. Сонау тас молаға зер салыңдаршы! Ол мәйіт Алақай кемпірдің моласы. Алақай үйсін-дулаттағы Қасқарау елінің қызы, келін боп түскен жері осындағы жалайыр іші. Сол Алақай қолы шипалы тәуіп екен, кезінде найманның алты жігіті мұрындарына самал түсіп, осында оларды Алақай апамыз алты сиырдың сүтімен емдеп, дерттен құлантаза айықтырған екен. Найманның жігіттері апамызға алғыс айтудың орнына түнделетіп, әлгі алты сиырын айдап қашып кетіпті. Міне, наймандардың сондай күйде де қараулыққа баруға жүректері дауалапты. Уа, ағайын, Алтынемел жалайырға тиесілі!

	Құнанбай бұған келісіп:

	– Ал өлген жеті адамның құны қандай? – дейді.

	Бөлтірік бұл ретте қасындағы Кебекбай мен Байғазыға жол береді. Кебекбай:

	– Өлген жетеудің үшеуі найманнан, төртеуі жалайырдан!

	Найман жақ бір адамға құн төлесін! – дейді.

	Құнанбай ердің құнын нақтыламаққа қайта сауал қояды.

	Сонда Байғазы қамшы тастап:

	– «Судың түбін шым бекітер, даудың түбін қыз бекітер», – деген аталар үрдісі бар. Анау артық өлген бір адам үшін наймандар жалайырға қалыңсыз қыз берсін! – дейді.

	Бас билік иесі Құнанбай да, басқалар да осыған тоқтасады. Бұл жәй бітім емес, екі елдің арасын достыққа бейімдеген үлкен оқиға еді. Сосын да осы жиын өткен жерге де кейінгі ұрпақ тас белгі қойған.

	* * *

	Міне, ел сөзіне бала кезінен қанық, ұғымтал Құндақбай осы әңгімелердің бәрін іштей қайталап саралағандай келеді. Аттың тепең жүрісі ұзақ-ұзақ қиялдарға шақырып, әлі де еліте түспектей.

	Тіпті қасындағы Жүнісбайды ұмытып та кеткендей еді. Кенет Жүнісбай мынау көксеңгір аспанды әсем дүниеде әзірге өзінің бар екенін жінішкелеу дауыспен еске салды:

	– Ағасы, жаңағы орыс сізді мына «Доланалы» ауылында алғаш көргенін сілекейі шұбырып езгілей берді ғой. Ол «Доланалыдағы» сіз бен оның кездесуінде бір астар бар секілді. Ныспысы, Пам, Пама ма, сол Памаңыз осыны айтқанда көздері шайтанның көзіндей жалтырап, танауы желді күнгі жапырақша желбіреді. Әлі жол ұзақ, аша кетсеңізші, біле жүрсек артығы жоқ!

	Құндақбай аузын апандай ашып шалқалай күлді. Жүнісбайдың байқампаздығы үшін де, әрі осы сауалды қойғаны үшін де оған дән риза еді.

	– Осы биылғы мамыр айында мына «Доланалы» ауылында үлкен той дүркіреді емес пе? Түу шіркін, аста-төк үлкен той.

	Аламан бәйге, жорға жарыс бәрі дүрілдеді. Ақындар да айтысты. Қыздар мен жігіттердің қағысуы ол да бар. Өңешін керіп өзінше өнер көрсеткендердің өздері бір төбе. Сонау өрдегі Сатылы тауы жақтан келген бір жезтаңдайдың:

	Өлеңді айтушы едік жасымызда,

	Терісі ақ қозының басымызда! – деп шырқағаны есімде қалыпты. Аты-жөнін ұмыттым. Әрқилы ойындар да жұртты желіктірді. Сонда мына жаман ағаң да орыстың ащы суын әкесі содан өлгендей сіміріп құтырды. Енді қайтейін, бұлшық еттерімде қазандай қайнаған күш өзіме бас бермей кетті. Содан мен де бір көрініп қалайын дедім бе, әйтеуір, тойдың ең бір қызу шағында қалың көпшіліктің ортасына шығып, «менімен күресетін кім бар» деп жаман даусыммен жар салыппын ғой. Мендегі дауыс сонау Матайдың биігіне шығып айғайласам оның қуыс-қолтығындағы аю мен қасқырдың жүрегі жарылып өлетін дауыс қой. Содан тойшыл жұрттың бәрі маған жалт қарасыпты. Таудың тарғыл тасындай домаланған мені қос білектің күшімен шырқ үйіруге кімде дәме болсын. Айнала жым-жырт, бәрі сең соққандай тілдері байланып қалды. Кенет көп ортасынан біреу бері шықты. Шапанының етегі екі тізесін қаққылап, қақырынып-түкірініп маған қарай келе жатыр. «Әзірет әлі болсаң да көрдім сені» дегенін құлағым шалды. Қап-қара сақалды бетін алақанымен бір сипағаны да есімде. Тойдың басқа жақ шетінен «Әй, Жұмағазы, шапаныңды шешсеңші! Мә, саған қайыс белдігімді берейін!» деп, екінші біреудің айғайлағаны да естілді. Сөйтсем, бұл маған қарай еңкілдеген мына алдымыздағы Тастыөзекте тұратын жалайыр-қарақалпақ Далабайдың баласы, жас шамасы жағынан маған қарайлас Жұмағазы екен. Мұның қазақша күрестің майталманы, әдісқой екенін естіген де, көрген де едім. Бірақ денесі талдырмаштау. Есесіне бұлшық еттері тарамыстай қатты. Оның шапанын шешіп, әлгі өзіне ұсынған қайыс белдікті беліне буынуына көз ілескен жоқ. Бірден жетіп, иығыма қолын салды. Екеуміз алыса кеттік. Менікі жойқын күш, онікі әдіс-айла! Тура әлгі жабайы қабан мен оқжыланның шарпысуындай. Алғашында алдырмауға жанталасып, қара күшке ерік берер сәтті қалай да оңтайға келтіруге тырыстым. Бірақ мынауың осындай күрестің неше алуанын өткерген тіс қаққан қу ғой, қалай қол салсам да уыстан шығып кете береді. Айтпақщы, сол тойда манағы орыс та бар еді. Пама Ларионыш! Клещов деген пәмилесі де бар. Мен, Пам, Пама деп құлағын жаңғырта беремін. Ол өзі қазақша бір ауыз сөз білмейтін неме, менің орысшаға жетік екенімді сезіп, тойдың басқы бөлігінде-ақ маған үйірсектей бастаған. Мына таудың атауы қалай, мынау не қылған төмпешік деген сияқты сауалдарды төкпелетуіне қарап қазақ жеріне қадам басқанына көп болмағанын да ажыраттым. Өзіме үйірсектегеніне қарсылық жасамадым, тек үстіне жапсырған лыпалары сол бет-ажарына лайық еместеу көрінгесін талғдыр тәлкегіне ұшырап жеткен-ау бұл қиырға деп түйдім. Ондайлармен сыр бөлісуге менің де аңсарым ауады. Екеуміз әуелбастан-ақ біраз шүлдірлесіп үлгердік. Мынау ұлан-асыр тойдың да біраз бүге-шігесін менен ұқты. Жас баладай ынта қойғыштығы да, кішіпейілдігі де адамның пейілін оятады. Артынан білдім, ол Пама мына тойда жалғыз емес екен, айналасы алтау-жетеуді құрайтын топ екен, мына таулардың қай бөктер, қуыстарында қандай ағаштар өседі, соны осындағы көпшіліктен білу үшін келіпті. Мына Пам, Пама менің қасымда, өзгесі өзгелерден сыр тартуда, шамасы. Сонымен, қойшы, әлгі Жұмағазы екеуіміздің алыс-жұлысымыз ұзаққа созылып бара жатты. Айнала қоршап кеу-кеулескен жұртта қисап жоқ. Олардың кеу-кеуі соншалық қатты, қос құлағымның түбінде ызың білінді. Ал жаңағы Пама жабайы қабан мен оқжыланша шарпысқан біздің төңірегімізде дедектеп, о жақ, бұ жағымызға шығып, біздің күрес тәсілімізді біржола ұғып қалмақтай ол да өз тарапынан жан ұшырды. Кенет Жұмағазы Далабай баласының қандай айла, әдіс қолданғанын мен де сезіп үлгермедім, ауыр салмағыммен төңкеріліп барып, жауырыныммен жерді соғып солқ еткізгендей болдым. Қазақ салтында жауырын жерге тиді, демек, сен жеңілдің деген сөз ғой, бірақ мен оған жеткізбедім, дереу үстіме етпеттей құлаған Жұмағазының екі қолынан тарамыстай саусақтарыммен мытып ұстап көтердім де, бар күшіммен оң жаққа қарай лақтырып кеп жібердім. Көрген көз көп, куә көп өзімді жыққан палуан емес, әлдекім лақтырған ағаш таяққа ұқсап Жұмағазы екі арқан бойындай жерге барып дүрс етті.

	Мен тез атып тұрып кеттім, ал Жұмағазы қол-аяғы тырбаңдап, құлаған жерінен тұра алмай қалды. Сондағы тойшыл жұрттың аузынан, екіленген даусынан тұла бойымда бір діріл жүгірді. Мен де саққұлақпын ғой, осындай күйде де әлдекімнің «бәрібір жеңіс Жұмағазынікі, Құндақбайдың жауырыны бірінші жерге тиді ғой» дегенін естідім. Бірақ басқалар оның үнін өшіріп жіберді. Мені қолдаушылардың екпіні бет қаратпастай еді. Сөйтіп, жеңіс маған бұйырды. Кейін естідім, Жұмағазы қайтарында атқа мінуге жарамай оны арбаға тиеп әкетіпті. Ол тойдың қызығы мен үшін сонымен біткен жоқ еді. Шауып бара жатып аттың бауырынан ары-бері өту, не жердегі тасты, орамалды іліп әкету сияқты ойындарға да белшемнен баттым. Міне, осының бәрі таң-тамаша еткен Пам, Пама Ларионыш маған біржола желімдей жабысты. Біз тойдан кейін де осы маңда екі-үш түнеп қалдық. Маған желімдей жабысқаны соншалық менің ішкі сарайымды аша түсу үшін бе, өз өмірінен де ұзақ-ұзақ сыр шертті. Ой оған көшсем бас-аяғы жоқ өзге дүние кетеді. Осымен доғарайын, ауылға асығайық. Ана өлгенде көрген екі қыз не боп қалды, Ақтолқын мен Нұрсұлудың халдері қалай, мына дәрілерді, жаным Жүнісбай, тезірек жеткізейік!

	Ал Жүнісбай тақақтауын қоймады:

	– Ой, аға, сіздің әңгімеңіз аттардың аяғына тұсау емес қой. Аузыңыз ашық болса да, жабық болса аттардың жүрісі осы! Бұдан қаттыға баса алмаймыз. Бұдан қатты жүріске бастырсақ онымыз зорлық болады. Дәрілер менің қалтамда, неден қысыласыз? Ауылға жеткесін өзге әкәку-көкекумен мұндай жырға мойнымыз жар бермес! Сізді онсыз да желаяқ, елес қуған атап, ел аман, жұрт тынышта бір көруге зар болатындар қаншама?! Менің сол Пам, Пама жайын білмекке ындыным құрып барады. Ол өзі сары түкті орыс дегенмен сізге құдай жолықтырған адам ба деп қалдым. Сондай бір сезік ішімді кеуледі. Орайы кеп тұрғанда ашылсаңызшы!

	Құндақбай өзінің жас серіктесінің өтінішін жерге тастай алмады. Тек бұдан кейінгі төкпелері үздік-создық әрі қызықсыздау шықты. Тек уақыт кеңдігі ғана біраз жайды ашуға мүмкіндік берді.

	* * *

	Әттең, дүние-ай, егер Ресейдің екі астанасы Мәскеу мен Петербордағы төңкерістер кезмайыс келмесе Фома Ларионыч Клещов бұл шақта сол аталмыш қос астананың бірінде аса мәртебелі мырзалар қатарына енер еді. Ол үшін ойда жоқта бұрқ еткен Бірінші дүниежүзілік соғыс барлық алғышарттарды жасап берген. 1914 жылдың жаңаша күнтізбе бойынша 28-маусымында әлдебір он төрт жасар бала сол кезде ең аты-шулы қалаға айналған Сараевода Австрия-Венгрия тағының мұрагері Франц Фердинандты атып өлтірді. Бірінші дүниежүзілік соғыс теория жүзінде ойда жоқта бұрқ етті делінетіні осы бір кішкентай қастандық осы соғысқа себеп ретінде аталды. Кейін тарихи ғылым ол тұжырымды теріске шығарды, соғысқа мұрындық болған сол кездегі Европадағы аса ірі мемлекеттер басшыларының ашқарақ саясаты екенін дәлелдеді. Жә, ол өз алдына бөлек әңгіме!

	1914 жылы сол қастандықтан соң тура бір айдан соң, яғни, шілденің шыжыған соңғы күндерінде басталған бұл дүниежүзілік қанды қасапты 18 жасында қарсы алған Фома Клещов әу бастан-ақ оттың ортасына түсті. Үлкен екі топ мемлекет екі жақ болып тіс салысқанда бәрінен де асып түскені осы қырғынның басты қоздырушысы, әрі демеушісі Германия мен Ресей арасындағы майдан еді. Міне, сол майданда неміс снарядтары төбеден жауғанда Клещов өз Отанының тағдырын ойлап қан жылағандардың қатарында еді. Орыстың ескі аса ауқатты династиясынан шыққан, әрі жастайынан жақсы білім алған бұл Фома Клещов үшін жеке бастан гөрі Отан атты ұғым әлдеқайда жоғары тұратын.

	Клещов бұл қанды қасапта жан аямай қимылдады, ең бастысы бұл сонда-ақ генерал Крымов дегеннің көзіне түсті. Көп ұзамай оның адъютантына айналды. Міне, осы жағдай Клещовтың тағдырын күрт өзгертті. Бұл өзгерістер соғыс аяқталып, 1917 жыл туғанда тіптен алай-түлей оқиғаларға ұласты. Соғыс бітті, енді бейбітшілік орнады деп дәмеленген жас офицер бет қаратпас дауылға тап болғандай еді. Екінші Николай патша тақтан құлап, ақпан айында Керенский бастаған Уақытша үкімет бар билікті қолына алғанда бұл өз бастығы генерал Крымовтың қасында көптеген ұйқысыз түндерді өткерді.

	Бірде генерал Крымов бұл Фома Клещовқа жасырын сыр ашты:

	– Сен не қиындықтар туса да абыржыма! Сені алда адамның басы айналатындай зор карьера күтіп тұр! Анау түрі қалмаққа ұқсаған ескі генерал Корниловты естуің бар шығар. А, көрдің бе, онда тіпті жақсы, міне, сол ескі генерал Корнилов бүкіл Ресей әскерінің Жоғарғы бас қолбасшысына айналыпты. Керенский сондай жарлыққа қол қойыпты. Ал Корнилов екеуіміз тонның ішкі бауындаймыз. Оның жай-жапсарын кейін уақыт кеңде әлі талай таразылаймыз. Ал әзірге бізді біршама ауыр сынақтар күтіп тұрған тәрізді. Содан сүрінбей өтуге жан салайық.

	Ысқаяқ генерал Крымовтың бұл сөздері алғашқыда нағыз сәуегейлікке ұқсаған. Петроградта Уақытша үкімет билік тізгінін ұстады дегенмен ол Ресей астанасы іштей өртенуде еді. Большевиктер партиясы да күш алып, Уақытша үкіметтің көзін жоюды ашықтан-ашық жоспарлап жатты. Міне, сонда ғана Керенскийдің бұл қалмақ пішіндес, қисық-қыңыр мінездері көп, жоғарыдан түскен нұсқауларды бірде орындап, бірде әрі итере салатыны бар, сөйте тұра сол кезеңдегі аса беделді, тәжірибелі генерал Корниловты бұлайша асқақтатуының құпиясы ашылды. Петроградтан алыста емес Могилев қаласында ставкасы бар Лавр Георгиевич Корнилов мына генерал Крымовтың 3-ші атты әскері мен П.Красновтың казак дивизиясын, сондай-ақ «кавказдық түземдік корпус» дейтінді біріктіріп, Петроградтағы большевиктік ұйымдарды талқандауға бағыттады. Бір қызығы, тап осы қарқында Корнилов әлгі өзімен «тонның ішкі бауындай» Крымовты осы үш әскери күштің бас қолбасшысы етті де, ол басқарған 3-ші атты корпусты П.Красновқа берді. Міне, осы ауыс-күйіс адьютант Фома Ларионыч Клещов үшін әлгі «бас айналардай карьераны» тіптен жақындатқандай көрінді. Енді қалай, осыншама әскери бірлестікке қаладағы әлдебір саяси ұйымдарды жойып жіберу шіркей қаққандай ғана іс емес пе? Сөйте тұра бұл аса жауапты науқан ретінде бағаланды. Егер бұл науқанда жеңіске жетсе Крымовтың атақ-даңқы бүкіл Ресейді баурап әкетпей ме? Ал оның бас көмекшісі, бұл шақта өзінің бүкіл табиғи қабілетін жұмсап, белсенділік танытқан, кейде өз бастығы Крымовқа да жөн сілтейтіні бар Клещов Фома Ларионыч та атақ-абыройдың астында қалмай ма? Ия, соншалықты үміт, дәме желіктірген күндер де туды.

	Ал мұндай желік Крымов пен оның көмекшісі Фома Клешов түгілі олардан әлдеқайда биікте тұрған, бүкіл Ресей әскерінің Жоғары бас қолбасшысы Лавр Георгиевич Корниловтың да кеудесін кернеді.

	Ол Петроградты большевиктерден тазартқаннан кейінгі билікті ондағы Керенскиймен бөліскісі келмеді. Ол Петроградқа шабуылды бастамай жатып, Керенскийдің үкімет басынан кетуін талап етті. Корниловтың сол қарқында беделінің биіктегені соншалық Уақытша үкімет басшысы Керенскийдің қарамағындағы біраз ықпалды қайраткерлер қарт генералдың тіліне еріп, өздерінің қызметтен кететінін жариялады. Сөйтіп, аттың жалы, түйенің қомында алауыздық туды. Әрине, бұл алауыздық өз дегенін жасады. Керенский Корниловты Жоғарғы бас қолбасшылықтан тайдырды дегенмен Корнилов өз қарауындағы бүкіл әскери күшті Петроградтағы большевиктер ұйымына қарсы жауып салды. Енді большевиктер ұйымы Корниловқа және Керенскийге қарсы, яғни екі бағытта соғыс жүргізуге мәжбүр болды. Сонда да небәрі үш күнге созылған шайқаста олардың екеуін де күйрете жеңді. Тіпті Корниловтың өзі және оның үзеңгілес достары Деникин, Лукомский сияқты ақ қаптал генералдар тұтқындалып, түрмеге жабылды.

	Тек Керенский ғана осындай жеңілістен соң да әзірше өз билігін сақтап қалды. Тек тағы бір жарым айдан кейін ғана әйгілі Қазан төңкерісінің салдарынан олардың күні таусылды.

	Бұдан кейінгі кезеңде түрмеден қашып шыққан Корнилов, Деникин, Лукомский және П.Краснов, Каледин, Баратов, Крымов, тағы басқа серкелер Дон облысына қарай ығысып, тағы бір үлкен сойқанды сонда ұйымдастырды. (Бұл атақты Дон көтерілісінің жайы орыс жазушылары Алексей Толстойдың «Хождение по мукам», Михаил Шолоховтың «Тихий Дон» рамандарында егжей-тегжейлі баяндалған). Бұл да жаман сәтсіздікке ұшырады. Өзгесі өзге, тіпті Ресей патшасы тағынан үміткер Корнилов пен Каледин өз көкіректеріне өздері оқ атты. Ал Деникин олардан гөрі сергектеу екен, Францияға барып бас сауғалады. Алайда, большевиктер бүлігіне қарсы күрес мұнымен де тиянақталмады. Деникин әскерлерінің қалдықтары сонау Қырым түбегіне шегініп, сондағы «Орыс армиясы» аталатын жасақтарға қосылды. Міне, соған барып қосылғандардың ішінде Крымов пен оның сүйікті адъютанты Фома Ларионыч Клещов та бар. Бұл «Орыс армиясының» бас қолбасшысы П.Н.Врангель еді. Англия, Франция сияқты әлеуетті елдердің көмегімен бұл П.Н.Врангельдің қоластында жақсы қаруланған сексен мыңдай адам болды. Алайда, 1920 жылдың соңына таман күннен күнге қарқын алған Қызыл Армияның тегеурініне шыдамай ақгвардияшылар мен олардың серкелері шетелге қашып құтылды. Сол соңғы сәтте ғана Фома Клещов өзіңмен жаным бірге дейтін бастығы Крымовпен ат құйрығын кесісті. Себебі, бұл Фома өз отанын тастап кетуден бірден-ақ тайсақтады.

	Міне, сол күннен-ақ Клещов үшін патшалық әскери үлгідегі киімді тастап, қара шаруаның лыпаларын иығына жапсырып бой тасалайтын күндер, айлар, тіпті жылдар тізбектелді. Енді, қалай бірінші дүниежүзілік соғыс кезінде бұл Фома атақты генерал Крымовтың адъютанты ретінде қанша адамның көзіне түсіп үлгерді? Жарайды, ол кезең ет пен терінің арасындағыдай ғана,ол соғысқа кімдер қатыспады, әрі оған қатысқандардың қайсысында қандай көзқарас болды, ол жағын кім ажыратып жатыр дейсің. Ең жаманы сол соғыстан кейінгі соңғы үш жыл ғой. Осы үш жылда бұл кімдермен жүздеспеді? Ен аулақта, оңашада, қараңғы түндерде, уақыт кеңде бұл осы сауалға жауап іздесе қорқыныш атты пәле жай ішкі сезім емес, өзін алып жейтін, түрі жаман обырға айналып кетеді. Көз алдынан зулап өтетін елестер мен суреттер қисапсыз. Әрқилы адамдар сұлбалары әлдекім тастан қашап жасағандай сап түзейді. Ұзын мұртты, қалмақ пішіндес, ержүрек, бірбеткей генерал Корнилов, зор білімді, аса қайратты, өзіңе тура қараса мәңгілік міз бақпастай әсер ететін Деникин, өңі жұқалтаң, есесіне кесек мұрынды, тарамыстай қатқан кеудесі иіліп-жазылуға оңтайлы, көзілдірікті, асқан білімдар, әрі шешен П.Краснов, екі иығына екі тау құласа да былқ етпестей денелі Каледин, тағы сондай даралық белгілері санап тауысқысыз генералдар – Алексеев, Лукомский, Баратов, «қара» барон Врангель, ең соңында өзінің «сүйікті» бастығы Крымов сияқтылар көз жанарын тартады. Ал бұлардың тасасынан Фома Ларионычтың өзі куә болған ұлан-асыр аласапырандар тіптен атойлап, мұның табанының астынан қара жерді жұлып әкеткендей зәресін ұшырады. Басқа жағдайда бәз біреулер осыншама оқиғаға куә болғанын, қатысқанын дәреже тұтып, ең жоғарғы марапаттарға сілекейін шұбыртар еді. Ал қазір бұл Фома соның бәрін өзге түгіл өзінен де жасырып, бұта қорғалаған торғайдай бейшара халге түсіп, бұқпантайлап қашып жүр. Ия, сол бұрынғы аласапыран үстінде мұның анау-мынаумен, жоғары шенді, кіші шенді әскерилермен, шаруалармен, жұмысшылармен, басқалармен жүзтаныстығы шектен асқан. Мұның жүзтаныстары тап қазір Мәскеу мен Петроград айналасынан, Солтүстік Кавказ бен Дон жағалауынан, Солтүстік Таврия, Кубань, Краснодар, Украина, Қырым түбегі сияқты аймақтардан да табыла кетері анық. Ал енді солардың қай-қайсысы да мұны тап басып таныса қызыл көрген қарғадай болмасына кім кепіл. Әрі тап қазір большевиктер өкіметінің жағдайы мәз емес. Қазан төңкерісінен бері он жылдай уақыт өтсе де әрі-сәрілік мол. Онымен қосақтаса мына «конфискация» деген науқанның туы желбіреді. Оған ашықтан-ашық наразылық білдірушілер жаңбырдан кейінгі саңырауқұлақша жыпырлауда. Осыған орай большевиктер өкіметі де қатайып, «кешегі үстем таптың сарқыншақтары» деген айдар тағып, сол наразылық аулынан табылғандарды топ-тобымен айдап әкетеді. Ал Фома Клещов сынды кешегі ақгвардияшылардың қатарында қан кешкендер қолға түссе тіптен мұрты майланбай ма?

	Бұл Фома сол 1920 жылдың жазында Солтүстік Таврияда өз бастығы Крымовтың қармағынан құтылған соң өз туған жері Петроград төңірегін желкемнің шұқыры көрмесін деп, бірден шешесінің төркін жұрты Мәскеу қаласынан жүз шақырымдай қашықтықтағы Черемушкино селосына жетіп жасырынған.

	Мұның туған шешесінің інісі Рябинин Евдоким мен оның баласы Марк өте іскер адамдар еді. Евдоким Рябининнің бұл Марктен басқа да үш қызы, кішкентай екі ұлы бар-тұғын. Осындай үлкен отбасының иесі Евдоким күні-түні дамыл таппай өзіне қарасты шаруалардың қарекетін кірпік қақпай бақылайтын. Балаларының үлкені Маркті де соған баулыған. Міне, осыларға сеніп бас сауғалаған Фома Клещов көп жайды осында ұқты. 1917 жылы помещиктер жерін бөліске салғанда Евдоким Рябининнің өзіне де үлкен үлес қалыпты. Тек келесі 1918 жылы бұл жерлер қайта бөліске түсіпті. Сонда Евдоким Рябинин секілді ауқаттылардың дүниесі тіптен ойсыраған. Енді бай мен кедейдің арасында соғыс дегенің қайта бұрқ етуге шақ тұрыпты. Көптеген жастар, оның ішінде Рябининнің баласы Марк те бар, үйлеріне тыққан қаруларын алып, жан-жаққа қарай жым-жылас жоғалып жатты. Сірә, біразы мына Фома Клещов қатысқан Дон, Украина атты қиырлардағы дүмпулерді естіп, соларға қосылмаққа беттеген. Ал тағы бір алуаны Колчак қозғалысын таңдаған сыңайлы. Тек Рябинин отбасына Фома Клещов келіп қосылған 1920 жылдан кейін «жаңа экономикалық саясат» (НЭП) күш алып жағдай жақсарды. Мұнда социализмге де, капитализмге де орын бар еді. Не дақылды өсіресің өзің біл, тек салық төле, одан артылғанын өзің же, не сат. Міне, осыдан кейін-ақ Фома Клешов өз нағашы ағасының қарамағында бейбіт еңбекке біраз ысылып қалған еді. Тіпті үйленіп, бала сүйіп те үлгерген. Тек өткен 1927-жылдың басында ғана бөгде бір зобалаң атой берді. Енді «кооперация» деген атаумен дүркіреген ұжымдық еңбек түрі насихатталды. Жай насихатталып қоймай ауқаттылардың меншігіндегі жерлер енді біржола мемлекет меншігіне алына бастады. Оны жүзеге асыруға Мәскеу жақтан көптеген уәкілдер ағылып келді. Олардың ішінде Фома Ларионычты жақсы танитын, кешегі әскерилер – Қызыл Армияның қан кешкен офицерлері көптеп бар екен. Біразы Фоманың көзіне оттай басылды, тек олар мұны ажыратып үлгермеді. Сондай бір күнде Фома өзіне пана болған Евдоким Рябининмен шала қоштасып, жас жарын, кішкентай сәбиін тастап, белгісіз бағдарға қарай тайып тұрды. Нағашы ағасының «осыдан алты жылдай бұрын Марк атты сайдың тасындай үлкен ұлымнан көз жазғанмын, енді сенің күйігіңді тартамын ба, әрі мына жас жарыңның, кішкентай сәбиіңнің обалы кімге болады» деп жылағанына да қарамады. Содан жылыстай-жылыстай үрей қуған бұл Фома қазақ жерінен бір-ақ шықты. Құндақбайға іш тартып, әрі оның орысшаға жүйріктігінен де пайда тапқысы келіп, осы хикаятты оған оңашада баяндаған да еді. Тек тап осы күйінде емес, сәл өңін өзгертіп, өзін қашқынға аса ұқсатпай қосымша себеп-салдарларды қоса тықпалап жырлап берген. Тек бір анығы – өзінің кәсіби әскери адам екенін, осы заманғы орыс қаруының неше алуан үлгісін меңгергенін, соғыс тәсілдерін, барлау қызметін жақсы білетінін тәптіштеп-ақ жеткізді.

	* * *

	Міне, Құндақбай Матай тауының баурайынан бері ұзап, Шағанның бөктеріндегі өз ауылы Күркілдекке қарайғы жол үстінде өзінің жас серігі Жүнісбайға Фома хақындағы сол орыстың өз аузынан естігендерін ғана айтты. Соның өзі де өмір тәжірибесі мардымсыз жас жігітке едәуір әсер етті.

	Тек тап осы тұста біздің өз тарапымыздан қосар бір шындығымыз мынау. Орыс офицері Фома Ларионыч Клещовтың бір топ қандастарымен теміржол құрылысына қажетті қарағай әзірлеуге лайық қуыстарды іздегенде ең алдымен осы Доланалы аулына тұмсық тығуына бөгде бір себеп те бар. Сарыөзекте бір орыс нәсілді, бірақ өте маскүнем, есесіне осы өңірде тұрақтағанына едәуір уақыт өткен, бір сөзуарлау шалды жолықтырған. Міне, сол арқылы там-тұмдап мынадай бір деректі анықтаған. Бұл Доланалы ауылы бұрын «Веселое» атанған таза орыс селосы екен. Ондағылар «мы – семиреченские казаки» деп кеуде қағып, әрі әскери киімдерімен сестеніп, қару-жарақтарын жалаңдатып айналадағы жергілікті қазақтарға күн көрсетпепті. Ашықтан-ашық малдарын тартып алып, самогонды суша сапырып, үнемі той-тойлап жатады екен. Осыдан жеті жыл бұрын, яғни, 1921 жылы сол кезде Жетісу облыстық әскери ревкомның төрағасы, облатком төрағасы, әрі облаткомдағы ұлттық істер жөніндегі бөлім меңгерушісі қызметтерін қоса атқарған Ораз Жандосов келгенде мұндағы жалайыр, қаңлы, суан, тағы басқалары ұлардай шулап, мына «Веселое» селосындағы «семиреченские казаки» аталғандардың зорлық-зомбылығын ашына жеткізеді. Ораз Жандосов қауырт істің адамы, сол «Веселое» селосындағы орыстарды бір-ақ күнде таратып жібереді, олардың босаған үйлеріне қазақтарды кіргізеді. Бұрын жергілікті қазақтар үйді тек шымнан қалайтын, ал Доланалыдағы саман кірпішті үйлер сол орыстардан қалған. Бұл үрдіс көп ұзамай Қоғалы өңіріндегі өзге ауылдарға да көшіп, сары топырақ, мал қиы, топан араластырып, кірпіш құю әдісі игерілген. Ал Фома Клещовтың мұнда тұмсық тығуы сондағы тарап кеткен өз қандастарының қалған-құтқанын тауып, өзіне керекті ақпарлар жию мақсатынан еді.

	Орыс офицері туралы жыр таусылғасын Құндақбай мен Жүнісбай үнсіз тепеңдеді. Арықша бойшаң Жүнісбай өзімен қатар қозғалған Құндақбайға оны бүгін ғана көріп-білгендей-ақ бүкіл болмысымен бұрылып, әлсін-әлсін қарағыштайды. Көкірек қуысы біршама кең жас жігіт соншама оқ пен оттан өткен орыс офицерінің өзге емес, тап осы Құндақбаймен жақсы таныстыққа бел буып, іш қырындысын түгел ақтаруының сырын енді ғана ұққандай. Сірә, ол Пам-Пама мына Құндақбайдың қарапайым көптің бірі емес екенін асқан қырағылықпен таныған. Құйған қорғасындай төртпақ денесі, үстіне ешкім батып кіре алмастай айбаттылығы, осындай домаланған денемен-ақ қимылға шапшаңдығы, орыспен шатысы бардай сап-сары бет терісі, олардың тіліне жетіктігі, әрі жаңа ғана ауызға алынған Доланалы аулындағы тойда көрсеткен өнері сол әккі орыстың ықыласын қалай билеп әкетпесін? Бұл сауалдардан Жүнісбайдың кеудесінде басқа да сауалдар таяқша шаншылды. Енді қалай, екеуі бір ауылдан дегенмен Құндақбай мына бозбала жігіттің күнде көріп жүрген адамы емес. «Онда кетті мұнданақ, мұнда кетті мұнданақ» дейтіннің нағыз өзі. Тіпті мұны көрген күнде де Құндақбай бұл Жүнісбай сынды бозөкпенің қасында теңселуге осыншама уақытты ысырап етпейді. Бүгінгі жүріс құдайдың бір көңілі түскен шағында керегіңді қарпып қал дегендей Жүнісбайдың төбесінен тастай салған құшақ-құшақ ырзығы тәрізді. Осыны дұрыс пайымдаған зерделі жас құдайдың осы сәтті күнінде сол ырзықтан әлі де үлес алмаққа ашқарақтанды. Кей жайды бұрынырақ өзінің де құлағы шалғаны бар, бірақ оның көбісі үзік-үзік, себеп-салдарлары толық емес, әрі өтірік-шыны да аралас, сосын да бәрін Құндақбайдың өз аузынан тыңдағысы келді:

	– Ағасы, ауылға жеткенше әлі үш бие сауымындай уақыт бар! Адамның ас үстінде араны ашылмай ма? Сіздің Сарыөзектегі орыс жайындағы сыдыртпаңыз іштегі ынтызарыма одан әрмен май құйды. Сіз менің әкем Жәкіжанмен әмпей-жәмпейсіз. Мен де сізді сол әкемнен кем көрмеймін. Сіз туралы әркімдер кейде асырып, кейде жеріне жеткізбей тұқыртып айтады. Соңыңыздан ерген ініңізбін, ескіше толғасақ қарға жүнді қаттасым, үйрек жүнді оттасым деуіңізге лайықпын. Біле жүрсек құдай алдындағы күнәһарлыққа жатпайды. Сіз татарлармен де, дүңгендермен де, орыстармен де, өзбектермен де ауыз жаласқан дейді. Ең бастысы мына өзіңіз атаған Доланалы ауылындағы тойда көрсеткен өнерді, шапқан аттың үстінде шырқ үйірілгенді қайдан үйрендіңіз, әлде іштен оқып туған жайыңыз бар ма? Бүгінгідей сізбен оңаша дидарласудың орайы әмсе келе бермес, соны жырлап, мына жаман ініңізді бір жарылқап тастасаңызшы.

	Небәрі он алты жастағы балаң жігіттің мына базынасы

	Құндақбайды сәл-пәл ұйытты. Сонда да бүгінгі арғы-бергі ұзақ жүрістен шегенделе бастаған аяқ-қолдарын жөнге келтіргенсіп, Жүнісбайға қабағын тұнжырата қарады:

	– Қарашығым-ау, менің ойым онға бөлініп келеді емес пе, қысыр әңгімеге зауқым бар ма, үйдегі науқас нәрестенің халі нешік, Ақтолқын жеңгеңнің халі нешік, ал әлгі Мырзақбай мен Нұрсұлуды кәперге алмай-ақ қояйын, сен үш бие сауымындай жер бар дейсің, әуелі соны екі бие сауымындай етіп қысқартсақ қайтеді?

	– Ағасы мына жүрісіміз де осал емес, әуелде аттарға тым зорлық жасап, жолды ұзартып алмайық. Алдағы кедір-бұдыр тіптен молдау! – деп Жүнісбай ол жағын да ескертті. «Мал жайын білетін жанның баласы ғой, сөзінің жаны бар» деп түйді Құндақбай. Сосын:

	– Алдағы сайда бұлақ ағып жатыр, соған аттардың ауыздығын алып, шап тартпасын босатып, жақсылап суарайық. Сарыөзекте ішкен арақтан ба, менің де шөлқұрсақ болған жайым бар, – деді.

	Бұлар сайдағы бұлақтың каусарына мейірлерін қандырып, ары қырқаға көтерілгенде таудың жұпар иісті жібек желі маңдайларынан еселей желпіді. Содан ба, Құндақбайдың шабыты қайта қозды. Бұның әрі Жүнісбайға көңілі тойғандай да еді, жөн білетін, сөз білетін неме екен, меселін қайтармайын, бәрібір аузым бос қой, тіл мен жақтың несін аяйын деп шешті. Задында бұл Құндақбайға үзеңгілес жігіттердің бұл шақта біраз бастары құралып та қалған, тек заман өзгерісі тез, қырдан қашқан түлкінің жонындай құлпыратыны бар, өздерін үлкен бір әпселең күтіп тұрғаны да әлсін-әлсін сыр аңдатады, сосын да атүсті жүріске берік, сөз ұғарлығы бар, алды-артын болжағыш жігіттерді жанына көптеп үйірсек етуді қажетсінетіні де дағдыға айналған.





ЕКІНШІ ТАРАУ




	Ұлты, діні бөлек Клещовтың ғұмырнамасын әдіптеймін деп дамыққан Құндақбай өз тірлігіне көшерде оның алғашқы буындарын таппай күмілжіді. Астыңғы, үстіңгі тістерін бір-біріне қажағанға да ұқсады. Сосын да бұл «өз дүнием ғой, қайда қашып құтылмақ» деген кейіппен ендігі әуенді тым әріден тартып сабақтады.

	– Менің түп-тұқияным үлкен ата – Ұлы жүзге қарасты Қаңлыдан тарайды. Қаңлының шежіресін инемен құдық қазғандай түртінектесең, бағзы-бағзы замандарда мына жұмыр жер бір құшаққа сиятындай жалғыз төбе іспеттес екен, міне, сол төбеден бір-ақ шығып, қайтар жолдан көз жазып, адасып, сансырап өлерсің деседі. Арысын қой, ол әзірге тыныш ұйықтасын, берісіне ғана қанағат қылайық. Әйтеуір, қазақтағы тамырын тереңге салған ең байырғы ру осы Қаңлы көрінеді. Жақ жоқ шешендерден құлағымның шалғаны бұл Қаңлыға қарасты жұрт Ғайса пайғамбар туардан көп бұрын, Сырдария өзенінің жағалауында көшіп-қонып жүріпті. Оқымысты, бізден гөрі өнегелілеу елдің көз еті сарғайған ғұламалары ол жайында Қытайда, жеті құлыптың ар жағында сақтаулы шаң басқан көне жазбаларда дәлме-дәл деректер бар деп сұңқылдайды. Ол төңіректегі сөздерді мен Ташкентте тұрған кезімде естігенмін!

	– Аға, сіз Ташкентте де тұрып па едіңіз? – деп, Жүнісбай жалма-жан сөзді бөлді.

	– Әрине! Ол жағы кейінірек! Әзірге алқымнан алма! Қаңлылар кезінде жауынгер халық болғанға да ұқсайды. Шыңғысханның, Ақсақ Темірдің жорықтарына бастан-аяқ қатысқан сыңайлы. Соның қызуымен біраз өлкені, сулы, нулы қиырларды тақымға басыпты. Онда біраз өсіп-өнген соң қаңлылар үшін заман дегенің тағы түлкібұлаңға салыпты. Ұлы-ұлы көштер сайын дала, сахара жазықтың бетінде шаң боратыпты. Міне, сол көштердің екпінімен қаңлылар жел қуған қаңбақтай тағы да аударыла-төңкеріле сүргінге түсіпті. Оның өзі де бір күнгі, не бір жылғы оқиға емес сықылды. Білетіндер оның нобайын шамалай алмайды. Жай, долбармен соғады. Сол ұлы сүргіннің шағында қаңлылар басы ауған жаққа бет алып, шілдің боғындай тозып, бір-бірінен көз жазыпты. Естуімше, бір бөлігі қазіргі Ташкент маңында тұрақтапты, тағы бір шоғыры сонау түу батысқа, Атырау теңізінің жағалауына, қарақалпақтар мен түрікпендердің ішіне еніпті. Тек бір бөлігі ғана осы Жетісу жеріне жетіп жығылыпты. Сірә, бұл ретте Шыңғысхан ұрпақтары қол ұшын берген сыңайлы, себебі олар бұл қаңлылардың бұрынғы аталарының сол Шыңғыс хан, Жошы хан, Бату хан тұсындағы жорықтарда көрсеткен ерліктерін еске алған секілді. Жетісу да кең жаратылыс қой, оның қай бөлігі қалай додаға түскенін түйіндер шама жоқ, ал осы маң, Қоғалы, Күреңбел, Сатылы, Көксу таулары маңында орыстар келгесін Жаркент уезі құрылыпты. Онда бары екі болыс ел екен. Түгірек, Алтынемел болыстары аталады, шырағым. Бұл жағынан өзің де құлағдарсың, сірә, әкең Жәкіжан да таскерең пенде емес қой. Анау-мынау дау-дамайы көп көші-қон үстінде біздің қаңлының бір бөлігі осында орныққан. Атақты Тезек төренің де ықыласы жауыпты. Біздің қаңлы – Қызыл-Қаңлы, Бадырақ-Қаңлы, Қаспан-Қаңлы болып үшке бөлінбей ме, мен соның Қызылынанмын. Бұл Қызыл-Қаңлының өзі Қызыл және Жәнтеке атты екі ағайынды елден тұрады. Екеуі бір-бірімен қыз алыспаған. Ал Жәнтеке Бәйбіше, Тоқал болып және екіге бөлінеді. Менің әкем Төленді осындағы Бәйбішеден тарайды. Жақын ағайындар бізді кейде «Бәйбіше балалары» деп те атайды. Ал, қарағым Жүнісбай Жәкіжан баласы, әңгіменің бір сыдырғысы осы. Ал қалғаны шым-шытырық, бір арнада тоғыспай жатады, басын құрау да қиын. Хикаятыңыздың бас-аяғы жан-жаққа тым-тырағайлады деп сөге көрме!

	Құндақбайдың бұдан кейінгі әңгімелері шынында шашыраңқы шықты. Егер сырт елден келген біреулер тыңдаса оның қызыл сызықпен тартылғандай негізгі желісін ұстай да алмас еді. Тек бұл жайлардың шет-пұшпағы Жүнісбайға бұрыннан аз-кем таныс болғасын ғана бұл сол аз-кем білігі мен аға тұрғыластың ырғағандарын ойша құрастырып, негізгі мазмұн нобайын өзі қалыптастырды.

	Енді қалай, ел ішінде Құндақбай жайлы алып-қашпа аңыздар аяқ алып жүргізбейді. Көбісі адам айтса нанғысыз қияли ертегілерге де ұқсайды. Шыны, өтірігі қайсы, кәне, ажыратып көр. Тек бұларды Құндақбай өз аузымен ежіктегесін ғана Жүнісбай ол хикаятқа біржола бой алдырды.

	Сонда Жүнісбайдың ойша түйгені былай боп шығады. Бұл Құндақбайдың әкесі Төленді жай ғана қара шаруа адам екен. Ешқандай бас жарып, көз шығаратындай қылықтары болмаған. Шаған таудың баурайындағы көп апиыншы қаңлылардың бірі ғана. Баласы Құндақбай өз әкесіне төртпақ, құйған қорғасындай қайратты денесімен ғана ұқсап қапты. Ал бет терісінің сары жездей балқып тұратыны шешеден дарыған деседі. Шешесі – Мәуес Қаспан-Қаңлының қызы. Тек ол да қара шаруаның адамы, Төлендіге бұл жағынан дәл қосылған. Тек олар өсірген екі үлдың үлкені Құндақбай туар-тумастан-ақ бұлардың уысынан шығып кетіпті.

	Есі кірер-кірместен-ақ аттың жалына жабысқаны, тез қайрауы жетіп ерте есейгені, қимылына көз ілеспес шапшаңдығы, қолдыаяққа тұрмастығы, қайраты бойына сыймас морт мінезі, міне, осының бәрі Құндақбайға деген көзқарасының өзгешелігіне алғышартқа жараған. Ал Төлендінің осы Құндақбайдан жеті жыл кейін туған екінші ұлы Мырзақбай мүлдем басқаша, бұл өз әкесі мен ағасына төртпақ денесімен ғана сәл-пәл ұқсаңқырайды. Ал басқа жағынан мүлдем кереғар. Мысалы, Құндақбайдың бет-әлпеті сары жездей балқыса, Мырзақбай нағыз қара шұбардың өзі. Мінез, қимыл-әрекет, сөз саптау жағынан да әлдеқайда шабандау. Тек бұл ағалы-інілі екеу бір-біріне қатты бауыр басып өсті. Мырзақбай өз ағасының артықшылықтарын ерте-ақ сезсе де мұнда қызғаныш атаулының жұрнағы да білінбеді, қайта оны іштей мақтан тұтарлығы басым. Әрі оның өміріне ешқандай қауіп төнбесе екен деп, жастайынан-ақ ернін жыбырлатып, құдайға мінәжат ететін де дағды тапқан. Мырзақбайдың мұндай дағдысының да өзіндік себебі бар. Құндақбай он үш-он төрт жасында-ақ әке-шешеге ләм-мим деместен үйден безіп кететін де өнерді бастап еді. «Жаратушы ием-ау, мынау қайда жоғалды, аты-жөні бар жүріс пе, жоқ, бұл бала мынадай жасырынбақпен ұзақ жасамайды» деп, біршама мазасыздау Төленді осындайда жар қосағын шанышқы сөздердің астына алып, күйіп-пісіп жүрсе, кіп-кішкентай Мырзақбай әке-шешеге сазара қарап, аузын буып ұстайтын. Сірә, олардың күйігіне күйік қосып алудан сақтанғаны. Есесіне бұл да іштей елегізіп, ересектерден естіген Алла Тағаланың атына арналар жалынышты тілектерді өз шама-шарқынша тізбектеуге көшетін.

	Тек әке Төленді мен оның кенже ұлы Мырзақбайдың осы Құндақбайға деген көзқарасы кенет өзгере бастады. Он бес жасында-ақ байлардың, орыстардың жылқысын баққан осы бала күні-түні сол қылқұйрықтылардың соңында уақыт өткізе бермейтін. Малды уақытша өз серіктеріне тапсырып, Шаған таудың қойнауларынан аң атып әкеліп, үй ішін жарылқап тастауды кәсіпке айналдырды. Құралайды көзге атқан мергендігі, ойлы-қырлы жерлерде жүріске жақсы аттарды таңдап мінетіні, небір азу тісі ақсиған қатерлі аю мен барыстардың көз алдынан орғып өтетіні, терісі қымбат, не еті дәмді түз тағыларының ауық-ауық сіңірі шыққан кедей Төлендінің есігінің алдында жайрап жататыны әке-шешенің ғана емес, айнала көрші-қолаңдардың, ағайын-туғандардың жағасын ұстатты. Төленді мен оның әйелінің іштеріне аздап ел қона бастаған шақта олар бас амандығын көбірек ойлап, «әй, балам, алдыңдағы кісі малын кәперден шығарма, соған зер сал, содан түскен түсімің де бізге талғажауға жарайды, аңшылықты доғар, екі кеменің құйрығын ұстаған суға кетеді» деп ақыл айтқансыды. Бұл ақылдан Құндақбай өзінше қортынды шығарды.

	Сол жылдарда-ақ Құндақбайдың ең жақын достары тәп-тәуір шоғыр еді. Мұның шабандоздығын, мал танығыштығын, мергендігін, ұшқырлығын біз де бойға сіңірсек деген үміт жетелей ме, әйтеуір мұнымен түйдей құрдас, не екі-үш жас үлкен Құлжатай, Кенебай, Денебай, Шұңбай, Шаңбат дегендер аз уақытта оның жаны үшін жан берер оққағарларына айналған. Бәрі де осы Қызыл, Бадырақ, Қаспан атанып бөлінетін үш ата Қаңлыдан тарағандар. Бұл топта бәрінен де мойны озығы Құлжатай. Бұл әрі Құндақбайға туыстық жағынан да ең жақыны еді. Міне, солар аңшылықты бірге атқаруға кірісті. Олжа әрдайым теңдей бөлінеді.

	Бірде мынадай бір оқиға болды. Шаған тауы мен оған жалғаса біткен Қотырқайың тауларының екі ортасында Қараңғысай атты қуыс жатушы еді. Бұл Қараңғысайдың бітімі өзінше бір жыр. Тек оған жету үшін Шаған мен оның үлкен бір шоқысы Ақтауды асып түскен жөн. Ол жақта жабайы аң дегенің мылтықтың ұңғысына өздері келіп орала кетеді десең де артық емес. Міне, жаздың ең бір толықсыған шағында Құндақбай, Құлжатай, басқа достар сол Ақтаудың бергі құламасында, көлеңкелі тұсында сәл-пәл аялдауға тоқтаған. Кенет бұлардың дәл иегінің астында, төменде үш атты өздерінен қашқан бір аттыны қуып келеді екен. Көп қуған жоқ. Кенет қашқынның аты сүрініп, ол ер үстінен қалпақтай ұшты. Қуғыншылар тез жетіп, бәрі жалғыз қашқынды тарпа бас салады. Ол аздай қамшыларын үйіріп, онсыз да жан даусы шыққан сорлыны шықпыртып сабай бастады. Мұны көріп тұрған Құндақбай «Кәне, тез, арашалайық, мәнісін білейік» деп бұйырды. Бұлардың да ер үстіне қарғып мініп, төмен қарай ызғытуына көз ілескен жоқ.

	Қашқын ұлты қазақ, кәртамыстау, бет-аузы жас пен терден, әрі соққыдан жаман бұзылып кеткен, тек тарамыстай кеудесінде қайрат дегенің әлі де бардай жан екен. Үш бірдей әзірейілден соққы, тепкі көрсе де атының шылбырынан айырылмапты. Сілекейі шұбырған аузынан ұшқан қарғыс сөздер төбе құйқаңды шымырлатады. Құндақбай бастаған топ оны тез айырып алды:

	– Бұл не ойран?! – деген Құндақбайдың қатқылдау даусы бәрін жалт қаратты. Қуғыншыларға керегі де сол ма:

	– Бұл ұры! Ұры! Пайғамбар жасына жеткенше осындай қылықты ішсе асы, кисе киімі етіп келеді! Бұған ешқандай аяушылық жасалмауға тиіс!

	– Ия, бұл ұры! Нағыз кәззап ұры!

	– Ұры! Ұры! Әрі біреудің қоймасынан, қора-қопсысынан әкеткенін жамбасының шұқырына сап сақтайтын әккілігі тағы бар!

	– Бұл шектен шыққандық! Табанын тіліп, тұз құю керек! Өзге жаза бұған бұйымға жарамайды! – деп ентіге екіленді.

	Таудың қия бетінде қашқынның соңынан түсу оларға да оңайға соқпағаны анық! Дауыстары қарлығып, түкіріктеріне шашалып, демігіп, бірінің сөзін екіншісі естіртпей бастырмалатты.

	Кәртамыс қашқын да қарап қалмады:

	– Әй, қу татарлар! Қазаққа ұрлықты үйреткен мына сендерсіңдер! Жер қазса да ұрлық! Көкнәр ексе де ұрлық! Апиын сатса да ұрлық! Сонау Сібір жұртының қыспағынан аш-жалаңаш құр сүлдерлерің сүйретіліп, қазаққа жеткенде түрлерің қандай еді? Әкем марқұм басын шайқап ырғап отыратын. Жаман түйенің жабуындай жалбыраған қайыршы киіммен жетіпсіңдер! Енді, міне, қазақтың өзін қамшының астына алуға жарапсыңдар! Ой, көкелерім-ай! Сонау Сібір жұртынан бізге жеткізген бар ырзығың ұрлық-қарлық, алдампаздық, өзгені шөміштен қағу! Мені ұры атасаңдар, өздеріңе қандай атақ жапсырамыз? Ол жағын мына көптің көзінше өздерің тауып беріңдерші! Мұның аты сауда деп, көзімізді бақырайтып қойып, қаншауың қаншамызды тақыр мұзға отырғызып жүрсіңдер?! Оның шын мағнасы сауда емес, көпе-көрнеу қазақтың жон терісін сыдыру. «Аңқау елге арамза молда» деген! Біле білсеңдер менікі де ұрлық емес, сенің өңешіңде кеткен өз нәпақамның жартымсыз жұқанасын қайтару!

	Кәртамыс қашқын да тілді адам екен. Өздерін қоршаған Құндақбай тобының қазақ жігіттері екенін, әрі олардың мұны мына татарлардың жәбіріне енді бере қоймасын сезді ме, әйтеуір осылай сарнап кеп бергенде тыңдаушы екі жақ та сілтідей тынды. Әсіресе, қазақтар тобының басшысы, атынан түсіп, бұларға тым жақын келген Құндақбайдың аласа төртпақ денесі осы көк майсалы қия беткейге біткен діңгектей жансызданып, мүлдем сіресіп қапты. Құлағын қалқитып төмен қараған қалпында сап-сары жүзі сәл-пәл күреңденіп, шығыңқы шекесі одан әрмен тырсиып, қызарып бара жатқандай. Қос қабағы да қорғасынша ауырлап, олар да төмен әкетіп барады, шамасы. Құлжатай, Кенебай, Денебай, Шұңбай, Шаңбат атты үзеңгілес достары Құндақбайдың көңіл райын оның қияпатындағы осындай өзгерістерге қарап танитын дәрежеде еді. Сосын олар да өз басшыларына ұқсап, қашқын қазақтың төкпелеріне одан әрмен зейін қойды. Қашқын қазаққа керегі де осы екен, бұл тоспаны бұзған судай одан әрмен ағытылды. Бұл татарлардың қазақ жеріне қалай келгенін, қазақтардың рақымшылығын қалай пайдаланғанын, олар түгіл әлгі қытай жақтан ауған дүңгендердің де осыларға еліктеп, қазақтарды иектегенін, бүкіл қаңлыны апиынның буына бөктіргенін ой талмай ырғады-ау. Құндақбай бастаған топ та аса түйсіксіз емес, бұл қашқынның аузынан ұшқындарды бұрын да там-тұмдап естіп жүргендер. Тек ондай аттыға аса мән беріп үлгермеген сыңайлы. Тек мына кәртамыс пенде аяусыз соққы жеп ашынғаннан ба бұлардың іштегі жарасына сояу тырнақтарын салып, беткі қыртысын сылып түскендей. Ия, Құндақбайдың басына осы жас өмірінде ең ауыр тоқпақ осылай тиді. Кәртамыс қашқын соны сезіп, мынау жас тобырдың іш қойнауында зерде атты бірдеменің ораулы күйде жатқанын аңғарған сайын ұзақ шабыс үстіндегі бәйге атындай қанаттанды. Құдайдың өзі де бұған тіл мен жақ жөнінде біраз жомарттық жасаған екен. Ел мен ел арасындағы дауды жіліктеп шешіп беретін айтулы шешендер де осындай-ақ болар. Құндақбай ғана емес, қуғыншы татарлардың өздері бір уыс боп бүрісіп, түстері бұзылып, кенет қуғыншыдан гөрі өздері бас сауғалаған, әлдекімнен көмек дәметкен бейшараларға ұқсап бара жатты. Жас сұрперенді осы жағы да асықпай, аптықпай тиянақты шешім қабылдауға үндегендей. Өз жігіттерін қоса қаңтарып, қашқын қазақтың іш дүниесіндегісін сарқа тыңдауға барынша пейіл берді. Байқаса, бұл татарлардың қазақ ортасына келуі өзінше бөлек жыр екен. Себеп-салдары санап тауысқысыз, кіріспесі, негізгі өзегі, тарам-тарам тарауларға бөлінетіні тағы бар, терең астарлы қат-қабат жыр. Бұл жаққа тек татарлар ғана емес, дүңген, орыс, тағы басқалар да кеп сіңісіп жатыр емес пе? Тек олар не кәсіппен шұғылданды, ал татарлар қайтті, міне осы жағын жіліктегенде басқалардың кәсібінде жағымдысы молырақ та, ал татар ағайындарда жағымсызы бәрін басып-жаншып кетеді екен. Міне, Құндақбай осы жағын мықтап ішке түйді. Басқа да көп жайға қанықты. Құндақбайдың осы балауса шақта екі қолға бір ермек таппай жүргендей шағында мына қашқын кәртамыс құдайдың көктен тастай салған асыл қазынасына да ұқсағандай.

	Бір шамада қашқын ішке сыймай жүрген запыранын тауысып, енді кей жайды қайталай бастағанда Құндақбай оны кілт тоқтатып:

	– Уа, ақсақал! Әзірге осы тойғанымыз да жарар! Дәл бүгіндікте сіз қай қылығыңызбен мыналардың көзіне түсіп, кәріне ұшырадыңыз? Соны аршып айтып беріңізші!

	– Уа, жаным, шырағым, өскен өркенім, біреудің кәріне ұшырайтындай залалым болған жоқ. Мен ақтан күйген адаммын!

	– Сонда да мына татардар сені не үшін айыпқа тартпақ? Сол хақында өз аузыңыздан бір ақпар күттік!

	– Бұлар мені өз малымды алғаным үшін ғана әзірейіл атап, жанымды жаһаннамға жібермек. Ал өздері сүттен ақ, судан таза екен!

	Сол шақта ғана қуғыншылардың біріне тіл бітті:

	– Әй, қақпас! Төріңнен көрің жуықта неге жалғандыққа барасың? Біреудің қорасындағы малы сенің малың ба?

	– Әй, құдайын ұмытқан кәззап! Сен жуандық көрсетпе! Сенің дәуренің өтіп бара жатқан тәрізді. Мен әкеткен құла дөнен осыдан үш жыл бұрын сен ұрлаған менің торы биемнің құлыны! Оған айғағым мол! Ең құрымаса мал сілекейі қайтсын деп, құла дөненді алғаным рас! Қыларыңды қылып ал, кәне!

	«Иттің иесі болса, түлкінің тәңірісі бар» деген. Бәрін айғаққа сүйеніп істелік!

	Құндақбай осымен дауды доғарды. Қашқын қазақты қуғыншылардан айырып алысты. Құғыншы татарларды «істің анық-қанығын өзім тексеремін, айғаққа сүйенеміз, ары ағайынға төрелік айтқызамыз, қылдай қиянатқа жол берілмейді» деп кері қайтарды. Құғыншылардың көнбеске шарасы жоқтай, бір жайдан олар Құндақбай тобының сын-сықпыттарынан да сескенгендей.

	* * *

	Құндақбай қашқын қазақты Шаған таудың осы өздері мекен еткен деуге келерлік шоқысы Ақтаудың күннен тасалау биігірек беткейіне қарай әкетті. Мұнда қуыс-қолтық, көлеңкесі мол бұталы, аршалы, тоғайлы тұстар жетіп-артылады. Сонда оны орталарына алып, сабыр суын басуға септесті. Қуғын көрген оңай ма, бұл әбден тұла бойынан әл кетіп, кенезесі кеуіп, солықтап та қалған екен. Құндақбай бастаған балауса топ қайда асықсын, әрі бүгіндікке мынаның өзі мол олжа көрініп, нағыз ақ түйенің қарны жарылған күн туғандай мәре-сәре көңіл-күйлері бар. Қашқын қазақты туған әкелеріндей-ақ әлпештеп, қымыз ішкізіп, ет жегізіп әбден тоғайтты. Бұл өзі жас шамасы алпыстарда, ақ аралас жіңішке қас-қабағының айналасын тер іздері әлеміштегенмен біршама сүйектілеу, қайратты адам көрінді. Көздерінің қарасы да тау бүркітінің қарасындай алғыр. Жан аларман қуғыншылардан қашып жүріп, мынадай қамқор жастардың ортасына топ еткеніне бірден сене алмай, «мынау өңім бе, түсім бе» дегендей үркектігі де сол көздерінен білінеді. Бұл қашқын аталған неме осы Шағанға қарама-қарсы беттегі Түлкілі тауының етегіндегі ауылдардың бірінен екен. Ныспысы Есендік, шыққан тегі сондағы жалайыр-қарақалпақ руының бір тармағы. Ет жеп, қымыз ішіп, әбден тоғайғаннан соң да тағы біраз уақыт өткізіп, бұл Есендік өзінің жаңа жағдайының сырын толық түсіне алды. Екі таудың қыспағындағы Қоғалы өңірінің адамдары ғой, Есендік осындағы жігіттердің біразының әке-шешелерін танитын да болып шықты. Ия, «адам танысқанша, жылқы кісінескенше» деген. Мұның шын өнерінің кілті енді ашылды. Есендік Құндақбай тобы алғаш шамалағаннан да әрмен жүйрік, не нәрсені тілге тиек етсе де қиыннан қиыстырып, орыстың тас қалаушыларындай мінсіз өріп беретіннің өзі екен. Бұл кездесу Құндақбайдың іш дүниесін төңкеріп, тастаған ұмытылмас оқиғаға айналды. Енді қалай?

	Есендік тау қиясында ашық аспан астында екі күн, екі түн осы «сен тұр, мен атайындардың» қоршауында жамбастап жатып, ескі тарихты тереңнен қазбалап, «Тотының тоқсан тарауына» ұқсатып, ұмар-жұмар етіп, кезек-кезегімен тастады. Шөліркеп, тусыраған қу далаға жойқын су барса ол қалай өзгереді. Құндақбайдың жас көкірегі де солай. Мұнда енді мынау өмірге, тіршілікке, ел мен ел арасындағы қатынасқа деген мүлдем жаңа көзқарас қылаң берді. Мейлі, оның түзуі де, аздаған қисығы да болса да солай. «Ойда он сиырдың мүйізі сынса қырда қырық сиырдың мүйізі сырқырайды» тәрізді Есендіктің аузынан ұшқан тіркестер өзінің құлыптаулы ішкі мазмұнымен Құндақбайды әбден-ақ баурады. Бұл енді осы он бес жасында-ақ көп өмірін текке ысырап еткен кекселерше басын тау мен тасқа ұрмақтай елегізді. Бұрын өзінің қазақтарын жүйрік ат ұстап, тауда бүркіт салып, қолма-қол аюмен арпалысқан ерен тұлғалыларға баласа, енді оның бәрі сырт көрініс қана екен. Шын мәнінде қазақтар мына ойдан, қырдан жосылған кейуаналар үйіне қонаққа келіп, асын ішіп, аяғын теуіп кетіп жатқан, әрі соған көндіккен бейшаралар болып шықты. Таңдайынан бал тамған Есендік өткеннің зобалаңдарын тасбиықтың тасындай санап беріп, Құндақбайдың көзін бұған әбден-ақ жеткізді. Жеткізбей қайтсін, Есендік баяндарынан иненің жасуындай жалғандықты іздеген адам таппас еді.

	Құндақбай өміріндегі жаңа кезең қауырт басталды. Ол Есендік өз жырын сарыққан күні-ақ сол маңға таяу татар қоныстарының бірінен сары үрпек шашты қожайынның жарамды атын күштеп тартып алып, оған Есендікті мінгізді де Түлкіліге қарай шығарып салды. Соңғы айтқаны:

	– Егер мына татарлар сені тауып, астыңдағы атты дауласа «бұл жануарды Қызыл-Қаңлыдағы Құндақбай Төленді баласы өз қолымен сыйлап еді» деп қасарыс. Маған жүгініске келсе аржағын өзім тындырамын!

	Сол күннен бастап Құндақбай тобы татарлар мекендеріне қырғидай тиді. Әнеукүні ғана олардың қуғыншы қандастарына берген уәдесін мүлдем ұмытты. Қоғалы өңіріне о бастан-ақ дендей енген татарлар Шаған, Түлкілі, Аламан, Сатылы тауларының ең бір құйқалы, шалғынды, сулы етектеріне орыс, дүңген сияқтылармен иықтаса қоныстанған. Қазақтар секілді көшпелі емес, орыс пен дүңгенше аса диханшы да емес, әртүрлі кәсіптің басын бір шалып, көбіне сауда ісімен шүғылданатын. Осындағы қазақтардың, басқалардың да көзінің құртын жейтін жылтырауық тауарларды алыстан қос дөңгелекті арбалармен, не жылқы мен өгізге теңдеп артып таситындары да бар. Құндақбай, Құлжатай бастаған топ ең алдымен сондай кәсіпке жарамды жылқы мен өгіздерді, сауын сиырларды тартып әкете бастады. Берсе қолынан, бермесе жолынан. Қатты қарсыласса бастарына қызыл кигізіп кетеді. Аз уақытта-ақ ел ішінде Құндақбай тобының лаңынан бесіктегі балаға дейін шошып оянатын халге жетті. Сәл ес жиып үлгерген татарлар тарапынан да бас көтерерлер шықты. Бірақ Құндақбай тобының екпіні бет қаратпастай. Ойда жоқта бұрқ еткен құйын сияқты соғып өтеді. Қоқаңдаған еркек қараларды қас-қағымда жусатып салады да көзге іліккен жарамды мал-дүниені айдап, не өңгеріп әкетеді.

	Осылай апталар, айлар өте берді. «Қызыл-Қаңлыдағы Төленді баласы Құндақбайдың қарақшылары» деген тіркестер құлақ сарсытты. Ақыры татарлар өздеріндегі от тілді, орақ ауызды үлкендерді Құндақбайдың әке-шешесіне, сондағы беделді ақсақалдарға жұмсады. Бірақ олар да татымды жауапқа жарытпады. «Ойбай, Құндақбай біздің уысымыздан шығып кеткен бала, тұқымымызда мұндай жоқ еді, Алла Тағаланың қайдан әкеп жапсырғанын білмейміз, шамаларың жетсе өздерің ұстап, орыстың ұлықтарына бересіңдер ме, жоқ, үйтіп жейсіңдер ме, ерік өздеріңде, біз құн дауламаймыз» десті. Бір жайдан бұл олардың шыны да еді, себебі, Құндақбай мен ол бастаған тасырлардың қылықтары әке-шеше мен жақын ағайын-туғандарды, ел ағаларын да шошыта бастаған.

	Сосын бүкіл Қоғалы өңіріндегі татарлар өзді-өзі болып, біраз уақыт бас шақты. Орыс ұлықтарына шағынса оның да пайдасы аз. Бұл 1915 жыл ғой, Ресей патшасы түу батыста бірнеше мемлекетпен белшесінен қанға бөгіп жатқан кез, қазақ пен татардың кикілжіңіне мойын бұруға мұршасы да жоқ. Біршама көзі ашық татарлар ол жағын дұрыс бағамдады. Сосын да өздерінше амал қылуға әрекеттенді. Сондағысы мынау. Осындағы татарлар арасында аса сауатты аздаған егде кісілер болушы еді, тіпті олардың біреуі кезінде сонау Петерборда бірнеше жыл бойы жата-жастана білім алған, сондағы ең үлкен ғұламалардан дәріс тыңдаған. Бұлардың күні бүгінге дейін Ресейдің ішкі қалаларынан газет-журнал алдыратыны қазақтарға да аян. Тіпті оны Құндақбайдың да құлағы шалған. Міне, соларды бас қылып бірнеше адамды Құндақбай тобының тікелей өзімен келіссөзге жіберді. «Татарларда не аласыларың бар, соны атаңдар, содан тез құтылып, бәтуаға келейік, тек елге тыныштық беріңдер» деген бағдарда еді бұлардың ұстанымы.

	Әрине, Шаған, оған жалғас Қотырқайың, қарама-қарсы беттегі Түлкілі, Сатылы тауларының қуыс-қолтықтарында із жасырған Құндақбай тобын келіссөзге шақыру да оңайға түскен жоқ. Алайда, бұлар әрқилы айла-шарғымен оған қол жеткізді. Ал Құндақбайдың бұларға пейіл берген бір себебі, бұл келіссөзге келушілердің ішінде әлгі Петерборда оқыған татардың бар екені жанына майдай жаққан еді. Әлденеден соның уәжін тыңдауға аңсары ауды, оған өз достарын да көндірді.

	Құндақбай, сөз жоқ, қауіпсіздік жағын да мықтап ойластырды, бұл кім кімге сенетін заман, татарлар патша әскерлерінің есебінен үлкен қол ертіп келуі де ғажап емес. Сосын да ол келіссөз үшін Шағанның бір биігі Ақтаудың ар жағындағы Қараңғысай қуысының ернеуін таңдады. Мұнда, тау шатқалында әлдеқандай күнде бой жасырып кетуге де жағдай бар.

	Татар елшілері бұлар күткендей қабағын салып ызғар шашқан емес, біршама бейбіт бір уыс қана топ екен. Әлгі Петерборда оқыған кексе ғұламасы сыбызғының үніндей құлаққа жағымды даусы бар, жұмсақ мінезді жан екен. Ол Құндақбай тобының тым балауса екеніне мүсіркей қарап, сол заманғы талап шеңберінде ұлт пен ұлт арасындағы текетірес, кикілжің жақсылыққа апармайды, міне, қазір бүкіл Еуропа қырғын соғыс үстінде, бұл да осындай ел мен елдің арасындағы дүрдараздықтың кесірі, әрине, қазақ пен татар ешқашан соғыспайды, алайда, біздің арамыздағы болмашы түсінбестікті өзге алпауыт ұлттар зұлымдықпен өз пайдасына жаратуы әбден-ақ ықтимал, бұл үлкен құрбандыққа жол ашады. Сосын да сіз бен біз ақылға келіп, жарастық табуымыз шарт, шешілмейтін түйін жоқ деген бағдарда біраз тілдің майын тамызды. Құндақбайдың алғашқы қарқында сәл-пәл жүні жығылғанмен бірден елп ете қоймады. Бұл әлгі Түлкілі тауының бөктеріндегі бір кезде қашқын атанған Есендік аттыдан ұққандарын көлденең тосты. Аса ұғымтал Құндақбай Есендік төкпелерін қыл-қыбырына дейін жадында сақтапты. Бұл үлкен жәрдем еді. Татар оқымыстысы алғашқыдай емес, бірте-бірте алайып, төртпақ жаратылған мына балауса қазақ жігітіне басқаша көзбен қарай бастады.

	Бұл енді өзінің көп білетіндігін тың айла-тәсілмен кәдеге асырмаққа оңтайланды:

	– Сен, жаным, білесің бе, орыста ағылшын тілінен ауысқан «гангстер», «рэкетир» деген терминдер бар. Ел тонауды, оған жора-жолдастарын қатыстыруды тұрақты кәсіпке айналдырған, өзі де бұзық, ойы да бұзық адамдар солай аталады. Сенің ісің солардың әрекетіне ұқсап-ақ тұр. Мен көп кітап оқыған жанмын, содан танығаным «гангстер», «рэкетир» атанғандардың ешқайсысы ұшпаққа шыққан емес. Керісінше...

	Құндақбай оқымыстының бұл әуенін ортан белінен үзді:

	– Ол «аққылшық» дедің бе, ағылшын» дедің бе, ол сығырларың жаңағы атағандарыңның шабынан өздері түрткен шығар. Жатқан жыланның құйрығын басып, ол мойнына оратыла кеткенде ол жыланды неше алуан атаулармен атап, қарғысты қарша борататындар біздің қазақта да жетеді. Өздерінің құйрықтан басқан қылығын ондайда есепке алмайды.

	Бұлар ұзақ тәжікелесті. «Татар елшілігінің» басшысы шынында хас сұңғыланың өзі еді. Егер осы жолы келісіп, істің бұрауын қатайтпаса бұлармен қайта беттесу тіптен қияметке айналарын, екі ортада әлі талай шапқыншылыққа сылтау табыларын, әрі өз басы өз қандастары алдында абыройсыздыққа ұшырарын дәл пайымдады. Сосын қалай да осы қарқында бұлармен бітімге келуге құлшынды. Ия, татарлар тарапынан да әр кезеңде қиянат, кеудемсоқтық жасалған екен. Оны мынау төртпақ жаратылған, таудың тарғыл тасындай берік, бет-әлпеті сары жездей балқыған, шот маңдайлы, көздері көк, сөздері де қорғасын оқтай дәл тиетін он бес жасар боз бала жігіт қолмен қойғандай тізді. Мойын бұрғызбас дәлелдерін қоса жентектеді.

	«Егер сіз бұларды теріске шығарсаңыз келесі жолғыда қазақтың ақ самайлы көнелерін, от тілді, орақ ауызды шешендерін ертіп кеп, бәрін солардың сынына саламын» деген бағдарда қоқан-лоққы жасады. Оқымысты татар бұл Құндақбайдың шын ішкі ниеті екеніне имандай сенді. Сосын бұл да біраз шегініске тәуекел етті.

	Ақыры, олардың да, бұлардың да жақ еттері ауырып, түкіріктеріне шашалған шақта сол заманның ажарына қарайлас бір ұйғарымға тоқтады. Оның мән-мағынасы мынау: Осы Шаған, Түлкілі, Аламан, Сатылы тауларының етектерінде, орыс пен қазақтардың арасында шашырай орналасқан татар қоныстарының біріне Құндақбай Төленді баласы өз достарымен жылдың қай мезгілінде де ауық-ауық түнделетіп ат басын тірейді. Сосын аспанға үш рет оқ атады. Бұл «мен осындамын, мен келдім» дегеннің екі жаққа да ұғынықты белгісі болуға тиіс. Осы шартты белгіден соң сол орында Құндақбай жігіттерінің біреуі ғана қалады да, өзгелері бой тасалайды. Жаз айларында далада, ашық аспан астында, ал жылдың басқа мезгілдерінде, не ауа райы қолайсызда жақын маңдағы қазақы ауылдардың бірінде ұйқыға жатады. Ал Құндақбай тобы ат басын тіреген қоныстағы татарлар сол түнде шырт ұйқыдан оянып, таң ағарып атқанша бір ту бие, екі-үш қоржынға толы азық-түлік, аздаған оқ-дәрі, сабын, насыбай, апиын, шарап әзірлеп қояды. Құндақбай тобы таңғы елең-алаңда сол сыйлықтарды алады да қайта із суытады.

	Осы үрдіс біраз уақытқа созылды. Ол кезде Ресей елі сонау түу батыста қан майданға бөгіп жатты. Оның салқыны қазақ өлкесінде де білініп тұрды. Соған орай замана ауаны оқыс бұрылыстар жасауда еді. «Шәпке киген орыстардан қорқамыз» деген тіркестер ауыздан-ауызға көшті. Қазақта жоқ, қап-қара бояумен әшекейленген қару-жарағы бар әскерилер аттарын дүбірлетіп, ауыл ортасын қақ жарып өткенде баршасын бір уысқа сыйғызып бүріп ұстайтын. Сосын да татарлар жағы осындай «келісімшартқа» мойынсұнуға мәжбүр еді. Әрі мынадай алакөбең уақыт жағдайында бұл үрдіс аса ұзаққа шыдас бермес деп те дәмеленді. Тек замана шіркін қаншама ырғалып-жырғалғанмен олардың бұл үмітін жуарақпанда ақтамады. Құндақбай тобының тізесі батқан татар қоныстары бір-бірімен жіпсіз байланысып, бұл зорлыққа тас бекініп шыдап бақты.

	Әрине, Құндақбайдың бұл қылықтары қай заманның да, қай халықтың да шариғатына сай емес. Алайда, сөз атасы шындық. Сол шындық атты ұлы ұғымның құдіретіне бас игендіктен ғана оқырман алдында көзбояушылыққа жүрегіміз дауаламады. Сосын да Құндақбай Төлендіұлының балауса шақта осындайлыққа да барғанын айналып өтпедік.

	Бұл хикаятты естігенде Жүнісбай Жәкіжан баласы оны өз өресінен бағалап, аға тұрғыластың астына одан әрмен көпшік қойды. Сөйтіп әңгімеге тіптен құнықты. Бір жайдан Құндақбай Жүнісбайдың осындай ықыласы үшін де дән риза еді. Өзінің жастық кезеңі хақында өзге де еске түсіргендерін үзіп-жұлқып ақтара берді. Кейбіреулері қызықсыз көрінгенмен де Жүнісбайдың көкірегіндегі құнарлы топыраққа дәл уақытында тасталған дәндей сіңіп жатты. Солардың ішінде Жүнісбайды ерекше елең еткізген тағы бір жай мынау.

	* * *

	Осындай қылықтары бола тұра Құндақбай өз міндетіне алған шаруаға аса ұқыпты еді. Өзі баққан бай жылқысынан, не орыс ауқаттыларының малынан бірнеше жыл бойы бір бас та шығын берген жоқ. Малға қасқыр шапса Құндақбай сол түз тағыларының өздерін «ит-құс» тиген қойдай бөріктіріп, іздерін қан сасытатын. Қысқы, жүні жақсы жетілген терілерін үлкен олжаға айналдыратын. Ал барымташылардың ысқырығы естілсе Құндақбайдың желке жүні тіпті күдірейетін. «Іздегенге сұраған» дегендей-ақ. Қашан да шайқас тілеп жүретіндей бұлшық еттерінде қайрат дегенің қыз-қыз қайнап, өздері-ақ алып ұшатын. Сан рет барымташылар бұлардан жылқы алмақ түгілі өздері мінген қылқұйрықтылардан айырылып, тау шатқалдарында тұтасып өскен қалың шөптің арасымен еңбектей қашты. Бірде Шаған мен Қотырқайың тауының түйіскен тұсында жаяулап қалған барымташылар арғы шыңырауға қарай домалай құлады. Соны қарсы беттегі биіктен қызықтаған қойшылар ауыздарының суы құрып, ел-жұртқа аңыз қып таратты. Ия, Құндақбай бар жерде қасқырдың да, қарақшының да күні қараң еді.

	Басқасы тағы бар. Бұл Төленді баласы көші-қон кездерінде де, қыс-қыстау, жаз жайлау, көктеу мен күзеу сияқтыларға уақтылы жетіп, мал қоңдылығын сақтауға да кәнігі. Құндақбайдың осындай қырларын алыстағы ағайындар да естіп жататын. Солардың бірі сонау Қапал өңіріндегі атақты байлардың бірі еді. Мұның малының көптігі соншалық, ол туралы әрқилы хикаяттар құрастырылатын. Міне, сол бай Құндақбайға кісі салып, өзіне жылқышы болуға шақырды. Төлейтін ақысы мұндағыдан төрт-бес есе көп. Әрі басқа да артықшылықтары баршылық. Құндақбай көп ойланбай келісті.

	Қапал өңірі Құндақбай туып-өскен Шаған тауының айналасына егіз қозыдай ұқсас. Әсіресе, көк-жасыл жамылғысы, Баянжүрек, Ешкіөлмес атты шоқылары тіптен айнымайды. Тіпті бұл екі шоқы сонау Қоғалыдан қолмен әкеліп, қондыра салғандай әсер етсе қайтесің. Құндақбай бұл жаққа алғаш жылқы табынын өріске шығарған күннен-ақ бауыр басып үлгерді. Еш алаңсыз өзінің үйреншікті кәсібін дөңгелетіп әкетті.

	Ал Құндақбайды жалдаған сол заманғы қойны-қонышынан тер сасыған, дүниеқоңыз пасық байлардың қатарына жатпайтын. Замана ауанына ояу көзбен қараған, әрбір жаңа дәуір адам баласына жаңа міндет артарын зерделеген нұрлы ақыл иесі, асқан қырағы жан еді. Ия, ол осы өлкеде бұрынырақ өмір сүрген, бүгінде жаны жәннаттағы атақты әкелі-балалы байлар Маман-Тұрысбектің істерін жалғастырушы жақын туыстарының бірі. Бұл да сол Маман-Тұрысбек секілді тек мал басын көбейтуді ғана мақсат тұтпай, сауда-саттыққа да бой ұрып, ақша тауып, құрылыс, оқу-ағарту, егіншілік сияқтыларды дамытуға жанын салды. Малшы-жалшыларды бір мысқал да кемсітпей өз балаларымен тең ұстау үрдісін жетілдірді.

	Міне, сол бай Құндақбайды өз қарамағында бір жыл ұстап, келесі жылдың жазы туғанда бұған оқыс ұсыныс жасады.

	– Жаным, сен жігіттің бір сойы екенсің. Қазір ақшаның үкімі жүрген заман. Кәсіптің не түріне қол сұқсаң да шытырлаған қағаз ақша керек. Сол жөнінде таршылыққа ұшырайтын түріміз бар. Бүгінгі таңда біз үшін ақша табудың бір ғана жолы үстем шығуда. Ол жылқы сату. Сонау Ташкент шаһарында болат тұяқты жануарлардың бағасы шарықтап тұрған тәрізді. Міне, сол Ташкентке жылқы айдап апарып, сатуды саған жүктесем деймін. Саспа сөзді ақырына дейін тыңда! Мал айдайтын, күзететін, түскен ақшаны қапшыққа салып сақтайтын, ас-су әзірлейтін көмекшілердің бәрін мұрындарынан тізіп беремін. Ал сен баршасына басшылық жасайсың? Не деп болады бұл күнде? Жылқы ысқырса желдікі, айдаса жаудікі! Жолай қандай құбыжық тиіссе де бетін қайтарар сенен оңтайлы пенде әзірше қарасын шалдырар емес. Өзіңнің де, басқалардың да бес қаруын сай етемін! Ол жағынан кемдік болмайды. Тек алдыңа түскен малды көзіңнің қарашығындай сақтап, Ташкент шаһарына жеткіз, дұрыстап өткіз! Байқа, бала, бұл жолы сатуға бөлінген жылқылардың ішінде небір тарланбоздар, мойындары қаздай иілген әсем сәйгүліктер дегенің жетіп-артылады. Жолай қандықол қарақшылардың, барымташылардың көздері ең алдымен соларға түседі, құдай сақтасын олардан, сонда да жаман айтпай жақсы жоқ деген, жазатайым құдай ондайға душар етсе еш қимылдан тартынба, не күнде де шариғат пен мына орыстың заңы біздің сөзімізді сөйлейді, сойылдан басы жарылған, не кеудесін оқ тескен ұры-қарақшылар біздің үстімізден шағымдана алмайды. Тіпті сол ұры-қарылардың сыртындағы дөкейлердің тым мейманасы асып бара жатса мына қалған дәулетімнің жартысын салсам да, сені босаттырып аламын! Оған менің құдіретім жетеді. Ол жағынан титтей де күмәнің болмасын. Ал Ташкенттің өзінде әрбір бас малдың нарқын белгілейтін сары тісті, сақа саудагерлер өзіңмен бірге барады. Олардың жұмысына қол сұқпай-ақ қой. Сенікі тек ары-бері жолда, шаһардың өзінде бәрін қорғау, сол жөнінде бәріне басшылық жасау. Аман-есен күнде ең соңынан өзіңе жасар қосымша сыйлығым тағы бар.

	Бұл ұсынысқа Құндақбай Төленді баласы төбесінен алтын жауғандай қуанды. Тіпті бай қожайынның аузындағы сөзі таусылмай тұрып бұл қанат қомдады. Енді қалай? Қоғалы өңірі, Көксу бойы, мына Ақсудың желкесінен төнген таулары, Іле мен Қаратал өзендері секілдіні оқта-текте ары-бері кесіп өткені демесең көп алысқа ұзап көрмеген он алты жасар Құндақбай үшін Ташкент дегенің «Мың бір түн» ертегілерінен құлаққа таныс Бағдад шаһарынан бір былай емес еді. Құндақбай осы қалпында өзін қиял-ғажайып ертегілерінде бейнеленген көне, бағзы заманғы тіршілік ортасына сүңгіп бара жатқандай сезінді.

	Сонымен бұлар жол жүру қамына қауырт кірісіп кетті. Оған аса көп уақыт та кетпеді. Бай қожайын жол жабдығын дайындауда сөзінде тұрды, бәрі тап-тұйнақтай, ал сатуға айдалатын жылқы алдын ала әзірленіп те қойған екен. Бәрі жондары жылтырап, Ешкіөлместің баурайында жайылып жүріпті.

	Бір ғажабы, Құндақбай осы бай қожайынды сол Ташкент сапарына дайындықтың соңғы күндерінде ғана дұрыстап көргендей ол әлденеден әмсе көзін тарта берді.

	Мынау бір жыл бойы өзі жалшылықта болған адам емес, кенет көктен құлаған тосын пендедей бет-жүзіндегі қыл-қыбырлар, болмашы өзгешеліктер бадырайып көрінетінді шығарды. Құндақбай, міне, соған таңырқады. Байқасаң, ол бай қожайынның бет-жүзінде пәлендей бадырайған да дәнеме жоқ. Татар тақиясын киген жұқалау ақ сары жүзді, қияқ мұртты адам. Бар болғаны тұла бойына қонымды, ешбір олпы-солпысы жоқ ұзынша қара пиджагы ине-жіптен жаңа шыққандай қашан да мөлдіреп тұрады. Онысының тағы бір бөлектігі – алдыңғы өңірінде жоғарыдан төмен тізілген алтынға бергісіз жез түймелер еді. Күтуші қатындар күнделікті ысқылап тазалай ма, әйтеуір, ол жез түймелер күн сәулесін ұялата, әрі бір-бірімен бәсекелесе жылтырайды. Тағы бір атап айтары онсыз да жұмсақ мінезді бұл бай қожайынның екі езуінен күлімсіреген күлкі ізі үзілмейтін. Осының бәрі қосылып бұл бай қожайынды өзге қыр қазақтарынан алабөтен оқшаулайды.

	Алайда, Құндақбайды таңырқатқан бұл емес. Оның мұнтаздай кескін-келбетін алғаш көргенде-ақ жадында тұтқан. Ал мына Ташкент сапары қарсаңында көкірек қуысына сап етіп орныққан басқа бір өзгешелігі сол – оның осы татар тақиясының астындағы соншама пәктікпен тосылған ақ сары жүзінде тазалық, күн шалмаған айқын рең ғана емес, соның бәрінің тасасындағы бөгде бір, әлде асқан қайрат-жігер ме, әлде теңіздей толқыған білім-парасат па, әйтеуір, сондай аттылардың аулынан табылар тосын қасиетке ұқсаған нышан қос қанатын қақылай атойлағандай еді. Олар не нәрсе деп, өзіне-өзі сұрақ қойғандай күйдегі Құндақбай оған жауап іздеп те жатпады. Тек өзіне артылған мына жауапкерішіліктің салмағына салмақ қосылғанын сезгендей бұл да өз бойындағы жігерді жігермен жанып, әрбір аяқ басысына қосымша мағна бергендей.

	Сонымен бұлар қозғалып берді. Бас-аяғы жиырма шақты жігіттің алдындағы мал саны шамамен бес жүзді құрайтын еді. Құндақбай олардың түр-түсіне, мөлшеріне қарап, өздерін осы сапарға жұмсаған бай қожайынның дәулеті бұл ойлағаннан он есе, тіпті жүз есе көп екенін бажайлады. Осыншама малды саудаға шығару, әрине, екінің бірінің қолынан келе бермейді. Ат үстінде тепектеген алғашқы бірер бие сауымдық уақытта Құндақбай қиялға беріліп, өзі туып-өскен Қоғалы өңіріндегі аса ауқаттылардың мал-жанын мына бай қожайынның дүниесімен салыстырып еді, мына соңғынікі қара көрсетпестей екен. Ия, Қоғалы өңіріндегі мұнша малды бірден сатуға шығаратындай пенде жоқ. Қиялдан қиял туып, Құндақбай осыдан 15-20 жылдай бұрын дүниеден өткен, мына қазіргі бай қожайынның аға туыстары, осы Жетісуда атағы жер жарған әкелі-балалы Маман-Тұрысбек дегендерді еске алды. Олар хақындағы кейбір қауесеттер де қаздай тізілді. Ал олардың дәулеті дегенің есеп-қисапқа сыймайтын, өлең сөзбен сыпаттасақ жырлаған ақынның жағы талып құлайтын, тіпті мына тәңірім жаратқан жұмыр жердің бір бөлшегін алып жатқандай мол еді. Сонда олар осыншама дәулетті қалай жиған? Ия, олар кәсіптің жаңа түрлерін тапқан. Сауда жасаған, ақша жиған, жол салған, үйлер тұрғызған, мектеп ашқан, орыс зиялыларымен қатынас жасаған. Міне, енді ғана мына жарты мыңдай қылқұйрықтының кісінеген, шыңғырған дыбыстарына қарап, ол шаруалардың нобайын шамалады.

	Ия, сөйтіп, мұның алдында екі түрлі кеңістік айқара ашылды. Бірі қазақтың сахара сары даласы да, екіншісі бұл бұрын көріп-білмеген тіршіліктің тосын қойнаулары еді. Осы сапарды өзіне сыйлаған құдайға, сосын, татар тақиялы, ақ сары жүзді, қияқ мұртты бай қожайынға үсті-үстіне алғыс жаудырды.

	Бұлар Ташкентке айға тарта уақыт жол жүріп жетті. Бұрын мұндай үлкен шаһарды көрмеген Құндақбайдың алғашқы әсерлері өзінше бір жыр. Бірақ оның бәрін басқа бір нәрсе ілезде жуып-шайып кетті. Ол басқа бір көргенінің мәні сол – ол Құндақбайдың тұла бойында жасырулы басқа бір өнерге деген құлшыныстың, қабілеттің тығындаулы аузын ашып жібергендей еді. Ол жылдарда Ташкент қазақтардың астанасы аталғанмен сауда орындарында өзбектер үстемдік ететін. Әсіресе, мал базарлары солардың ала шапаны мен тақиясы арқылы өңдерін өзгертіп жіберуші еді. Табиғат қолайсыздығына орай жер өңдеуге әккі де, төрт түлік жөнінде әмсе тапшылыққа ұшырайтын өзбектер қызылсыраған шақтарында Наманган, Қоқан, Самарқан сияқты ірі мекендерден осылай қарай шұбайтын. Бұлардан гөрі мойны қашықтау Бұхарадан осы Ташкенттегі мал базарына қарай сабылатындар жоғарыда аталған үш шаһардың келімсектерінен де асып түсетін. Қойны-қоныштарына ақша тығып, неғұрлым алыстан жеткендер қалайда құрқол қайтпауға тырысады ғой. Мұнда, Ташкентте малдың өтімді, әрі қымбат болуына бір себептің сыры сонда жатыр еді.

	Ташкентте сауда дегенің бірден қызды. Құндақбай тобын осында жұмсаған Қапалдағы бай қожайынның есімі мұнда да біраз атқұмарларға мәлім екен. Тіпті оны қой, бүрынғы Маман-Тұрысбектердің, өлі аруақтардың құлағын шулатып, бұлар айдап апарған жылқыларды қолдан-қолға тигізбей жақсы бағаға әкетіп жатты. Құндақбай тобындағы бір қапсағай денелі, аузыбасында түгі мол кәнігі жылқышының сондағы мына бір сөздері кейінгі ұрпаққа қаз-қалпында жетті:

	– Ала шапанды өзбек ағайындар пұлды текке шашпайды, бізге бір бас мал үшін шытырлатып ақша тастағансып, ертең бұл қазақтың Найман атасынан шыққан Маман-Тұрысбектің малының төлі деп, неше саққа жүгіртіп, оны мал емес, адамның әулиесіне жеткізе мадақтап, осы маңдағы, не көршілес қазақ пен қырғызға қайта сатып, бес есе асыра пайда табады!

	Бұл сөздерде жалғандық жоқтығына Құндақбайдың бірте-бірте күмәні қалмады. Құндақбайдың өзі де мал баққан қазақтың баласы ғой, әсіресе, қылқұйрықтылардың жүйрігі, жорғасы, аяңшылы, етжеңдісі сияқты ерекшеліктеріне орай оның бағасы да әрқилы болатынын жастайынан-ақ санасына сіңірген. Сонда да мынадай бір ғажайыпты бұрын аңдамапты. Бұл ғажайып мұның көз алдында от боп ойнады. Кеуекбастау, мойнын созып жіберіп, жерден шөп іліп жесе ойық желкелігі, тар мықыны, шақпақ еттілігі айқын шалынатын көрнексіздеу бір байталды бір кексе өзбек көп жылқының ішінен ұстатып, бері алып шықты да алақ-жұлақ етіп жан-жағына күдік көздерімен қарағыштап бірден саудаласты. Әлгі Қапалда қалған ақ сары жүзді, қияқ мұртты бай қожайын атаған, осы Ташкентте әр бас малдың нарқын белгілейтін сары тісті, сақа саудагерлердің бірі де тез табыла кетті. Бұл мына кеуек бас байталдың құнын атағанда өзбектің басындағы тақиясы ұшып түсе жаздады:

	– Ау, мұсылман ағайын, бұл түйе емес, жабағы жүні жалбыраған жаман байтал ғой! Мына атаған сомаңа түйе екеш түйе де жетегімде кетпей ме?

	– Егер оны қымбатсынсаң байталдың басын шешіп, малдың ішіне қоя бер!

	Бірақ өзбектің байталды жібере қою ойында жоқ еді, ақыры екеуі тіл мен жақтарын аямай шарпысып кеп берді. Бір жайдан бұған Құндақбайдың өзі де таңырқады. Себебі мына сары тісті, сақа саудагердің атағаны мынадай көрнексіздеу байтал емес, жотасы келісті, сауырына қақ тұрардай аса ірі жылқының құнынан да асып түсіп еді. Аузынан түкірігі шашырап, ала шапанының алдыңғы қос өңірі далақтаған кексе өзбектің соған зығырданы қара қазандай қайнайды. Сары тісті қапалдық саудагер де қайысатын емес. Соңында тиын санауға тақыс өзбектің өзі икемге келе бастады. Там-тұмдап оның бағасын өзі алғаш сұрағаннан сәл жоғарырақ етіп атады. Бұл да оңай-оспақтың қатарына жатпайтын еді.

	Ол жылдарда Ташкенттегі мал базарындағы бір дағдылы көрініс – қандайда біреу өзі сатып алмақ түлікті жетектеп әкеп мал иесінен саудаласса өзгелер бұлардың айналасында үймелей кететін. Сірә, мал нарқынан хабардар болмақ ниеттен туған үрдіс. Қазір де солай, мына екеудің шарпысуына құлақ қоюшылар шоғыры әжептәуір-ақ еді. Бара-бара олар одан әрмен көбейді. Әйтеуір, бір кезде өлдім-талдым дегенде бұл сауда мәресіне жетті-ау. Екі жақ та тоқтаған соңғы баға аталды. Ала шапанды өзбек қалтасынан ақ шүберекке ораулы бір бума ақшаны шығарып, қапалдық сары тісті саудагердің алақанына салмақ еді, кенет ту сырттан саңқ еткен біреудің ащы даусы бәрін елең еткізді:

	– Әй, туысқан қазақ, андағы байталды мен аламын! Міне, мендегі ақша! Мен көбірек төлеймін! – деп басқа бір кексе өзбек бәрін киіп-жарып, ішке ентелей енді. Мұның атаған бағасы шынында сәл-пәл жоғарылау еді. Қапалдық сары тісті саудагер де мұндайға әккі екен, ол саспастан:

	– Е, онда мына байтал сізге бұйырды! – деп, осы соңғыға пейіл берді.

	– Неге оған бұйырады? Мен де бағасын өсірдім! – деп, аузы ақжемденген алғашқы өзбек қайта екіленді. Бұл да байталдың бағасын бір саты жоғары етті.

	– Онда мен де өсірдім! – деп екінші өзбек қайта нығарлана бұл да биіктете түсті.

	– Онда мен де өсірдім!

	Осы қалыппен көзге көрнексіздеу кеуек бас байталдың бағасы тіптен әуеледі. Ал қапалдық сары тісті саудагер де осы Ташкенттің базарына біткен діңгектей болып, міз бақпастан:

	– Ия, кім асып түседі, байтал сонікі! – деп сұңқылдады. Байталға таласушы екі өзбек те өлермен екен, сәлден соң оның құнын шынында түйенің құнынан асырып жібергенге ұқсады. Тек бірте-бірте алғашқы өзбектің тауаны таусылғанға ұқсады. Соны байқады ма, үшінші біреу бір бүйірден додаға қосылды:

	– Әй, ындыны жарымағандар! Сендерге не бар? Бұл байтал менікі? Әй, кісәпір қазақ, жұмырыңа жұқ болар ақшаң міне, ал да байталдың бас жібін маған ұстат! – деп, тым өктем дауыстай басқаларды бірден ығыстырды. Бұл да өзі жастау да есесіне денесі тым етжеңді, әрі олпы-солпысы мол өзбек жігіті екен, әрі нарттай қызыл жүзі де тырсиып жарылғалы тұрғандай қалпы бар, сосын да өз жасынан біршама үлкенірек көрінеді. Киген киімдеріне де қымбаттық маталар молқолдықпен жұмсалыпты. Бұл неме кеуек бас байталдың құнын бірден аспанға шарықтатты. Алғашқы екі кексе өзбектің ауыздарына құм құйылды. Ақыры ол қапалдық саудагерге тиісті ақшасын төлеп, байталды әкетіп бара жатқанда мұнда манадан қызықты оқиғаға аузы аңқиған көпшіліктің көкірегінде суық жел үргендей шөжіп бара жатты. «Ия, мынауың шынында осы базарды толайымен көтеріп әкетердей алпауыт» деген мағнадағы күрсініс бәрін еңсерді.

	Тек бұл кеуек бас, ой желке, көзге қораш байталдың саудасы осымен аяқталмаған екен. Бұл жай Ташкентке мал айдап апарған қапалдықтардың өз ішіндегі дабыр-дұбырды үдетіп жіберді. Себебі, бұл аталмыш жануар осы болмысымен-ақ тым қымбатқа сатылған еді. Алғашында мал иесі – қазақтар мына ала шапанды өзбектер қызды-қыздымен намысқа тырысып, өзара жарысқа түсіп, «кім жеңедінің» буымен қалталарындағы қағаз ақшаны пішенге айналдырғанын аңдамай қалғанға сайды. Тиын санағыш немелер де кейде жаңылысады ғой десті. Тек әлгі малдың нарқын белгілеуге тиіс осындағы сары тісті, сақа саудагер бәрінің ұнжырғасын түсірді:

	– Әй, жарықтықтарым, оған несіне бас қатырасыңдар? Тиын санағыш өзбектер бұл кәсіпте ешқашан жаңсақтыққа бармайды. Қайта біздің өзіміз ұрынып қалдық, шамасы. Шыққыр көзім соңында ғана айырды. Көп малдың ішінен оған түстеп қарамаппыз да. Жаңағы сатылған емес, қолды болған байтал түбінде аузымен құс тістеген хас тұлпарға айналады. Тек бабын дұрыстап келтір. Жаңағы оны жетектеп әкеткен өзбектің жас мырзасы кейін оны ондағы-мұндағы қазақтардың біріне елу, не жүз бас жылқыға айырбастайды. Өзі сондай мал танығыш атбегі ме, жоқ, қасында сондай бір сұңғыласы пыш-пыштады ма, итім білсін ол жағын!

	– Сонда немене, тізерлеп жер шұқылаған жаман өзбектер мал тануда қазақтарды шаң қаптырып кеткен бе? – деп, бір қызуқандылау жас жігіт мойнын соза дауыстады. Сары тісті саудагер оның сөзіне мырс-мырс күлді. Бұл жай осындағы ат төбеліндей ғана қапалдықтар шоғыры арасында іш күйігі тәрізді бір жаман сезімді тіптен дамытты. Тек мұның бәрі олардың меншігіндегі мал емес екендігі ғана бірте-бірте саналарына жетіп, оның жарасын жеңілдетті. Ал Құндақбайдың өз басындағы жағдай ғана мүлдем басқаша шықты.

	Рас, қазақтар қылқұйрықты жануарлармен жаны бірге жаратылған халық. Ол жағын Құндақбай өзінің осы қысқа ғұмырында көрген-білген, бастан кешкендерімен-ақ дәлелдейді. Жаңа туған құлынның, не сәл жүні жетілген тайдың бітіміндегі кейбір ұсақ белгілерді тауып, сол арқылы оның аяғының желі бар жүрістіге, не мына сары тісті әккі саудагер атағандай аузымен құс тістеген хас тұлпарға айналарын болжайтын сыншы атбегілер қазақта ертеде де, кейінгі кезеңде де көп шыққан. Тіпті ондайдың аздаған жұқанасы Құндақбайдың өз басында да бар. Тек сонау алыс шеттен айға тарта жол жүріп, қазақ-өзбегі аралас мына ию-қиюдың ортасына жеткенде бұлар өздерін жылқы малымен бірге жаратылғанға, ал өзбектерді ол мәселеде өздерімен шендесе алмас тобырға балаған өркөкіректік бар емес пе еді. Бәрінен де бұрын сол өркөкіректік сезімге обал болды. Қазағын былай қоя тұр, мұндағы арғы атасынан жер емшегін емген таза өзбектердің өздері мал тануда құлын мен тай ішінен аяғының желі барларды айыруда «жылқы бақтым – жорғалаттым» деп төс қаққан қапалдық шабандоздардың өздерін жер соқтырып кетуі айтуға ұят масқара ғой.

	Құндақбай маңдайына қара қамшы тигендей есеңгіреді. Бұлардың білгені, танығаны, ұққаны өзгелердің білігінің шалымына тұрмайды екен-ау дегізгендей.

	Тіпті бұл сатудағы мал мұндағы еш шабандоздың меншігіне жатпайды деген шындық та дәл Құндақбайдың ішкі жарасын жеңілдетпеді. Тек осы күннен бұл өздері саудаға шығарған қылқұйрықтыларға, жалпы айнала кеңістікке, Ташкент шаһарының көзге іліккен шет-пұшпақтарына бұрынғыдан тереңірек зейін қоюға дағдыланды.

	* * *

	Ия, Ташкент шаһары Құндақбайға едәуір ықпал етті. Көне заманғы алпауыт ғимараттар, мешіт-медреселер, шаһарды бірнеше бөлікке бөліп, таспадай тартылған мөлдір сулы өзендер, тұнжыраған хауыздар, көше бойлап желбіреген сан қилы ағаштар сонау Жетісудың таулы аймақтарында туып ержеткен жас сұрперенге неге өйтпесін? Тек көп ұзамай мұның бәрі адырам қалды. Бірде Құндақбай осындағы өз досы, әрі жақын туысы Құлжатайды, тағы бірер атшыны ертіп циркке барды. Қазақтың өзге өлкесінде жоқ өнер, міне осында десіп, үгіттеген де біреулер шығып еді. Байқаса шынында солай екен.

	Цирк әртістерінің сан жетпес алуан сиқырлары Құндақбайды біршама күлегеш еткен. Енді олардың орнына қызыл-жасылды әшекейге бөленген аппақ арғымақтар шыға келгенде Құндақбайдың көздері ұясынан ұшып түсе жаздады. Түңлікті киіз үй тәріздес шатырлы цирк ғимаратының дөңгелек табанында шырқ үйіріле шабысқа басқан әсем арғымақтар кенет бөгелеңдеп, төбесіне қадалған шоқ гүлдерді жасанған сұлу қыздарша шайқап, кәдімгі адамша билеп берсе қайтерсің? Одан кейін тағы шабыс. Апыр-ау, мақұлыққа мұндай өнерді қай ғұлама үйретті екен? Бұл Ташкентте мақұлықтың тілін білетін біреулер табылғаны ғой. Кенет цирктің дөңгелек табанын айнала шапқан, көздің жауын алардай ақ боз сәйгүліктердің арқасында тікесінен тік шаншылған жас жігіттер пайда бола кетті.

	О, ғажап! Мынау жан-жағынан анталаған қалың көпшіліктің көз алдында құлап түсіп масқара боларын ойлайтын емес. Кенет ол тікесінен тік қақайған жігіттер – цирк артистері аттың арқасына көлденеңдей құлады. Онымен де таусылған жоқ, әлі де шабысын бұзбаған аттардың бауырының астынан ары-бері өтіп, ер үстінде қайта шаншыла кетіп, тіпті оны да місе тұтпай екі қолмен, соңынан бір қолмен ердің басына жабысып, екі аяқты қайшылай көкке көтере заулағанын көргенде Құндақбайдың көздері атыздай болды. Әлгі өздері жылқы сатқан базардағы кеуек бас байталдың саудасы төңірегіндегі қызу-қызу тұжырымдар құлағында қайта жаңғырды. «Е, біз өзбектер мал тануда, тұлпар шығар құлын-тайларды айыруда қазақтарды тақыр мұзға отырғызып кетті» деп, қан қақсасақ мал табудың тірі құдайлары мұнда екен. Мұнда қазағы, өзбегі, басқасы – бәрі араласып, бірігіп, мақұлықтың тілін үйреніп үлгеріпті ғой. Біздің білгеніміз тоғыз да, білмегеніміз тоқсан тоғыз екен ғой.

	Бұл көргені Құндақбайдың мінезіне үлкен өзгеріс енгізді.

	Сол күннен ол қасына бірер адам ертіп, циркке барғыштады. Мұның әсіресе, ат үстінде ойнаған әртістердің өнері делебесін қоздырды. Тетігін тапсаң ондайлық мұның өз бойынан да табылатынға ұқсады. Бірте-бірте ол түйсігіне құдайдай сенді.

	Ия, бұл Құндақбай үшін ойыншық емес. Құйған қорғасындай төртпақ денесі онда-мұнда резеңкеше созылғанға ұқсап, өзіне жаңа кеңістік тілегендей. Сары жездей балқыған жалпақ маңдайлы жүзі оттан суырған темірше қызарып, ал көк көздері өңменіңнен өтер суық қарудың жүзіндей көрген адамның зәресін ұшырар халге жетті. Сөз жоқ, Ташкент циркінде тамашалаған кереметтері мұның бойында жасырулы тосын қабілет, тың мүмкіндіктерді жойдасыз күшпен жұлқып, көзін ашқандай еді. Әлсін-әлсін ауыр ойларға шомып, мінезіндегі басқа да өзгерістер сонау Қапалдан бірге жылқы айдасып келген үзеңгілестердің бәріне танылған.

	Ақыры Құндақбай нық шешімге бекінді. Бірде кешкілік қала сыртында жалпылдап жанған оттың айналасында, әлі өте қоймаған жылқыларды түнгі жайылымға жіберер сәтте, бәрінің төрт көзі түгелде Құндақбай: «Ау, ағайындар, болмашыға алданып, құшаққа сыймас зордан мақұрым қалмайық» деп бастады сөзін. Сөйтті де бұлардың құлағына жат көрінер шешімін ежіктеп ұзақ ырғап, әрең жеткізді. Бірақ барынша ұғынықты етіп, шөп-шаламына дейін қалдырмай жеткізді.

	Сол шешім бойынша ол күндіз цирк басшыларының қолдары боста оларға барып дәміл-дәміл сұхбаттасып жүрді. Олардың әрқилы сынақтарынан өтті. Ақыры, цирк әкімшілігі мен Құндақбай арасында келісім-шарт жасалды. Бұл келісім-шарт бойынша Құндақбай Қапалдан айдап әкелінген жылқының саудасы аяқталғасын, одан өзіне тиісті пұлды санап алады да, түгелімен цирктің есеп-шот жүргізушілерінің қолына тапсырады. Ал цирк ұжымындағы ұстаз тәлімгерлер мұны шапқан ат үстінде ойын көрсетуді үйретеді. Ақыры сөйтті де, қасына досы Құлжатай мен екі атшыны қалдырды да өзгесін тегіс елге қайтарды.

	Ия, бұл да Құндақбай ойлағандай аса оңай шаруа емес еді. Қазақша айтқанда аттың құлағында ойнайтын анау-мынау балалық қағылездік Құндақбайдың өзінде де о бастан бар десек те мұндағы өнерпаздық одан он есе, жүз есе қиын да күрделі шықты. Бірақ Құндақбай мойымады. Барлық қиындықты тісімен тістеп көтеріп, темірдей шыдамдылықпен бұл өнерді түп-тамырына дейін меңгеруге күш салды. Бір өкініштісі сол, екі айдан соң Құндақбай тапсырған ақша мұның жаттығу ісіне жұмсалып бітті деп цирк әкімшілігі ауыздарын қу шөппен сүртіп отырды. Шыны солай ма, жоқ, цирк есеп-шотын жүргізушілер қараулыққа басты ма, ол жағын ашып-айыруға бұл дәрменсіз. Енді не істеу керек? Қасындағы достарының қалтасын қағуға ары бармады. Сондағы ойлап тапқаны оқу-үйренуден қолы боста осы цирктің қара жұмыстарын тегін атқарайын деп ұсыныс жасады. Цирк әкімшілігі келісті. Сөйтіп, осы Ташкент шаһарына жазда келген Құндақбай қыстың бел ортасына дейін осында омалып, қаңтардың соңын ала жолға шықты. Қасындағы достары мұны әлдененің шалығы шалғанға балады. Енді қалай, сонау Қапалдағы ең атақты байдың осыншама жылқысын жер түбіне апарып сатуға басшылық жасап, осыншама уақыт жырақта жүріп, енді, міне, қалтасында көк тиыны жоқ күйде ат үстінде теңселген мұның болмысына қандай көзбен қарау керек? Басқалар солай да, ал Құндақбайдың өз басы мыңқ етер емес, зерделей бақыласаң әлдебір іргелі шаруада ұтылыс тапқан пендеге ұқсамайды. Керісінше бойындағы жігер-күш бұрынғыдан әрмен лаулап жанғандай олжалы жанды көбірек еске түсіреді. Ташкенттен ұзаңқырап, Қаратаудың қыраттарынан бері асарда серіктеріне мынадай бір мағналы сөз тастады:

	– Мен енді Қапалға бармаймын. Жолай Қоғалыға бұрылып, сонда қаламын. Қоғалының таулары, әсіресе, ондағы Шаған, жалпы туған жер ат байлар алтын қазығымыз ғой. Оны сағынғанымды енді ұқтым. Жалғыз ол емес, мынау Ташкент шаһарында не білдім, соны өз жерлестеріме, сондағы қаңлының, жалайырдың, сарыүйсіннің, тағы басқалардың жігіттеріне үйреткім келеді. Бір өзімнің ішіме бәрі сияр емес. Түбінде баршасы үшін кәдеге асарын сеземін.

	Құндақбай «айтпан, айтқанымнан қайтпанның» адамы ғой. Ол қасиеті осы он алты жасар шағында-ақ көз қарықтырған. Сөйтіп, келер жылдың көктемі, жазы, тіпті күзіне дейін Шаған мен Түлкілі тауларының қыспағындағы Күркілдек, Көкбастау, Тастыөзек, тағы басқа ірілі-ұсақты елді мекендердің айналасы нағыз цирк алаңдарына айналды. Құндақбайдың қазақ жігіттерін ат үстінде би билеуге үйретудегі белсенділігі жұрттың жағасын ұстатты. Жалғыз мұнда емес, ол өлкеден батысқа ұласқан Доланалы, Алтынемел, Матай тауларының етегі, Шағанға шығыс беттен жалғасқан Қотырқайың, одан әріде алыстан төбесі шалынатын Сатылы тауларының кең-кең қойнаулары, Күреңбел, тағы басқалары жас жігіттерді шырқ үйірген мұның даусынан әлсін-әлсін дүр сілкініп тұрды. Бір қызығы, сонау Ташкентке аса атақты байдың малын айдап апарып, аздап пұл иеленбек бұл Төленді баласы бір жүгеннен басқа дымы жоқ құрқол қайтқанмен мынау өз шәкірттерінен ақы сұрауды ойламады да. Бар есіл-дерті қазақ тұрмысында жоқ тың өнерді бұлар қалай меңгерер деген бағдарда болды. Міне, осы атақ-даңқ, сол әрекеттер қандыкөйлек жолдасы, алдағы аласапыран жылдарда төбелерінен ысқырған оқтан бірге жасырынып, оған бірге көкірек тосқан серігі Бұлғақбай Білдебайұлымен де танысуына мұрындық болды.

	Бұлғақбай мына Шаған таудың арғы шығыс-теріскей бетіндегі Ақтекше деген ауылдан еді. Жалайыр-мырзаның «Бәйбіше» атты тармағынан шыққан, мына Құндақбайдан бір мүшел үлкендігі бар, біршама ақыл тоқтатқан жігіт санатында. Сол Ақтекшеден бері тау асып, Қоғалы өңіріне құлаған, қасында екі атқосшысы бар Бұлғақбай Күркілдектен сәл арыдағы Асан сайы дейтіннің тұсында бір топ жігіттің ат үстінде ары-бері жүйткіген машақатын көріп таңырқасқан. Бұл не, мына жігіттер көкпар тартқаннан сау ма, жоқ, оған ұқсамайды, бірі ер үстінде тік тұрып, астындағы қылқұйрықтыны құйындатса, екіншісі оның шауып бара жатқан қалпында ары-бері бауырынан өтудің амалын жасайды, басқаларынікі тіпті қызық. Едәуір дал болысқан Бұлғақбай тобы амалсыз осыларға қарай бұрылған. Мыналар Құндақбайдан цирк өнерін үйренуші жігіттердің осындағы бір шоғыры еді.

	Құндақбай мен Бұлғақбай тез тіл табысты. Құндақбай өз жайларын айтты. Ал Бұлғақбай мына Шаған таудан бері асып, жоғалған қысырақ үйірін іздеп келгенін білдірді. Екеуі де бір-бірін сырттан танушы еді, екеуі екі елдің серкесі, қалай танымасын? Қай-қайсысы да бұл кездесуге іштей мәз. Құндақбай аласа бойлы шымыр денелі де Бұлғақбай одан сәл биіктеу, әрі бұл да жұмырлау келген, бір көргеннен-ақ оның да қайраты тасыған жан екені білінеді. Өңі қаралау, қысқа сақал-мұрты да сол қара өңінің бояуын қалыңдата түсетіндей. Жақ сүйегінің қимылы етжеңді бет терісін ары-бері әрең созғылайтындай. Сөйлегенде аппақ күрек тістері жалаңаштана көрінеді. Құндақбайдың әлі есінде, мұның қасындағы жігіттер бұл екеудің сөздерін бөліп әкетіп, өздері үйренген цирк өнерінің кейбір құпияларын даурығыса баяндап еді. Әрі Құндақбайды да дәріптеп, біраз әуелетіп әкеткен. Оның Ташкентке сапары қаншама оң ықпалын тигізгенін де сөзге қақала ежіктескен. Ал Бұлғақбайдың қасындағы екі атқосшының бірі өзінің ауылдасы, ол да жалайырмырзадан шыққан Қойшыбек деген жігіт еді. Бұл да сөздің реті келгенде іркілмейтіннің өзі. Сол қарап тұрмай:

	– Сіздер өзбектерден ондай-мұндай тәлім алғандарыңызды шаңын бұрқырата қаққылайсыздар, ал сол өзбектерің осында келіп, мына Бұлғақбайдың өнерін неге үйренбейді? – деп салды.

	Құндақбай жігіттері сап тыйылды. Бәрінің бет-жүздерінде бұл кісіде өзбектер үйренетіндей қандай өнер бар еді деген жазу табанда көз тартты. Ақыры екі жақ та жамырасып, мынадай мәмілеге келді. Бұлғақбай мына Құндақбайдың да ынта-ықыласын танып, әрі өз ауылдасы, туысы Қойшыбектің де көңілін қимай өзінің бір өнерін баршасына іс жүзінде паш етпекке ниеттенді. Енді Бұлғақбайдың бұйрығымен бәрі Асан сайының елсіздеу биігіне қарай өрледі. Мұнда да мөлдіреп аққан су бар. Оның кей тұсында қалың өскен бұталы өсімдіктер кездеседі. Сондайдың бірінде аттарды қалдырды да ары қарай бәрі жаяу-жалпылап көтерілді. Бұл жүріс біразға созылды. Ендігіде Бұлғақбай қасына Құндақбай мен Қойшыбекті ғана алып, өзгесін осында бой жасыруға бұйырды. «Тым-тырыс тыныштықты сақтаңдар» деп қатаң тапсырды. Үшеулеген бұлар өздері де бұқпантайлап, тіпті еңбектеп тағы бір қалыңға жетіп аялдасты. «Кәне, мылтықтарыңды кезеніп, сақадай сайланыңдар» деді Бұлғақбай. Сөйдеді де бұл екі алақанымен аузын бүркемелей кәдімгі түз тағысы – қасқырша ұлып кеп берді. Құндақбай да кәнігі аңшының өзі ғой, қасқырдың қалай ұлитыны бұған таңсық емес, бірақ мына Бүлғақбайдың соның даусын айнытпай салып, жүрек тітіркенте аңыратуы мұны естен тандырды. Қысқасы, көп ұзамай төбелеріндегі бір жазаңдау биіктен кәдімгі қасқырдың сұлбасы қылаң етті. Сауысқанша сақ Бұлғақбай оны дәл көздеп атып түсірді. Қасқырдың өлі денесі бері аунап кетті. Қойшыбек солай қарай ата жөнелді. Ол қасқырды сүйретіп мұнда әкелгенше төмендегі жігіттер де сарт-сұрт етіп, осында жетті.

	Қойшыбек қызыл шырайлы жүзді, әрі бұл да толған торсықтай денелілеу келген, он жетідегі жігіт. Қатты дамыққанда, не қуанғанда қызыл шырайлы жүзінің одан әрмен от боп жанатыны бар. Қазір де солай:

	– Міне, біздің Бұлекең, Бұлғақбай ағамыз қасқырды қасқырша ұлып қасына шақырып, дәл омыраудан атып түсірді. Бұлекең тек қасқырды ғана емес, түлкіні де сол түлкінің өзінше қыңсылап, ысқырып, шақырып алып, баудай түсіреді.

	Құндақбайдың да, оның осындағы шәкірттерінің де көздері атыздай болды. Ол күнгі ырғасып-жырғасуда шек жоқ. Ақыры, осы Құндақбай осы Бүлғақбайды қасындағы атқосшыларымен аулына қонаққа шақырды. Мұнда да Бұлғақбай Білдебай баласының бүгінгі өнері қу шөпке от тигендей тараған. Сосын да ауыл-аймақ тез жиналған. Ол кезде Құндақбайдың әкесі Төленді де, әрі шешесі Мәуес те тірі еді. Олар баласының айтқанын екі етпей табанда бір жарамды қойды бауыздап тастады. Ол күні кешкілік Бұлғақбай Білдебай баласы бұл ортада күйші ретінде танылды. Бірнеше ескі күйлерді құйқылжытып, Жетісудың, Арқаның, тіпті алыстағы алшын елінің біраз саңлақтарының аруағын тірілтті.

	Бірде әлгі Қойшыбек тағы да тыныш отырмай:

	– Бұлғақбай ағаның өзі тудырған күйлер де бұлардан кем түспейді! – деп салды. Жиналған көпшілік енді солардың бірін тыңдауға құлшынды. Шаған таудың арғы бетінде, Көксу бойында осы Бүлғақбайдың жасаңдау бозбала шағында бір бай өмір сүрген. Ол байдың сегіз әйелі бала көтермей, тоғызыншы әйелі тапқан жалғыз ұл суға батып өледі. Соның күйігінен әлгі байдың өзі ғана емес, ауыл-аймағы түгел еңіреп-боздайды. Бұл халді Бұлғақбай өз көзімен көрген. Міне сол күйікке арнап, «Сыпыра жылау» атты күй шығарған. Міне сол жоқтау-күйді орындағанда, міне, керемет, қос ішектен күңірене көкке өрлеген үнге буындары босап, Күркілдектегі ел жылап еді.

	Міне, сол күннен Бұлғақбай мен Құндақбай айрылмас достарға айналды. Құндақбай өз жігіттерін жан-жаққа ұшыртып, Бұлғақбай аулынан жоғалған қысырақ үйірінің ізін де тауып берді. Соңынан олардың өздері де табылды. Міне, одан беріде де он жылдан астам уақыт өтіпті. Жылына бір рет, кейде одан да жиірек бұлар жолығысып тұрды. Бұлардың әрбір жолығысулары үлкен дыр-думанға, ойын-сауыққа айналатын. Тек соңғы екі-үш жылда ғана қу тіршілік қол-аяқтарын байлап, ортадағы Шаған тау әрі-бері өткізбес мұзарт асуға айналғандай Құндақбай мен Бұлғақбай бір-бірін көре алмаған. Сөйтіп, аралары суып бара жатқанға ұқсаған.

	Құндақбай мына Жүнісбай Жәкіжан баласына бұл жағын да ескертуді ұмытпады.

	* * *

	– Адамның тәбеті ас үстінде ашылады ғой. Ашқарақ жан аузына бірдеме тисе одан әрмен қомағайланып, қақалып, не аш өзегіне артық салмақ түсіп, бұ дүниемен қоштасары бар! Әй, Жәкіжан баласы, сондай бір күй маған да қол салды. Ауылға таяқтастамдай қалды, білем, сонда да мына жайдан арылмасам көңілім көншір емес. Заман қандай, заң қандай, бүйтіп көсілер шақ қайта туа ма, жоқ па, Аллам білсін. Уақыт тар, желе-жортып баяндайын, ұңғыл-шұңғылын өзің түгендерсің! – деп, Құндақбай кенет қайта дүрілдеді. Жүнісбай Жәкіжан баласы жасы үлкендеу тұрғыластың мұнысына таңырқады да, әрі қуанды да, Ия, дұрыс айтады. Заман қандай, заң қандай, бүйтіп, дидарласар күн өртеңнің орнына айналып кетер әуелде! Әрі әңгіме дегенің аттың аяғына тұсау емес қой. Жүнісбайдың осы райын таныған Құндақбай іштегі тоспаның аузын одан әрі ашты.

	Ия, бұл жолы да Құндақбайдың кеудесіне сыймағаны өзінше бір ғажайып жәйт еді. Құдай жаратқан табиғатқа, ондағы жан-жануарларға қатысты жәйт. Адамның кей кездегі сол табиғатқа деген қырсыздығы, оған табиғаттың қайтарған жауабы тәріздес бір-бірімен жалғастығы берік шындықтар тізбегі.

	Мына Матай тауының етегіндегі, бүгінде атышулы Шанханай аулының бергі іргесінде, Майтөбе атты тағы бір мекен болушы еді. Жалпы бұл Қоғалы аңғары Жетісудың ең бір түгі мол, шөбі қалың уысына ұқсайды. Ал Майтөбе сол уыстағы жасыл желегі жалпылдаған, тіпті ат сауырын соғып, алға бастырмас тұтасқан өте жынысты, шұрайлы бөлшегі еді. Өте ертеректе жалпы Қоғалыда бұдан алыс шығыста, сонау Аламан тауына таяу Бостан аттыдан өзге ауыл да болмаған екен. Себебі, таулар қыспағындағы бұл Қоғалы аңғарын тұрғылықты қазақтар негізінде жаз жайлауы ретінде пайдаланған.

	Мамыр-қыркүйек айлары аралығындағы көк шалғыны төрт түліктің бүйірін тез шығарып, қыс қарсаңында майдан баса алмайтын халге жеткізеді. Мал қыстатуды сәтті өткізудің ең бір ұтымды әдісі төрт түліктің сөйтіп сауабын алу екенін қазақтар ерте заманнан-ақ ұғынған ғой.

	Міне, ерекше түкті жаратылған Майтөбе де осы ен жайлаулардың ортасында. Мұнда да ертеректе, орыстар келгенше ешқандай ауыл болмаған. Тек аздаған жатақтар, диқаншылар, не көшкенде жүк артар көлігі жоқ кедей-кепшіктер оннан-мұннан түтін шығарып отырушы еді. Олардың сұлбалары Майтөбенің қалыңының тасасында жасырынып, көп көзге де көрінбейтін. Міне, осы Майтөбенің бұдан өзге де бір тартымдылығы бар. Күзге салым қыстауға қарай жылжығанда, не көктем туа жайлауға беттегенде осы Майтөбені басып өтетіндер жыртылып-айырылады. Және де жай басып өте бермей, мұнда аяқтарына жем түскендей едәуір тұралап та қалады. Малдары да, өздері де. Мұндағы жер түгінің қалыңдығы соншалық аядай мекенге аса көп ел, көп рудың малды-жандылары түгелімен сыйып кетеді. Болат тұяқты жылқылар мен онсыз да күйлі қой-ешкілер мұндағы шалғын мен бетеге, селеу, жусан сияқты өсімдіктер май татығасын ба қырық жылғы аштықтан келгендей тұмсықтарын батыра бас алмайды. Бұл таяқ ұстаған шопандарға да, олардың желкесінен төнген жуан қарын байларға да қосымша тыныштық әпереді.

	Олардың мұндайлығына осында ірге аудармай отырған кедей-кепшіктер, жатақтар да дән риза. Енді қалай, қыстау, жайлау іздеп бір-бірінен әмсе алшақ отыратын қазақ ауылдары осындайда сағынысып көріспей қайтсін. Ағайын-туған, жекжат, құда-құдандалдар бір-бірімен төс қағыстырып, хал-жай сұрасып, диларласып қалады. Өзара ерулік берісіп, араға аяқ-табақ қатынайды. Мұндай көріністі қыздыратын тағы бір қосалқы жай бар. Әдетте қазақ ауылдары жайлау мен қыстауларда аздап үрдіске айналған ру, туыстық белгілер бойынша шоқталып жайғасса, ал мына Майтөбедегі көктеу мен күзеу жағдайында бәрі мидай араласып кетеді. Мұнда жалайыр, қаңлы, суан, албан, жалайыр-қарақалпақ, аздаған найман мен алшын-жағалбайлылар бір-бірін баса-көктей қостарын тігеді.

	«Әй, мұның қалай» деп көкезуленетін ешқайсысы жоқ, өзара екі туып бір қалған бауырлардай-ақ ынтымағы жарасқан елге айналады.

	«Еру елдің ерулігі болса, көшкен елдің көмегі болады» деген қазақта мақал да бар ғой. Үстеріне баса-көктей құлаған малды-жандылардан осындағы кедей-кепшіктер, аз-мұз нәпақа да табатын. Анау-мынауға айырбасқа сауын мал, соғымға, не соқа-тырмаға жегуге жарайтын өгіз, түйе сияқтыларды алып қалатын. Басқасы тағы табылады. Мысалы әр ел, әр рудың қыз-жігіттерінің көптеп танысып, табысатыны да осы маң. Сосын да бұл Майтөбе өзгеден гөрі ауызға көбірек ілігетін жердің бөлшегі тәріздес. Әрине, бұл қиырда малға қараған қазақтың күзеу мен көктеуіне жарайтын аядай тұс осы ғана емес, Матаймен іргелес екінші тау Шолақтың баурайында да Бақтияр, Қосқұдық, Көктөбе, Жартасты аталатын мекендер баршылық. Шығыс беттегі Доланалы, Түлкілі, Сатылы, Аламан тәрізді биіктер айналасында да солай. Алайда, солардың бәрінен де осы Майтөбе таңдайынан бал тамған әңгімеші, шежірешілердің тілінің ұшына көбірек ілігетін.

	Міне, осы Майтөбе өз жаратылысына орай басқа бір оқиғаның алаңына айналды. Осында ит тұмсығы батпас қалыңдардың бір жықпалында Көкшолақ атты қаншық қасқыр жылма-жыл өз бөлтіріктерін өрбітіп жатушы еді. Өзі асқан жырынды неме, ұсақ қой-ешкіден бастап, ірі қараларға дейін тамағынан тартып құлатып, бөлшектеп, сүйретіп әкеп жемтікке айналдыратын. Өзі де тоқ, бөлтіріктері де солай, бәрі мәре-сәре болып, үнемі «той-тойлап» жататын. Бұл Көкшолақты осындағы ел-жұрт, әсіресе, малшы-жалшылар, аңшылар, атбегілер жақсы танитын. Сөйте тұра ешқайсысы ол аналық қасқырға тиіспейтін. Қалай тиіссін, ол Көкшолақ ақылы бар адам сияқтанып, осы Майтөбедегі, не оның айналасындағы жұртқа ешқашан тіс батырмайтын. Өзінің не бөлтіріктерінің іші ұли бастағанда оларды інге жасырып, іннің аузын да шөп-шаламмен бастырып, ұзақ жолға шығатын. Осылай тым алысқа сілтеп, жемтік малды, не оның мүшелерін сол алыстан таситын. Жергілікті жатақтар ғана емес, көктеу мен күзеуге жосылып келіп, жосылып кететіндер де талай байқаған. Сосын да өздеріне зияны жоқ мақұлыққа ұрынып не жыны бар?

	Бірде осы үрдістің бұзылмасы бар ма? Шамамен, 1915 жылдың жазы еді. Бір байшікештің кәмелетке толмаған еркетотай баласы жаңадан үйретілген тайға мініп, онда-мұнда шапқылап жүреді. Бірде ол тай бас бермей кетеді, бала тізгінді қанша тартқанмен, езуінің жырылғанына қарамай тай бір жақ қырымен Майтөбенің қалыңына қарай ытқиды. Сонда жаман адасады. Бала да, тай да әбден талықсып, жүрер бағыттарын білмей қалжырайды. Сонда да бала мұндай жүріске бастықпаған тайды екі бүйірінен тепкілеп, бастары ауған жаққа қарай өңмеңдете береді. Міне, сондай халде бұлар әлгі Көкшолақ қаншық қасқырдың інінің үстінен шығады. Көкшолақтың өзі жоқ, бұларды оның бөлтіріктері арсалаңдап қарсы алады. Жаңадан үйретілген жас тай мұндайды да көрмеген ғой, бір бөлтірік тіптен ерсініп, тайдың алдыңғы тірсегіне тісін тигізеді. Сонда тай аспанға шапшып, арқасындағы бала жерге ұшып түседі, әрі тайдың тізгінінен айрылып қалады. Еркетотай бала бұған жаман намыстанып, бір жанында салпақтаған кішкентай қанжарымен әлгі тайды тістеген бөлтірікті бірнеше жерден сұққылап өлтіреді. Сосын өзі қашқан тайдың соңынан жаяу-жалпылап, әзер дегенде ғана ауылға жетсе керек.

	Ал Көкшолақ қасқыр қайтті? Жемтігін сүйретіп әкелген бойда қанға бөгіп жатқан бөлтірігін көріп оны ұзақ иіскелейді. Тірі бөлтіріктерін де аймалағансып, иісшіл тұмсығын олардың да қойны-қоныштарына сүңгітеді. Сосын тай мен баланың іздерімен жүріп, біраз аралықты түртінектеп қайтады. Сонда бір жайды ғана анықтайды, ия, алыстан келген жау жоқ, мынау сөзсіз жақын маңдағы елдің лаңы. Міне, сол күннен бастап, дүние бүлінеді. Ең алдымен аналық Көкшолақ қасқыр сондағы бір төмпешікке шығып, құйрығын астына басып, тұмсығын көкке беріп, ой ұлысын келіп. Адамның жан жүйесін босатар жаман даусымен Қоғалы аңғарының аспанын қақ айырмақтай күн демей, түн демей аңырайды. Кейін белгілі болғанындай Көкшолақ қақырдың бұрын өзінде жоқ дағдыға басып, бүйтіп ұзақ ұлығанын сондағы кейбір жүргіншілердің құлағы шалған да екен. Тек өз шаруаларымен сабылған немелер оған аса мән бермей, аздап таңдай қаққаннан әріге бармапты.

	Осы Көкшолақ қасқыр үзбей ұлыған күндер мен түндерде оның апаны айналасында басқа бір көрініс белең алыпты. Жер-жердегі арлан қасқырлар мына Көкшолақтың зарлы үнін естіп, өздеріне ғана белгілі іздермен жүріп отырып, осының маңында топталыпты. Белгілі із ғана емес, өздеріне ғана белгілі уақытта жүргесін де олардың бұлайша шоғырлануын адам заттыдан ешкім байқамапты да. Сөйтіп, аналық Көкшолақ қасқыр «жоқтауын» доғарғасын бәрі қазақ салтында бар «бәтуаласу», «бата оқыр» сияқтыларға ұқсас өзара түсіністік жағдайын бастан кешіпті. Бір қызығы, осында топтасқан арландардың көбісі мына Көкшолақтың бұрынғы бөлтіріктері екен. Бұл да отқа май құйған тәрізді бәрінің көкірегіндегі қыжылды, өшпенділікті одан әрі қоздырса керек. Міне, сол күннен бастап Көкшолақтың өзі, оның бұрынғы бөлтіріктері, бұл күндегі тайдай-тайдай арландар бұрын тіс батырып көрмеген жақын маңайдағы елге құйындай тиеді ғой. Малын да, адамын да жарып, ойда жоқта жер астынан шыға келген қаптаған қалың жаудай шабады. «Апыр-ау, бұл не қылған нәубет, мына Көкшолақтан мұндай мінезді бұрын көрмеп едік қой» тәрізді күбір-күбір сөздер бірдің аузынан шығып екінші біреулердің құлағына дендеп еніп жатты. Майтөбелегі кедей-кепшіктер, жатақтар, әрі күзеу-көктеуге тоқтағандар біраз қорғанып та көрді. Бірақ Көкшолақ қасқыр мен оның «шашбауын көтеруші» арландардың екпіні бет қаратпастай еді. Пышақтай өткір тістерімен қой-ешкінің де, ірі қаралардың да жағын айырып, не іштерін жарып, жүрген жолдарын қан-жынға толтырды. Майтөбе өзінің атауына лайық шынында жаман майланып жатты. Бұл үрдіс бір күн, не екі емес, айларға созылды. Осы әредікте әлгі байшікештің еркетотай баласының жаңадан үйретілген асау тайға мініп, адасып жүріп қаншық қасқыр Көкшолақтың апанының үстінен түскені, оның бір бөлтірігін пышақтап өлтіргені де белгілі болады. Ия, жақын маңдағы тірі пендеге залалы болмаған Көкшолақ құдай түртіп оятқандай кенет ымырасыз жауға айналып шыға келуінің осындай себебі бары мұндағылардың одан әрмен ойын онға бөледі.

	«Жоқ, мына көкжалды, оның тобырын өз күшімізбен саябырсыта алмаймыз, бізге тосын көмек керек» деген қортынды жасайды. Ол тосын көмекті қайдан таппақ? Бәрі бастарын шаға келе сонау Шаған таудың баурайындағы Күркілдекте тұратын қызыл-қаңлы Төленді дейтіннің небәрі он бес жасар баласы, сол кезде-ақ құралайды көзге атқан мергендігімен танылған Құндақбайды еске түсіреді.

	Бұл Құндақбайды еске түсіргендер асықпай сабырмен одан әрмен ақыл тоғыстырады. «Жоқ, жалғыз адам жау алмақ емес, бұған өзімен терезесі тең тағы бір серік керек». Оны да елдің үлкен-кішісі қатысып іздестірді. Сондағы тапқандары осы Майтөбеден күншығыс жақ бетте, ол да осы Матайдың етегіндегі елге жататын жалайыр-қарақалпақ жігіті Жәкібай деген еді. Бұл Жәкібай Құндақбайдан бес-алты жас үлкендігі бар, жиырмадан асыңқыраған жігіт-тұғын. Бұл да тамаша мерген, аңшы, әрі құсбегі. Тек тап сол қарсаңда бұл жалайыр-қарақалпақ Жәкібайдың басына бір қасірет орнаған. Тегінде бұл Жәкібайдың атақ-даңқы өзінің туған інісі Әкібаймен бірге шыққан. Жәкібай мерген де, Әкібай қара күштің иесі. Екеуі жай ағалы-інілі емес, егіз қозыдай бір-бірімен жұбы жазылмас, әмсе бірге жүретін, той-томалаққа да, саятқа да бірге баратын дағдылары бар. Ағайын-туған оларды «Әкібай, Жәкібай» деп қосақтап атайтын.

	Міне, тап осы қарсаңда бұлар осындағы таулардың бірін өрлеп, аң атуға беттесе керек. Сәлден соң алдарынан ақырған аюдың дауысы шығып, бүкіл тау бөктерін көшіріп әкете жаздайды. Мерген Жәкібай оқтаулы мылтығын оңтайлап, ал оның палуан інісі Әкібай қатқан қара сойылды екі қолдап ұстап, аюдың жолын бөгеуге, не қақ тұмсықтан ұрып шоңқайтуға әзірленеді. Аю бірден көріне қоймайды, тек жер-дүниені көшірген даусы тіптен жақындай түседі. Сол маңда бір биік жартас бар екен, Әкібай дереу соған көтеріледі. Сірә, сонда аюдың көзіне көрініп, өзіне қарай бұрып әкетпек ниеті болған. Сондайда мерген ағасы оны ту сырттан атып құлатуға тиіс еді.

	Бірақ мұндағы жер жағдайы, жартастың айналасы бұлар болжағаннан әлдеқайда күрделірек екен. Жырынды аю соны пайдаланып, жартасқа бұл да атқып көтеріліп, Әкібайды бассалады. Ағасы мылтығын ата алмай қалады, қалай атсын, аң мен адамның құшақтары айқасып жатқанда қанша мерген десек те атқан оқ інісіне тимесіне кім кепіл? Әкібай мен аю арпалысып, едәуір уақыт ысырап етіледі. Бұл өзі біршама биік жартас екен. Аю да тым ірі, Әкібай оның құшағынан әрең ажырап, жартастан секіріп кетеді. Ағасы Жәкібай сонда ғана мылтығын тарс-тұрс еткізіп, аюға қарай екі-үш оқты шығарып үлгереді. Аю құлайды, бірақ одан пайда жоқ, аюдың тісі мен тырнағы салған жарақаттары бар Әкібай да сол құлағанан қайтіп бас көтермейді. Сонда ақтық демі таусылады. Кейін осы жартас ел аузында «Әкібай ұшқан жартас» аталады.

	Сөйтіп, қызыл-қаңлы Құндақбай Төлендіұлымен бірге Майтөбедегі ел үлкендерінің алдына келгенде жалайыр-қарақалпақ Жәкібайдың басындағы жай-күй осындай еді. Сонда да бұл үндемей қала алмады, қолқасын тыңдаған соң:

	– Жаны жайсаң ағалар, кергитін мен емес, тек тұла бойымда күш-қуат жоқ, әлдекімдер кеудемнің бір жақ бөлігін балтамен шауып әкеткендей жарым-жартыланып қалыппын! – деді. Жәкібай солай десе де өзінің түз тағысында кеткен кегі мына үлкендер қолқасы арқылы шала-шарпылау болса да қайтатынын сезгендей бұл дүр сілкініп, тез бабына келді. Ақыры, Құндақбай екеуі жарау аттарға мініп, мылтықтарын асынып Майтөбеге келді. Мұнда олар әккі көкжалдардың жүріс-тұрысын аңдығандай із кесіп, күні-түні Көкшолақтың аталмыш апанын қарауылға алды. Айнала тым-тырыс, жым-жылас, шықылықтаған құстардан басқа елең еткізер дым жоқ. Көкшолақтың өзі де, оның «шашбауын көтеруші» арландар да ұшты-күйлі жоғалған.

	Алғашында Құндақбай мен Жәкібай біраз ойды сарп етті.

	«Бұлар қайда жоғалды, әлде жұмырларына біраз жұқ барғасын басқа қиырға қарай қоныс аударды ма?» Міне, осы тәріздес сұрақтардың біразын көз алдарында көлденеңдетті. Ел ішіне оралып, кәртамыс ескі аңшылардың біразынан ақыл-кеңес сұрады. Бәрібір ол сауалдарға мардымды жауап табылмады. Ақыры, бұлар екі айырылысып, Құндақбай өз аулына кетпекке жиналып еді. Тек осы аралықта әлгі қасқырлар қайтадан жаман шапқыншылық жасады. «Ия, ия, мынау оңай жау емес, оны жою үшін тек қару қолдану аздық етеді, ақыл-тәжірибе керек» дегенге сайды. Сондағы бір көнекөз қария «қалайда сол аналық Көкшолақ қасқырдың көзін құрту керек, сонда басқалары да алысқа кетпес» деген ақыл салды. Бұған қоса аса әккі қаншық қасқырдың өз апанына келіп-кетіп жүретін өз іздері болады, соны ажырата білген жөн деген тағы біреудің ескертпесі кәперге алынды.

	Құндақбай мен Жәкібай екінші кезекте аттарын тым алыста қалдырып, ертегінің бір қурайды паналаған тыңшылары тәрізденіп, Көкшолақтың апанына асқан сақтықпен жақындады. Түз тағыларының иісшілдігіне орай бұлар апанға ықтасын жақтан бекінді. Бұл асқан шыдамдылықты қажетсінетін жұмыс. Екі жігіт алты малтаны ас етіп, аз сусынды місе тұтып, осында апталап жатты. Ақыры таң қараңғылығында Көкшолақтың сұлбасы апан аузында қылаң етті. Бұл оның келісі ме, кетісі ме, екеуі ажырата да алмай қалды. Бір анығы қос мерген мылтықтарын бір мезгілде дүрс еткізді. Көкшолақ аспандағы айды алмақтай биікке секіріп барып құлап түсті.

	Бұдан кейінгі шаруа бұл кәрі қаншық қай тараптан келді, ізі қайсы, бұған қатынайтын арландар қай ізбен келеді, міне, соны айыру. Ол да қиын жұмыс, сосын да Құндақбай мен Жәкібай өздері бекінген ықтасынға қарама-қарсы бетті түгел қарауылға алуға мәжбүр еді. Көкшолақ өлгесін екі күннен соң үш бірдей арланның тұмсық, құлақтары шалынды. Үшеуі бірдей оққа ілінді. Келесі түнде таңға жуық тағы екі арлан көрінді. Оларды да жайпап салысты. Осылай күн құрғатпай келген арландардың бәрін Құндақбай мен Жәкібай қапысыз атып түсіріп, өздері бекінген ықтасын жақтағы бір қалыңның ішіне сүңгіте берді. Қысқасы, сөйтіп, бұлар Көкшолақ қасқырдың бүкіл тұқымын құртып, осы маңдағы елге тыныштық әперіп еді.

	* * *

	Иә, қызыл-қаңлы Құндақбай Төлендіұлы биылғы кәнпеске басталған 1928 жылы небәрі 28 жасқа толды. Осы қысқа ғұмырда бастан кешкендері ертегінің қауырсын қалам ұстаған сары тісті ғұламаларына неше кітап жазуға азыққа жарар еді? Оны ешкім санап тауыспас. Осы Көкшолақ қасқырға қатысты оқиғаның заңды жалғасы да бар, бірақ оны Жүнісбайға айтуға зауқы соқпады. Себебі, Күркілдектің төбесі көрінді. Тек ойына түсірді де қойды. «Келесі бір оңтайлы сәтте тілдің майын тамызып, ұңғыл-шұңғылын түгендеп берермін, бұл ұғымтал шіркінге!» Тек мына баяндалған жайдың бір қортындысын көлденең тартып үлгерді:

	– Осы уақыттың ішінде әлгі жалайыр-қарақалпақ жігіті Жәкібай маған қатты бауыр басыпты. Мен кеткесін өз жамағайындарына: «Әй, не білдіңдер, мен қазір сол қаншық Көкшолақ қасқырға иман тілеп жүрмін! «Тәйт, не дейді мына сығыр, жұрттың малын қынадай қырған түз тағысына иман тілегені несі, мақұлықтың да о дүниеде баратын жұмағы мен тозағы бар ма екен» дегендердің сабыр суын басып, «сол Көкшолақ қасқырдың арқасында мен жоғалтқанымды тапқандай болдым, менің әлгі жартастан ұшып өлген інім Әкібай тіріліп келгендей көңіл күйім дұрысталса қайтесің? Бір қызығы, Әкібай мен мына қызыл-қаңлы Құндақбай бір-біріне қатты ұқсас. Жас шамалары да, түр-түстері де! Екеуі де төртпақ, екеуі де палуан, мерген, шабандоз, ұшпа мінезді, нағыз қолғанат, айтқаныңды қалт қылмайды? Осы қызыл-қаңлының алтын асықтай жігітін менің Әкібай інімнің өтеуіне құдай жіберді ме деп пайымдаймын. Бұл өзінің Күркілдегіне кеткелі менің іші-бауырым қайта құлазыды, тек оның әзірге тірі пенде екендігі ғана көңілге демеу» – депті.





ҮШІНШІ ТАРАУ




	Ия, Көкшолақ қасқырға қатысты оқиғаның заңды жалғасын Құндақбай мына балауса Жүнісбай Жәкіжан баласына кейін бір оңтайлы сәтте, басқа да бір тыңдармандардың көзінше сарқыған да еді. Тек оқырман қауымды аса зарықтырмау үшін біз оны осы аралыққа кіріктіруді жөн көрдік.

	Бұл келесі оқиға, 1916 жылдың күзінде болған. Оған дейін бір-біріне тіпті бауыр басқан Құндақбай мен әлгі жалайыр-қарақалпақ жігіті Жәкібай Алтынемел тауына аңға шығады. Сонда бір елік кездесіп, оны қос мерген көздеп-ақ атады. Атқан оқтары дарымай тек біреуі ғана аяғына тиіп, елік ақсаңдай қашады. «Қап, мына байғұсқа обал жасадық-ау» деп, екеуі бірдей аттарын құйғытып оның соңынан түседі. Жазық жер емес, тау бөктерлеп шабу қиямет, сосын да бұлар сәл-пәл кейіндеп қалады. Ал ақсақ елік ойға, жазық кеңістікке қарай домалаңдайды. Бұл аңшы жігіттерге сәл-пәл жеңілдік әпергендей. Алайда, ол кеңістікте де аңшылардың аттары аса бауырын жаза алмайды, шөп қалың, оның үстіне мынау күздің күнінде шөп атаулы қурайға айналып, тіптен берік бөгесін жасайды ғой. Ал елік сол алған бетімен шоқақтап отырып, Холмогоровка станицасына таяу Развильное селосының тұсында аң қуған Құндақбай мен жалайыр-қарақалпақ жігіті Жәкібайдың көздеріне бір қызық көрініс ұшырайды. Бұл Холмогоровка, Коноваловка атты станицалардың айналасында орыс-казактар бидай, сұлы, арпа тәрізді дәнді дақылдарды көптеп егетін. Міне, қазір мамыражай күз айында сол алтын астықтың басы иіліп, пісіп тұрған шағы. Ал піскен егінге адам түгілі Алтынемел тауында үйір-үйірімен өріп жүрген мынадай еліктер де әуес. Ара-тұра, кейде түнделетіп, кейде күндіз тапа-тал түсте де сол егінді жеп, әрі таптап та кететін.

	Сосын да оған әмсе күзет қойылады. Ол жай мына екі аңқұмар жігіттерге де әуелден-ақ белгілі.

	Жер түгі қалың болғасын аттарының шабысы өнімсіздеу Құндақбай мен Жәкібай Развильное селосының түбінде өз көздеріне ұшыраған көріністі дұрыстап айыра алды. Сонда бір өрімдей жас қазақ қызы суға бетін жуып отырған, ал егін күзеткен еңгезердей бір орыс әлгі қызға ту сыртан келіп, бассалмасы бар ма? Оның құшағынан құтылмаққа жандәрмен ыршып шырқыраған қыздың даусы аң қуған екеуге құлақ жарардай жетеді. Жалпы ол заманда құла дүзде тезек теріп, не қурай арқалап, жалғыз-жарымдаған қазақ әйелдеріне орыстардың зорлық жасайтыны хақындағы әңгімелер құлаққа жиі тиетін. Сосын да ма, мына көрініс Құндақбайды райынан тез қайтарады. Аң әуселесінен, адам әуселесі қымбатырақ қой. Атын сәл тежеңкіреп:

	– Әй, Жәкібай, сен еліктің соңынан қуа бер! Мен ана қызды арашалайын! – деп айғайлайды. Зерделі, әрі көзі де өткір Жәкібай да бұл жайға Құндақбайша баға берген еді:

	– Жаным, Құндақбай, басың жастау, сен елікті қу, ол қыздың арашасына мен түсейін! – дейді.

	– Жоқ! – деп Құндақбай кесе қайырады. – Қарасаңшы, мына орысың сайдауыттай неме. Пормы маған сай! Тая соқсаң өзіңе сор! Мен барамын!

	Аттың мынадай шабысы үстінде бұдан әрі сөз жарыстыруға мұрша да жоқ, сөйтіп бұлар екі айрылды. Құндақбай жеткенше әлгі еңгезердей орыс қолды аяққа тұрмай шырқыраған қызды жартылай шешіндіріп те үлгеріпті. Жай шешіндірмеген, жұқа шыт көйлегінің бір жақ иығы қақ айырылыпты. Құндақбай әй-шайға қараған жоқ, жеткен бойда атынан секіріп түсіп, тізгінді де бос тастай сала ұмтылды. Өзінен бойы биік орысты иығынан шап беріп, бері өзіне қаратты. Сап-сары салқал-шашы түйдектеліп, қып-қызыл жүзінің ұшы күнге күйіп күреңіткен, етжеңді орыс екен. Мына тапалтақтау қазақтан аса қауіптенетін де тәрізді емес. Кенет Құндақбайдың малта тастай жұдырығы құлақ-шекесінен дәл тигенде ол казак-орыс сонау жылғы Ташкенттегі цирк ойыншыларындай аяғы аспаннан келіп аунай құлады. Қалайда, Құндақбайдың көзіне солай көрінді. Ал безілдеген қыздың даусы әлі басылмаған еді.

	– Жаным, тез үйіңе қайт! Саған енді ешкім тиіспейді! – деген Құндақбайдың даусын естісе де өзіне-өзі келе алар емес. Бір жайдан өзін құтқарушы жігітті мынадай зорлықшының қасында жалғыз тастап кетуге жүрексінетін де түрі бар. Сонда да Құндақбай қайталай жекіргесін ғана ол қыз жалаңаш иығын бүркемелей ұзай берді.

	Ал орыс басын жерден көтеріп, жүрелей отырғанда бет-аузынан аққан қан сақал-мұртын, мойнын, жағасын түгел жуып кетіпті. Көздерін көтеріп Құндақбайға тесілгенде қарсы қимылдың еш пайдасы жоқтығын сезген нышаны қоса атойлады. Құндақбай:

	– Еще такой поступок, вот этим на тот свет отправлю, – деп, жаңағы жұдырығын көзіне тақай көрсетті. Орыстың тілі байланып қалғандай еді, есесіне көк көздерімен Құндақбайдың бас-аяғын асықпай тінткілеп, қадағалаудан танбады. Құндақбай атын ұстап мініп, ұзап кеткесін де ол осы қалпынан міз бақпады.

	* * *

	Кейін белгілі болғандай бұл казак-орыс осы Қоғалы аңғарының еркесі Құндақбайды сырттай таниды екен. Ол көзі-басын жуған қанды сүртпестен сол күйінде сондағы атаманға барып шағынады. Атаманның өз басы да Құндақбайдың кім екенін жақсы білетін. Бұл сұрперенді құр қолмен алу мүмкін емес, әрі аса қауіпті екенін ескеріп, ол Қапалдағы уезд бастығына кісі жөнелтеді. Қысқасы, Қапалдан жандармерия келіп, Құндақбайды ұстап, қол-аяғын кісендеп, өздерімен бірге әкетеді. Кейінгі замана білгірлері, ақын-жыршылар, шежірешілер бұл Құндақбайдың бірінші және ең соңғы рет пенде боп қолға түскені деп бағалаған еді. Шынында ол кезде небәрі он алты жастағы Құндақбайдың сәл аңдаусыздық жасағаны рас та сияқты.

	Қапалда сары ала қозыдай киінген жандармерия адамдары Құндақбайды сұраққа алады. Тілді, тісті Құндақбай ашына сөйлеп, казак-орыстардың, олардың ішіндегі шені жоғарылардың жергілікті ұлт өкілдеріне жасаған зорлық-зомбылығын барынша әшкерелей дікіңдейді. Сайдың тасындай берік, қуатты, зерделі, әрі орысшаға жетік Құндақбай жандармерия басшылығының назарын аударады. Олар енді Құндақбайға жай тентек, бұзақы емес, өздері зәру ырзық іспеттес етіп бағалауға көшеді. Құндақбайға «Біз сені құтқарайық, тек сен ақ патшаға адал қызмет етуге уәде бер. Жандармериядан өзіңе лайықты қызмет жүктейміз» дейді. Құндақбай көп ойланған жоқ, бұл 1916 жыл ғой, Ресейдің батысында қантөгіс соғыс басылар емес, ақ патша туралы әрқилы сыбыстар естілуде, Верный, Ташкент сынды шаһарлардан жеткен өсек-аяңдар да инеше құлақ сұққылайды, «осындай бұлт ала, жер шолада қамақта отырғанша, ашық аспан астында жүргенім олжа ғой» деп, жандармерия басшылығының ұсынысын қабыл алады.

	Қапал Құндақбай үшін таныс өлке ғой. Осында әлгі атақты саудагер байлар, әкелі-балалы Маман-Тұрысбектің кәсібін жалғастырушы басқа бір дәулеттінің бір жыл бойы жылқысын бақты емес пе? Ол дәулетті жан ақыры мұны жылқы сатуға Ташкентке жұмсады ғой. Алғашында бұл Қапал өңірі, осындағы Ешкіөлмес, Баянжүрек таулары мұның көзіне тым жылы ұшырады. Енді қалай, бұл Құндақбайдың өзі де осы тәріздес таулы өлкенің түлегі. Жандармерия адамдары да Құндақбайға қамқор көзбен қарап, алдағы атқарылар жұмыстардың жай-жапсарымен таныстырды. Бірақ салған жерден ол жұмыстардың сықпыты Құндақбайдың іш дүниесін мұзға толтырғандай әсер етті. Ия, соңғы бірер жылда бұл Қапал өңірінде де заман әлпеті мықтап-ақ өзгеріпті. Ел ішінде мылтықты адамдардың көбеюіне орай анау-мынау зорлық әрекеттер де әр тұстан шаң береді екен. Оған шыдамаған жергілікті жұрттың кейбір сайыпқырандары кейде жекедара, кейде топталып, олар да кек қайтаруға құлшынады. (Бұл әрі сол 1916 жылдың өткен шілде айында Қарқара жайлауындағы Ереуілтөбеде бас қосқан Албан руының игі жақсылары патша өкіметінің әскерге адам алу туралы жарлығына қарсы шығып, оның соңы үлкен қырғынға ұласқан шағы ғой. Оның да салқыны білініп тұрды). Міне, Құндақбай атқарар жұмыс нобайы сол – сондай ел ішіндегі «кекшілдерді» іздеп тауып, қол-аяқтарын кісендеп, осы жандармерияға әкеп тапсыру. Бұл Құндақбайдың ішін мұздатпай қайтсін? Сосын да бұл басқа бір жол іздеуге мәжбүр.

	Осылай әрі-сәрі күйде жүргенде Құндақбай өзі қатарлас, бір жас найман жігітімен танысады. Ол осы жандармерияда малайлықта екен. Құндақбай осында әлгі аса дәулетті жанның жылқысын баққанда бұл осы Құндақбайды көріпті де, әрі ол туралы біраз хикаятты да естіген. Сосын да бұған тез үйірсектеп еді. Ия, іздегенге сұраған деген. Ақыры, Құндақбай өзі көлгірсіп тұрған найман жігітіне қолқа салды:

	– Менің мыналар тапсырған жұмысты атқарар құлқым жоқ, мен қашайын! Сен маған бір ат тауып бер! «Ер мойнында қыл арқан шірімейді» деген! Түптің түбінде бір кәдеңе асармын! Менің туып-өскен ортам Қоғалы аңғары, Шаған таудың етегі, Күркілдек ауылы, затым қызыл-қаңлы! Ол жақтың иті мен құсына дейін мені біледі. Әлдебір күнде басыңа ғаріпшілік жай орнаса мені солар арқылы табасың! Тек қосалқы зар өтінішім – менің бұл сөздерімді иманның машайығы, құранның аяты деп қарама, ең жүрекжарды имандай шыным!

	Найман жігіті малайлықта дегенмен бұл да кеудесінде түйсігі бар жан еді. Құндақбайдың «иман» деген сөзді қолдануы бұған жайлы тиді. Бұл қызыл-қаңлы жігітінің шынында иманмен қаптап қойғандай күнәдан пәк мұнтаздай түрі көзге ұрып тұр емес пе? Тұла бойыңа бірден бойлап кірердей өткір көк көздері, балқыған жездей қызыл жүзі бар, тапалтақ кеудесі қолдан құйылған шар болаттай қайратқа толы мұның жалған сөзді ешқашан жолдас етпегені соқырға таяқ ұстатқандай айқын. Заман болса мынау, ертеңгі күн жөнінде не деп болады? Найман жігіті де бірден ағынан жарылады:

	– Егер саған ат тауып беріп, қашып кетуіңе септесекенімді сезсе мына сары ала қозыдай киінген әскерилер мені отқа қақтап жейді! Сонда да тәуекелге бастым! Бүгін түнде сен менің қол-аяғымды қыл шылбырмен тастай етіп байла, сосын анау көкқасқа байталымды мін де қаш! Ер-тұрманын алдын ала сайлап қоямын! Өзгесін бір құдайдан көріп алдым!

	Міне, сөйтіп Құндақбай Қапал жандармериясынан қашып құтылады. Бірақ олардың құрығы ұзын, қайтпек керек? Құндақбай күндіз бой жасырып, түнделетіп жортып, Қоғалыға жетеді. Сөйтіп, түнделетіп келіп, Алтынемелдегі әлгі жалайыр-қарақалпақ жігіті Жәкібайды табады. Оған мән-жайды толық тәптіштеп:

	– Мен Қытайға қашамын, басқа амал жоқ, екіншілей қолға түссем мен де отқа қақталамын! – дейді.

	– Қыршынынан қиылған інім Әкібайымның тірі көзіндей досым-ау, сенен айырылып, мен қалай жер басып жүре аламын! Онсыз да сен ұсталып кеткелі ішқұсалықтан өле жаздадым. Сол Қытайыңа сенімен бірге мен де қашамын! – деп Жәкібай боздайды. Құндақбай мұнысына дән риза. Бірақ қашқанның жөні осы екен деп, салып ұрып кете беру дұрыс емес, бұлар бәрін ақылға салды. Сосын Құндақбай сонау биікте, Шаған мен Қотырқайыңның екі ортасындағы Қараңғысайға барып бекінді де өзінің ең жақын үзеңгілестерінің ныспыларын ауызша тізіп, әрі екі қолының саусақтарын бүгін санап отырып, Жәкібайға «сен осыларды сол Қараңғысайға әкеп тоғыстыр» деп өтінді. Жәкібайдың бұл десе шығарда жаны ғана басқа ғой, әрі оның аталмыш достарының біразымен жүзтаныс та, ат сабылтып жүріп екі-үш күннің ішінде бәрін жиып берді. Тек достар емес, туған інісі Мырзақбай, тағы бірер ет бауыр жақындар да осында. Ол 1916 жылы бәрінің тым жасаңдау шағы, мәселенің ол жақ, бұл жағына тереңдеп бойлауға қауқарлары да жетпейді, тек бәрін төтесінен басып, нақты-нақты әрекеттерді белгілесті. Ол кезде әрі дос, әрі Мырзақбайдан кейінгі ең жақын туыс Құлжатай, тағы басқа да қаңлыдан шыққан Кенебай, Денебай, Шұңбай, Шаңбат, тағы басқалар шеттерінен қызуқанды еді. Бұлар Құндақбайдың аузынан қандай леп шықса да көрікті басып, одан әрмен қыздырып әкетуге ғана шебер. Тіпті өздері бірге жанып кетуге де бар. Бұған қоса мына бүгінгі серік Жүнісбайдың әкесі Жәкіжан, әкелі-балалы Манасбай мен Қазыхан, тағы үш-төрт жігіт ағасы дерлік естиярлар да осында тоқайласқан. Олар тарапынан «бірден қашқаның жөн бе, әліптің артын баққаның қалай болар» деген сияқты лебіздер де білінді. Тек оны Құндақбай хош көрмеді, бүгін-ертең-ақ Қапалдан жандармерияның адамдары жетіп, Қоғалының өнебойын аш бөрідей кезіп, елдің әптер-тәптерін шығарады, онан да аш құлақтан тыныш құлақ, Қытайға қашып құтылғаным жөн деп шешті. Бұл бас қосу әрі Құндақбай маңындағы жас сұрперендердің алғаш рет ту ұстап, тұлпар жаратқандай топ құрағанына да ұқсап кеткен. Ия, мұның осындай мәні келешекте де кәдеге асқандай.

	Ал нақтылы белгіленген шаралар мынау. Бұл бас қосқандардың ішінде біреуі ғана бұрын Қытайға барып қайтқан екен, әрі екі елдің ортасындағы шекара белгісі іспетті Қорғас өзенінің екі жағалауын да жақсы біледі. Міне, сол жігіт жол бастайды. Ал тағы екі-үш жігіт, ішінде Мырзақбай да бар, әлгі Құндақбайды ұстап берген Холмогоровка станицасында тұратын казак-орыстар өздеріне меншікті мініс аттарын қашан өріске шығарады, қашан әкеп қораға қамайды, ол қорадағы күзет қаншалықты, соны анықтайды. Міне, соның бәрі хатқа түсірілгендей айқындалған шақта Құндақбай, жалайыр-қарақалпақ жігіті Жәкібай, Құлжатай, тағы үш адам мұздай қаруланып, әлгі жолбасшыны қосқанда барлығы жетеу, жылқы қамалған қора күзетшілерін баудай түсіріп, қораның кілтін бұзып ашып, өңкей жүрдек сәйгүліктерді айдап әкетуге тиіс.

	Құдай сәтін салғанда осының бәрі іс жүзінде тура Құндақбай жоспарлағандай болып шықты. Таң қараңғылығы аса сейілмеген алакөбеңде бұлар айналасы жүзге тарта жылқыны ысқыртып қуды да әкетті. Холмогоровка мен Қорғас арасы тура тартқанда шамамен жүз елу шақырымдай қашықтықты құрайды. Тура тартар жол қайда, бұралаң тау мен қыраттарды айналып өтесің, жұлқынып аққан тау өзендерін кешесің, сосын да қашқын топ, аттардың дамыққанына қарамай жолай бір түнемелікке ғана аялдап, шекара асып кете барды. Кейін бұлар бір жансыздан білгендей бұл оқиға Қоғалы өңірінде жаман дүрбелең тудырыпты. Себебі, жылқы қорасын күзетуші казак-орыстардың арасында өлгендер де бар екен.

	Міне, бұл Құндақбайдың Қытай жеріне алғаш рет қадам басуы еді. Туған ел, туған өлке – бәрі көзден бұлбұл ұшқандай, Құндақбай енді өзінің осы жаңа жағдайына біржола көндігудің амалын қарастырады. Қасына көбіне Жәкібай мен Құлжатайды ғана ертіп, өздері тоқтаған Құлжа қаласының іші-сыртын кезеді. Қытайлар, дүңгендер, ұйғырлар, некен-саяқ ұшырасатын өзбектер, қазақтар – әрқайсысы өз тірліктерімен алаөкпесі шығып, бір-бірінің бетіне қарауға мұршасы жоқтай. Тілдері көбіне қытайша. Сосын да Құндақбай өз серіктерімен қолы бостау бір кәртамыс ұйғырды тауып алып, соның көмегімен қытайша үйренуге ден қойды. Зерделі Құндақбай қытайлықтар тірлігінде жиі қолданыстағы атауларды, тіркестерді алғашқы пәрменде-ақ қағып алды. Қалғандары да күн асқан сайын мұның көкірек қуысына топырлай кіріп жатты.

	Ол жиырмасыншы ғасырдың алғашқы ширегінде Құлжа сауда-саттық, айырбас орындарымен, әсіресе, мал базарымен даңқы әуелеген шаһар еді. Мұндағы мал базары атаулың Құлжаның шығыс бетінде, Іле дариясының осы оң жағалауынан теріскейдегі Бурақара жотасының бергі сілемдеріне дейінгі салқар жазықтарда, етек-жеңін кеңге салған тым жайылма дүние. Сірә, мұнда сауда үшін айдап әкелінген ірі қара мен қой-ешкіні, шошқаны, тіпті үй құстарын ұстауға, жемдеуге қолайлы табиғат жаратылысының өзі-ақ осындайлыққа үндеп қызықтырғаны анық. Түгі қалың, әсіресе, жауын-шашынды жылдары төрт түлігің бас алмай жейтін шөптің алуан түрі бірімен-бірі жарыса көкке бой көтереді. Сосын да бұл жаққа мал айдап әкелген базаршылар алты ай жазды осында өткереді. Несі бар, мал тоқ, ішсе суы да қасында, қоңынан айрылады-ау деп қорқуға негіз жоқ. Сірә, бұған қоса қытай жұртының сауда-саттыққа асқан бейімділігі де қосымша өріс ашатындай. Міне, Құндақбай мен оның тобындағылар осы Құлжа қаласындағы базарларды, әсіресе, мына мал базарын аралап жүріп, ілім мен ғылымның неше құпиясына бойлағандай ой-саналарына серпін бітті. Әсіресе, Құндақбайдың өз басы анасынан қайта туғандай түлеп, жан-жағына жұтына қараудан керемет ләззат алатын еді. Бір кездегі Ташкент сапары, ондағы көрген-білгендері, жылқы саудасының қыр-сырлары, цирк ойыншыларының өнері, көздің жауын алар ғимараттар мына Құлжадағы тірліктің қасында едәуір жүдеу тартқандай. Қытайлықтардың әмсе жұтынып тұратын бет-жүздері, құшақтап сүйесің бе, жоқ, таяқтап ұрасың ба, қандай жағдайда да бір қалыптан аумайтын сол бет әлпеттері, мінездері, қашан да қимылдан жаңылмайтын қол-аяқтары, бір тиындық пайда үшін жүз батпандық жүк көтеруге бар жанкештілігі, шыдамдылығы неше хикаят құрастыруға азыққа жарар еді дейсің. Құндақбай тобы, әсіресе, тіл үйрену үшін сол қытайлықтармен жанаса кетуге, дау-дамайға баруға сылтау іздейтін. Сол пәрменде тіл ғана емес, Аспан асты ел-жұртының мінез-құлқын, салт-дәстүрін, әрқилы тұрмыстық ерекшеліктерін де қағып түсіретін. Өзара таңдай қағысып, тіпті жағаларын да ұстайтын сәттері жиі.

	Құндақбай осылай қарай шекара асырып қуып әкелген Қоғалыдағы орыс-казактардың мініс аттарын аздап саудаға салып, қорек қылатын еді. Бара-бара өздеріне қосымша кәсіп те тапты. Кәсіптері сол – бұлар сондағы қытайы, ұйғыры аралас байлардың малдарын бақты. Ара-арасында Бурақара жотасына қарай ұзап, аң аулауға да уақыт табатын. Бұл да аздаған табыс көзі, Аңның еті, бағалы терісі, мүйіз, тұяқ сияқтылары да қытайлықтардың көзінің құрты екен. Құндақбайдың құдай дарытқан тағы бір дарыны – өсімдік біткеннің небір қырларын танып білетіні ғой. Бурақара жотасы жақта дәрілік шипасы бар өсімдіктердің неше қилысы жайқалып өсетін. Олардың көбісі Қоғалы тауларында да кездеседі. Міне, Құндақбай тобы малды сол бағытта өргізіп, мойыл, маралшөп тамыры, уқорғасын, сасықшөп, меңдуана, жалбыз, жөтелшай, тағы басқаларды асықпай іздеп тауып, бума-бума етіп кептіріп базарға шығаратын. Әсіресе, маусым, шілде айларында жаппай гүлдейтін, таудың тастақты беткейлерінде, биіктегі шалғындарда, сарқырама өзен жағаларында кездесетін алтын тамыр атты өсімдік үшін қытайлықтар жанын беруге әзір. Оған алушы іздеп әуреленбейсің, қайсысы көрсе де тарпа бассалады. Бұл алтын тамырмен бір емес, бірнеше дерттің бетін қайтаратын әдіс қытайлықтарда ежелден бар екенін Құндақбай тобы кейін білді.

	Міне, сөйтіп, бұлар Қытай жерінде өмір кешіп жатты. Туған елмен екі ара он екі ай бойы шарт үзілгендей. Келесі 1917 жылдың тамызында әдетінше Құндақбай қасында Жәкібай ғана бар, екеуі базар аралауға шыққан. Аттылы-жаяуы аралас ығы-жығы елдің қан ортасында ешкім ешкімді танып болмайды. Бәрінің көздері, ынта-ықыласы шытырлаған ақшаға, оған келетін айна-тараққа, жібек матаға, тігулі киім-кешекке, ер-әбзелдерге ауып кеткен. Өзгенің бір ұшын ұштап көзіне шаншысаң да көретін емес. Тек Құндақбайдағы көз бен ынта бөлек. Ол кенет базар ортасында, ашық алаңқайда кермеге байлаулы ертұрманды аттардың біріне қаршығадай қадалды. Қасындағы жалайыр-қарақалпақ жігіті Жәкібай оның бұл назарын әдеттегі базар аралаған адамның қылығына балаған. Тек Құндақбай осы жолы өзінде жоқ мінезге басып, жаңағы қылқұйрықтыға қадалған күйі біржола тас боп қатты. Жәкібай «мына неме аттың өзіне, не ер-әбзеліне қызықты ма, жоқ, жоғалтқан малын танығаны ма» деп, алақ-жұлақ етіп, көздерін екі жаққа кезек жүгірте бастаған. Аттың өзі де, ер-әбзелі де Құндақбай қызығатындай ырзыққа жатпайды, тек осында мініп келген шаруасы аса шалқығандай емес қоңторғай тірлікті базаршылардың бірінің мал-дүниесіне ұқсайды.

	Жалайыр-қарақалпақ жігіті Жәкібай ұзаққа шыдамады:

	– Батыр бағланым-ау, әлдебіреудің қораш мүлкіне көзақы алардай тесілуіңе жол болсын!

	– Жәкібай аға! Мүлікке қызыққан дәнемем жоқ! Сен онан да осы арық керторының жалына көз тасташы. – деді Құндақбай жұлып алғандай.

	– Немене, құлын кезінде жоғалтқан малыңа ұқсай ма? – деп, Жәкібай кекесін араластыра сұрақ қойды.

	– Малдың өзіне емес, жалына, небәрі екі уыстай ғана бар жалына зер салшы! Не байқайсың?

	Жәкібай енді одан әрмен дал болып, ерттеулі керторының шынында екі уыстан аспайтын болмашы жалына көз тікті:

	– Түгіне түсінсем бұйырмасын! Одан не таптың?

	– Анау керторы аттың жалына жабысқан тікен шөптің тұрқы таныс па? Ол шоңайна! Қазір тамыз айының соңғы жұлдыздары! Осы тамызда шоңайнаның жемісі піскенде оның қорапшасы шытынай жарылып, малдың жалына, түгіне жабысқыш келеді. Мен анық таныдым! Мынау біздің Күреңбелдің бір сайындағы шоңайна! Басқа жақтың шоңайнасы жатағандау да, тек біздің Күреңбелдікі ғана биіктеу! Сосын да мына жануардың жалына жабысқан. Мынау сөз жоқ, шекара асып, біздің Күреңбелден келген біреудің малы!

	Осы Қытай жерінде өткерген соңғы бір жылда, әрқилы жүріс-тұрыс, айла-амалдар, тіпті қауіп-қатерлер үстінде Жәкібай бұл жасы кіші үзеңгілестің талай тапқырлығына тәнті болған. Ал мынаусы соның бәрінен асып түсті. Жәкібай ішегін тарта таңырқағанда онысының уілі өз құлағын жарғандай бар еді.

	 «Е, құдайым, тәуба, тәуба, жартастан ұшқан Әкібайымның өтеуіне тегін пендені жібермепсің, мұныңа да шүкір» деп, іштей күбірлей берді. Себебі, Жәкібайдың бұл Құндақбайдың осы жолғы байқампаздығына да еш күмәні жоқ еді.

	Сонымен бұлар сол жалына шоңайна атты тікенек шөп жабысқан арық керторыны күні бойы бақты. Ақыры оның иесі табылды. Бұлар тез шүйіркелесті. Әрі ол жалғыз болмай шықты. Шынында сонау Қоғалы өңірінен әлдебір бай қызының жасау-жабдығына керекті бұйымдар іздеп келген төрт-бес жалайыр жігіттері екен. Ішінде Құндақбайды сырттай танитындары да бар. Жамыраса көрісіп, екі жақтан да хал-жай сұрасып, ақтарыла сөйлесуге бір тәуліктен астам уақыт жұмсалды. Қоғалыдан келгендердің бұларға сыйлаған ең басты жаңалығы мынау еді:

	– Ау, ағайындар! Сендер мұнда текке қашып-пысып жүрсіңдер? Осы биылғы ақпанда ақ патшаның аяғы аспаннан келіп, өзінің торға түскен жайы бар. Қазір Уақытша үкімет дегеннің үкімі жүре бастады. Бұлар бұрынғы патша заманындағы барлық қылмыскер аталғандарды ақтап, босатып жіберді. Тіпті кейбіреуін әлпештеп, көтермелеп, мерейлерін өсірді. Алаш үкіметі, алаш партиясы дейтіндердің исі шығып жатыр! Ал ендеше...

	Бұл жаңалық тағы біраз даурығысуға тамызықа жарады. Сонымен мән-жайды терең ұққан Құндақбай, Жәкібай, Құлжатай – үшеуі сол жылы қыркүйек айында шекарадан бері асып елге оралды. Ал өз тобындағы өзге үш жігітті және осы Қытай жерінде бұларға қосылған тағы төрт-бес қазақты сонда қалдырды. «Мынадай аумалы-төкпелі уақытта не деп болады, алдағы күні әлдебір замана бұрқасынында бір таянышқа жарар» деген сақтықтан еді.

	* * *

	Алайда, 1917 жылдың күзінде елге оралған Құндақбай көптеген бытықы-шытықы жағдайлардың үстінен түсті. Сағынып көріскен Қоғалы аңғарында әлдебір түсі бөлек салт-дәстүр орнап, өңменінен өтетін суық жел үстемдік еткендей жат пішін, жат құбылыс жұрттың қас-қабағына ілініп қапты. Ол кезде бүкіл Қазақстан алты облыстан, ал әр облыс бірнеше уезден тұратын еді. Мұндағы Жетісу облысына Верный, Жаркент, Пржевальск, Қапал, Лепсі, Пішпек уездері кіретін. Тек осы жылы облыс, уезд басшылары бір-біріне бағынбай, әрқайсысы өздерінше бүйректен сирақ шығарып, әрқилы саяси даурықпаларға белшесінен батыпты. Мұның мәнісін Құндақбай сынды арнайы білімі жоқтар түгілі, сол кезеңнің «көзі ашықтары» айқындай алмайтын. Мысалы, осы биылғы көктем, жаз айларында айшықталған ұлттың «Алаш» партиясы және ол құрған үкіметке кенет жаман айдар тағылып, «солшыл эсерлер» дейтіндердің көзқарасын құптайтын «Үш жүз» партиясының айы оңынан туыпты. Ал қазан айында Петроградта большевиктер жеңіске жеткенде осы «Алаш» пен «Үш жүз» екеуара бір-біріне жаңа күшпен тіс салысты. Бір ғажабы, олардың әрқайсысының жақтастары да бір тектілер емес, қырық кемпірдің қылауындай нағыз ала-құланың өзі. Міне, осындай аласапыранның ішінен тура жол саңлау тауып шығудың өзі қиямет. Сосын да орталық өлкелерден шеткерірек Қоғалы аңғарының жұрты әліптің артын бағуға бейімделді.

	Осылай бір жарым жылдай уақыт өтті. Большевиктер өкіметінің әперген нәпақасы сол – онсыз да «қырықпышақ» қазақ енді «бай» мен «кедей» боп екі жарылып, одан әрмен көбесі сөгілді. Бұл екі аяққа ғана емес, көкірек қуысына, бастағы «бір асам» миға да шамадан тыс ауырлық түсірді. Құндақбайда, оның ең жақын достарында, айнала елде әрі-сәрілік одан әрмен үдеді. Бір-біріне бағынбау дейтіннің көрінісі тіптен қоқырайды. Сол халде 1919 жылдың тамыз айында кенет сырттан келгені бірден аңғарылатын бір бейтаныс Құндақбайдың көзіне оттай басылды. «Бейтанысқа» да солай. Ол еңіреп-боздап, Құндақбайды құшақтай жығылды. Көздерінен добалдай жастарын бұршақтатып, алғашқыда өлікке дауыс айтқанға ұқсады. Құндақбай оны тез саябырсытуға күш салды. Себебі оның кім екенін анықтауға аңсары жаман ауған еді. Әлденеден оны шырамытқандай да, тек тап басып тани алмайды. Ал «бейтаныс» өзінің кім екенін ашып-айыруға асықпады. Алдымен Құндақбайдың өз басын, сосын оны қаумалаған оншақтыны әлдебір күдік көздерімен дұрыстап барлап алды да Құндақбайды оңашалыққа шақырды.

	Құндақбай оның ымын дәл түсінді де қасындағыларға «сәл аулаққа бара тұрыңдар» демекші еді, бірақ оны айтып үлгермеді, енді мұның өзі табаға қуырылған балықтай шаж етті:

	– Әй, сен әлгі осыдан үш жылдай бұрын қолды болған мені сонау Қапалда жандармерияның құрығынан құтқарған найман жігіті емессің бе? Тәуекелге басып, маған көкқасқа байталыңды мінгізіп, мен сенің қол-аяғыңды байлап тастаған болып, қашпап па едім?!

	Құндақбайдың сол оқиғаны қаз-қалпында еске түсіргеніне қуанған найман жігіті өзіне-өзі ие болмай қайта жыласын кеп. Сонымен не керек, қапалдық «қонақ» ас-су ішіп, біраз тынығып әл жиған соң Құндақбай бастаған оншақты оны ен аулақта ой, сұрақтың астына алды-ау. Найман жұртына тән шешендікке басып, ол өз жүрісінің мәнін іші-сыртымен қоса баяндады.

	Ия, ол апалаң-топалаң аударыс-төңкерістердің жылы. Қоғалы орталықтан шеткеріде таулар қыспағындағы мекен де, оның қасында Қапал, Ақсу, Сарқант дегендерің тоғыз жолдың торабы. Сол заманғы саяси оқиғалардың көбіне куә болған өлке. Большевиктер өкіметі біршама күшіне енгенмен де Ресейдің батыс бөлігінде Антантаға мүше мемлекеттер – Англия мен Франция бұл елге қарсы жорық ұйымдастырып жатты. Ол аздай Ресейдің өз ішінде, орыс-жапон соғысына, бірінші дүниежүзілік соғысқа қатысқан, әскери-теңіз күштерінде зор мансаптарды иемденген, өте тәжірибелі, әрі асқан қабілетті, білімдар, атақты адмирал Колчак Александр Васильевич Сібірде, Қиыр Шығыста, Орал таулары айналасында дербес үкімет құрып, өзін «Ресей мемлекетінің жоғарғы басшысымын» деп жариялады. Өзіне қарасты мекендерде большевиктер саясатына мүлдем кереғар шараларды жүзеге асырды. Соның ең бастылары – үш жүз мыңнан астам мықты әскер құрды, ауқатты адамдардың қолдауына сүйеніп, Антанта елдерімен сауда-саттықты нығайтты, әсіресе, шикізат атаулы соларға көптеп тасылды, большевиктер тәркілеген кәсіпорындар иелеріне қайтарылды, жер мен шіркеу де солай. Міне, сосын да Колчак үкіметі тез қуаттанып, қанатын кеңге жая бастады.

	Оның бір пұшпағы қазақ жеріне, нақтылай атасақ Ертіс бойы мен Жетісуға кеп тірелді. Міне, осы тұста Колчак пен оның өзі тақілеттес, большевиктер өкіметінің ымырасыз қас дұшпаны, тағы да бір әскери басшы – Анненков Борис Владимирович дейтіннің мүдделері тоғысты.

	Ал Анненков дейтін кім? Сол кезде небәрі 29 жастағы бұл осы қысқа ғұмырда оқ пен оттың неше қыспағынан өтіп үлгеріп, әрі қазақ өлкесінде де «өшпестей» із қалдырған адам. Новгород губерниясының ежелгі ақсүйектер тұқымынан шыққан, жастайынан соғыс ісіне берілген, Одесса кадет корпусын, Мәскеудегі Александров әскери училищесін бітіріп, Түркістанда казактар жүздігін басқарып, хорунжий шенін, сосын Бірінші дүниежүзілік соғыста сол жүздікті басқарып, небір батпақты, тастақты жерлерде әрқилы шайқастар нәтижесінде есаул шенін иемденген, көп ұзамай «Георгий» орденінің, Георгий қаруының кавалері атанған ақ казак генерал-майоры еді. «Тегін адам таз бола ма!» дегендей мұның да табиғи қабілетінде шек жоқ. «Ақ патша құлады» деген хабар бұған дәл көкіректен оқ атқандай тиді. Енді қайтсін, сол патша үшін бұл қаншама рет ант-су ішті десеңші. Уақытша үкіметті де, одан кейінгі большевиктер жеңісін де сол кездің тілімен айтқанда «сары сайтанның биіне» балады. Сосын да орталық үкіметке бағынбай қарамағындағы аз ғана күшпен онда-мұнда қашып-пысып жүрді. Алайда, бұл күш те көктемгі қардай ери бастады. Бұл сәтсіздікті асқындырмау үшін не істеу керек?

	Сол заманда Омбы қаласында әскери казак ғибадатханасында «Ермактың туы» сақталушы еді. Міне, Анненков Б.В. бір топ қарулы жасақты алдын ала әзірлеп, түн ішінде сол ғибадатханаға қырғидай тиіп, «Ермактың туын», басқа да ұсақ-түйек мүліктерді тонап, Ертіс жағалауына қарай зытты. Бұл қиырда бай-кулактар тарапынан Анненковты біраз қолдаушылар табылды. Тап осы халде Анненков «Ресей мемлекетінің жоғарғы басшысы» Колчактың назарына ілікті. Қырағы адмирал бұл Анненковтың өзімен мүдделес, әрі ысқаяқ әскери басшы екенін бірден танып, оған үлкен сенім артты. Анненков та ол сенімді мықтап-ақ ақтады. Колчак әскерлерінің құрамында Жоғарғы-Орал майданындағы соғыстарға қатысты, Сібірдегі аша-тырмаларын жалаңдатқан шаруаларды тыныштандыруға ат салысты, ең соңында Қазақстандағы шұрайлы Жетісу өлкесінің «нағыз патшасына» айналды. Оның бір кездегі шағын отряды зорайып, полк, дивизия, ең соңында армия атанды.

	Нақтылай сөйлесек Колчактың тікелей жарлығымен бұл Анненков Жетісудағы ақтар армиясының бас қолбасшысы тағайындалды. Міне, сол жарлықтың сиясы кеппей тұрып-ақ Анненков бір үлкен сын тезіне түсті. 1918 жылдың тамызында, Сарқант қаласынан елу шақырымдай қашықтықта, Лепсі өзенінің жағалауында Черкасское селосында эвакуация арқылы келген Лепсі уездік Советі құрылып еді. Бұл большевиктік ұйым сонау Петроградтан нақтылы құпия тапсырма арқалай жеткен. Черкасское селосының орналасқан жері колчакшылардың тылы есепті аудан. Осында аталмыш большевиктік ұйым – Лепсі уездік Советінің басшылары нағыз соғыс советін құрып, Колчак күштерін іштен ірітуді көздеді. Зеңбірек, пулемет, оқ-дәрі, әскери мамандар, басқа да соғыс ісіне қажеттілер дер кезінде жеткізілді. Қорғанысшылар деген айдар тағылған солдаттар қатарына кедей шаруалар мен оларды қолдаған орта шаруалар тартылды. Большевиктердің бұл әрекетінің басты себебі, колчакшылар Жетісуды көктей өтіп, Верный мен Ташкентті жауламақ екені айқындалып-ақ қалған. Бұл – тарихи шындық. Черкасское селосындағы соғыс советінің басшысы коммунист А.Н.Дьяченко болғаны, ол басқарған қорғанысшылар қатары елу мыңға дейін жеткені, ал нақтылы қару ұстап жаумен бетпе-бет шайқасқандар саны бес-он мың аралығында өзгеріп отырғаны, бұлардың 1918 жылдың соңында, 1919 жылдың басында яғни қаңтар, ақпан айларында колчакшылар шабуылын үш мәрте қайтарғаны – ол да тарихи шындық. Міне, Анненков Жетісудағы ақтар армиясының бас қолбасшысы қызметіне осындай жағдайда кіріскен еді.

	Сол 1919 жылдың жазында Анненков басқарған ақтар армиясы Черкасск қорғанысшыларын сырттан торуылдап, қоршауға алып, зеңбіректерін дүрсілдете негізгі шабуылға шықты. Қорғаныс ісінде аздаған тәсіл алып үлгерген черкастықтар алғашқыда аса абдыраған жоқ. Олар да өз қаруларын от тұтандырып іске қосты. Бұлардың ішінде «қарашекпенділер» (орыс, украин шаруалары) ғана емес, Ақсу, Қапал, Сарқант өңірлерінің қазақтары да көптеп бар еді. Тағдырдың жазуымен осыдан үш жыл бұрын Құндақбайды Қапал жандармериясының құрығынан құтқарған мына найман жігіті де сонда-тұғын. Бұл қазақтар да жан аямай соғысқа кірісті. Өйтетіні, сол 1919 жылдың бірінші жартысында «қалшақшылар» осындағы қазақтардан мініс аттарын, басқа да күш-көмек сұрап ел аралағанда ештеме бермегендерді табанда атып тастағаны талайлардың құлағына жеткен. Тек мына жазғы соғыс бұрынғыға ұқсамай басқа ауан ала бастады. Қызылдар атанатын мына Черкасск қорғанысшылары әлдебір сүлесоқ күйге ұшырағандай бұрынғы белсенділігінен көпе-көрнеу айрылды. Біресе зеңбіректері от алмай қалады, біресе оқ-дәрі таусылады. Сондай шағымдар көбейіп, басқа да күңкіл сөздер қорғанысшылардың төбе құйқасын шымырлатқан.

	Сөйтсе, мұның себебі басқа екен. Бас қолбасшы Анненков бұл науқаннан бұрынырақ әлгі Омбыдағы мұражайдан тонап әкеткен қанішер казак атаманы Ермактың туын желбіретіп, «біз осы тудың астында соғысудамыз» деп сес көрсетіпті. Бұл қызылдар атанған «қарашекпенділерге» едәуір әсер етіп, ұнжырғасын түсіріпті. Зеңбірек пен пулеметтерді қаңтарып тастап, тіпті өздерінің топ-тобымен Анненков әскерінің жағына шығып кеткені де тарихи шындыққа айналады. Ақыры қызылдар жағы шілдің боғындай тозып, соның өзінде де үш айға созылған бұл соңғы соғыстың ақыры орыстар мен қара қазақтардың соғысына ұқсап кетеді. Бұл жайдан тіптен жігерленген Анненков әскерлері от қарумен тіптен үдете атқылайды. Қазақтарды қынадай қыра бастайды. Сонда ғана ес кірген қазақтар тарыдай шашылап, жан-жаққа бытырай қашады. Сол қашқандардың ішінде мына найман жігіті де бар. Мұның жанын шүберекке түйіп, Қоғалы аңғарына жеткен беті осы екен.

	Әрине, найман жігіті жалғыз емес, айналасы оншақты адам, олардың бәрін Құндақбай Шаған таудың үстіндегі Қараңғысайға әкетіп сонда сауықтырды. Сонда найман жігіті мен оның достары апталап жатып, Черкасск қорғанысы жайлы ырду-дырдумен Құндақбай айналасының құлағының құрышын қандырды. Бұл да Құндақбай тобының қанша шындыққа көзін ашты, қанша ойларға, дау-дамайға тамызық болды десеңші. Ол жағы тәмамдалғасын келесі кезектегі мәселе бұл қонақтардың қауіпсіздік жайы еді. «Ақтар» түгілі «қызылдардың» өздері бұларға хас әзірейілдің өзіндей екен. Құндақбай айналасы біраз бас шықты. Ақыры, осы Қоғалы аңғарынан астарынан су шыққандай секемденген екі-үш ауылды тауып, соларды мал-жанымен, әрі оларға найман жігітінің тобын қосып беріп, Қытайға қарай өткізіп жіберді. Осыдан екі-үш жылдай бұрын өзімен бірге Қытайға барып қайтқан жігіттердің бірін жолбасшылыққа бекітті, әрі ол арқылы әлгі сонда қалған тұрғыластарға «мыналардың дұрыс орнығуына қол ұшын жалғаңдар» деген тапсырмасын қоса жөнелтті. Келесі 1920 жылдың жазында Құндақбайдың өзі де барып, мына соңғы «жер ауғандардың» шешілмеген түйіндерін шешіп қайтты.

	* * *

	Ия, Көкшолақ қасқырдан басталған хикаятты Жүнісбай Жәкіжан баласы әзірге толық естімесе де, соған дейінгісі-ақ бұл бозбаланың Құндақбайды хас әулиеге жоруына мұрындық болды. Ол жайларды шет-пұшпақтап бұрыннан білсе де бұлайша оның өз аузынан егжей-тегжейіне қанығуы ой өрісін тым ұзаққа шалқытқандай.

	Міне, бұл шақта күн Матай тауының шоқыларына иек сүйеп, қызыл жалынға оранып еді. Кенет Құндақбай тағы бір оқыс мінез көрсетті. Бұл шындықты Жүнісбай өз көзімен көрмей басқа біреуден естісе өз құлағына өзі сенбес еді. Сенбесі сол – осыдан он екі жылдай бұрынғы Ташкент сапарын, басқаларын сағыздай созып, кей тұстарын қайталай ежіктеп, мына жас жол серігіне шөп-шаламына дейін қалдырмай жеткізуге жанын салған, әрі одан өзі де ләззат тапқандай көңілді көрінген Құндақбайдың осы бейуақ шақта кенет еңкілдеп жылап жібермесі бар ма?

	– Ау, Құнеке! Не болды? – деп Жүнісбай жан ұшыра сұрағыштай берді. Бұл жас неме мына кескен томардай денесі бар аға тұрғыласы екеуі қайда, не мақсатпен барып, қайда келе жатқанын ұмытып да кеткендей. Енді қайтсін, орыс офицері Фома Ларионыч Клещов ғұмырнамасы, қаңлылар шежіресі, татарлардан соққы жей жаздап, Құндақбайдың көп нәрсеге көзін ашқан Есендік оқиғасы, оның не жағдайларға ұласқаны, ең соңындағы мұның Ташкент сапары, басқасы тағы бар, бәрі қосылып, көргені аз, білгені тіпті мардымсыз мына тау баласының қауашақтай басын тырситып, тіпті ауырлатып та жібергендей.

	– Мына арамқатқырлардың аяғына жем түсті ме? Әлде бұл да жоқты-барды терген біздің әкәкуімізге ұйып келе ме? – деп Құндақбай астындағы атын қара саннан шарт еткізіп аямай ұрды. Онсыз да жедел жүрістегі жануар шоқ кекілді басын кекжең еткізіп, бір мезет аяқтарын тапырақтай басты. – Біз әкәкуді әуелетіп келеміз. Ал үйдегі жеңгең Ақтолқын мен кішкентай қос нәрестенің халі нешік? Ақтолқын мен Нұрсұлу жер сабалап жатқан жоқ па? Әй, Жүнісбай, манағы орыс першіл берген екі ұнтақ дәрінің екеуі де сенің қалтаңда! Қалтаңның түбі тесік емес пе еді? Екеуі де орнында ғой. Уәде құдай сөзі деген! Ол екі дәріні ауру балаларға қай ретпен беру керек, бәрін сен жеткізесің! Өткен-кеткеннің бәрі өзек өртеп, оған алдағы әпселеңнің күйігі қосылып, онсыз да күпті көңілді ошақта лаулаған отқа тосқандай жанымды шығарып бара жатса қайтесің? Саған жыр жырлап, өзімді өзім алдарқатқаным болмаса тап қазіргі менің халім итке бергісіз! Маған сенбе! Басымда алай-түлей, былықшылық, бәрі шатысқан дүние! Еңқұрмаса сенің көкірегіңдегі сәуле сөнбесін! Жүрісті тездет! Атыңды қамшыласаңшы!

	Құндақбай мына соңғы сөздерін де жыламсырап айтты.

	Жүнісбай тез ес жиды:

	– Ағасы! Келдік, міне, ауылға! Қамшылайтын да түгі жоқ. Дәрілер қалтамда! Оған Ақтолқын жеңгеме бәрін өзім түсіндіремін. Аса ақпақұлақ емеспін ғой! Тек құдай шипасын берсін!

	Жүнісбай осылай сөйлесе де Құндақбай өз ішіне шемен боп байланған бір жаман ойдың қауырт күш алғанын сезді.

	* * *

	Бұлар ауылға қас қарая жетті. Ол жылдарда Шаған таудың түстікке қарай сәл еңістеу бөктерінде жапырайған Күркілдек көбіне саман, не шым кірпіштен қаланған, қарағайдан қиып құрастырылған үйлерден тұрушы еді. Бойлап жүретін түзу көше жоқ, әр үй әр жерде өзінше үйме-жүйме шошайып, бір-біріне ұқсамас бітім-порымдарымен ерекшеленетін. Үлкенді-кішілі ашық-шашық мал қоралары ол ерекшеліктерді одан әрмен бадырайтып көрсетуші еді. Саман, не шым кірпіштен қаланған, қарағайдан қиылған үйлерден тысқарырақ тігілген киіз үйлер де өзінше бір жырға арқау болатындай.

	Мынадай жарқыраған шілде айында Құндақбай мен Жүнісбай Жәкіжан баласы ат ізін салып қайтқан Сарыөзекте әуе айналып жерге түскендей қапырық ыстық та, ал мына Шаған таудың бөктеріндегі Күркілдек сынды ауылдарда нағыз жан жадыратар қоңыр салқынның өзі. Қазіргі қас қарайған шақта айнала тұнған көк шалғын шөп көзден өшкенмен есесіне оның мұрын жаратын исі күрт күш алғандай тынысыңды кеңейтеді. Түнгі ауаның ғаламаты осында туып-өскен Құндақбайдың өзін біршама таңқалдырғандай еді. Күні бойы ары-бері сабылып көрген-білгендері, еске түсіргендері тоқсандағы қарияның бастан кешкендеріне ұқсап, бұлдыр-бұлдыр сағымға айналып, басын шат-шәлекей еткен ол осындағы ауа тыныс жолдары арқылы көкірек қуысына дендей енгенде сәл жеңілейіп, ал босаңсып, іргесі шайқалғандай көрінген буын-буындары қайта орнына келіп, бір тың күш-қайрат өзін түртіп оятқандай. Ия, бұл тез сергіді. Мұны Құндақбай жақсы ырымға балады. Жүнісбай Жәкіжан баласының қалтасындағы дәрі Ақтолқын мен Нұрсұлудың қамқорлығындағы егізек нәрестелерді әкетіп бара жатқан дертке тізгін тартқызар ма екен деп, тәтті қиялдарға берілді.

	Бұл ауылдың қараңғылық бүркеген түнгі көрінісін жаңа ғана Құндақбайдың аузынан ұшқан «ошақта лаулаған оттар» билеп әкетуші еді. Мамыражай үйлер тасада қалады да есесіне әрбір аулада жарқырай бұраңдаған қызыл жалын сол кішкене адамдар тұрағының айнала жаратылысты кірпік қақпай баққан ояу көзіне ұқсайтын. Кірген-шыққанның, ары-бері ойқастағанның ешқайсысы ол көздерден қақас қалмаушы еді. Құндақбайдың үйі саман кірпіштен қаланған, төбесі аласа, айналасы тым жұпыны, қора-қопсысы мынау жерошақтағы оттан алыстау, сосын да көзге көп шалынары жоқ жай. Екі атты үй ауласына жақындай бере-ақ сондағы үш-төртеудің сұлбалары жерошақтағы оттың жарығын кес-кестей жөнелді. Сірә, Құндақбай өз үйі, өлең төсегіне қалай асықса ондағылар мұны бұдан әрмен тағатсыздана күткені анық.

	– Ау, жеттіңдер ме? Сендердің жолдарыңа телміре-телміре екі көзіміз төрт болды ғой! – Бұл Мырзақбайдың даусы.

	– Нағашы жұрттарыңда аузы-мұрттарың майланғандай омалып жатып алдыңдар ғой, түге! Таяқтастам жерге осынша жүрдіңдер, әлде орыстың ащы суын өңештеріңе құйып, ырғалып-жырғалдыңдар ма? – Бұл Құндақбайдың зайыбы Ақтолқынның даусы. Екеуінің де қақтықпасынан пәлендей жамандық исі білінбеді. Содан жігерленген Құндақбай еруліге қарулы дегендей бұл да өз наразылығын түйдектей төкті:

	– Әй, сендер жаңа тудыңдар ма? Сарыөзекпен екі ара таяқтастамдай деп кім айтты? Ит өлген жер емес пе? Оған қоса аттың жіліншігін сындырар кедір-бұдыры, ойы-қыры таусыла ма? Ал біз онда не үшін бардық. Біз сұрағанды «мә» деп бере қояр онда шынында біздің нағашы жұртымыз отыр ма еді? Бұл тантуларыңа жол болсын!

	Құндақбайдың бұлай өктем жауап қатуы оны шынында бір шаруа тындырып қайтқанға ұқсатты. Сосын да інісі Мырзақбайдың да, Ақтолқынның да көмекейлеріне тас тығылды. Бұлардың қысқаша тәжікелесуі үстінде үйден еңкейе шыққан Мырзақбайдың әйелі Нұрсұлу да жақ ашпады. Есесіне Жүнісбайдың қимылы тез еді. Құндақбай дұрыстап-ақ егеп келген екен. Бұл жасы үлкендердің өзара шатты-бұттысын құлағына да қыстырмай, атынан аунап түсіп, қалтасын оң қолымен ұңғылай:

	– Жеңеше! Ақтолқын жеңеше! Дәрілердің бәрі менде! Үйде шам жанып тұр ма? Кішкентай сәбилер қалай? Онда үйге кірейік! Бәрін шам жарығында түсіндіріп, ашып-айырып берейін, жүріңіздер! Құндақбай аға өзіңіз де кіріңіз! – деп біршама пысықтық жасады. Үйде Ақтолқын мен Нұрсұлудан өзге тағы бір кекселеу әйел бар екен. Сырттағылар бастарын маңдайшаға тигізе-мигізе ішке қарай табалдырық аттағанда ол кексе әйел күндік орамалымен тіптен зорайып, отырған орнынан ұшып түрегелді.

	Ал Құндақбай Жүнісбайдың шақырғанына қарамай сыртта қалды. Тар үйге тамаша болмайын дегені ме, жоқ Жүнісбайға мықтап сенгені ме, әлде екеуінің қосындысы ма, әйтеуір солай. Сірә, жас жігітке сенгені басымдау секілді. Себебі бүкіл жол бойы мұның төкпелеріне құлақ қойғандағы түрі оның асқан ұғымталдығын қоса паш еткендей еді. Ол жөнінде Құндақбайдың өзі мұнымен тайталаса алмас, шамасы.

	Ия, түн дүниесі мұның жанына мықтап әсер етті. Күні бойғы ат үстіндегі ары-бергі ұзақ сенделіс, Сарыөзектегі ұлан-асыр өзгерістер, қос орыс першілдері, Клещов, Көкшолақ қасқыр хикаясы, өзінің басқа да еске түсірулері, оны Жүнісбайға жақ сүйектерін аямай ежіктегені, мынау түн дүниесінің мұның көзіне алғаш түскендей-ақ белгісіз қыр-сырларымен желкеден басуы – бәрі қосылып, Құндақбайды мән-мағынасыз, ұшы-қиырсыз уайымдарға жетелегендей. Ол уайымдардан басын ала қашуға бұл дәрменсіз, жан-жақтан жапа-тармағай сояу тырнақтарын батыра жабысып алғандай-ақ. Сонда да оларды сілке лақтыра құтылудың бір амалын тапқанға ұқсады. Мынау жерошақтағы оттардың жарығы шалған үйдің есігіне үнсіз телмірсе ол уайым-қайғының өзі-ақ тігісі сөгілген ескі киімдей бой-бой болып ыдырап, жан-жаққа ұшып жоғалатындай. Шынында да солай, іштегі қос нәресте, олардың ауыр халі, Ақтолқын мен Нұрсұлудың көкірек қуыстарын жайлаған мазасыздық, Жүнісбайдың ұшып-қонба мінезі, ұғымталдығы – олар да Құндақбайдың басын шырмаған пәлекетке қарсы өздерінше майдан ашып, тықсыратын сияқты. Міне, бұл осы пайымына екі қолдап жабысқандай. Шынында, бұл үшін тап қазір ең маңыздысы, ең керегі сол кішкентай бейкүнә жан иелерінің аяқтарын қаз-қаз басып, орындарынан тұрып кетуі ғой. Беттерінде шұқыр ойылып, мәз-мәйрам күлкі нышаны орнаса Құндақбайдың жүрегі жарылар ма еді, кім білсін? Сосын да бұл ендігі бар күш-қайратын сол үйдің есігін бақылауға арнады. Іштегілердің еңғұрмаса біреуі атып шығып, «Ау, Құндақбай, әкелген дәрілерің нағыз шипасы мол дүние екен» деп сүйінші сұрағандай ашық-жарқын дауыстай жөнелер ме еді деп те дәмеленді.

	Бірақ үйдің есігі көпке дейін тарс бекіген күйде тұрды. Құндақбайдың әбден тағаты таусылғанда ғана сықыр еткен дыбыс мұны селк еткізді. Сыртқа Мырзақбай шыққан еді. Бірақ даусы аса ашық-жарқын емес, ағасының қасына тізе бүкті де:

	– Балалар сәл-пәл тынышталды. Мына кексе әйел көзі қарақты жан ғой, дәрінің қайнаған жылы сумен екі нәрестенің де іштеріне баруын өзі қадағалады. Алғашқыда ауыздарын ала қашып, ызыңдап жылағансып еді, қазір моп-момақан күйде пырылдап ұйқыға басты. Пәрмені күшті құдайым бізді есіркесе егіздердің жаны қалар!

	Құндақбайдың тіл-жағы байланды. Інісінің қараңғылық бүркеген жүзіне қадалып, мысықтың көздеріндей жылтыраған қос шырағын әрең ажыратты. Ауыр да ұзақ үнсіздік басқандай еді. Сол түн түнегінде-ақ балалар қамы бір бөлек, одан тысқары басқа бір жүк Мырзақбайдың желкесіне батқандай түрі барын Құндақбай осы халінде-ақ ажырата алды. Оның аузында өзге бір сөз ауаны кептелгені ап-анық. Ия, Құндақбай өз қырағылына өзінің таңырқағаны бірінші рет емес. Мырзақбай көп салғыртпады:

	– Мына Шаған таудың арғы бетінде, «Ақтекшеде» сенің жалайыр-мырза Бұлғақбай деген құралайды көзге атқан ескі мерген досың бар емес пе еді? Әкесінің аты Білдебай ма еді? Міне, сол Бұлғақбай Білдебай баласы келіп кетті мана осында!

	– Ау, нені суыртпақтаттың? Құлағым шалыс естіген жоқ па? Бұлғақбай Білдебай баласы ма? Ол неғып жүр мұнда айдың, күннің аманында?

	– Айдың, күннің амандығын қайдам, жүрісінен жақсылықтың шырайы білінбейді. Олардың мекені бізден гөрі орталыққа бір табан жақын ғой. Қызыл қырғын онда қу шөпке от тигендей лаулап-ақ кеткен тәрізді. Бұлғақбай сенен бір мүшелдей ғана үлкен емес пе, бүгінгі түрі олай емес, қабағына қырау қатып, бет терісі тамұқ азабын кешкендей бұзылып кетіпті. Ия, өңі тым ескі көрінді. Тек қайраты мен сөз екпіні ғана бұрынғы қалпында. Сенің үйде жоқтығыңа едәуір назаланды. Мына Доланалы жаққа, одан жоғары өрлеп, Аралтөбе жаққа жетіп жер шолып қайтпақ! Төтесінен тартсам, Талдықорған өңіріндегі елдің малын өкімет адамдары ақсақ тай қалдырмай сыпырып-сиырып әкетіп жатқан көрінеді. Одан гөрі біздікінің жарасы жеңіл секілді.

	Құндақбай өз інісінің ішек қырындысына дейін жақсы таныс қой. Оның текке сөз шығындап, далаға лағатын мінезі жоқ.

	Ондай мінезді Құндақбайдың да хош көрмесі оған беп-белгілі.

	«Егер Шаған таудың арғы бетіндегі жалайыр ағайындардың көресісі біздікінен сорақы шықса онда олар нағыз зұлматтың қанды шеңгеліне ілінгені ғой». Құндақбай байқайды, ол Бұлғақбай дос, атышулы мерген дос, он саусағынан күміс күй төгілген домбырашы, басқа да өнерлері жетіп-артылатын дос небір сұмдықты суыртпақтап мұның інісін алай-түлей етіп кеткені ақиқат. Тек бұл Мырзақбай мына жол жүріп дамыққан, әрі кішкентай сәбилердің қамымен ойы онға бөлінген ағасын көп әңкі-тәңкі етпей Бұлғақбай баянын жинақтап жеткізіп отыр. Бұл пайымы Құндақбайдың ынта-ықыласына тіптен май құйғандай еді:

	– Әй, Мырзақбай, сенің аузың бос, менің құлағым тығынсыз, мынау қараңғы түнде әкетіп бара жатқан шаруа жоқ, Бұлғақбай не жағдайлардың басын шалды, ішіңде ірікпей түгел жайып салшы!

	Мырзақбай ағасының бұйрығын қалай екі етсін, не естіді, бәрін табанда сарықты. Аузынан түкірігі шашырағандай екінші кезекте тым екпіндеп сөйледі. Құндақбайдың ұққаны мыналар: Қора, Шажа өзендерінің бойын жайлаған, төменгі Қаратал, Көксудың қос жағалауындағы аты мәлім атақты байларды түгел кәнпескелеп, көбісінің аяқ-қолдарын кісендеп, итжеккенге жөнелтіпті. Олардың ішінде кешегі айы оңынан туды делінетін Кәнгел болыс та бар екен. Бұл жалайыр-сиыршы атадан шыққан Аман, Амандос атты кешегі бай-болыстардың кіші інісі еді. Бұлардың үлкені – Аманның байлығы хақында әрқилы аңыздар да көп. Ол күзде жылқысын Жасылкөл тауындағы жайлаудан етекке құлатқанда малдың басы ойдағы жатақтарға жетсе соңы сол жайлаудан бері қозғалып та үлгермейді екен. Аман да, Амандос та қазір жоқ, есесіне сәл-пәл шау тартқан Кәнгелдің байлығы сол қос ағаның атақ-даңқын әуелетіп ұстап тұрушы еді. Енді, міне, сол Кәнгел, бірнеше сайлауда болыстың мөрін уысында ұстап қалған Кәнгел, төбесін күннің нұры шалған Кәнгел ел-жұрттың көз алдында қу таяқты құшақтап отырып қапты. Мұны да итжеккенге айдамақ екен, құдайдан қорыққан кедей-кепшіктері ұлардай шулап ара түсіп алып қапты. Мырзақбайдың Бұлғақбайдан ұққан тағы бір шындығы мынау екен. Шағанның арғы бетіндегі Ақтекше ауылы осы Құндақбай, Мырзақбайлар мекендеген Күркілдек ауылы тәрізді ол да тау бөктерінде, егіншілікке, әсіресе, дәнді дақылдарға қолайсыздау болғанмен олардан қол созымдай жерде Сарбиік атты үстірттеу жазық бар. Оның топырағы қандай десеңші, түгін тартсаң майы шығады. Бұл Сарбиік жазығы әрі биік тауларға еміне біткесін мұнда жауын да жиі, сосын да топыраққа сіңген әрбір түйір дән шоқталып бір-ақ көтеріледі. Бұған қоса Қаратал өзенінің төменгі теріскей бетінде, судан сәл қашықтау Молалы атты кең дала бар. Оған жалғас тағы да иесіз жатқан, сусыз, есесіне топырағы құнарлы, бір-бірімен қойындаса, не бөлектене сұлаған Алажиде, Егінсу, тағы басқа танаптар дегенің таусылмайды. Міне, Ақтекше мен одан төменгі ауылдар, жатақтар көктем шыға сол Сарбиік пен Молалы, одан басқа да жазаңдарда жапатармағай тіс ағашпен жер жыртып, қолда бар астық тұқымдарын аямай шашушы еді. Міне, биылғы 1928 жылдың жазы біршама жаңбырлы болды. Сосын да осы аталмыш алқаптарда бидай, арпа, тары, сұлы дегендерің тап осы шілде айында пісіп-жетіліп тұрған көрінеді.

	Мұның сыртында Қаратал мен Көксу өзендеріне таяу маңдағы суармалы егістіктердің жағдайы тіпті көңіл көншітеді. Міне, елдегі малды сыпырып біткен әкімдер енді сол Қаратал, Көксу өтетін ойыстардағы барша диқаншылардың несібесін ауыздан жырып әкетудің қамын жасауда екен. Ақтекшедегі ауылнайдың кеңсесі, қарағайдан қиылған ескі үйдің іші-сырты құжынаған әкімдер, мылтықты адамдар дейді. Олар өз көкейіндегі сөздерді ауылнайдың аузына салып, көбіне соның аузы арқылы жеткізеді екен, әрине. Қазіргі ауылнайды танып болмайды, көздері шатыраштанып, қос қабағы төбесіне қарай ұшып-қонып, кеңірдегі қылқобыздың ішегіндей керіліп, созылып, неше алуан дыбысты андыздатып, ұлты қазақ емес, руы жалайыр емес, құдайдың әлдебір жақтан көтеріп әкеп, ортамызға шоқита қондыра салған бір сұмырайы тәрізденеді дейді.

	– Мына қызықты қара! – деп бастады Мырзақбай өз баянының кезекті буынын. – Сарбиік, Молалы, тағы басқаларындағы егіс алқаптарын бірнеше ауылнай өз көмекшілерімен бірге мылтықты адамдардың қоршауында аттысы атты, жаяуы жаяу кезіп жүріп, қайсысы қанша десятин жерге егін екті, соны қағазға түсіріп, бәрін екшеп, пәленбайға пәлен пұт, төленбайға төлен пұт тапсырасың деп салық салыпты. Тіпті бармақ бастырыпты. «Егер қыркүйектің орташа жұлдыздарына дейін осынша бидай мен тарыны тапсырып, түбіртек қағазын көрсетпесеңдер, итжеккенге айдаласыңдар, ал қатын-қалаштарыңды арнайы «лагерь» деген бар, соған апарып шоңқайтамыз» деп, көздерін шұқып тұрып зіркілдепті. Егер мен Бұлғақбайдың сөзін дұрыс ұқсам, бәз бір диқаншылар «өйткенше ол астыққа от қойып, өртеп жібергеніміз абзал ғой, уәкіл мырза» депті. Сонысы үшін ұсталып кеткендер де бар екен. Бұлғақбай мына жайды дұрыстап құлағыма құйды. Биыл астық, әсіресе, тары бітік шығыпты. Тарының бітік шыққаны сонша, дәнді бастарын көтере алмай иіліп, бір-бірімен қойындаса тұтасып, тіпті оларды торғай екеш торғайдың өзі жей алмайтындай екен. Міне, сөйткен ырзықты қалай өртке қиямыз, ал оны өкіметке өткізсек қызыл қарын жас баланы қалай асыраймыз деп, малдан болса да айырылдық деп, көз жасын көлдетіп жылағандар да бар дейді. Ия, қайталап ежіктейін, егер мен Бұлғақбайды дұрыс түсінсем, мұндайлық зобалаң екінші зобалаңға ұласып кетердей дейді. Сенің мерген досың, әсіресе, содан шошынатын тәрізді. Ал екінші зобалаңы не, оны ашып айтпайды, әлгі ұйымдасатын колхозға байланысты ма, білмеймін! Ал екі туып бір қалған, өзгесін сол Бұлғақбайдың өзінен есті, үш-төрт күн, ары кетсе бір апта өткенде осында қайта соғамын дейді. Құндақбайдың басына орнаған түн түнегі еселеп ауырлады.

	* * *

	Әлдебір жайсыз дыбыстан Құндақбай тері бөстектен басын жұлып алды. Уақыт ай-жай екен. Сергек ұйықтайтын адамның мінезі пешенеден белгілі. Әп-сәтте ұйқысы шайдай ашылды. Бірден үй жаққа мойнын ауырта жалт қарады. Үйдің есігі жабық. Түнде қып-қызыл отқа оранып жарқыраған, ал қазір қарайып шөгіп кеткендей көрінген жерошақ басында салпы етек екі әйел күйбеңдеп жүр. Бұлар Ақтолқын мен Нұрсұлу еді.

	Құндақбай өткір көздерін бірден олардың қас-қабақтарына қадады. Қайғы-қасірет іздерін іздегені. Ондайдың белгісі шалынбағасын бұл орнынан ширақ көтеріліп қастарына барды:

	– Балалар қалай?

	– Беттері бері қараған тәрізді. Түнімен мысықша пырылдап, жаңа әзірде ғана оянды. Жылау жағы сирек, көбінесе тыныш, қолдарын ербеңдетіп қояды екеуі де? – Бұл бұл бірінші жауап қайырған Мыржықбайдың әйелі Нұрсұлу еді.

	– Кім білсін, әйтеуір. Әзірше тірі жан, тісті бақаға келіңкірейді. Қазір кешегі Жүнісбай келеді. Соның көмегімен осы таңертеңгілікте тағы да дәрі ішкіземіз. Мына ожауы құрғыр темір қазанға қатты тиіп кетіп еді, содан ұйқың бөлінді ме? Ары-бері жүріп жол қажытқан сорлысың, келгелі езілген құрттан басқа талғажау еткен дәнемең жоқ, тез қуырдақ қуырайық деп, мына Нұрсұлу келінің екеуміз абыр-сабыр болып жатыр едік! – Бұл сөйлеген Құндақбайдың өз зайыбы Ақтолқын. Жіңішкелеу, аппақ реңді, жақ сүйегі молдау, арық та бойшаң жан. Ал Нұрсұлу аласалау, жұмыр иықты етжеңді жаратылған, даусы жіңішке қараторы әйел. Бұл абысын-ажынды екеудің сырт пішіндері осылай бір-біріне кереғар да, тек өзара мінез жарастығы Құндақбай мен Мырзақбайдың шаңырақтарын шайқалтпай ұстаған тіреуіштерден бір былай емес.

	Құндақбай бұлардың жауабынан сәл көңілі тоғайса да ол кішкентай сәбилердің хал-жайын өз көзімен көрмекке ішке ұмтылды. Далада күннің жарығы тұнып тұрса да мұнда алакөлеңке еді. Оң жақ керегеге таяу жертөсекте шалқалаған екі егізек қыз шынында да қолдарын ербеңдетуде еді. Қастарында кеше кеште өзі көрген кексе әйел бір қырымен жамбастап жатыр. Күндік орамал тартқан басын сәл-пәл көтеріп, Құндақбайды танығасын жастыққа қарай қайта сылқ еткізді. Мұның да мына балаларға қатысты түнгі хикметпен әбден шаршап-талғаны оп-оңай танылады. Құндақбайдың тез шығып кетпесіне амалы жоқ еді. Кеше Сарыөзекке өзі мініп барып қайтқан ат жоқ, оның орнына кермеде бір торы байтал ерсіз, жүгенсіз, құр ноқтамен байлаулы тұрған. Ол Құндақбай үшін сырмінез мал, тек Құндақбайдың бір кемістігі бойы тапал, тым жұмыр келгесін бе жайдақ атқа міне алмайтын. Мынау ерсіз торы байталды көргенде Құндақбай әлдекім өзін мазақтағанға ұқсатты. Бірақ ондай күйгелек сезімге уақытты сарп етіп қайтсін, үй іргесінде сыртта үюлі кәкір-шүкірдің қасындағы бір ескі үйрекбас ер мен жүгенді өзі көтеріп әкеп, байталдың арқасына салып, қарғып мінді де еңіске қарай шоқырақтата жөнелді.

	– Әй, отағасы, тағы қайда желігің оянды? Мына қуырдақты кім жейді? – деп, соңынан Ақтолқын айқайлады.

	– Қуырдағың қазаннан шыққанша ораламын!

	– Осы желқұйынмен көп өмірім өтті ғой менің! – деп Ақтолқын арық жақ сүйегін әрең қозғағандай нала білдірді. Ал Нұрсұлу мырс етіп күлді. Нұрсұлудың осы болымсыз күлкісі әлденеден Ақтолқынның назарын тартты. Назарын тартатындай ол күлкінің не алабөтендігі бар еді? Алабөтендігі сол – құдайдың үлкен олжасындай осы ибалы да тәрбиелі келіннің бет-жүзінде мұндай күлкі нышаны жылт етпегелі неше заман?! Ия, сол үшін Ақтолқын өзін де кінәлі санағандай.

	Құндақбай біраз еңіске құлап барып, шалғынды, әрі ойқы-шойқысы да мол етекке жете-мете ат басын ірікті. Бұдан сәл төменіректе қозыкөштей қашықтықта, жазаңдау тұста Тастыөзек ауылының сұлбасы шалынады. Ал қарсы бетте бір қырымен сұлаған түрі бар Түлкілі тауының биік жоталары ұзыннан-ұзақ созылып жатыр. Бас-аяғы бұл Тастыөзек маңынан көрінбейді, сонау күнбатыста Матайдан басталатын таулар тізбегі бүкіл күнгей бетті көлегейлеп қымтап тастаған. Осы Түлкілі, одан төмендегі Алтынемел жоталары түстік беттен, ал шығыс-теріскейден Шаған, Қотырқайың таулары қыспаққа алғасын екі орта үлкен аңғарға айналған. Бұл көгі мол аралықты Қоғалы, Быжы өзендерінің көптеген ірілі-ұсақты салалары кескілегесін қазақтар Қоғалы аңғары атаған. Көк майсасы көздің жауын алатын, түгін тартсаң майы шығатын қара топырақты, әрі қоңыр салқын ауасы бар, шыбынсыз, қыста да, жазда да жанға жайлы мекен. Бәз біреулер мұны жердің жұмағына балайды. Көкөністің қай түрі де, әсіресе, кәртөшке, сәбіз, қызанақ, қияр, тіпті әлгі көкнәрға дейін қаулап шығып, мол жеміс береді. Бұл жерге орыстардың құмырсқаша құжынап үйірсектейтіні содан. Дүңгендер көкнәр егіп, одан апиын жасап, шашетектен пайда тауып, онысын қазақтарға да үйретті. Мына аңғал Құндақбай орыстың ақ арағына құныққаны өз алдына апиынға бой алдырғанын қайтерсің.

	Айтпақшы, бұл Қоғалы өңірінде апиынның қазақ тұрмысына енуі өзінше бір жыр. Өткен ғасырдың соңғы ширегінде Қытай жерін ауық-ауық құрғақшылық жайлап, ондағы елді жаман күйзелтті. Бір емес, екі емес, бірнеше жылға созылған құрғақшылық топырақты кеберсітіп, ақ шаңға айналдырып, көз аштырмайтын шаққа жетті. Міне, сосын да сондағы дүңгендер екі ел арасындағы шекараның бостығын пайдаланып, Қытайды тастап, бері Қазақ ордасына ауа көшті. Ежелден диқаншы халық дүңгендер Қоғалы аңғарын текке таңдамаған. Өздерінің ата кәсібі апиын өндірісі үшін бұдан қолайлы жер жоқтығын бірден-ақ пайымдаған. Қазақтар алғашқыда оларға үрке қарап, аттың бауырына алып сабап, қуғындап көрді. Бірақ дүңгендер аса көнбіс. Олар осыдан сегіз жылдай бұрын, бүгінгі «Доланалы» ауылының орнындағы, әлгі Ораз Жандосов күштеп таратқан «Веселое» селосының орыс-казактарына мүлдем кереғар жаратылған пенделер. Орыс-казактар жергілікті қазақтардың өздерін иектеп, күш көрсетіп, тықсырса, зорлық-зомбылық жасаса, дүңгендер мүлдем басқаша шықты. Алғашқы қарқында қаңлы мен жалайырлардың қоқан-лоққысына шыдап, төменшіктеп, біраз уақыт ұтты. Сосын қазақтардың қойны-қонышына өздері жылыстап енді. Әсіресе, апиынның емдік қасиетін, әрі ішкен адамды мас қылатын ерекшелігін әккілікпен пайдаланды. Мысалы, көкнәрді кептіріп кессе одан сүт шығады. Сәлден соң ол сүт қараяды. Міне, осы күйде оны сақтауға, әрі онда-мұнда тасымалдауға ыңғайлы. Ол қарайған сүттің тарыдай түйірін ыстық шайға салып ішсең жағаң жайлауға кетіп рахаттанасың. Пәни тіршіліктегі қиындық атаулыны ұмытып, өзіңді жұмақ төрінде қалқып жүргендей сезінесің.

	Мұндай «жын» сусынды басқа әдіспен де жасайды. Көкнәрдің қабығын үгітіп, ыстық суға бөктіріп, тұндырып, сосын дәкемен сүзіп алу керек. Міне, сол қалдық судан бір кесе жұтсаң да «жұмақ» төріне қарай пыр етіп ұштым дей бер. Бұл соңғы әдіспен жасалған сусын әрі тұмауға қарсы бірден-бір ем. Қысы-жазы мал соңындағы қазақтарға суық тимей, өкпелері қабынбай тұра ма? Қалақтың басындай ғана жалпақ, кіп-кішкене бет-жүздерінде жылылық күлкісі қара маржандай жылтыраған дүңгендер енді осындағы жұрттың, әсіресе, қаңлылардың «қайын жұртындай» сүйіктілеріне айналды. Жігіттері қаңлылардың қыздарына үйленіп, тіптен мәре-сәре болысты. Екі елге ортақ той-томалақ, дыр-думандар көбейді. Бара-бара «апиыншы қаңлылар» деген атақ та жапсырылды.

	Мұның қосалқы да бір себебі бар-тұғын. Бұл Қоғалы аңғарында жалайырлар басым да, жердің көбісі солардың иелігінде. Ал қаңлылар азшылық, әрі жер жағдайы да тапшылау. Сосын да олар малдан гөрі көкөніс жағын көбірек қамдайтын. Міне, дүңгендер осы жағын да тап басып танып, қаңлыларды көкнәр егуге баулыды. Себебі, ол патша заманында өкімет орындары егінші қауымнан апиынның әлгі ақ сүт сияқты түрін, әрі дәнін жақсы бағаға қабылдап жатты. Ақ сүті дәрі-дәрмек жасауға керек, ал дәнінен май алынады. Бұл тиімді кәсіп емей немене? Патша тақтан құлап, большевиктер үкіметі келгесін де бұл үрдіс жалғасын тапты. Тіпті апиын өндірісі кеңейтіліп, оған қатысты «жоспар» да бекітілді. Қаңлылар да, дүңгендер де үлкен нәпақаға ие. Мұның да негізі осы Қоғалы аңғарының аса құнарлы топырағында, әрі ылғалдың да молдығында еді.

	Етекке домалаңдап, өзі жаңа ғана тастап шыққан «Күркілдек» ауылына, оның ту сыртында бой көтерген Шаған таудың түу шоқыларына көз тіккен Құндақбайдың қиялы онда-мұнда жүйткіп, осы жайларды да көз алдында тізбектетті. Шағанның осы Тастыөзекке таяу маңнан қарағанда ең биік тұсы өте қызық көрініс береді. Шалқасынан құлаған сұлудың төсіне ұқсайды. Сосын да ол шоқы «Қыземшек» атанған. Ия, айтса айтқандай-ақ. Ол «Қыземшек» таусылған тұста бір ойық жасалған, міне, сол ойықтан оңға, яғни, шығысқа қарай Қотырқайың атты екінші тау басталады. Бұл Қотырқайың да Шағанның бітім-болмысындағы көп ерекшеліктерді қайталайды. Бұл да көк жамылғысы мол, құлама өрлері, сарқырап су аққан сайлары бар биік тау.

	Жалпы, бұл Қоғалы өңірін таулар патшалығы десе әбден-ақ орынды. Бір-бірімен жалғаса біткен Шаған мен Қотырқайың өрге қарай біразға созылады. Ал бұларға қарама-қарсы бетте бой көтерген Түлкілі және оның жалғасы Аламан да осындай көз тартар көркі жетерлік ұзыннан-ұзақ созылған әсем жаратылыс. Аламан тауының үсті көк майсасы аттың сауырын соғатын қалыңы мол, сылдыраған сулары да солай, киіз үйлі қазақтың көшіп-қонымына, той-томалағына ыңғайлы жазықтары да баршылық атақты қоныс еді. Бұрынғының хан-төрелері, аяқты кеңге салған аса дәулеттілері жазғы жайлауға осы Аламанды қалайтын. Мысалы, өткен ғасырда, шамамен 1861 жылы Жалайырдың жақ жоқ ақыны, он жеті жасар Бақтыбай Жолбарысұлы осы Қоғалы өңірінің қаңлысы мен жалайырын, суаны мен сарыүйсінін, ысты, тағы басқаларын ашса алақанында, жұмса жұдырығында ұстаған, белгілі хан тұқымы, аға сұлтан Тезек Нұралыұлын осы Аламан жайлауында отырғанда тауып, екеуара ең үлкен айтыс осында өткен. Кейінгі ұрпаққа аңыз ретінде тараған басқа да оқиғалардың отаны.

	Ал Аламаннан әрі, шығыс-түстік бетте Сатылының ақ қарлы шыңдары күнге шағылысады. Міне, осы биіктердің бәрін топтап, жергілікті қазақтар Қоғалының таулары атайды. Ал бұдан әрідегілері Көксудың таулары делінеді.

	Бұл Қоғалының тағы бір құты су молшылығы еді. Жазда жаңбыр, қыста қар үзілмейді. Тау баурайларынан мөлдіреп аққан кәусар бұлақтар санап тауысқысыз. Өзендер де баршылық. Мысалы, көп салалы Быжы мен Қоғалы өзендері неге тұрады? Кескентерек екеуі қосылып, сонау шығыстағы Көксуға барып құйғанша қанша алқаптың мейірін қандырады десеңші. Шаған тауды жаңа көргендей көкірегінен бір күй аңырағандай түрі бар Құндақбай осы жағына да шолу жасады. Апыр-ау, бұл туған жерге неге сонша ынтық бола қалды, әлде алда бір алабөтен аласапыран күтіп тұр ма, әлде мынау соның бір сезік ұшқыны ма? Құндақбай торы байталдың өкпесін түсірердей екі аяғымен қаққылап кеп берді. Өзін Ақтолқын мен Нұрсұлудың қуырдағына асыққан адамға ұқсатты.

	* * *

	Бұлғақбай Білдебай баласы уәдесінде тұрды. Бір апта өткенде өзінің жан досы Құндақбайдың от жаққан жеріне қайта соқты. Екеуі жылап көрісті. Бұлғақбай ер үстінен жансыз бөренедей аунай құлағанда жақын тұрған Мырзақбай ат тізгінін әрең қолына іліктірді. Ал Құндақбай арқан бойындай ашық жерді домалаңдап, сүріне-қабына әрең еңсерді. Бұлғақбай өзінен бойы аласа, тығыршықтай Құндақбайды жас балаша көтеріп алып иығына салмақтай оның төбесінен төне арқасына, бөксесіне қолдарын жүгіртіп, мықтап қармар жері қайсы дегендей сипалақтады.

	– Ау, өлгенде жолықтырған, шығарда жаны бір тілеулесім, құдайдың өз қолымен құйып жасаған пендесі Құндақбайым, бармысың, жоқпысың, қайдасың?!

	– Ау, сахара, сайын даланың сауырын тұяғымен тілген боз киігім, Исфаһани қылыштай өткір асылым, абзалым, Бұлғақбайым, өзің аман-есенбісің?! Сені күте-күте ішқұса болып, көңіл шерге толды ғой! Сағыныштан сарғайдық қой! Заман болса мынау! Осыншама сарғайтармысың?!

	Енді бірін-бірі құшақтап, күш сынасқан палуандарша теке тіресіп, ұзақ шайқалысты. Дауыстары тіпті жаман, өгіздей өкірісіп, кәдімгі бір жаманшылық үстіндегідей үйдің айналасын азан-қазан етті. Әке-шеше, қатын-қалаш, бала-шаға, айнала туысқан жауда кетіп, соларға ара түсе алмаған қос бейбақтай енді елге қарар бетіміз жоқ дей ме, басы-көздерін бір-бірінің қойын-қонышына тықпалай берді. Бұлардың осы тұрысын үйден шыға келген абысын-ажынды Ақтолқын мен Нұрсұлу да көрген. Алғашында алпамсадай еркектердің жас балаларша теке тіресе еңкілдеуінен бұл екі келіншектің де көздеріне жас іркіліп еді. Тек арық та аппақ ашық өңді Ақтолқын тез қайрат тапты:

	– Ау, асыл қайнаға-ау! Сізді адам түгіл аң мен құстың тілін меңгерген, аю мен қасқырды өрістегі малындай қайырған қасиетті жан атайды. Атқан оғы мүлт кетпес мергендігіңіз өзінше бір жыр. Ал домбыра ұстап күй тартқанда қу ағашқа жан бітіргеніңізді өзіміз көрдік. Ал мына Құндақбай ініңізді де тілінен шырасы тамғандар дәріп қылғанда аяғын жерге тигізбейді. Сөйткен сіздер, жапан түзде шөліркеп құлаған, әлгі қақырығы түтеп, тұрасы таусылған дейтін шерменде шалдарға ұқсап, өксулеріңізге жол болсын! Бұл не, жарқындарым, түсінсек бұйырмасын. Жаман ырым ғой бұл! Онсыз да үйдегі екі нәрестенің әлі де пәлендей беті қараған жоқ! Тыйыңыздар бұл қылықты! Қатын екеш қатын біз де көріп жүрміз бұл тірліктегі әпселеңді! Басқасы былай, сіздер біз босаңсысақ бізге басу айтатын ұлы тұлға – ер азамат емессіңдер ме?

	Ақтолқын сөздерінің соңында әлгі басында күндік орамалы бар кексе тәуіп әйел де үйден шығып тұрған. Ал Мырзақбай мен Нұрсұлу өздерін әлдекім қытықтап күлдіргендей мәз-мәйрам болысты. Шындығында, бұлардікі күлкі емес, бұлардікі осы өздерінен теріс айналғандай көрінген күндердегі Ақтолқын жеңгелеріне деген керемет ризалық сезімнің бұрқ еткен тепкіні еді. Ия, бұл шақта Ақтолқын жеңгейдің бәрінен де шоқтығы биік шыққандай. Бұлғақбай мен Құндақбай тез тынышталды. Бір-бірінен құшақтары ажырағанда бұлардың ең алдымен көздеріне іліккен жан әлгі есік сыртындағы күндік орамал тартқан тәуіп әйел еді. Басқасы басқа, ең алдымен сол әйелден ұят-ау дегендей екі марғасқа күйбежектеп, қолдарын қайда қоярға білмей аз-кем уақыт оздырды. Үй сыртында қара қос тігілген, Құндақбай өз қонағын солай қарай ертіп әкетті. Бұларға Мырзақбай ілесті. Үшеуі жайғасып та үлгермеді, осы ауылдағы Құндақбайлардың жақын туысы Қожахмет, әйгілі қуақы Кенжебек, кешегі Сарыөзекке бірге барған Жүнісбай мен оның әкесі Жәкіжан және Құндақбайдың осындағы «қандыкөйлек» достарының бірі, әрі өзіне туыс, құрдас Құлжатай сау етті.

	Уақыт кіші бесіннің шағы еді. Жас жігіт Жүнісбай қара қосқа кірген жоқ, сыртта әйелдердің қасында қалды. Кішкентай егізектерге дәрі беретін уақыт таяған. Ал кішкене қара қостағылар үйме-жүйме болып бір-ақ құлады. Ашық түңліктен түскен жарық бәрінің бет-әлпеттерін ашып-айыруға жарап-ақ тұр. Алғашында қуақы Кенжебек тамыры күдірейген мойнын созғылап, сақалды иегін шошаңдатып бәрін билеп-төстеп кететіндей көрінген:

	– Әй, апиыншы қаңлылар! Сыртта саққұлақ қатындар көкірегіміздің сырылына дейін естіп тұр. Бүйтіп бой жасырғанша далада көлеңке тауып, сонда жайғаспадық па? Мынауымыз Қожанасырдың тірлігі ғой. Естеріңде ме, Қожанасыр жарықтық...

	– Ау, Кенжебек аға! – деп, Құндақбай өзінен он жастай үлкен қуақының сөзін күрт бөлді. – Қожекеңнің құлағын кейін шулатыңыз, бүгінгі әуен басқа, біздің қатындардан жасыратын түгіміз қалған жоқ, ер-азаматтардың абыройы ашылған күн. Мына замана бәрімізді басып-жаншып барады. Не қайрат қылуға, не ақыл табуға дәрменсізбіз. Қатындар бәрін көріп-біліп отыр. Өтірік бұқпантайлайтын түк жоқ, қайта олар да барлық жайдан құлағдар болып, тары түйіріндей амал-айла қарастыруға септесер. Ауытқымай төтесінен тартайық, көп сөз көпірме, қысқа да нұсқасына көшейік!

	Бәрі сап тыйылды. Қостағылар бір-бірін көздерімен адақтап бірінші кезекте кім өз ішек-қарнын ақтарады дегендей аңдысу басталды. Құндақбай:

	– Мен шаңырақ иесі ретінде ең әуелі тау асып жеткен үлкен атаның баласы Бұлғақбай аға лебізін тыңдауды қалар едім! – деді. Бұлғақбай жантайған жатысын бұзып, шаж етті:

	– Құндақбайым! Әнеукүні сенің Сарыөзекке кеткеніңді естігенмін! Сарыөзектің іші-сырты орыс және орыстың шен-шекпенділері дейді. Көңіліңе келмесін, сенің бет-әлпетің де сап-сары, көзің де көк, әрі олардың тіліне де жетіксің, бізге келер барлық нәубеттің тықыры сол Сарыөзекте темірмен темірді қаққылағандай құлақ жарады дейді. Сен қайтсе де солардан бір сыр тартқан шығарсың, сонымен бөлісші, жарығым дейін!

	Құндақбайдың көз алдында әнеугүнгі орыс офицері Фома Ларионыч Клещовтың сырықтай тұлғасы өсіп шыға келді. Сондағы әсер, сол орыстан естіген-білгендері, басқалары түйдектеле мұның ой-санасының әптер-тәптерін шығарды. Құндақбай алғашында сөзді неден бастарын білмеді. Мұның ойлауына аса көп уақыт шығындалған да жоқ еді, кенет Құндақбай үйінің ауласы аттысы-жаяуы аралас басқа бір ат-көпір жұртқа толды да кетті. Бұлғақбай Білдебай баласы бұл өңірде біршама атышулы адам. Әсіресе, оның тап соңғы кезде ғана Қытайға барып бір жарым ай тұрып қайтқан оқиғасы мұндағылардың біраз ықыласын оятқан. Ол Қытайға бұл Қоғалы өңірінен де барып қайтқандар баршылық қой, солардың бірі мына Құндақбайдың өз басы. Тек мынадай бүгінгі жаңалық кешегі жаңалықты басып-жаншып жоққа айналдырған құбылмалы заманда Құндақбайдың сапарлары әріде қалған, сыртын тот басқан дүниелікке ұқсап тұр ғой. Себебі, бұл – 1928 жыл Қытайға қарай жаппай ауа көшу мүмкіндігі хақындағы әңгімелердің өкпек желдей ұрып тұрған кезі. Енді сол мүмкіндіктің оттан суырылған қоламтадай күйін көргісі келеді бұл жұрт.

	Бұл ғана емес, Бұлғақбайдың әкесі Білдебай бес ағайынды, ең үлкені Білдебай да, кейінгілері – Жидебай, Нұрлыбай, Жайлыбай, Сайлыбай боп келеді. Бұлардан тараған балалардың өздері егер бастары қосылса жер қайысқан қолды құрайды. Шеттерінен сайдың тасындай, еті тірі, малды-жанды, ауқатты жігіттер. Шаған, Қотырқайың тауларын ары-бері кескілеген жүрістері көп, ел мен елді жалғастырар желідей тартылған сыйқы бар танымал тұлғалар.

	Ал Білдебайдың өз кіндігінен тараған осы Бұлғақбай да, қалғандары Мылтықбай, Кеңесбай, Қошақан, Қошым (қыздарды санамағанда) аталады. Олар да өз тұқымдарына тартқан өңкей сайыпқырандар-тұғын. Ал бәрінен де шоқтығы биік бәрібір Бұлғақбай саналатын. Бір аптадай бұрын бұл Бұлғақбай Білдебайұлының қаңлы Құндақбайдың от жаққан жеріне ат басын тірегенін, шаңырақ иесін таппағасын басқа да барар жері көп ол қайтар жолда мұнда тағы соғарын ескерткенін осы Күркілдектегі үлкен-кішінің баршасы естіген. Міне, біразы жаңа ғана, қасында жалғыз ғана атқосшысы бар сол Бұлғақбайдың осы Күркілдекке қарай жандәрмен ентелете көтерілгенін көріп еді. «Сымсыз телефон» бірден іске қосылды. Міне, сол «сымсыз телефон» құлағына тигендер аткөпір боп ілезде Құндақбай ауласына қарай лап қойды.

	«Жақсының айтқаны емес, жаманның сандырағы келеді» деген. Енді мынадай нөпірдің кішкентай қара қосқа сыймайтыны белгілі болып, жаңа ғана сөзуар да қуақы Кенжебек жасаған ұсыныс басшылыққа алынып, бәрі үй ауласынан тыста тікенді, бұталы қалың шөптің тасасына барып құйрық басты. Кіші бесінде сәл-пәл көлеңке басы ұзарып, бұл нағыз жұмаққа айналғандай көктің исі мұрын жарып, бәріне жігер бергенге ұқсады. Ендігіде Құндақбай жұртты зарықтырмады. Сарыөзекте орыс офицері Клещов пайымдарынан ойға түйгендерін, көрген-білгендерін бірден сарықты. Әсіресе, Клещовтың «ол байлар өздеріндегі малды ешкімнің есігінің алдынан зорлықпен айдап әкеткен жоқ, олар іскер жандар, ал кедейлер, керісінше, кержалқаулар, егер іскер жандарды таза тақырласақ мына тіршілік қайда апарып соғады, міне, осындай даумен сонау Мәскеудегі үлкен үкіметтің өз ішінде жік шығыпты» деген бағдардағы сөздерін шемішкеше шақты. Мұны таудың арғы бетінен асып келген Бұлғақбай іліп әкетті: «бәлшебектер бай мен кедейді теңестіріп, бәрінің аяғын бір етікке тықпақ, шамасы. Ондай күнде бай да жоқ, кедей де жоқ, есесіне бәрінің тамағы тоқ, көйлегі көк болады деп, үздіктіретін сыңайлы».

	Мұны естігенде жаңағы Кенжебектің аузынан ұшқан «паһ, шіркін» деген сөздер бәрінің құлағын жарды. Сосын ол жантайған күйін бұзып, қос тізерлене шоқтығын биіктетіп:

	– Ау, жалайыр, суан мен қаңлының жақсы-жайсаңдары! Қожанасырдың мына қызығын мына отырыста басымды шауып тастасаңдар да айтпай тоқтамаймын! – деп айғай салды. – Жә, тыныш! Қожекең жарықтық бірде есегімен алыс сапардан қайтыпты. Жолай, есегі әбден ашырқап, қалжырап, жүрісі қиындапты. Не істемек керек, бере қояр жемшөбі жоқ, сосын Қожекең өзіме азыққа жарар доп қалтасына салған бір сәбізі бар екен, сонысын ұзын таяқтың бір ұшына салбырата байлап, таяқтың екінші ұшын жамбасқа басады. Есек енді дәл тұмсығының алдында қол созымдай жерде салбыраған сәбізді көріп аяғын жігерлене басады. Бірақ бұл аяқ басқан сайын сәбіз де ары қарай жылжи береді. Есектің аты есек, қайтсем де бір асаймын деп, өлген, өшкеніне қарамай Қожанасырды еліне жеткізіпті. Сол сияқты сенің сүйікті бәлшебектерің де көз алдымызға бір сәбізді салбырата байлап, соған жетсеңдер бәрі болады деп, үздіктіріп қояды десеңдерші.

	Кенжебектің бұл баянына ешкім күлмеді. Тым дәмі ащы шындықтай іш өзектерін күйдіріп әкетті. Бәрі сең соққан балықтай денелері жансызданып, су бетінде қалқып бара жатқанға ұқсады. Жұрттың осы қалпын байқаған Бұлғақбай етті иықтарын күшпен қозғап, тілге келді. Әнеукүні Құндақбай жоқта осында аялдап, оның інісі Мырзақбайға жеткізген деректерді қайта тізді. Бітік шығып, енді күйіп бара жатқан дәнді дақылдар жайы, «шәпке» киген мылтықты адамдар егістіктің өне бойын кезіп, түтін басына салық салуы, қара борбай диханшылардың наразылығы, басқалары бар, бәрін төкті. «Мойынсерік», «колхоз» деген ұғымдардың шыға бастаған кезі. Олар да сол мылтықтың ұңғысы, «итжеккенге» айдау тәрізді ұғымдармен ағайындас, бірінсіз бірі жоқ. «Қытайға ауамыз ба» деген сауалдың да бір бүйірден қадақтай тиіп тұрғаны ақиқат.

	Жалайыр-мырза Бұлғақбай Білдебайұлы асықпай толғатып, сөзді тым ұзаққа салатындай көрінді. Осындағы Құндақбайдың ең жақын туысы Қожахмет:

	– Әй, аға баласы Бұлғақбай, мұндағының барлығы қоржындағы дүние ғой! Сіз осы Қытайға барып ай жарымдай тұрып қайттыңыз емес пе? Ондағы ел, жер қандай екен, ауа көшетіндей ме, соның төбесінен бір түсіңізші. Мына біздің көзімізді ашшы! Көрмеген жердің ой-шұқыры көп. Мұндағы жұрт сол жағына алаңдауда! – деп салды. Мұндағылар – бәрі Қожахметтің бұл қолқасына ризалықпен қарады. Тіпті сол бұрынырақта сол Қытайға көп барғыштаған Құндақбай да солай. Тек соңғы жылдары ғана бұған сол Күншығыс еліне жол түспеген.

	* * *

	Шаған таудың арғы беті Көксуға жақын да, әрі мына Қоғалы аңғарына мүлдем ұқсамаған, керісінше құлашты кеңге салған, малға да, егіншілікке де қолайлы мол-мол жазықтарға ұласатын өңір еді. Көксудан арық тартып, топырағы құнарлы алқаптарға ылғал жеткізуге де қолайлы. Маңдайдың терін аямаған, әрі ақылмен іс қылған әрбір диханшы дәнді дақылдардың қай түрін ексе де тамыз, қыркүйек айларының тоғысында үлкен ырысқа кенелуші еді. Мал өсіруде де солай. Мұның ішіп-жемнен артылғанының бәрі сыртқа шығаруға, сатуға өзі сұранып тұратыны хақ. Бұл жиырмасыншы ғасырдың алғашқы бөлігінде орыстар, қарашекпенділер (украиндер), дүңгендер, басқа да ұлт өкілдері Шаған айналасындағы көк майсаны, құнарлы топырақты танып, қызыл көрген қарғадай осылай қарай да жапырлай қанат қомдаған. Міне, солардан тері өңдеу, жүн жуу, тіпті малдың мүйізі мен тұяғын кәдеге асыру сияқтылардың озық әдістерін жергілікті қазақтар әжептәуір-ақ меңгеріп үлгерді. Ал мұның бәрін қайда өткізем деп, бас қатырудың түкке де қажеті жоқ. Тап іргедегі аузын арандай ашқан Қытай атты аждаһа бұл қазақтар жасаған игілікті толайымен жұтса да жұмырына жұқ болмас еді. Ол дәнді дақылдарға, аяқты малға әскере ашқарақ еді.

	Міне, осындай жағдайлардың өздері қазақ арасынан сауда ісіне бейім жандарды су бетіне қалқытып шығарғандай еді. Шаған таудың теріскей бетін, Көксу бойын жайлаған қазақтардың ішінде Атабай, тағы осымен тонның ішкі бауындай жарасқан екі шал – үшеуі Қазақ ордасы мен Қытай арасында алғашқы сүрлеу, соқпақтарды тартты. «Көз қорқақ, қол батыр», олар жылқы мен сиырды, аздаған уақ малды да айдап, асықпай жол жүріп, Қытай шекарасынан әрі асыруды әдетке айналдырды. Ал қомағай қытайлықтар мынадай ырзық үшін шұға мен сисасын, қолайна мен сабынын, қолдан тігілген киім-кешектерін аямай лақ еткізетін еді. Бара-бара Атабай мен оның екі серігі иленген тері мен жуылған жүн, бидай, тары сияқтыларды да тасуға көшті. Міне осыларды, басқаларын қытайлықтарға өткізіп, ол үшін алған тұрмыстық бұйымдарды қазақ ішіне әкеп, мал, не орыс ақшасы үшін айырбастаса шекара асырған мал-дүниенің құны екі-үш еседен асып өздеріне қайтар еді.

	Атабайдың Сәрсен атты пысық та жылпостау күйеу баласы бар. Әккі шал оны да осы іске құнықтырды. Ал Сәрсеннің саудаға, алып-сатарлыққа бейімділігі қайынатасы дәметкеннен де зор екен. Мұртынан күлген Атабай мен Сәрсен аз уақытта осы елдің «Маман-Тұрысбегі» болды да шықты. Бірақ заман тынышсыздау еді. Атабай бәрін күн ілгері болжап отырды. Мұншама байлықтан бір-ақ күнде айрылып, таза тақырланып қалуды Атабай да, жас сұрперен Сәрсен де қорлықтың көкесіне балады. Орыста «Кеме суға батса бірінші егеуқұйрықтар қашады» деген мақал бар. «Ел аман, жұрт тынышта» десті де Атабай, оның екі сұңғыла кәртамыс досы және Сәрсен – төртеуі айналадағы аз ғана жамағайын, кедей-кепшікпен, малды қоса айдап, артынып-тартынып, Қытай жеріне көшті де кетті.

	Бұған дейін де екі елдің арасын жол қылып үлгерген бұларға онда барып та орналасып, тез сіңісіп кету аса қиынға соққан жоқ. Атабайдың аузына қарағандар Қытай жерінде де сауда ісінің көрігін қыздырды. Бұл шамамен 1925-26 жылдар еді. Бұлар жер ауғанның жөні осы екен деп, туған елден біржола қол үзбеді, ара-тұра Шаған таудың теріскейін, Көксу мен Қаратал бойын аралап, дәм-тұз татып кетіп жүрді. Әр келген сайын қытай шеберлерінің қолынан шыққан бүрме тон, қайырма жағалы шекпен, күміс, не асыл тас бастырылған белдік, адамның жүзі көрінетіндей жылтыраған саптама етік сияқты киім-кешектерін жарнамалай жүрді. Жалғыз киім-кешек қана емес, мінген аттарының ер-әбзелдері де мұндағы кәсіпке орашолақ керенау қазақтардың көзінің құртын жейтін. Осындай сапарлары үстінде кімнің үйіне түссе де «анау-мынау күнде Қытай жеріне көшіп алыңдар» деген үгіт-насихатты да үдетті. Ол кезде мұндағылар «е, пәлен жердегі бақырға қызығып, атажұртты көзіміз қиып қалай тастап кетеміз» десіп, Атабай тобын кекесінмен шығарып салатын. Міне, тек биыл ғана, 1928 жылдың жаз айларында әрқилы саяси науқан, оның жалыны мен түтіні араласып, көздерін ашытып, бастарын шырмап, сол Атабай, Сәрсен уағыздарын кесекөлденең тартқан.

	Міне бұл жағдай Шаған таудың теріскейіндегі Бұлғақбай Білдебай баласын да шырт ұйқыдан оятқандай еді. Ол көп бас қатырып жатпады, мың естігеннен бір көрген артық, «кәнпеске» деген ұғым қыл арқандай мойынға оралған осы биылғы сәуір мен мамыр айларында әлгі өзіне туыс Қойшыбек, тағы екі жігітті атқосшылыққа алып, Қытайға қарай тау-таудың қуысымен өрлеп, тартып берді. Қытайда шынымен бір жарым айдай тұрып қайтты.

	Атабай тобы Құлжа қаласының маңында қоныс тепкен. Әрине, бұл сауда үшін өте қолайлы орын. Сонда Атабаймен, оған дос екі сұңғыла кәрімен, жас дегенмен де өзінен біраз үлкендігі бар Сәрсенмен бұл Бұлғақбай ұзақ-ұзақ түндерді әңгімемен өткізді. Көп жайға қанды, көп жайды көзімен көрді. Әсіресе, Құлжаның шет-шегі жоқ мал базары, дүниеге толы ашық-шашық дүкендері, ұрлық-қарлықтың жоқтығы, қазақ пен қытайлық қана емес, өзге де ұлт өкілдерінің иық теңестіріп, тату-тәтті тұратыны Бұлғақбайдың санасына су бүрікті. Мұндағы Атабай, Сәрсен сындылардың қалай серпіні сегіз болғанын бұл енді түсінді. Қолдағы аяқты малды бәлшебектердің өңешіне тығып, қу таяқты құшақтап қалғанша ол малды осында әкеп, базарға шығарып, мынадай ырзықтарға бұлардың қатын-қалашы, бала-шағасы, кемпір-шалы неге кенелмейді. Осы соңғы тұжырымды Атабай, оның екі сұңғыла серігі, Сәрсен – төртеулеп, Бұлғақбайға мәнерлеп жеткізгенде олардың қақырығы қайым алтынға, түкірігі түйме алтынға айналып еді. Ия, олар сөз маржанын аямай төкті.

	Бұлғақбайдың дәл өз иелігінде асып-тасқан дәулет жоқ, малы өте аз-тұғын, тек жүріске берік, тау-тастың қиясында тұяғы таймас, тірсегі мықты аттарға құмар. Себебі, құралайды көзге атқан мерген, әрі аңшы адамға осындай сәйгүліктер керек-ақ қой. Бұған қоса, он көкжалдың ортасына түссе бұзып-жарып шығар, әрі қуғанын алмай қоймас «Жетер» атты қалың жүнді иті бар. Бұлғақбай осы игіліктерін бәлшебектерден қызғанып жүрген жоқ, оның «қызғанышы» осындағы байы, орташасы, кедей-кепшігі аралас елдің ертелі-кеш маңырағанда азан-шақырғандай көрінетін қой-ешкісі, айыр тұяқ ірі қарасы, жібек жалды жылқылары еді. Егер оларды бір-ақ күнде сыпырып әкетсе «маңырағанның» көкесі сонда естілмей ме? Малдан гөрі адамның көмекейінен әуелеп ұшқан зарлы үн тіптен салыңды суға кетірмей ме? Міне, осылай ол халықтың қамын ойлап толғады. Бұл жағынан жалайыр-мырза Бұлғақбай Шаған таудың күнгей бетінде, Күреңбел өңірінде тірлік кешкен жан жолдасы, қызыл-қаңлы Құндақбаймен егіз қозыдай ұқсас еді.

	Бұлғақбай ұзақ сөйледі. Бесін мезгілі өтіп, жазғы кештің ең бір мамыражай, хош иісті, мол көлеңкелі шағы туған. Бірақ ешкімнің көңілі сергір емес. Әлдененің мысы басқандай баршасының қабақтарынан қар жауып, кірпіктерінен қырау тамғандай отыр. Әлдебір кіріптарлыққа ұшырағандай түрлері бар. Құндақбай да солай. Бұлғақбай Қытай жерін қанша әсірелегенмен оның уағызы бір ноқтадан басыңды босатып, екінші қиырдағы қыл шылбырды мойныңа ора дегендей естіледі. Ия, батырдан ақыл айла да, қайрат та кеткен заман екен дегізгендей. Әйтпесе, оның сөздері «Қытайға үдере көш, басқа тәсілдің бәрі адырам» дегенге сая ма?

	Біраз ауыр үнсіздіктен соң ғана жиындағылардың ішіне жел бітті. «Ат байлар алтын қазығымыз» туған жерді, Шаған тауды тастап, босып қайда барамыз» деп, шамырқанғандар шықты. Бұлғақбайдың да жауабы дайын:

	– Ау, жамағайын! Ел-жұрт! Қытайға ауа көшу онда басы бүтін байлану емес! Біржола табан тіреп, ғибадатханасында қуыршақ құдайына мінәжат ету емес! Бәз біреулердің ырғауынша біздегі замана сыңайы түпкілікті емес, бәрі алдамшы! Ол жағын мына Құндақбай да естіп-білген тәрізді. Оннан-мұннан қашып-пысқан, бастан кешкені мен естігені біздікін бұйым көрмес жат жұрттықтардың біразы бәлшебектердің астындағы орындықтардың сықыры қазірдің өзінде құлақ жарады дейді. Ал сол ағаш орындықтар біржола қирап біткенше олар біздің төрт түлігімізді түгімен жұтып тауыспасына кім кепіл?! Ал ендеше! Қытайға қарай табан аудару сол төрт түліктен айырылып, тақыр мұзға шоңқиып қалмауымыз үшін қажет, ағайын! Жады бас кісіге ұқсамай осы жағын жете ойланыңыздар! Дұрыстап ақылға салыңыздар! Онда-мұнда босқанда сұғанақтардың көзіне ілігер-ау, қолды болар-ау деп, жамбастарыңның шұқырына сап сақтаған сом алтын, құйма күмістеріңді айналамыз сықаған тау, аң екеш аң бара алмас жықпыл-жықпылдары санап тауысқысыз, соның біріне жасырып кетсеңдер өздеріңнен басқа кім таппақ?

	Бұлғақбайдан соң қоңыр даусында бір діріл бардай сөйлеген Құндақбай дағдылы шешендігіне баса алмады. Әр жайды үзіп-жұлқып баян етті. Сарыөзекте өзі дидарласқан орыс офицерінен ұққан кейбір тың сарындарды жариялады. Бірақ оған да құлай кеткен көп ешкім табылмады. Сірә, жан досы Бұлғақбай Білдебай баласының Қытайға ауа көшу жөніндегі уағызы әзірге ешкімнің делебесін қоздыра қоймағаны ап-анық. Өзінің де сондай уағызға тамызық тастап лаулата түсуге қауқары жетпегендей. Осыдан он екі жылдай бұрын әлгі Қапалдағы жандармерия тыңшыларының қармағына ілінбеу үшін досы, қарақалпақ жігіті Жәкібайды, Құлжатайды, басқаларды ертіп Қытайға қашқаны, бірер жылдан соң мұнда бәлшебектер өкіметі орнағанын естіп қайтып келгені, көп ұзамай сол Қапалда өзін жандармерия құрығынан құтқарған найман жігіті бұта қорғалаған торғайдай өзі пана іздеп, осы Қоғалы аңғарына жеткенде оны да екі-үш ауылдың мал-жанымен қосып, сол Қытайға өткізіп жібергені, олардың соңынан бірер мәрте өзінің де барып қайтқаны – бәрі көкірегінде сайрап тұр. Бірақ бәрібір – бәрін ат байлар алтын қазық Шаған таудың мысы басатындай. «Мені қалай тастап кетесің» деп жас балаша екі көзі мөлдіреп жыламсырап қараса қайтерсің? Сосын да Құндақбайдың тіл-жағына тап осы жолы біршама тұсау салынғандай еді.

	Құндақбайдан соң да көкіректеріне шоқ түсіп, іштері өртенгендер де анда тарт, мұнда тартқа басып, дуылдағанмен ортақ мәмлеге келе алмады. Сырты бүтін, іші түтін жұрт бұл жиыннан екі ойлы боп тарады.

	* * *

	Осыдан екі апта өткенде Қоғалы аңғарында дүниенің астаң-кестеңі шықты. Құндақбай үшін қасірет таң сыз бере басталды. Бұл аталмыш қара қоста жатыр еді, қатты ұйқыдан әлгі шым үй жақтан Ақтолқын мен Нұрсұлудың құлаққа тым жайсыз дауыстары жетіп оятты. Басын бөстектен жұлып алғанда-ақ Құндақбай бір жамандықты сезді. Әлдекім «болары болды» деп мұны жұбатуға да көшкендей. Ия, сол түні абысын-ажынды Ақтолқын мен Нұрсұлудың құшағындағы егіздер, қос қыршын бір мезетте дерлік шетінеген. Жұрттың ұйқысын бөлмей-ақ қоялық, таңға дейін өзара сабыр-сабыр десіп, екі қаралы әйелдің төзімінің таусылған жері осы екен.

	Киімшең сұлаған Құндақбайдың әлдененің соққысы тигендей қозғалысы ауыр еді. Киіз есікті әрең түріп ашып сыртқа шықты да шым үйге бұрылды. Есік сыртында, сол жақта әлгі басына күндік орамал тартқан тәуіп әйелдің ұршық басындай ғана шоқиған сұлбасын таныды. Бұл өзіне жақындаған отағасына көзін де көтермеді. Құндақбай оған көп бөгелмей ішке енді, екі әйелдің даусы осы таңда одан әрмен әуеледі.

	– Жаратқан Жаппар құдай-ай! Осыншама жалынып-жалбарынғанда бізге иің жұмсарғаны осы ма? Мүсіркегенің осы ма? Мына қол басындай лашық енді құс ұшпастың аралына айналғаны ма? Мына қаһарыңа қалай ұрындық?! Не күнәміздің өтеуіне бүйттің?! – деп сұңқылдады. Нұрсұлу да түсініксіз бірдемелерді шұбыртып уілдей жылауда. Араларында басқа сөз де болған жоқ. Құндақбай сыртқа қайта шықты да есіктің екінші жағына, әлгі тәуіп кемпірше бұл да шоңқиды. Іштегілер қосарласа уілдейді, ал сырттағылар үнсіз. Жер жүзі ашыла бастағанда Мырзақбай көрінді. Бәрін алдын ала іші сезгендей мұның да келісі үнсіз еді. Құндақбайдың тап қасына тізе бүкті де екі алақанын екі самайына басып, төмен тұқырды. Осылай едәуір уақыт қос ағайынды пақырлар үнсіз қатты. Біраздан соң ғана Мырзақбай:

	– Қой, таң әбден атты ғой, мен көрші-қолаңға, ағайын-туғанға хабарлайын, – деп орнынан көтерілді. Бірінші жеткен әлгі, осы қызыл-қаңлыдан шыққан өздерінің туысы Қожахмет Майкөт баласы еді. Ол Ақтолқын мен Нұрсұлуды біраз жұбатып көрді, олар икемге келер емес. Шарболаттай бітімі бар берік саналатын Құндақбайдың өзі үгітіліп бара жатты. Сол кезде Қожахмет абысын-ажынды Ақтолқын мен Нұрсұлу, ағалы-інілі Құндақбай мен Мырзақбай төртеуінің басын біріктіріп, біраз жұрт жиылып қалған шақта баршасына естіртіп, бір сөз тастады:

	– Әй, Құндақбай, Мырзақбай! Қаңлы елі қызыл-қаңлы, бадырақ-қаңлы, қаспан-қаңлы болып тарайды. Ал біздің Жәнтеке атамыз қызыл-қаңлының бір бұтағы. Сол қызыл-қаңлының өз ішіндегілер бір-бірімен қыз алыспаған. Неге? Негесі сол – олар өзара жақын туыс. Ал Жәнтекенің өзі Бәйбіше, Тоқал балалары атанып, және бөле-жарылады. Ал біз үшеуіміз де Бәйбіше ұрпақтарымыз. Неге ежіктедім мұны? Біз шығарда жаны бір ең жақын туыстармыз. Сенің қайғың менің қайғым, сенің қуанышың менің қуанышым. Біздің бөле-жарылатын дәнемеміз жоқ. Мынадай ел басына екіталай күн туарда, Құндақбай, әсіресе, сенің жылағаның дұрыс емес! Ердің ері, егеудің сынығы сенсің! Ер езілсе, елі еңірейді! Басыңды көтер! Жылама! Менің түбінде бір баламды сендер асырап алыңдар! Берем сендерге! Жазатайым анау-мынау жамандық күнде сендерден құн сұрамаймын! Бұдан артық ашып-айырып айтарым жоқ! Әнеукүні тау асып келген Бұлғақбай Білдебай баласы бізді текке азғырмапты. Мынау Сарыөзек жақтан бір қара дауыл бет қаратпай ұрып келе жатқан көрінеді!

	Қожахмет селдір сақалды, терісі сүйегіне жабысқан арық ұзын бойлы, ақ құбаша адам, есесіне даусы құлақ жарардай айқын, кейде осылай саңқылдап шығатыны бар. Сөзінің басы Құндақбай айналасы түгілі басқаларға да ұнаған, тек соңғы жағы кенет жиналған көптің бүйіріне ине сұққандай әсер етті.

	– Қайдағы қара дауыл?

	– Мына жағыңа жылан жұмыртқалағыр не пәлені шақырды? Онсыз да секемшіл жұрт осылай күбір-күбір етісіп, енді Құндақбай мен Мырзақбай, абысын-ажынды Ақтолқын мен Нұрсұлу қайғысы адырам қалып, өз қара бастарының қамына қарай жарқ берген тәрізді. Шым үй мен қара қостың екі ортасында шоқиып-шоқиып отырған көпшілік өзара шошына қарасып, көздері үшкілденіп, бір-бірін ішіп-жеп барады.

	* * *

	Қожахмет атаған қара дауыл түс әлетінде лап қойды. Осы Күркілдектің өзіне қарулы, қарусызы аралас өңкей әлеңкедей жаланған отызшақты атты адам борт-борт желе көтеріліп, шашырай орналасты. Іштеріндегі аспалы сөмкесі бар, белін темір басты жалпақ қайыс белдікпен тас қып буған қара китель, галифе шалбарлы, таза өңді сыптай денелі біреуі жұрт көзіне салған жерден-ақ алабөтен шалынды. Басына күнқағары бар орыс кепкісін киген ол қалың қабақты көздерін онда-мұнда тастағанда тиген жерін өртеп жіберердей қаһар білінеді. «Бұл аса жоғары мәртебелі уәкіл екен» деген сөз ілезде тарады. «Бір өзінде жарым патшаның өкілеттігі бар» деген сыпаттама қоса жапсырылды. Мұның растығын үйлерінен өрт шыққандай қашып, осы отызшақтының айналасын алыстан торуылдай қоршаған көпшілік те бірден шамалады. Өйтпей қайтсін, мұнда бадырақ-қаңлының тумасы, әлі отызға да толмаған, бірақ біршама салмақты мінезі бар, аздап орысшаға да, арабшаға да сауатты, ел-жұртқа болашағы зордай көрінетін Елдос атты жігіт кезінде ауылнай сайланған еді. Міне сол Елдос кенет мінезін өзгертіп, мына уәкілдің қасында өзінен-өзі шарт сынардай бүгіліп-жазылып, инелікше ұшып-қонып, адам танымастай болып кетіпті. Бұл осы бүгіндікте Сарыөзек жақтан мына аса жоғары мәртебелі уәкілдің қасындағы топпен бірген келген.

	Қазақта қатқан тері-терсекті суға салып, немесе жағып жібітіп, жұмсартып өңдейтін әдіс ежелден-ақ қалыптасқан. Аса жоғары мәртебелі уәкіл мына Елдос ауылнайды да сондай бір әдіспен өздеріне қолайлы мінезге бастырып, иіліп-жазылуға машықтандырып, қолбалаға айналдырып әкелгендей. Уәкілге бір қарап, алыс-жақыннан үріккен қоянша құлақтарын қалқитқан өз ел-жұрттарына қоса жалтақтап, бұл ауылнай атанған сорлының ес жоғалта сасқалақтаған түрі бар. Уәкіл бүктеулі қамшысын сілкілей әлденені айтқанда Елдостың бас изеуі тіпті жаман еді. Кезінде бұл Елдостың тасы өрге домалап, дәрежесі өскенде оған қызғанышпен қараған жігіт-желеңдер, тіпті ақсақал-қарасақалдар да болған, қазір олар өздерін мынадай пәледен құдай қаққан екен дегендей тас түйін боп томырылып, бұқпантайлаған күйде. Ия, тап қазір Елдостың түрі кісі қызығарлықтай емес.

	Бұл күні уәкіл мен Елдос өз маңдарына көп елді жинаған жоқ.

	Ауыл сыртындағы көгалға киіз үй тіктіріп, сонда бекінді де ертең биенің бас сауымы шағында тап осы жерде үлкен жиын болады, соған кәмелетке толған баршаның қатысуы міндетті деген хабар таратты. Құндақбай бұл күнді жаман мазасыздықпен өткерді. Егізек нәрестелердің күйігінен гөрі ауыл ортасына лап қойған мына «қара дауыл» әлдеқайда басым күшпен назарын жұлқып әкеткендей. Ертеңгі жиында не мәселе көтеріледі, ол жағы аздап өзіне таныс көрінгенмен бұлдыры мол. Құндақбай мен Ақтолқынға көңіл айтқансып, бірен-сарандап келушілер кешке дейін басылмады. Олар көңіл айтқаннан гөрі онда-мұнда жүрісі көп, орысшаға жетік Құндақбайдан сыр тартпаққа көбірек ден қояды. Құндақбай мұны сезсе де ашылып сөйлемейді. Бұл да томаға-тұйық. Мұны осындай халден арылтқан тағы да әнеугүнгі Жүнісбай Жәкібай баласы еді.

	Ол басына қара жамылған Құндақбайдан сүйінші сұрағандай сүріне-қабына жетті:

	– Аға! Аға! – деп барып, кенет тамағына тас тығылғандай булығып, әрең қалпына келді. – Аға! Құндақбай аға! Түнеукүнгі сіз Сарыөзекте жолықтырған орыс, ныспысы «Пам-Пама» деп пе едіңіз, сол да осы бүгінгі нөпірдің ішінде екен. Жақыннан көріп, анық таныдым. Орысшаға жоқпын ғой, амалсыз тілім байланды да сізге қарай құстай ұштым!

	Бұл хабар Құндақбай Төлендіұлын дүр сілкіндірді. Өзінің жат-жұрттықпен сұхбатының тым ұзаққа созылатынын табанда сезгендей ертең мына қос қыршынның жүзін жасыру, басқа да ұсақ-түйек шаруаларды інісі Мырзақбайға табыстады да Жүнісбайды қолтықтап өз отының басынан тайып тұрды. Бұл орыс офицері Фома Ларионыч Клещовпен беттескен сәтте-ақ өз басындағы халді жеткізді. Офицер қабағын тұнжыратып сәл бөгелді де:

	– Түсінемін сізді! Бірақ сіз сынды бөлек пішінді азаматтарға өз үйі, өлең төсегі маңындағы жағдайлардан гөрі ел басына тумақ күн хақындағы толғаныс әлдеқайда жарасымды-ау! – деп, өздері тұрған пұшпақтан көрінетін бүгінгі келімсектердің бір парасын көзімен нұсқап қойды. Құндақбай мынадай қаптаған қара-құраның көз алдында екеуара әңгіменің жараспасын сезіп, әрі өз отбасындағы жағдайды ұмытпаса да орысты үйіне қонаққа шақырды. Клещов:

	– Менің мына топтан ажырауымның әзір еш қисыны жоқ. Бірақ сізбен оңаша дидарласуға міндетті тұрде уақыт табамын! – деп уәде берді.

	Ертеңіне Құндақбай биенің бас сауымын күтпей-ақ осында жетті. Қара-құра да солай, түнгі ұйқының шалалығы тырысқан маңдайлардан, кіржиген қабақтардан айқын-ақ білінеді. Баршаның бүйірін кеміріп жеген мазасыздық таң атар-атпаста-ақ түрпектеп оятқаны анық. Тағы бір ақиқат жағдай, бұл Қоғалы аңғарында мына ту сырттағы бір-бірімен жалғасқан Шаған мен Қотырқайың ғана емес, қарсы беттегі Түлкілі, одан батыс жақта тізбектелген Алтынемел, Матай және Түлкіліден шығысқа қарай ақ бас шыңдары жарқырай созылған Сатылы, Аламан тауларындағы жайлаулардан мал атаулы тегіс осылай етекке қарай айдалып әкелінген. Жұрт аузында бұл «ел етекке түскен кез» аталады. Ия, бұл Қоғалы аңғарының ең бір мыңғырған малға толы шағы еді. Енді бірер айда жұрт күзеудегі отты тауысып, Сарыөзектен әріде, теріскей беттегі қыстауларға қарай қолда бар төрт түлікті тағы қозғайды. Әзірге мұндағы қаңлы мен жалайырдың, төре тұқымдарының бар ырзығы осы Қоғалы аңғарында иін тірескен күйде. Сарыөзекте топталып, жасақталып сау еткен аталмыш уәкіл тобы осы мезетті дәл көздеп келіп отыр.

	Кешегі қара кителді, галифе шалбарлы сыптай денелі уәкіл бүгін біршама байсалды көрінді. Бұларға арнап тігілген үй сыртында көгалда жиналған жұрт бұл ойлағаннан да көп көрінгендей, әрі көбісі мініс аттарын сайлап, жуан қамшыларын бүктей ұстап, қабақтарын да мына жоғары мәртебелі уәкілдің тап өзінше кіржите жеткендей. «Байқа, бала, біз де қабырғалы елміз» дегенді сол қабақтағы кейіс арқылы айшықтайтындай. Егер уәкілдің қылықтары бас жарып, көз шығарып бара жатса мыналар ерттеулі сәйгүліктеріне қарғып мініп, жуан өрім қамшыларын төбелерінде ойнатып, тарпа бассалатындай түрлері бар. Әрине, уәкіл де құр жан емес, мұның да тобында мылтықты адамдар баршылық, бірақ солай екен деп от қару мен қамшыны айқастырып қою ол үшін ұтымды саясат емес.

	Уәкіл алғашында тым биязы сөйледі. Тек бара-бара ол жиналғандардың шамына тие бастады. Себебі, мұның көйкиткендерінің бәрі бұған дейін-ақ бұл Күркілдек, басқа да ауылдардағы жұрттың құлағын жауыр етіп болған. «Артель құрамыз, байлар мен орташалардың малын сол артельдерге береміз, артылғанын алыстағы орталықтарға жөнелтеміз, Мәскеу мен Петербордағы «Союзмясо» атты ұйым басшылары қылкеңірдектеп жатыр, олар ештемені тегін әкетпейді, бізден мал алса, бізге егіншілікке темір соқа, тырма, орақ, шалғы, астық бастыратын дөңбек, басқаларын береді, түптің түбінде бай да, кедей де бір-бірімен ауыз жаласқан, жарастығы күшті жарқын болашақ күтуде бізді» деп шұбыртты.

	Осы тұста жиналғандар ортасында күбір-күбір орын алды:

	– Мынауың да құрғақ уәдеден қуырдақ қуырды ғой!

	– Ия, құр сөзбен бәрін үйіп-төгіп жатыр!

	– Әлгі қуақы Кенжебек Қожанасыр жарықтықтың бір қылығын қалай ежіктеп еді? Айдағанға жүрмеген көк есектің тұмсығы жетер-жетпеске бір сәбізді салбырата іліп, үздіктіріп қойыпты ғой.

	– Ау, уәкіл мырза, бұл елдің байы, орташасы, кедей-кепшігі дейтіндерді қалай саралап шығардыңыздар? Әрқайсысыеың құлағын тіліп, ойып ен салып қойып па біреу?

	– Байдың аты бай! Малы көп! Дастарханы кең! Білкім оның байлығы арғы ата-бабаларынан қалған шығар! Сіздерге ұқсап, біреуден алып, екінші біреудің алақанына салған дүние емес!

	– Шаруаға қырсыздарды жарылқамақ қой!

	– Ой, жарылқамай қалсын!

	– Шаруаға қырсыздарды емес, жаңа Мәскеу мен Петерборды атады емес пе? Сондағылардың жұмырына жұқ болар нәпақа іздеп, жан ұшыра ышқынған пошымы, сірә!!

	– Сіз төбесінен түстіңіз! «Союзмясо» деді ме жаңа?

	– Ия, ия! Дүниенің төрт бұрышындағыны түгел жалап-жұқтап, обырдай опырып бара жатқан сол тәрізді.

	Осылай шуласқан көпшілік бір сәт сыптай уәкілді қасындағы ауылнаймен қосып, басып-жаншып кете жаздады. Уәкіл бір мезет сөз тізгінін қолына іліктіріп, көп ұзамай қайта айырылып қалды. Ортада былқ етпей мөлиген жалғыз ғана пенде бар. Ол Құндақбай. Бұл үшін ең ауыр сын сағаты енді ғана туғандай. Бүгін түнде басына орнаған отбасылық қасірет те енді шынында жайына қалғандай. Жүзін төмен салған ол кенет кешегі Фома Ларионыч Клещовты еске алды. Оның бет әлпеті жарқыраған айна тәрізденіп, дүние пәленің бәрін сыйғызып, назарын тартып әкеткендей. Тап қазір ол қайда екен? Ол мына топтың ортасында неғып жүр? Ол қалайда сізбен оңаша дидарласуға уақыт табамын деп уәде берді. Орыс офицері, жас болғанмен сонау батыс елдерінің арасындағы қанқұйлы соғыста шыңдалған, ең жоғары мәртебелі қолбасшылармен дәмдес, тұздас болған, сол дана көкіректердің ғақлияларына көп жылдар бойы құлақ құрышын қандырған, сусынын қандырған ол сөзді желге шашпайды. Мен текке бас шақпайын, қандай да бір жойқын әрекеттердің қарсаңында сондай әккілердің сыңайына көз жүгірткен абзал. Бірінші кезекте мен сонымен дидарласайын.

	Қайратына қоса асқан зерделі Құндақбай әнеукүні мына төбелерінен төнген Шаған таудың арғы шығыс-теріскей бетінен қатынаған жалайыр-мырза Бұлғақбай Білдебай баласын да еске алды. Оның негізгі уағызы – мына бәлшебектер өкіметінен еш жақсылыққа иектерің қышымасын, Қожанасыр бабамыздың әлгі дәл тұмсығының алдында салбыраған сәбізге үздіккен есегіне ұқсамаңдар, мал-жандарыңды тік көтеріп Қытайға ауа көшіңдер, екі елдің шекарасы бостау, әрі қытайлықтар да қазіргі кезеңде өз қолтықтарының астына сұғынған қазақтарға оң пейілмен қарауда, міне, осы сияқтылар ғой. Бірақ бұл да айтуға оңай, ал шын мәнінде кім білсін, бүкіл Қоғалы аңғары дүрк қозғалып сонда барса олардың оң пейілі тез теріс шықпасына кім кепіл? Сосын да бұл халде он рет өлшеп бір рет кес деген мақал әлдеқайда өтімді. Осылай толғаса да Құндақбай ешбір әрекетке асықпады, ең алдымен тап қазіргі сәтті құр жібергісі жоқ. Уәкіл мен мына қара тобырдың айтысын мұқият тыңдап, бәрін зердесіне құйды. Мұнда да Құндақбай аңсап іздегендей тосын да ақылды пікірлер әлсін-әлсін ұшқын шашатын еді. Әрі бүйтіп бұлардың басын қосу, беттестіру, сөйтіп, екі тараптан тіл мен жақтың найзаласуын ұйымдастыру Құндақбайдың өз қолынан келмес те еді ғой. Сосын да құдайдың керек кезде өзі сыйлаған ырзығын шөп-шаламына дейін неге қарпып қалмасқа?! Сосын да Құндақбай осында түс ауғанша созылған дау-дамайдың бел ортасында тастай қатты.

	Тіпті жоғары мәртебелі уәкіл мен ауылнай Елдос сөздерін тиянақтап кеткеннен соң да жиналғандар тарай қоймады. Бұлар енді ол жиынды өздерінше жалғастырды:

	– «Артель» легені құрысын! Қызыл сөзден бал жағу! Бәйге алмайтын жүйрік көп, қызыл сөзді сүйрік көп!

	– Бұларға керегі «артель» емес, аяқты малды шұбыртып айдап әкету ғой!

	– Бір бас мал бермейміз!

	– «Артельге» де кірмейміз! Бәрі алдамшы! Көз қызықтыру!

	– Әр елдің үстінен қызыл судай жүргендер ғой бұлар!

	Осыдан тағы екі-үш күн өтті. Аталмыш жиында ең алдымен орташа байларды кәнпескелеу тобы құрылған. Айналасы оншақты адам, құрамында уәкілдің өзі, Елдос, осындағы ауқаттылардың құлы есепті күнкөрісі өте төмен, өрім иық үш-төрт кедей және де Сарыөзектен уәкілмен бірге келген төрт-бес қарулы милиция қызметкері бар. Мұндағы кейбір көзі қырағылар байқады, кәнпескелеу тобы осы дегенмен бұларды сырттан бақылаған тағы біраз түсі суықтар бар. Олар әлдеқандай күнде осы топтың ту сыртынан шыға келіп, қол ұшын жалғауға сақадай сай тұрғандай.

	Алғашқы екі орташа байды кәнпескелегенде мұндағы елдің талай нәрсеге көзі ашылды. Таңертеңгілік мал өріске шықпай тұрғанда лап қойған әзірейілдей топ көп сөзді шығын етпестен тігерге тұяқ қалдырмай айдап әкеткенде Шаған таудың етегіндегі тұнық ауа өз-өзінен қозғалып, жел соққандай әсер етті. Бұл жел емес, осы жайға куә болғандардың тұлабойларында жүгірген дірілдің әсері еді. Маңырап боздаған үнге толы қойлы ауылдың қотаны қас пен көздің арасында қаңырап бос қалғанда ұсқыны тіптен жаман көрінеді екен. Тіпті бұл адам мен мал ұйлығысқан қотан емес, ескі мола сияқтанып, қап-қара апандай ауыздары үңірейіп, тағы кімді жұтам дегендей көрген жанның зәре-құтын ұшырады екен.

	«Кәнпеске» деген көптен бері баршаның құлағын жауыр еткен ұғым ғой. Сосын да ма қарсылық жасауға ешқайсысының тауаны жетпеді. Тіл мен жақтары байланып, әншейіндегі қақсауық қазақтар іштерінен күңк-күңк еткенмен ашық айғайға, батыл қимылға бармады. Есесіне, қойлы ауылдардың жан серігі – жүні жалбыраған кәрі төбеттері мен қаншықтары босап қалған қотанның айналасында ерсілі-қарсылы жүгіріп, арсылдай үрді. Қотаннан әкетілген малды Сарыөзекке дейін айдап апаруға осы кәнпескелеу тобындағылар ғана емес, сол орташа байлардың қойшылары қоса жегілген еді. Мамырлаған отар-отар қойлардың соңын ала таяқтарын көкке шаншып, олар да үн-түнсіз кетіп барады. Мына төбеттер мен қаншықтар сол қойшылардың желкеліктеріне қарап үретін сияқты. Аздап ұлып-ұлып та жібереді. «Сендер орташа байдың ғана емес біздің де аузымыздағы соңғы нәпақаны әкетіп барасыңдар, енді біз нені талғажау етеміз» дегенді кәдімгі адамша сөйлеп жеткізетін сияқты. Міне, осы көрініс таза тақырланған орташа байларды бүйірден түртті. «Ит екеш ит жылағанда сенің тас буулы күйде қалғаныңа не жорық» деп, маңдайдан ұра сауал қойғандай. Міне, сонда ғана олардың ішінде қатып-сіресіп, бүрісіп қалған басқа бір «ала күшік» оянды. Аңырайып бос қалған қотан ортасында ескі жыртық жабулар болушы еді. Иесіз илектенген күпі шекпендер де табылатын. Міне, соларға құйрықтарын басып, кешегі түу десе түкірігі жерге мұз болып түсетін ауқаттылар көз жастарына ерік берді. «Мен бір үлкен үйдің отағасымын, айтқаныңа көніп, үкіміңе жүретін қатын-қалаш, бала-шаға, жамағайын, көрші-қолаң, кедей-кепшік тағы бар, міне, осындай тұғырлы жан иесі атана тұра мына әлсіздігің өзіме қарасты жақын-жақыбайлардың көңілін одан әрмен құлазытпай ма, жермен жексен етпей ме?!» деген сауал көкіректеріне қадақтай қадалса да іштегі шерге тосқауыл қоя алмады. Добалдай көз жастары сақалдарының ұшына дейін домалап барып, сәл сәулеленіп, Күркілдектің шым топырағына тырс тамғанда ғана айнала жұрт бастарына төнген нәубеттің ауқымын шамалай алды.

	Алғашқы қарқында қой-ешкіге қырғидай тиген кәнпескелеу тобы жылқы мен сиырды да күйедей сыпырды. Қоғалы өңірінде ертерек қоныс тепкен орыс, қара шекпенділер, татарлар, дүңгендер, тағы басқаларға еліктеп, қазақтардың да бұл шақта сиыр малына деген ықыласы мықтап күшіне енген. «Сиыр бақтым дегенше сидаң қақтым десеңші» тәрізді мақалды біле тұра бауыры толы құт осы түлік те үлкен ырыс көзіне айналған. Міне, сол жылқы мен сиыр атты ірі мал да «қызыл көз» тобырдың айдағанына көніп, қыр арқалары жылтырап, алаңсыз шұбырып бара жатты. Өздерін дағдылы бір қоныстан екінші қонысқа, не жайлаудан қыстауға айдағандай еш алаңсыз, ұзын құйрықтарын шыбын-шыркейге сілтегендей ғана бұлғап көзден ұзады. Сарыөзекке жақындап қалған теміржол арқылы Ресейге әкетіліп, сонда пышаққа іліне ма, жоқ, оған жетпей не аурудан, не аштан қырыла ма, ол жағынан мүлдем кәперсіз, моп-момақан күйде бақайларын сырт-сырт еткізіп жосылады.

	* * *

	Осылай орташа байларды кәнпескелеу науқанының басталғанына бір аптадан астам уақыт өтті. Арада екі-үш күннің босқа ысырап етілген жағдайы да болды. Себебі, уәкіл мен Елдос ауылнайдың әлдебір қосымша ұйымдастыру жұмыстарымен қолдары байланғандай шақтары да кездесті. Барлығы төрт-бес «орташа бай» атанғандардың қотандары қаңырап, иттері ұлып, қатын-қалаш, бала-шағалары ұлардай шулап қалды. Олар қалай кәнпескеленді, қандай айғай-шу орын алды, бәрін осы уәкіл тобына өз еркімен ілескендер, көргенінен көзақы алардай ынтызар,ынтығы оянғандар қоса тамашалады.

	Ел ішін гу-гу әңгіме кернеді. Себебі, әрқайсысы өз көргенін, өз естігенін тамылжытып, өз әлдерінше нақыштап, бояуын қанықтырып таратуда тіл мен жақтарын аямады. Сөйтіп, мұндағы қазақтардың енді ғана шындап тілі шыға бастады. Тіл дегенің кейде пышақ пен найзадан да жаман ғой, тиген жерін тек кесіп-тесіп қана емес, кейде өртеп те жіберетіні бар.

	Ал Құндақбай әлі де осы көргенінен көзақы алар ынтызар топтың бел ортасында, Тек олардан бір ерекшелігі – бұл жан баласына өз көргені, естігені хақында тіс жарған жоқ, бәрін әлі де сол ішке түйгіштеп қорыта берді. Бүйтіп сығымдалған нәрсе бірде бөшкедегі оқ-дәрідей тарс жарылмай ма, ол жағынан қауіптенбеді. Құдай берген өткір көздері, алғыр ақыл-ойы, кең көкірегі бәрін қарпуда. Бұл, әсіресе, мына Ресейдің теріскей қалаларының бірінде оқып қайтыпты делінген уәкілдің бет ажарына, сөз саптасына барынша ден қойды. Сөйтіп, мына құйындай ескен бәлшебектер өкіметінің сиқына, ішкі сарайына тереңірек бойласам деген ынтасына барынша ерік берді.

	Кәнпескенің екінші аптасында уәкіл тобы осы Күркілдектен сәл төменде, жазаңдау алаңдағы Тастыөзек қыстағына келді. Міне сонда осы қызыл-қаңлыдан шыққан Нұрбек бай біраз жылдан бері осы өңірдің бір бәйтерегіне ұқсап шалқып-толқып өмір сүретін. Жаз жайлауы мына Шағанға қарсы беттегі Түлкілінің биігінде. Ал қыс қарсаңында осы Тастыөзекке құлайтын. Мұндағы қыстауы орыс үлгісімен саман кірпіштен қаланған үш бөлмелі екі үйден, әрқилы қора-қопсыдан тұратын. Малдың көбісін қыркүйектің басында-ақ сонау Сарыөзектен ары теріскейдегі қары жұқа Малайсарыға айдайтын. Жолай осы Нұрбектің жылқысының, қой-ешкісінің көптігіне қарап тамсанған жұрттың тілінің ұшынан ұшқан сөздердің өзі бір кешкі әңгімеге тамызыққа жарайтын. Бір ғажабы, міне, осы Нұрбек те орташа байлардың тізіміне енгізіліпті.

	Уәкіл тобының осы Нұрбектің от жаққан жеріне келетіні хақында одан бірер күн бұрын-ақ айнала жұрт құлақтанып үлгерген. Мұның да бір гәбі бар. Нұрбек өз басы іркіт құйған местей майға бөгіп, әбден денесі ауырлаған адам. Небәрі қырыққа иек сүйеген жігіт ағасы атанар шақта тұрса да қысқа да қалың қара сақалы төсін жауып, қарны шертиіп, сөйлегенде онда-мұнда мойнын да бұра алмайды. Былай бойын тіктеп отырысы, жүріс-тұрысы сирек, көбіне жастыққа жантайған күйде айналасына әмірін жүргізеді. Оның бұл пормына дәулеті де сай, әлгі мұрнынан есек құрты түсті деген байдың өзі. Міне, осы Нұрбек соңғы бірер күнде ғана кеудесін күштеп көтеріп, су толы бөшкедей шайқатылып, бұрқ-сарқ етіп, көкірегі сырылдап, жөнге келе бастаған сияқтанды.

	Осы соңғы бірер күнде бұған келіп-кеткен кісілер баршылық. Көбісі оны-мұныны орағыта сөйлеп, замана жайын ашына баяндаған сыңайлы. Енді-енді осы Нұрбектің де малы мылтықты адамдардың айдауында кетерін ескерткен болады. Ол жайды Нұрбектің өзі де естіп отыр ғой, бірақ әзірге бұл «орташа бай» мыңқ етер емес. Келгендер оны одан әрмен сөзге алдандырады, сондағы мақсаттары біреу, бұл «мұрнынан есек құрты түскен неме» қалай сол орташалардың тізіміне кіріп кеткен, міне, соны білмек. Ал Нұрбек меңіреу адамша ондайға мән бермейтін тәрізді.

	Осы соңғы бірер күнде мұның от басы, ошақ қасына ат ізін салғандардың қатарында әлгі атышулы Құндақбай Төленді баласының тобындағы Құлжатай да бар еді. Бұл ысқаяқ неме Құлжатай, Құндақбай және мына Нұрбек – үшеуін туыстық желі де байланыстыратын. Қызыл-қаңлының бір бұтағы Жәнтеке аталса, сол Жәнтеке де өз кезегінде Бәйбіше, Тоқал болып және екіге бөлінетін. Мәне, осы үшеу де сол Бәйбіше балалары. Алғашында Құлжатайдың Нұрбекке келіп-кетуіне ешкім пәлендей мән бермеген, тек оның Нұрбек шаңырағының астында тым көп омалуы, екеуара құпия әңгіменің ұзаққа созылуы, әрі осы Құлжатай өкшесін көтеріп, қарасын батырған сәтте-ақ Нұрбек мінезінде оқыс өзгерістің жарқ етуі кейбір қырағы көздердің назарына ілікті.





ТӨРТІНШІ ТАРАУ




	Құндақбай мен Фома Клещовтың кездесуі осы Нұрбек байды кәнпескелеу қарсаңында өтті. Құндақбай өзінің орыс досын ілдалап, Шаған таудың биігіндегі Қараңғысайға қарай әкетті. Тау тағылары мен ұры-қарылардың ұясына ұқсаған тап соның өзіне апармаса да одан бір аунап бері түсердей төмендегі екінші бір үлкен жыраны қалқалай жантайысты. Мұнда да шөптесін мол, адамның, аяқты малдың бойын жасыруға жарайтын бұталы, тікенекті өсімдіктер жетіп-артылады. Құндақбай мен Клещов бұл қуысқа күн сонау батыс беттегі Матай тауына еңкейіп құлар шақта жеткен. Ал қас қарайып, түн түнегі орнарда, аспанда жұлдыздар патшалығы жарқырап, от шашқанда Құлжатай бастаған топ та келіп үлгерді. Бәрі бір соқпақпен, бір сәтте емес, таудың қарайған қалың түкті қалтарыстарының өнебойын жыбыр-жыбыр еткізген бауырымен жорғалаушы кесірткелер тәрізденіп, әрқайсысы өзінше із салып, бөлек-бөлек көтерілді. Ия, тап қазіргі заманда бұлар үшін ең бастысы сақтық мәселесі еді.

	Бұл келгендер Кенебай, Денебай, Шұңбай, Шаңбат, қарақалпақ жігіті Жәкібай, әкелі-балалы Жүнісбай мен Жәкіжан, Жәкіжанмен етене дос Манасбай, Құндақбайдың өз інісі Мырзақбай, әрі әлгі осы ағалы-інілі Құндақбай, Мырзақбайға «жыламаңдар, шаһит кеткен егізектерің үшін түбінде бір баламды беремін» деген Қожахмет, тағы бес-алты жас жігіт-желеңнен тұратын еді. Бұлардың құпия кеңесі таң атқанша созылды. Осы уақытта кірпік қаққан ешқайсысы болған жоқ, есесіне шеттерінен қамшы салдырмас жүйрік шыққандай. Адамның басындағы ақыл-ой қайдан туындайды, әрине, маңдайдағы қос шырақ нені көрді, ол қалай әсер етті, міне, содан бастау алады. Осы соңғы үш айда Қоғалы аңғарында түйдектелген оқиғалар, әсіресе, олардың соңғы күндеріндегісі, «орташа байларды» кәнпескелеу, тағы басқалары, әрі олардың нақтылы көріністері бұлардың бастарындағы саңлауды кеңейтіп жібергендей. Сарыөзекке қарай жоталары жыбырлап жылжыған табын-табын сиырлар, жылқылар, қой мен ешкі, олардың соңынан ілбіген қарулы-қарусыз атжалмандар – бәрі бұлардың көз ашып, ес білгелі көрмеген сұмдықтары. Бұл сұмдықтың мәнін жас балғын бұлартүгілі сары тісті сақалар ашып бере алмай қан жұтуда. Тіпті «жау шапса да бүйтіп шаппас-ау» деген кәрі-құртаңдардың қызыл иектері де дір-дір қағысты.

	Бұл көзбен көргендердің сыртында тосын жүргіншілер, әлгі Шаған таудың арғы беті – Ақтекшеден қатынаған жалайыр-мырза Бұлғақбай Білдебайұлы, жанын шүберекке түйіп сонау Қапал өңірінен жеткен найман жігіті сияқтылар қанша «ақырзаманды» арқалай алдарына тосты. Оларға дейін де сонау ішкі өлкелерден жел айдап әкелген әрқилы сыпсыңдар бұлардың тұла-бойларына оқтын-оқтын мұз бүрікті емес пе? Солардың ішіндегі ең сорақысы, осыдан аттай жеті жыл бұрын, Қаратал-Балқаш жағалауындағы жалайыр елінің көсемі, әулиесі Жәлменде би Байшығашұлының баласы, болыс Пішәннің абақтыға қамалып, атылуы еді. Пішәннің жан сергітер тамаша әуезді әндері, сондағы жас жеткіншектерді оқуға тартуы, егіншілікті, сауданы кеңейтуі, ағаштан үй салдыруы – басқалары осы Қоғалы өңірінде де оның тірі кезінде-ақ мансұқталған. Міне, сондай жанды бәлшебектер қалай көзі қиып оққа байлады екен деп, көкірегі қарс айырылғандар қаншама? Бұған жалғас, әлгі Черкасск қорғанысшылары төңірегіндегі дақпырт кенет өңін өзгертіп сала бердіемес пе? Кейін көп қашқындар ежіктегендей ақ патша генералы, атаман Б.В.Анненков ұйымдастырған ақтар шабуылы соңғы сәтте нағыз «қызыл қырғынға» ұласыпты. Алыстағы қазақтар алғашқыда ол хабарға осқырая қараған, тек Пішән Жәлмендеұлының қайғылы қазасынан соң ғана ол хабарлардан шырқыраған шындық шырайын ажыратысты.

	Жә, олардың бәрі сәл бұрынғы. Ал осы Черкасск мекенінен сәл берідегі Бүйен-Ақсу ауданынан кешелі-бүгін жеткен қаны тамшылаған тың жаңалықтар ше?.. Бұған сенсек осы биылғы 1928-жылдың мамыр-маусымында әлгі атақты байлар Маман, Тұрысбектің балалары, ізбасарлары кәнпескеден сақтанып, Балқаш көліндегі «Құлабие» аралына барып жасырынуды ойлайды. Әрине, мұндағы ауқаттылар мал-жанымен оған түгел сыймайды. Сосын да олардың басым бөлігі іргедегі Жоңғар Алатауының ұшпа, тар жолдарымен күзгі жаңбырға дейін арғықұламаға өтіп, сонда қыстап шығуды көздепті. Ал келесі жылдың көктем-жазында Қытайға өтпекші екен. Тек ол жақтың дәм-тұзы бұларға бұйырмапты. Шілденің алғашқы жұлдыздарының бірінде укомның төтенше өкілі, үсті-басы қару-жараққа толы Орынбек Беков бастаған бар топ лап қойыпты. Топ құрамында Қабыланбек, Айт, Тұтқышбай, Қапжәлел, милицинер Есімжан, тағы басқалар бар екен. Міне, тап осы күндері, тап сол Бүйен-Ақсу ауданында да осы Қоғалы аңғарындағыдай шат-шәлекей шабыншылық болып жатқаны анық деседі.

	Міне, Шаған таудың қия қалтарысында бой жасырғандар осының бәрінен әрқайсысы өзінше түйін түйіп, кеңірдектерін созып,осы ортада әзірше көктен түскен, ештемеден хабарсыз жанға ұқсаған Құндақбайға жеткізгісі келеді. Сол Құндақбай арқылы мынау «тосын қонақ» орыс офицерінің тұнығына тас тастағылары келеді. Құндақбай өз тарапынан ләм-мим демесе де мына жігіт-желеңдердің ауыздарынан қандай ақпарлар қанатты құсша пыр-пырлап ұшты, соның бәрін жинақтап, жұмарлап, орысшалап, Фома Клещовтың құлағына құюда. Фома Клещов әзірге үнсіз, жұртты әжептәуір салғыртып, осы таң бозында ғана тілге келді:

	– Мен мына Құндақбай досымның пікірін қостаймын! Тап бүгінгі халде сіздер үшін там-тұмдап, мал-жанды аман сақтап Қытайға қарай ауа көшуден басқа амал жоқ! Әрине, қытайлықтар сіздердің қайын жұрттарыңыз емес, сосын да Қытайда сіздер үшін бір сенімді тірек, таяныш керек!

	– Не таныс, не тірек керек? Аты-жөні, ұстайтын тұтқасы бар дүние ме? Мына жұртты екі ұдай етпей, сол жағын шам жаққандай жарқыратып ашып-айырып беруге мына сары түктінің дәрмені жете ме, жоқ па? Дүниенің қорлығы желкеңнен жаудың шоқпары тиіп, екі қолың салақтап, нені қармарыңды білмей көз алдыңды тұман басқаны екен!

	Сосын Фома Клещов тағы сөйледі. Бұл жолы сәл ұзаққа салды. Ақыры Құндақбай қазақшалады:

	– Бұл жас басымен жалпақ дүниенің жартысын кезген, көп қан кешкен, әрі орыс қару-жарағының білгірі, тақыс неме біздің хәмма ісімізден тосырқайтын тәрізді. Мұның ойынша біздің Нұрбек бай қалай кәнпескеленеді, соның артын бағайық деуіміз үлкен әбестік! Қазір әрбір күн емес, әрбір сағат, әрбір минөт қымбат! Әрқайсысы өз дегенін жасайды. Бүгінгі істі ертеңге қалдыру өз қарсыласыңның қолынақосымша қару ұстатқанмен бірдей. Бәлшебектер пәрмені де соған үндейді. Бұл орыс Пам-Пама өз басы үшін де қауіптенеді. Мұның тоқсан ауыз сөзінің тобықтай түйіні ең алдымен осының өзін, мұны сырттан жасырын торуылдап жүрген тағы бес-алтау ма, әлде одан көптеу ме, ол жағын тым бұлдыр айтады, міне, соларды осы бүгін, тым әрі кетсе ертең бір жолбасшымен Қытай шекарасынан өткізіп жіберу шарт. Міне, осымен қабаттастырып, екінші бір шаруаны қоса тындырған жөн. Нұрбектің малын бәлшебектер қашан әкетеді деп ауыздарыңды аңқитып отырмай, ол малды қоса қуғынға салып, Қытай асыру керек. Бәлшебектер ол малды алғанмен де кәдеге жарата алмауы ықтимал. Мынау күннің ыстығында қой мен сиыр, тіпті жылқы да жаппай қырылуы ғажап емес. Ал Сарыөзекте шегесі қағылып жатқан шойын жол әзірге көп малды әкетуге жарамсыз дейді.

	Құндақбай жігіттері торыққанның көкесін енді көрді. Мына орыс офицерінің ат төбеліндей ғана шоғырын Қытайға өткізу бұлар үшін шіркей қаққандай ғана іс. Себебі, ондай тәжірибе бұрыннан бар. Ал атышулы бай, бүгін-ертең бәлшебектер көк желкеден баспақ Нұрбек бай, міне, соның бар малын сол бәлшебектердің көзін бақырайтып қойып, қуғынға салу, бұл нағыз қанды шайқастың өзі емес пе? Соны зерлеп жүрексінгендер жағы әлдеқайда басым шыққандай.

	Бұдан кейін де көп дау додаға түсті. Сөйлеп-сөйлеп ауыздары ақжем болғандар да бар.Фома Клещовтың баянын тәржімалағаны болмаса, өз тарапынан ең аз пікір қосқан Құндақбай. Ақыры бәрі іштегілерін сарықты-ау дегенде Құндақбай Төленді баласы кесімін айтты. Оның мән-мағынасы мынау. Осы бүгін сәскелікке дейін бұрын Қытайға қатынаған тәжірибесі бар бір жігіт, қасына екі атқосшы алып, мына Фома Клещовты өз қанды көйлек жолдастарымен бірге тау сағалап Қытайға әкетеді, сонда Құлжа қаласында Құндақбай қалдырған адамдармен беттестіреді, жағдайды түсіндіреді. Ал Құлжатай, әрі осы топтағы әкелі-балалы Жүнісбай мен Жәкіжан, осы Жәкіжанға етене дос Манасбай, тағы екі-үшеу енді-енді кәнпескеленбек Нұрбек байға барады. Одан құпиялап малының негізгі бөліктері, әсіресе, жылқы, сиыр сынды ірі қаралары қайда екенін анықтайды. Бүгін түнде деу асығыстық, ертеңгі түннің қараңғылығы Қоғалы аңғарын тас бүркегеншақта алдын ала сайланған топ «Алла» деп атқа қонып, сол малды жөн-жөнімен Қытай шекарасына қарай дүркірете қуады. Алғашқы қарқында бөлек-бөлек, бара-бара, бәлкім Қорғас маңында олар бір орында тоғысып, жат жұрттың жеріне бір шоқ боп үйіріліп енеді. Өйтудің де білетін адамдар үшін өзіндік жөн-жосығы бар. Ал қой-ешкінің әуселесі басқа, оларды айғайға ұран қосып, бір ысқырықпен қуып әкете алмайсың. Солай екен деп, оларды жаудың, не қарға-құзғынның жемтігіне беру де кешірілмес күнә. Сосын да сол уақ мал жөнінде өзге шешім қабылданды. Кәнпеске итаршылары оларды Сарыөзекке қарай мамырлата сырғытқанда Құндақбай әзірлеген екінші топ күндіз бе, жоқ, реті келсе түнде ме, сол итаршыларға тұтқиылдан тиіп, шетінен ұрып құлатып, олар алдына салған бейкүнә ашатұяқтыларды жолдағы Алтынемел, Матай сынды биіктердің сілемдерінде, қуыс-қолтықтарында ұйлығысқан жатақтарға, кедей-кепшіктерге ай-шайсыз, әр отбасына бұйырғанынша таратып береді. Бұл шараның басына су құйылғасын әрқайсысы өз сүрлеу-соқпағын тауып, мына қазіргі өздерінен сәл жоғарыдағы Қараңғысайға жетіп, соның қойнауына күмп-күмп береді. Әліптің артын бағу дегенді бұлар сонда өткереді.

	Тәп-тәуір-ақ жоспар еді, тек қас пен көздің арасында оның күл-талқаны шыққанға ұқсады. Құлжатай орнынан көтеріліп, бой жазғансып, мына жарыса шешенсіген тілеулестерден сәл бөлініңкіреп, төмендегі көкпеңбек еңіске көз жүгірткен. Кенет ол тамағына тас тығылғандай қылқынып, әрі жел шайқаған ағаштай иіліп-жазылып, бір жайсыз дыбыс шығарды. Алғашқы екі-үш сөзін зорланып, әрең ұқтырды:

	– Құрыдық! Төменнен әскер келе жатыр! Әне! Әне!

	Бәрі сатыр-күтір етіп, орындарынан тұрысты. Көзі өткір Құндақбай бірден шақ етті:

	– Ия, мынау расында әскер! Орыс қаруы барлар! Әне, мылтықтарының ұңғысы, бас киімдері соны айтады!

	Фома Клещовтың да түсі бұзылып кетіпті:

	– Дәл айтасың, Құндақбай дос! Тек мыналар әлгі уәкіл қасындағы қарулы милиционерлерге мүлдем ұқсамайды! Уәкіл сіздерден сезіктеніп, әскер шақырып үлгерген. Бір-екеуінің иықтарындағы погондарынтанимын!

	Сол шақтаҚұндақбайдың сары жезше балқыған жүзі тіпті отқа оранғанға ұқсап, қарсақша шақылдады:

	– Жігіттер! Уақыт тар! Шапшаң жоғарыға қарай!

	Қараңғысайға бекінеміз!

	Жер жағдайы алақандағы жазудай таныс, бұлардың бұрқ-сарқ етіп жоғарығаөрлеп беруіне көз ілеспеді. Кейін белгілі болғанындай қазақтардың өз ішінен бір сатқындар шығып, Құндақбайдың өзін де, ең жақын достарын да әлгі уәкіл жансыздары аңдып жүріпті.Тіпті Сарыөзектен сол уәкіл тобымен бірге келген орыс офицерінің Құндақбаймен тілдесуі де кәдік көрініп, оны да көз нысанасына алыпты. Бұл шақта Құндақбайдың едәуір аты шығып қалған ғой. Уәкіл сосын да осындағы «игі жақсылармен» ақылдасып, Талдықорғандағы өз бастығына хабар салған еді.

	* * *

	Қараңғысай бұл Шаған таудың бүкіл бітіміндегі алабөтен жаратылыс. Құндақбайдың туып-өскен ауылы Күркілдек, осындағы Күркілдек сайының атауына орай аталған. Күркілдек Шаған таудың шығыс бетінде де, ал батыс бетте Жалаулы атты жеке-дара асу және бар. Күркілдекпен көтерілсең Шағанның Ақтау делінетін шоқысына тап боласың. Сол Ақтау арқылы Көксу бағытына қарай асып түсуге бағдар сілтейтін сүрлеу, соқпақтар және табылады. Міне, сол асқан жерде Қараңғысайға қарай құлау оп-оңай. Күндіз ашық аспан жағдайында да қаракөктеніп, күңгірт тартып жататын бұл сайдың іші ит тұмсығы батпас қалың жынысты тоғай. Қарағайдың неше алуаны, қайың, жабайы алма, ырғай, үйеңкі, емен, үшқат, көктерек дегендерің иін тіресіп, көлеңке беріп, осындағы тіршілік атаулыны қымтап, қалқалап тұрғандай. Аю мен арқар, құлжа мен марал, қабан мен елік, түлкі мен борсық сияқтылар жұбы жазылмас егізектердей қатар өріп жүреді. Аяқтың астында жұмсақ төсенішше былқ-былқ ететін қалың жапырақтардың бетінде жыбыр-жыбыр ететін кесірткелер, құрт-құмырсқалар, басқа да атаулары белгісіз жәндіктер бір-бірімен айқасып-ақ жатады. Жеміс ағаштары, таңқурай, бүлдірген, қарақат тәрізділер өзінше бір әлем. Шет-шеттегі жықпыл тастарда бұл жаратылыста сирек ұшырайтын ұлар құс пен орақтұмсық ұя салады.

	Ия, сол Қараңғысай бүгіндікке Құндақбай тобын паналатар ұяғаайналмақ. Ал өздеріне қарай өрмелеген қызыл әскерлерге қарсы тап қазіргі халде ұрыс салу қисынсыз көрінді. Орыс офицері Фома Клещов та Құндақбайдың осыұсынысын мақұлдады. Тек әлгі Ақтау атты биік шоқыға көтерілер тұста Құндақбай бұл жоспардан кілт айныды. Туған өлкенің биік тау-тасты тұлғасы бұғанөзгеше ой салды. Ақтауға көтеріліп, одан Қараңғысайға апаратын жарты шақырымдай жалғызаяқ жолдың өнебойына сығалай қарағанда бөгде бір амал-әрекеттің нобайы өсіп шыға келді.

	Құндақбайдың дүрбісі бар. Ақтаудың ең ұшар биігіне жалғыз өзі көтерілді де төмендегі, өздерінің соңынан өрмелеген қызылдардың бас-аяғын шамалады. Айналасы жиырма шақты адам, есесіне мұздай қаруланған, егер Құндақбай тобы Қараңғысайға түсіп, жүз жасырса мыналар ойдағы елге қайта оралып, тіпті жаман ойран салмай ма? Құндақбайдың ел қорғағандағы сыйқы сол ма? Осындай атты күнде діні бөлек, орыс офицеріне де сену қиын. Сондықтан да өздеріне қарай жыланша ирелеңдеген жиырма шақтыға осы Шаған тауынан, Ақтау шоқысы маңынан топырақ бұйырса ең сауабы мол іс сол емес пе?

	Ұзақ ойланып-толғануға уақыт тар:

	– Әй, туысқандар! – деген Құндақбайдың даусы жартастағы бүркіттің шаңқылына ұқсады. – Нар тәуекел! Бір қасаптың иісі мұрын жарып барады! Мен Ақтаудың осы биігінде омаламын! Сендер осы тұстан Қараңғысайға апаратын жарты шақырымдық жалғызаяқ жолды көріп тұрсыңдар ғой.БізҚараңғысайға құласақ мына соңымыздан өңмеңдеген қызылдар да сол жалғызаяқ жолмен қозғалады. Өзге сүрлеу, соқпақ жоқ. Әрі олар үшін көрмеген жердің ой-шұқыры көп деген бар. Олардың анау-мынау оралымсыздығыда бізге қолқабыс! Сендер дереу сол жолдың екі қапталына шашырай бекініңдер! Тарғыл тастар мен бұта-ағаштарды қалқалаңдар! Мыналар тым жақындағанда мен де сендерге қосыламын! Менің алғашқы атқан оғым сендер үшін белгі болсын! Дәл көздеп, әрқайсымыз екі-үштен сыбаға бөліссек бұл жиырма шақтыныңәп-сәтте жігі бұзылып, шаппа шоттың астындағы жыландай туралары сөзсіз!

	Құндақбай ала көзімен бір атып, осылай зіркілдегенде ешкім жақ аша алмаушы еді. Қазір де солай болмаққа ұқсаған, тек Құндақбайдың өз інісі Мырзақбай қайрат тауып, ол да шақ-шұқ етті:

	– Құнанжаным-ау! Бұл қызылдарды жол білетін біреулер бастап келе жатқаны байқалады ғой! Сол жағын кәперге алдың ба?

	– Әбден-ақ алдым! Болды, сөз тәмам!

	Баршасының Құндақбай белгілеген тәртіппен орналасуына көп уақыт кетпеді. Әлгі Ақтаудан Қараңғысайға апаратын жарты шақырымдық жалғызаяқ жолдың екі қапталы теңкиген тастарға, көк, сұрғылт, қара күңгірт түсті бұталарға толы еді. Солардың тасасына бұғынған мына қазақтардың олпы-солпы киімдері де сол бұталар түстес болғасын да бұларды көзі қырағылардың өздері қапелімде ажырата алмастай. Бәрінде дерлік қару бар, Құндақбайдың аузынан ұшқан «сыбаға бөліссек» деген тіркес алдарына тартылған астай жұғымды көрініп, тәбеттерін де оятқандай. Тек бәрі орын-орындарын тауып, қаруларының шүріппесін кері тартып, Құндақбай ататын алғашқы оқтың дыбысы естілгенге дейінгі уақыт жылдай ұзақ көрінді. Жалпы осы кішкентай оқиғадан-ақ түз тағысыҚұндақбай Төлендіұлының өз төңірегіндегі үлкен-кішіге ықпалының зор екені танылатын еді. Бәрінің де ошарылмай тез, әрі қатаң тәртіппен, қақ-соқсыз жайғаса кетуі, адам мен табиғаттың бір бүтін дүниеге айналып, басы артық ешбір белгінің білінбеуі соны ырғамай ма?

	Қызыл әскерлер шоғыры төбелері шошайып, Ақтаудың етегінде табан астындағы тастарды шақ-шұқ еткізіп, бой түзеп тұра қалды. Сірә, олардың ішінде жергілікті тұрғындардан шыққан жол нұсқаушы сатқын бары бірден-ақ айғақталды. Шаған таудың төбесінде олар көп тұраламады, бірден Ақтауға көтерілді де онда да «көрмеген жердің ой-шұқыры көптігін» ойлап, тосырқамай, бірден әлгі Қараңғысайға апаратын жалғыз-аяқ жолға беттеді. Бұл шақта Құндақбай Ақтаудан әрі аунап кетіп,өзіне ертеден мәлім сыралғы достың көзіндей мөлдіреген жалғызаяқ жолдың өнебойы жақсы шалынатын бір тарғыл тастың тасасын иемденіп үлгерген. «Ия, Алла істің сәтін сал» дейді ішінен.

	Қызылдар шоғыры енді шұбатылған жуан арқанға ұқсап, жалғызаяқ жолмен көрер көзге сұлбаларын молынан тосып, қозғалып бергенде Құндақбай атқан оқ алдыңғы бөліктегі киімі, қару-жарағы тәуірлеу біреуді қалпақтай ұшырды. Ол аяғының астындағы құзға қарай құлаған. Ал қалғандары әрқайсысынң ту сыртынан әлдекімдер келіп, қақ бастан қойып қалғандай кокордалары бұлғаң етті. Міне, сол мезетте екі қапталдан зулаған оқтар қызылдар тізбегін әлгі Құндақбай айтқандай «шаппа шоттың астындағыжыландай турап» жатты. Бұл көрініс Құндақбай тобындағылардың мәңгі-бақи естерінде қалды. Кейінгі талай дыр-думанға тамызыққа жарады.

	Қызылдардың оқ тигендері де, тимегендері де бері ойға құлады. Ал қазақтар үшін қашан да оқ, оның ішінде зауыт оғы қымбат қой. Сосын да оны текке рәсуаламай, мына құлағандардың тірілерін, жараланғандарын жандарына байлаулы қолтоқпақтай айбалталарымен шапқылап тастамақшы.Осы аралықтағы болымсыз іркілісті пайдаланған әккі қызылдардың бес-алтауы қашып үлгерді. Іштерінде әлгі сатқын қазақ та кетті.

	Осындай атыс-шабыс, даңғаза айғай-шу ортасында өзін сергек ұстаған тек Құндақбай ғана. Ол Шаған таудың үстінен төнген көксеңгір аспанды қақ жарардай айқын даусымен жарлық шашты:

	– Мына өлекселерден мылтық, бердеңке, оқ, пышақ, тағы басқа темір бұйымдарды олжалаңдар! Апиын, темекі, арақ-шарап табылса оларды да әкетіңдер! Өзгесі қасқыр, шибөрілердің, қарға-құзғындардың тойына тартылсын! Тез! Қараңғысайдың тұңғиығына сүңгиік! Осы қалпымызбен! Тегіс!

	Ия, бұл Құндақбайдың қызылдарға қарсы ұйымдастырған ең алғашқы қанды қасабы еді. Кейін бұл түз тағысыосы науқанда бір қателік жібергенін ұқты. Қызылдар Шаған таудың биігіне қарай едәуір жерге дейін атпен көтеріліпті, тек мал үшін жол қиындағанда ғана жаяулатыпты. Әлгі қашып құтылған бес-алты жансебіл жолай сол аттарға мініп, артылғанын алдарына салып, дүркірете айдап әкетіпті. Дұрыс ойластырса сол жарамды мініс аттарын да қолға түсіруге болғандай екен.

	* * *

	Қараңғысайдың күн көзі түгіл, мардымды жарық та бара алмайтын тұңғиығында бұл түздіктер тобы бие сауымындай уақыттан соң ғана тоғысып, мауқын басты. Бірақ жеңілейген ешқайсысы жоқ. Бәлшебектердің бақайшығына дейін қаруланған он бестей сайыпқыраны тапа-тал түсте мыналардың оғынан жер жастанды. Жасырып бүркемелей салатын оңай-оспаққа жатпайды. Жан сауғалап қашып үлгерген тірі куәлері әне кетті. Енді мұның қарымтасы қалай болмақ? Міне, осы сұрақ мұз кесектей қай-қайсысының да көкіректеріне орнықты. Кешегі ақтар, бүгінгі қызылдар қазақтардың мұндайлық тұяқ серпісін ешқашан өтеусіз қалдырған емес. Тіпті қара халықтың, кедей-кепшіктің қамын ойлаймыз деп бұлбұлша сайраған бәлшебектердің тырнағы ақтардан гөрі әлдеқайда қаттырақ бататынын мына сығырлар естіген де, әрі көрген де.«Көргенде ақтан емес, қызылдың өзінен көрдік қой» деген мәтел сөз де тап сол бір жылдарда шығып еді. Ия, ауыр үнсіздік зіл қара тастай бәрін желкеден басты. Осы халді Құндақбай Төленді баласы дәл аңғарды да уақыт оздырмай одан арылудың шарасын қарастырды:

	– Әй, жігіттер, неден мойындарыңа су құйылды? Нағыз қанды аласапыранның кезегі алдан шықса не қам қыласыңдар? Көтер басты, қорқынышты жолдас етпе! Мана осы бәлшебектер шоғырының төменнен өрмелегенін шалар қарсаңда нені көздеп едік? Соны қаз-қалпында құдай жазса, дәлме-дәл жүзеге асырамыз!

	Бүгіннен бастап тағы үш күн, үш түн Құндақбай мен оның айналасындағы «содырларға» құдай өзі бағыт сілтеп, істерін оңға бастырып, қолқабыс жасап тұрғанға ұқсады.Мұндай сәттілікті ешқайсысы бұрын-соңды көрмегендей де. Сол күні Фома Клещов кеш батып, тас қараңғылық бүркегенше қызылдардан олжалаған «трофей» қару-жарақты саралап, сынақтан өткізіп, бұзылғандарын жөндеп, осындағыларға жеткенінше үлестірді. Ал ертеңіне тез қамданған бұлар бұрын Қытай сапарына қатысқан екі-үшеуді іріктеп, әрі Фома Клещовтың қандыкөйлек достарын да тауып, онсыз да астарынан су шыққандай секеңдеген екі-үш ауылды, әрі Құндақбай мен Мырзақбайдың өз жанұяларын мал-жанымен дүрк көтеріп, бәрін топтап жымын білдірместен шығысқа қарай, Шаған, Қотырқай, одан әрідегі Сатылы сайы арқылы Қытай шекарасына қарай қозғап кеп жіберді. Мұндағы бұрын Қытай сапарына қатысқан екі-үшеудің бірі Құндақбайдың тапсырмасы бойынша тез кері оралып, бұл шоғырдың Құлжа қаласында осы Төленді баласы қалдырған адамдармен беттескенін хабарлап еді.

	Ал осы шарамен бір мезгілде Құлжатай бастаған, ішінде әлгі Құндақбай атаған әкелі-балалы Жәкіжан мен Жүнісбай, Жәкіжанға етене дос Манасбай, тағы екі-үшеу бар топ Тастыөзекте отырған Нұрбек байға барып, соңғы мән-жайдың бәрін ашып, Нұрбектің жылқы, сиыр сияқты ірі қараларының қайда екенін анықтап, оларды өзге сүрлеу-соқпақпен Қазақ ордасы мен Қытайдың екі ортасындағы шекара бекеті іспеттес Қорғасқа қарай тырқырата қуды. Кейін белгілі болғанындай олар да осы малды шашау етпейарғы бетке дұрыстап-ақ өткізген екен. Әлгі уәкіл мен Елдос ауылнай айналасындағы топ Нұрбек байды кәнпескелеуге келгенде ірі қара атаулыдан таза тақырланып қалған мұны бірден қылкеңірдектен алды. Нұрбек бай ант-су ішіп аттан салды:

	– Менің қызыл өкімет алдында мысқалдай да жазығым жоқ! Бәлшебектердің бақайшығына дейін қаруланған солдаттарын сонау тау басында турап салған Құндақбайға қарсы тұрар менде шама қайда? Әне, барып көріңдер! Шаған таудың биігінде, Ақтаудың түбінде қасқырлар мен шибөрілер, сол мылтықты бәлшебектердің сүйек-саяғын кеміріп жеп, ұлан-асыр той жасап жатыр дейді. Қара қарғалар, құрт-құмырсқалар, тағы басқалары олар да мәре-сәре деп, барып көзімен көргендер жырлап тауысар емес! Уәкіл мырза-ау, әй, Елдос, осы сендерде көрер көз бар ма? Мықты мен әлсіздің ара жігін ажыратуға ақыл-парасаттарың жетпей ме? Көздеріңді шел басты ма? Бес-алты ұл-қызым, бәйбіше-тоқалым, өзім, оншақты ғана жанбыз. Құр қолмен ол қасапшыларыңа не қауқар көрсетпекпіз? Ал әлгі жылқышы, бақташы дегендерің уыстан шығып кетті! Өздеріңнің азғыруыңмен олар «ендігі қожайын бізбіз» деп шекесінен қарағанда бұл жерде жоқ! «Ә» десең «мә» деп, тіпті жеңсік бермейді! Орташа байларды кәнпескелейді дегесін, «е, көппен көрген ұлы той, өзіме де аз-мұз нәсібе қалдырар» деп, бейқам жатқан жайым да бар еді! Істің бұлай ауан аларын сезсем нан ұрсын, тұз ұрсын! Ал ана қой-ешкі орнында! «Қойды жау алмайды» деп, атам қазақ тауып айтқан екен!Еселеріңді сол ашатұяқтылардан айырыңдар!

	Нұрбектің бұл сөздерін осындағы дүйім жұрт тыңдаған. Шаған таудың төбесіндегі қырғын Қоғалы аңғарындағы елді жаман шошындырған. «Мұның арты неге соғар екен?» деген сауал суық желдей есіп, қайшаңырақтың да астындағы кемпір-шалды, жасаңдауларды, бала-шағаны адақтап шыққандай еді.

	«Құндақбай банды», Құндақбайдың бандысы» деген тіркестер әп-сәтте қалыптасып, Шаған, Қотырқай және Түлкілі тауларының екі арасын,оған қоса шығыстағы Кескентерек, Көктал өзендерінің бойын жайлаған Аралтөбе, Шұбар, Онжас, Кемер сынды елді мекендерді, әрі осы соңғыларды көмкерген сондағы сан алуан биіктердің қуыс-қолтықтарын, сайларын түгел кезді. Қазақта «ұзынқұлақ» аталатын «байланыс жібі» талмай жұмыс істеді. Әрі ол Шағандағы қырғынның дәл Нұрбек бай кәнпескеленер қарсаңда бұрқ етуі де осы малды-жанды пенденің тіл ұшына көбірекілінуіне ықпал еткен. Сосын да уәкіл мен Елдос ауылнай – бұлар да әдеттегіден тыс, тым үлкен жасауылдарды тік көтеріп, Нұрбек байдың бір ағаш және бірнеше киіз үйден тұратын ауылына сау етерде одан алдын алақұлақтанған Қоғалы өңірінің аяғы жеңіл сергектері де үкідей ұшып осында жеткен.

	Уәкіл мен Елдос ауылнай тек қарулы жасауылдар ғана емес, басқа да бір дайындық шарасын ұйымдастырыпты. Сосын да олар Нұрбек байға бөгде тың қырынан шеңгел салмаққа әрекеттенді. Аузы түтіккен, әрі бірнеше күнгі шала ұйқының белгілері қасы-қабағынан білінетін уәкіл өз жайынан аса сыр алдырмай барынша айбарлы да сабырлы көрінуге тырысып, Нұрбек байға сыналай қарағансып самбырлады:

	– Сіз бір емес, екі статья бойынша жауапқа тартылмақсыз! Алғашқысы кедей-кепшіктердің еңбегін аяусыз қанап, байлық, мал-дүние жиғаныңыз баршаға аян! Екіншісі, орташа байлардың қатарына кіруіңіз мына сіздің өз қолыңызбен осы таяу уақытта атқарылған ісекені тайға таңба басқандай. Сіз аяқ-қолы кісенделіп, Сібірге айдауға лайық нағыз ірі байдың өзісіз! Артық малдарыңызды ағайын-туыстарыңызға таратып беріп, көзбояушылықпен шұғылдандыңыз!

	Уәкілдің осы ызғары тұсында оның жандайшабы Елдос ауылнайдың астындағы ұзын мойын, кеуек бас торы аты тықыршып, бір орында билей басты. Есті жануар осы қылығымен арқасындағы Елдос ауылнайдың ішкі пиғылын бейнелегендей еді. Айтса айтқандай-ақ, себебі, Елдос та қабағын түкситіп, жаман көздерімен Нұрбек байды ішіп-жеп бара жатты. Нұрбек бай бәрін түсінді, бұл қазақ атаулының ішінде сөз жата ма, мұның осындай атты қылықтарының бір ұшы мына уәкілдің де, Елдостың да құлақтарына сарт етіп тигені ақиқат. Енді бұдан құтылар жол қайда? Бұдан гөрі сәл-пәл тыныштық күнде Нұрбектің өзін орташа байлардың тізіміне жаздырған ісі елеусіз де қалуы мүмкін еді. Себебі, мұндайлар бұл Қоғалы өңірінде, шығыстағы Кескентерек, Көктал өзендерінің жағалауларында біраз баршылық қой. Тек мынаҚұндақбай бандысының Шаған таудың басындағы бәлшебекке қарсы қанды қасабы мыналардың ұйқы-тұйқысын шығарғандай. Енді сол қанды қасап арқылы өз бастарына да қауіп төнгенін сезеді. Оның бетін қайтару үшін мына Нұрбек сындылар жөнінде ымырасыздық қажет.

	Нұрбек тіл мен жағына тұсау салынғандай едәуір үнсіз томырылды. Мұндай үнсіздік өзі үшін тым қатерлі екенін сезіп, жұтқыншағын әрі-бері күшпен қозғап, уәкілге жауап қайырды:

	– Мен ешкімге мал үлестіргем жоқ! Қазақ ішінде бір-бірінде алашағы мен берешегі барлар табылады. Сондай бірдемені құлақтарыңа іліп, бар пәлені маған үйіп-төгіп кеп тұрған пиғылдарыңды мен түгілі мына атты-жаяуы аралас көрші-қолаң, алыс-жақын жамағайын тегіс ажыратып тұр. Тұқымың өскір уәкіл мырза-ау, менің үлестірген малымды ала қоятын кім бар? Қазір өз малың өзіңді шаян болып шағып тұрған заман емес пе? Осындайда сау басына сақина тілейтіндер ағайын-туысқандар арасынан табылар ма екен? Әй, Елдос, сен осы елдің адамысың ғой, сен айтшы, кімге таратып бере аламын басы артық малды?!.

	– Мен сізге атбекет емеспін! Қолмен істегеніңізді мойныңызбен көтересіз! Уәкіл мырза, тіл буынсыз деген, Нұрбек баймен сөз жарыстырып береке таппаймыз! Бұл Нұрбек байдың нағыз шіріген бай екені осы елдің иті мен құсына дейін танық. Қой-ешкісі күзге салым сонау Сарыөзектен әрідегі Желдіқараға қарай айдалғанда бас-аяғы екі атшаптырымға созылады. Ал жылқысы ше... Сиырлары ше?.. Ондайлық ірі-қарасы хақында аңыз қаншама? Бұл Нұрбектің болат тұяқтылары Қоғалы аңғары түгілі мынау Түлкілінің арғы түстік сыртындағы жайылымдардың түгін пышақтай тістерімен қыршығанда бәрі таздың басындай тақырланып қалады. Артынан шаңдаққа айналады. Бұл Нұрбек байдікі қулық! Қулыққа қулық жамағандық! Кешегі мыңғырған бай орташа байлардың ортасына топ етіп шойырылып жатыр. Ал бүгінгі сұрқы тіпті жаман, аузын қу шөппен сүртіп қапты! Уәкіл мырза, жел сөздің жетегінде кете бермейік!

	– Әй, Елдос ауылнай, тіл-жағыңа құдай береке берсін! Мен дәулетті адам екенімді жасырған емеспін! Бірақ бардан жоқ болу қиын ба, әне, өздерің малын тәркілеген кешегінің солқылдаған мырзалары, бай-батшалары аяқтары аспаннан келіп жатыр?! – деп Нұрбек те айғайға басты.

	Елдос ауылнай да бетінен қайтпады:

	– Болды! Сөз доғарылды! Құдай қазаққа тіл жөнінде аста-төк жомарттық жасапты ғой!

	Уәкіл бұл ауылнайдың уәжін жоғарыдан топ еткен бұйрықтай қабылдады. «Сөз доғарылды» деген раймен ол артқа бұрылып, саусақтарының ұшымен әлдекімдерге белгі берді. Сол-ақ екен, әлеңкедей жалаңдаған екі-үшеу аттарынан аунап түсіп, қолдарындағы шынжырша сылдырлаған бірдемелерді көлденең тосып, Нұрбекке қарай ұмтылды. Көз ілеспес шапшаңдықпен Нұрбектің екі қолына да, екі аяғына да кісен салынды. Күндік орамал тартқан, не ақ кимешек киген әйелдер жағы шу етті. Тіпті ересектер жағы да уілге басты. Аттылардың ортасында әлдебір қозғалыс байқалды. Уәкіл де, Елдос ауылнай да сол аттыларға әлдебір күдікпен жарқ етіп, олардың ортасынан Құндақбай банды сығалап тұрған жоқ па деген қорқынышқа да бой алдырған пішіндері бар. Тек өз соңдарынан қылшылдап сақадай сайланған қарулы жасауылдар бар екені көңілдеріне медеу.

	«Бірақ, бірақ, кім білсін» деп, тап осындай шақта Шаған таудың басындағы қырғынды да қоса еске алысты.

	Алғашында жасауылдар Нұрбек байды жаяу жетелемекші еді, тек ол аяғындағы кісенмен жүре алмаған соң кісенді шешті. Нұрбек байдың сонда да жүрісі өнбеді. Уәкіл мен Елдос ауылнай әлденеге асыққан түр көрсетті. Соны байқаған жасауылдар Нұрбекті атқа отырғызды. Бұлар сәл ұзай бергенде де арттағы ел, аттылы-жаяуы аралас қара-құра еш қимылсыз қала берді. Тек жылаған, дауыс айтқан әйелдер шуылы ғана әуеледі. «Күлің шашылмасын, түндігің ашылмасын, қара көрінгірлер» тәрізді қарғыстар да сұр жебедей атылды.

	* * *

	Уәкіл мен Елдос осы өңірдегішын мәніндегі аса ірі байлар санатындағы Нұрбекті бұл күні аса алысқа әкетпеді. Голубиновка деген ауылға жетер-жетпесте бір қара шаруа жатақтардың от жаққан жеріне аялдады. Нұрбекті мұндағы қара-құрадан тасада ұстап, ас-суды жасауылдардың бірінің қолымен жеткізіп тұрды. Бұл аялдаманы уәкіл мен ауылнай өздеріне ғана қатысты іс-қимыл қажетіне ұқсатты.Тек күн батып, қас қарайған шақта Нұрбекпен тілдесуге уақыт тапқансыды. Айдаладағы тым қораш кішкене қара қоста әбден тозығы жеткен жұқа киіздің үстінде жантайған Нұрбекті қастарында бір ғана жасауыл бар уәкіл мен Елдос оңаша сұраққа алды:

	– Әй, Нұреке, сіз осы елдің көш бастар арқа тұтар асыл азаматы, алтын діңгегі тәріздес тұлғасыз! Сіздің биік мәртебеңізге мал баққан қазақ күннен көзін көлегейлеп шалқая қарайды. Сіз ақылды адамсыз. Сол ақылыңыздың арқасында осындай дәрежеге көтерілдіңіз! Бірақ мына заманы құрғыр күрт құбылды. Бұл қазақ түгілі сонау Петербор мен Мәскеудегі орыстарды қоса шарпып жатқан құбылыс! Текке тыраштанудан бәрі-бір ештеңе өнбейді! – деп бастап уәкіл сол жылдардағы замана кейпін өз тұрғысынан түсіндірмекке біраз сөзді шығын етті. Нұрбек те, Елдос та, жасауыл да мына қос ішіндегі шамсыз қараңғылықта тырс еткен дыбыс білдірмей уәкіл баянын мұқият тыңдады. Ең соңында уәкіл сөзін былай қорытты:

	– Ел ағасы, Нұреке! Өз ақылыңызбен таразылаңыз. Орыс тым зор халық, онымен қан төгісіп, қазақ ұшпаққа шықпайды. Қазіргі жағдайды одан әрмен ушықтырмай, «еркек тоқты құрбандық» дейді ғой, Құндақбайды ұстап берейік! Оған сіздің жәрдеміңіз қажет. Өз жақын-жақыбайларыңыздан бір сенімді адам тауып, Құндақбайға сәлем айтыңыз. Біз сіздің басыңызға бостандық әперейік. Сөйтіп екеуіңіз беттескен жерде қызылдар Құндақбайды өздері тұтқындасын!

	Нұрбек өз ортасында дәулетімен ғана емес, ақыл нұрын шашар сергектігімен де белгілі. Осы қолына кісен салынған қараңғы лашықта да бұл сол сергектігінен айырылмаған. Бұл Құндақбайды бақайшығына дейін біледі. Құндақбай осының көз алдында ержетіп қалыптасты. Бұл күнде оның марқұм әкесі Төленді мен шешесі Мәуес – бәрі мұның жадында. Құндақбайдың орыс, қазақ байларының малын бағып, қаршадайынан табыс табуы, күреске түсуі, атбегі, құсбегі атануы, мал танығыштығы, сонау Қапалдағы кәсіпкер-найман байының назарына ілігуі, оның да жылқысын бағып, бір табын жарамды жібек жалды жануарларды Ташкенттегі мал базарына айдап апарып сатуы, сол Ташкенттен цирк өнерін үйреніп қайтуы, ол өнерге осындағы бір топ жігіттерді баулуы, санап тауысқысыз тағы басқалары, тіпті осы Құндақбайдың тікелей қатысы болған мынау төменде, Майтөбе, Шанханай маңында өткен әлгі Көкшолақ қасқыр оқиғасы, күні кешегі Шаған таудағы қырғын – бәрі-бәрі жіпке тізілгендей мұның көз алдынан зымырап өтті.

	Солардың бәрін өткеріп қана Нұрбек бай осы халінде де есін жоғалтпай мына уәкіл мен Елдос ауылнайдың ұсынысына шүйлікті.«Құндақбайды ұстап берсем ел-жұртқа, үлкен-кішіге тегіс қарабет атанып, жер басып жүруім тіпті қиямет-қайымға айналады, онан да «әлеу-ләй-ләйді» айтып итжеккенге кете барғаным әлдеқайда абырой емес пе» деген ой бірден басына ұрды. «Жә, тоқта, тоқта, мынау іші апан, жұдырықтай миыңмен бір сүңгіп қана шыға қоятын дүние емес, бұлардікі сөз жоқ үлкен айла-шарғы, Құндақбайды ұстап берген күнде де бұлардың мені алшаң бастырып қоюы екіталай, жо-жоқ, бұл жерде бір жай ескерусіз қалды, Құндақбайдың өз басы да ақылдың кені, егер мен онымен бір тілдесіп ұстап бергенсіген әрекетке барсам найзағайша ұшқыр Құндақбай өзінше тың жол тауып мыналарды өкпе тұстан ұрып кетуі ғажап емес, ондайда мен де бостандық алмай қайтейін, ол жағын Құндақбайдың өзі де қамдайды ғой» деген қиялға да берілді. Сол-ақ екен ол қиялдан өзі де жеріді. «Егер Құндақбайға тіл жіберсем, мыналардың жансызы сол тілдің соңынан құйысқанға жабысқан қыл сияқтанып, қоса ілесіп Төленді баласын құрықтап, қол-аяғын кісендеп әкетсе не бетімді айтамын?! Бұларға шәк келтіру де жөнсіз! Біздегі ақыл бұларда да бар. Жарайды, мына жайды естісе Құндақбайдың өзі де қарап жатпас, ешкімнің обалына қалмай құдайдың жазуына мойынсұнып кете барайын, түптің түбінде қабын жарып шығармын». Міне, осы шешіміне тас бекініп жармасты. Мына екі «мүңкір-нәңкір сұрақшыдан» «ау, ағайындар, тап қазір Құндақбайға кісі салар құдірет менде жоқ. Баршасы өз бастарын ойлап менен теріс қарады емес пе, тіпті салған кісің Құндақбайды таппайды да, ол қарақшың бәлкім Қытай асып кеткен шығар» деп құтылғансыды.

	Тағы үш күннен соң қол-аяғы кісендеулі Нұрбек байдың жағдайы тіпті қиындады. Оны дүрелеп соққыға жықты. «Өтірік айттың» деп айыптады. «Не өтірігім шықты» деген сауалына жауап жоқ. Сөйтсе, Нұрбек байдың әлгі Сарыөзекке қарай айдалған отар-отар қой-ешкісін жолай «Құндақбай бандысы» шауып алып, өздері алдын ала белгілеген тәртіппен Алтынемел, Матай тауларының қуыс-қолтықтарындағы, одан бергі жатақтарға, кедей-кепшіктерге оннан-жиырмадан таратып беріпті. Бұл жұмыстың бәрі күндіз-түні бірдей көз ілеспес шапшаңдықпен атқарылыпты. «Бардан жоқ болу» деген тіркес осылай жүзеге асыпты. Осы жағдай мәлім болған күні Нұрбек қосымша жазасын алды. «Аһ, дариға, құдай-ай, сұрқы жаман ажал жеткен екен» деп, ернін жыбырлатып, иманын айтты. Сол түні әкесі түсіне кіріп аян берді: «Бір керегіңе жарадым, осы жолы аман кетесің, келесісі күмәнді, өзің сақтан» деді. Содан екі күннен соң Құндақбай тобы Нұрбекке қойылған күзетті баудай түсіріп, өзін атқа өңгеріп әкетті.Сонау шығыс бетте, Түлкіліден арыдағы Аламан асуына апарып жасырды.

	* * *

	Бұдан әріде жағдай тіпті шиыршық атты. Бұл кезеңде Қапалдағы уезд бастықтарының күші жойылып, барлық билік Талдықорған атты елді мекенге шоғырланған. Әрі орталық үкіметтен кейінгі аузымен от бүріккен басқару жүйесі ПП ОГПУ (полномочное представительство обьединенного государственного политического управления) дейтіннің Жетісулық органының барлық кеңселері, әскери-шаруашылық ұйымдары, қару-жарақ қоймаларыда осында көшірілді. Халқы тығыз, топырағы құнарлы, суармалы жазық жерлері мол алқаптың қақ ортасында орналасуы бұл Талдықорғанның көз тартарлық әрін аша түскен. Бұған қоса Қаратал атты үлкен арналы өзен жағасында бой көтеруі, соған орай жүн жуу, тері-терсек өңдеу, ұн тарту, тағы басқа кәсіпорындардың жаңбырдан кейінгі саңырауқұлақша жыпырлауы, әрі тоғыз жолдың торабы атануы да осыған ықпал еткен.

	Ал ОГПУ аспаннан түсе қалған құрылым емес еді. 1917 жылғы Қазан төңкерісінен соң ай жарым өткенде елдегі әрқилы толқулардан сезіктенген большевиктер өкіметі Бүкіл Ресейлік Төтенше Комиссия (ВЧК) құрған. Басшысы Ф.Э.Дзержинский. ВЧК-ның міндеті Кеңес өкіметіне қарсы шыққандарды, әрқилы іріткі салушыларды іздеу, табу, жазалау. Ел соғыс жағдайында тұрғанда, немесе бейбіт күннің өзінде де ондайлыққа тәуекел еткендерді тікелей жазалау шараларын қолдануға құқылы болды. Ал 1922 жылы ВЧК бұрынғы атауынан айырылып, Ішкі істер халық комиссариаты жанындағы Мемлекеттік саяси басқармаға (МСБ, орысша ГПУ) айналды. Бірақ аты өзгергенмен, заты өзгермеді. Бұл әлі де сол өкілеттігінде шек жоқ, саяси-әскери құрылым күйінде қала берді. Әрі оның қызметкерлері бұрынғы үрдіспен «чекистер» атанатын еді.

	Сол жылдардың ұңғыл-шұңғылын зерттеген ғалымдардың пайымынша 1920 жылы жарияланған Кеңестік қазақ автономиясы сөз жүзіндегі ғана, яғни, әшекейлік дәрежедегі, билік атаулыдан жұрдай ойыншық тәрізді дүние еді. Қазақстанның ішкі тыныс-тіршілігіне қатысты түйінді мәселелер Мәскеуде, Кремль қабырғасында шешіліп, ОГПУ (ГПУ) қасапшыларының яғни, чекистердің қанды қолымен орындалып жатты. Сол кездегі оқыған-тоқығаны баршылық қазақ зиялылары мұны көре білді, әрі байбалам салуға да жүрегі дауалады. Тіпті мұндайлық бағдардан қазақ қана емес, озық ойлы орыс оқымыстыларының да жаны түршікті. Мысалы, Н.Устряловтың«Под знаком революций» атты кітабында кеңестік билік Қазақстанда шалғамдық (редисочный), яғни, «сырты қызыл, іші ақ» сипат алды делінген жолдар бар. Мұны ашып-айырып айтудың қажеті бар ма, сірә жоқ-ау, сонда да бір ауыз сөзді бұған да арнайық. Большевиктер өздерін қызыл бояуға малып, іс жүзінде кешегі ақ патшаның «бұратана» халықтар жөніндегі жыртқыштық саясатын одан әрі жалғастырды. Бұл халықаралық термин түрінде «метрополия» аталады.

	Міне осындай жағдайда Құндақбай бандысының бір емес бірнеше әрекеттері ГПУ тыңшыларын, яғни, чекистерді бастан соққандай есеңгіретті. Талдықорғандағы кеңселерде үлкен лауазымды бастықтар столдарын жұдырықтап ұрып, өз қарауындағылардың жер-жебіріне жетуден жалықпады. Ал өз бастықтарынан көресілерін көрген бұл соңғылар да өз кезегінде аянып қалмады. Сол жылы Қоғалы аңғарының өнебойында бұрындар жатақтар, ауылдар, не орыс-қазақ станицалары орныққан мекендерде «артельдер», «мойынсерік», «колхоз» аттыларды құрамыз деген ұранның көлеңкесінде аздаған өзге де қарбаластар туып еді. Сол қарбалас өз кезегінде өз белсенділерін, сол кездің тілімен атағанда өз «шолақетектерін» тудырып еді. Бұған қоса коммунистердің ізбасары атанған комсомолдар ұйымы жасақталып, асығыс-үсігіс олар жарқын болашақ туралы уағызбен суарылып жатты.

	Бұл жастар ұйымының негізі 1919 жылы Берлин қаласындағы Жастардың Коммунистік Интернационалы (ЖКИ, орысша КИМ) кезінде қаланғанмен шын күшіне енген шағы 1926 жыл еді. Сонда ол Ресей ғана емес, бүкіл одақ көлемін қамтыған жастар қозғалысына ұласты. Сол жылғы өзінің 7-съезінде бұл ВЛКСМ атанды. Қас қылғандай мұның кезекті 8-съезі біз сөз еткен осы 1928-жылдың мамыр айында өтіп, бүкіл Одақ көлеміндегі, әрине, оның ішіндегі Қазақстандағы біраз жастардың қолтығына дым бүркуге жарады.

	Талдықорған қаласында аса жоғары лауазымдылардан көресісін көрген жаңағы екінші саптағы бастықтар осы «шолақетектерді», комсомол мүшелерін жәнеосы күзде ашылмақшы мектептерге мұғалім ретінде тізімге алынған сауаттыларды, кейбір кедей-кепшіктерді және милиция қызметкерлерін (чекистер) тастай етіп, таспадай түйіндіріп, бірнеше бағытқа бөліп айдап салды. «Қайткен күнде де Құндақбай бандысын табыңдар, ұясын талқандаңдар, бұл міндет орындалмаса жазасы ауыр, сол Құндақбайдың орнына өздерің құрбандыққа шалынасыңдар, итжеккенге айдаласыңдар» деген қоқан-лоққы құлақтарына қоса құйылды.

	Осы топтар Матай, Шолақ тауларынан бастап, Күреңбел атты мол кеңістіктің өнебойын, бұлардан шығысқа қарай өрлеген Түлкілі, Шаған, Қотырқайың, Аламан асуының айналасын аш бөрідей кезді. Құндақбайды, не оның жанкешті достарының бірін қалайда қолға түсірмекке жан дәрмен қылды. Әсіресе, Құндақбайдың өз ауылы Күркілдектің айналасын иісшіл иттей түртінектеді. Сай-сала, топ-топ тырбиған бұталар, теңкиген тастар шоғыры, апан, үңгірлер – ешқайсысын қалдырмай тінткіледі.

	Міне сол қарқында ала-құласы мол осы чекистердің ең алдыңғы легі адам айтса нанғысыз оқыс оқиғаға тап болды. Күркілдек ауылында Құндақбай мен оның жұрағатының орнын сипап қалған бұлар енді арғы шетке жақындаған соң «ә, шынындаҚұндақбай өз өрен-жаранымен Қытай асып кеткен екен» деген тоқтамға келіседі. Бірақ өз бастықтарына ондай тұжырыммен баруға жүрексінеді. Себебі, бұған дейін де сондай сылтаумен өз бастықтарының алдына барғанда Құндақбай ту сырттарынан шыға келіп, бұлардың мініс аттарын қуып әкеткен кездер де кездескен. Сосын да осы чекистер легі үлкен қырағылық жасап, күншығыс бетке асығыс жылжи берген. Сол бағытпен бұлар Сатылы асуына жеткен.

	Бір қызығы,осы Сатылы асуына жеткен топтың ішінде Құндақбайға шеше жағынан туыс Ералы деген жігіт бар-тұғын. Бұл Ералы әке-шешесі ерте өлген, таза тақыр жетім, өрім иық нағыз кедейдің өзі. Өзі сәл-пәл тірлік қылып, байлардың малын бағып күн көрмекші еді, бір беткей мінезді неме мал иелерінің анау-мынау «бұйрық райларына» көндікпей ақ таяғын солардың өздеріне лақтырып кетіп қалған. Кейін осы Ералы өз еркімен Қызыл әскер қатарына жазылған. Тек Құндақбайдың шешесі, өзіне немере апа Мәуеспен арақатынасын үзбеген.

	Сатылы асуы мұндағы өзге биіктерге ұқсамаған, кең-кең қолтықтары, сайлары бар, ағаш-бұталары да мол әсем жаратылыс. Әрі бұдан Сатылы атты өзен ағып шығады, әріосы судың аңғарымен өрлесең, Көксу өзенінің бастауына апаратын соқпақ жолға шығасың. Міне, сол соқпақ мына чекистер тобына кәдік көрінген. Құндақбай өрен-жараны сол соқпақ арқылы Қытай шекарасына беттемесіне кім кепіл? Алайда, әбден дамыққан бұл шоғыр аз-мұз тынығуды да керексінген. Сонда, Сатылыда ертеде қазақ-қалмақ соғыстары кезінде ел қорғаған Дәуренбек батыр тұрыпты деген үлкен сай бар. Ол Сатылы сайы, немесе, Дәуренбек қорғаны деп те аталады. Бұлар сол сайға жеткенде оның қақ ортасында жападан-жалғыз шошайған киіз үйді көреді. Сыртында ертоқымды бір ат қаңтарулы тұр екен. Шекелерінен күн өткен мынадай ыстықта мынау дегенің нағыз іздегенге сұраған ғой. Топ басшысы Ботвинов деген орыс офицері еді, сол бір ұлты қазақ комсомол мүшесін жұмсап, «барып киіз үйдің ішінде кім бар, біліп кел, демалуға жағдайлы ма, оны да байқаста» деп жұмсайды. Комсомол мүшесі барып, шиден тоқылған есікті де ашып кіріп-ақ еді, сол-ақ екен ол қайта атқып шықты. Дереу бері қарай жүрегін қолына ұстап жүгірді. Екі көзі атыздай болып түсі бұзылып кеткен, кәдімгі жын соққан адамның түрі.Тілін кәлимаға әрең келтіргендей:

	– Анда Құндақбай жалғыз өзі қаннен-қаперсіз ұйықтап жатыр! – деді. Енді топ басшысы Ботвиновтың көк көздері ұясынан шығып бара жатты. Бұл да оң алақанын кеудесіне басып, жүрегін тыныштандырғанға ұқсады. «Шешуші шайқас сәтті туды» деген тіркес тілінің ұшына оралды. Тек әлденеден өзінің және туған інісінің отбасыларын өзге де тумаларын тік көтеріп Қытайға қашты дегенҚұндақбайдың орта жолда, мына құладүзде, киіз үйде жалғыз жатуы мүмкін бе деген сауал миына қадақтай қадалды:

	– Сен қателескен жоқсың ба? – деп, ұлты қазақ комсомол мүшесіне шұқшиды.

	– Алла атымен ант етейін! Нақ Құндақбай! Шалқасынан жатыр! Екі қолын екі жаққа созып жіберген. Бет-аузы ашық! Түңлік түрулі, үй іші жап-жарық! Анық таныдым! Бұрын талай көргенмін ғой!

	– Өзің комсомолсың! Сөйте тұра аузыңда «Алла», ә! – деп, осындай халде де Ботвинов жас жігітті бір нықыртып қойды. Шындығында оны нықырту үшін емес, ойлануға уақытты қажетсініп сөзді соза түскені еді.

	Бұл Ботвинов жас жігіттің сөзіне сонда да сенбеді. Қасына ергендерді қабағына қар жаудыра шолып, әлгі Құндақбайға нағашы есепті Ералыға көз тоқтатты:

	– Бізге берілген қатаң тапсырма бар! Құндақбайды тірідей қолға түсіру, тұтқындау міндет емес! «Труп врага всегда хорошо пахнет» деген орыстыңмақалы бар. Бұның өлі денесі біз үшін әлдеқайда маңыздырақ! Ол әлдеқайда сенімді олжа! Тек мұндайда қателікке жол жоқ. Сен, Ералы,Құндақбайға туыссың, сенің қателесуің екіталай! Сен Қызыл әскер қатарындасың! Егер сен жалған ақпар әкелсең, әскери трибуналға тапсырыласың! Егер мынау шын мәнінде Құндақбай болса, тап осы жолы көзін жоямыз! Сөйтіп, елге тыныштық әпереміз. Сен, Ералы, өзің барып анықтап көр! Егер анық Құндақбай десең, дереу одан аулақ қаш! Сөйтіп бізге белгі бер.

	Ботвиновтың бұйрығын баршасы дұрыс түсінді. Егер бұл шынында Құндақбай болып шықса мыналар көп болып оған оқ жаудырып, сол жатқан жерінде жайратпақ.«Неге тірідей қолға түсірмедіңдер?» деп бастықтар қадалса айтар уәждері жетіп-артылады. Себебі бұл Құндақбайдың көз байлайтындай қасиеті бар дейтін қауесет сол шақтың өзінде-ақ ауыздан ауызға тараған.

	Ералы әскери киім киген, сыптай денелі жігіт. Фуражкасына қадалған кокарда аталатын формалық белгісі де жылтырап көз тартушы еді. Қару-жарағы да басқалардың дүниесінен әлдеқайда озық үлгілі, ел ішінің тентегі Құндақбай түгілі сырттан төнген қалың жауға қарсы қолдануға да жарарлық. Ал мынадай күнде бастықтың бұйрығын екі ету тіптен ақылға сыйымсыз, сосын да бұл аяғын тік-тік басып жөнеп берді. Киіз үйге тақап, алғашында тың тыңдағансып, сәл бөгелді де бұл да шиден тоқылған есікті ашып ішке енді. Құлаққа ұрған танадай тыныштықта бұл Ералы жаңағы комсомол мүшесінен гөрі әлдеқайда ұзақ маталғанға ұқсады. Сосын бұл да кенет атқып шығып, киіз үйден сол жаққа қарай жалт берді. Басындағы фуражкасы ұшып кете жаздап, оны күнқағарынан оң қолының саусақтарына іліктіріп, мылтық ұстаған сол қолын көкке шошаңдатып, Ботвинов тобына белгі берді. Ия, бұл белгі де айқын танылды, «мұнда Құндақбайдың тап өзі жатыр» деген сөз.

	«Адамның тәбеті ас үстінде ашылады» деген шындық бар ғой. Әскери адам Ералы белгісінен соң Ботвинов алғашқы райынан қайтып қалды. «Қол-аяғын жараласақ та мұны тірідей тұтқындасақ қайтеді» деп, әлдеқайда молырақ атақ-абыройға иегі қышыды. Осы дәмесін қасындағылармен бөлісті де. Енді бұлар бірден оқ жаудырмай, айналасы он шақты адам киіз үйді екі қапталдан қоршай жақындады. Ерттеулі ат киіз үйдің арғы сыртында. Ботвинов ұзын мылтығын кезене ұстап, сол ерттеулі ат жақтан орағыта жылжыды. Егер Құндақбай қандай да бір айла жасап қашса, қалайда сол атпен қашады, міне, сондайда, мына тіс қаққан солдат қапы қалмауға тиіс. Не атын, не өзін құлатса да қолға түсті дей бер.

	Айнала мүлгіген тыныштықты бұзбай жылыстаған бұл аш-көздер енді-енді әлгі шиден тоқылған есікті ашуға да тәуекел етер еді. Кенет дүрс еткен мылтық даусы Ботвинов тобындағы бір милиция қызметкерін жалпасынан түсірді. «Айдалада ақ отау, аузы-мұрны жоқ отау» мына киіз үйдің қай саңлауынан оқ атылды? Ботвиновтың өзі де сансырап қалған:

	– Қане, ішке лап қойыңдар! Тез! Тайсалмаңдар! – деп бұйрық берді. Өзі сыртта қалып, әлі де сырттағы ерттеулі сәйгүлікті көзден таса етпеудің қамын жасады. Іште тасыр-тұсыр атыс басталды, төбелескен, жұдырықтасқан жігіттердің айғай-шуы құлақ жарды. Оқ тиген, жараланған сияқтылардың да ыңырсуы жаман еді. Ботвиновтың өзі ішке кірмеді, оншақты қарулы жігіт қалайда мына тар ұяда бір сойқанды есеңгіретуге шамалары жетер деп үміттенді. Кенет үй сыртындағы ерттеулі ат шылбырын үзіп, ен аулаққа секектеп, шоқырақтап қашып берді. Ботвинов оны үй ішіндегі атыс-шабыстан үріккенге ұқсатты. Енді амал жоқ, Ботвиновтың өзі ішке енді. Көпті көрген, қару ұстаудың хас шебері бұл Ботвинов енді адам айтса нанғысыз басқа бір көріністің үстінен түсті. Бұл өз бұйрығымен ішке енгізген оншақты сайыпқыран түгелге жуық жайрап жатыр. Өлісі, тірісі қайсысы айырғысыз. «Ау, Құндақбай қайда?» деп айғайламақ еді, кеңірдегінің тамыры үзілгендей даусы шықпай қалды. Бар күшін салып, тамағын кенеп, қақырынып бұл қайта айғайлағанда ғана даусы ашылды:

	– Әй, Құндақбай қайда? Әй, тірі өліктер, кәне, жауап беріңдер? Құндақбай қайда?

	Есік жақта ағаш абдыраға жантая құлаған біреуі еріндерін жыбырлатып:

	– Құндақбай қашып кетті! – деп әрең жауап қайырды.

	– Қайда қашты? Қалай қашты? Әй, шешелерінен шала туғандар! Сендерді жын соқты ма? Пері соқты ма? Іштен тірі тышқан шыққан жоқ қой! Қалай қашады? – Осылай шала бүлінген шақпа тілді Ботвинов орыстың жүрек тітіркентер балағат сөздерін қоса борандатып, бұлардың төбесінен аямай төкті. Ең соңында: – Бәріңді де әскери трибуналға тапсырамын! Мойындарыңды ішке тықпай тез шындыққа көшіңдер! Құндақбай қайда? – деп демігіп барып тоқтады. Сәлден соң ғана үй ортасында, отбасына таяу шалажансар жатқан тағы біреуі ыңырсып:

	– Құндақбай қашып кетті! – дегенді қайталады. Енді Ботвиновтың өзі жын соққанға ұқсады.«Үйден тірі тышқан шыққан жоқ, өткір көзім ештемені мүлт жібермей қадағалап тұрды, ал үй сыртындағы ат арқасындағы ерімен ғана шоқалақтай ұзады, сонда бұл Құндақбайды жер жұтты ма?» деген сауалдар тұс-тұстан мұның басын ұрғылады. Әлгі әскери киімді Ералы көмекке келді.Ол да Құндақбай сілтеген қайың шоқпар қара құсынан тиіп, есі ауып сұлағандардың ішінде еді:

	– Құндақбай ана іргедегі тесіктен шыққанға ұқсайды.

	Сыртта аты ерттеулі тұрды емес пе? Мініп қашқан ғой.

	– Әй, жарымес! Енді сендер мені нақұрысқа жорымақсыңдар ма? Ерттеулі атты, мына киіз үйдің сыртын көзімді бақырайтып өзім қарауылға алдым емес пе? Өзге жерімде мінім бар шығар, ал көзімде ондай жоқ әзірше!

	– Ей, товарищ начальник, ол Құндақбай циркач, сонау Ташкентте цирк өнерін үйренгенін саған талай қақсадым емес пе? – деп, Ералы басын сәл көтере жерге қайта сылқ еткізді. Міне, сонда ғана Ботвиновқа әлдебір сұмдықтың құпиясы ашылғандай еді. Өзінің күні біржола қараң болғанын ұққанға ұқсады. Сол күні бұл бейшараның біраз тал шашы да ағарып кетті. Бір тәуірі, мана алғаш осында жақындаған бетте киіз үйдің ішінен Құндақбай атқан жалғыз оқтан жалп етіп құлаған милиция қызметкерінен басқа өлген адам жоқ екен, тек жараланған, басы жарылған сүлесоқтар ғана бар. Бұлар сол күні киіз үйдің іші-сыртында тастай қатты.

	Кейін белгілі болғанындай Құндақбай шынында әлгі киіз үйдің іргесінен шығып, сыртта қаңтарулы атының алдыңғы сауырына жабысып, Ботвиновтың өткір көздеріне ілікпей қашып кетіпті. Жалғыз өзі оншақты қарулының қоршауынан құтылып, әрі біреуіне ажал құштырып, тағы біразын соққыға жығып жоғалуыҚұндақбай Төлендіұлының атақ-даңқын одан әрмен дабырайтты. (Осында Ботвиновтың тобында бір Бабежко деген украин жігіті де бар еді. Бұл Бабежко көп жасаған адам, осы оқиғаны бүге-шігесіне дейін кейінгі ұрпаққа жеткізген сол).

	* * *

	Осымен бір мезгілде, бір күндерде Қоғалы аңғарының қуыс-қалтарыстарында тап осы тақілеттес қанды оқиғалар қабаттаса орын бөлісті. Жай ғана орын бөліспей әрқилы жан шошытар сыбыстарды, өсек-аяңдарды қоса қоздырды. Расы қайсы, өтірігі қайсы, онсыз да сан алуан ақпараттардан миы ашыған қара қазақтар оны ашып-айыруға мүлдем дәрменсіз. Ал бір-бірін баса-көктеген сыбыстар, өсек-аяңдар толастар емес, керісінше алыс-жақыннан жұлқына соққан тау желіндей тіптен дегбірін қашырады.

	Жақыннан жеткендердің бір парасы – «Қытайға қашқан қазақтарды орта жолда, не шекара маңында қырып тастапты дейді. Үлкендерін де, кішілерін де, тіпті емшектегі нәрестелерді аямапты, түбінде олар кек қуады деген сақтықтың алғышартына ұқсайды». Міне осы тәрізді пайымдар атаулы да құлақ түбінен ысқыра ессе қайтерсің. Қазақ ордасы мен Қытай шекарасына дейінгі аралықта қанды жол тартылуда деген ел сұңғылаларының ащы зары адам түгілі қара жердің төбе құйқасын шымырлатқандай. Соған жалғас, жалғыз-жарымдап шекара аспаңдар, қарулы топтармен бірігіңдер деген кімнің аузынан шыққаны белгісіз ұрандар да тарады.

	Ал тым жырақтан жеткен хабарлардың бір парасы – әлгі осыдан сегіз жылдай бұрын Жетісудың теріскей бетінде Сарқант қаласына таяу Лепсі өзенінің жағалауында Черкасск қорғанысшыларын күйреткен әйгілі ақ казак генералы, атаман Анненков Борис Владимировичке қатысты еді. Сол шақта Мәскеу мен Петербордағы большевиктер өкіметіне бағынбай, олардан бүкіл Сібірді, Қиыр Шығысты, Орал таулары айналасын бөліп алып, өзін «Ресей мемлекетінің жоғарғы басшысымын» деп жариялаған Колчактың көмегіне сүйенген, әрі сол Колчактың жарлығымен Жетісудағы ақтар армиясының бас қолбасшысы атанған Анненков есімі қазақтар үшін біраз құлақсіңісті нәрсе еді. Тіпті сол Анненков туралы Жетісудың теріскей бөлігіндегі найман ақындары біраз өлең шумақтарын да әнге қосқан. Мұнда да сол ақ казак генералының қазақтарға жасаған қысастығы сипатталатын. «Ау, жарандар, қазақ пен қытай арасында ең әуелде қанды соқпақ тартқан сол атаман емес пе еді» деп әр тұстан сақалды иектер шошаңдайтын.

	Бұл тарихи шындықпен де үйлеседі. Архивте сақталған құжаттардан атаман Анненков Черкасск оқиғасынан сәл кейін қызылдардан жеңіліс тапқан соң Алакөлден сәл теріскейдегі Глинское селосында өздерінің қалған-құтқан күш, жабдықтарын жаңалап, аталмыш табиғи су қоймасының түстік жағалауымен Қытайға қашқан. Глинское селосынан Алакөлді, Жалаңашкөлді жағалап, Қытайға апаратын соңғы асу Жоңғар қақпасына дейінгі аралық екі жүз шақырымнан асады. Міне осы аралықта сол кездің тірі куәлерінің баяндауынша атаман қанқұйлылары адам өліктерінен із тастап отырған. Тіпті кей тұста ондайлардан тау-тау үйінділер де табылған. Көршілес Гоби шөлінен ұшып келген, ұяламайтын жері жоқ, тек өлексемен қоректенетін зор денелі күшіген және тазқара атты құстар бірнеше ай осында той тойлапты. Осының бәрін кезінде жергілікті қазақтар жағаларын ұстап, ауыздары ақжемденіп, айлап, апталап жыр қылған.

	Міне осы Анненков Қытай жерінде де аса жақсы жағдайда жеті жылдай сән-салтанатты ғұмыр кешіпті. Алайда, Мәскеудегі большевиктер үкіметі Қытай басшылығымен тіл табысып, былтыр ғана Анненковты қолға түсіріп, ол қатаң қарулы күзеттің қоршауында Ресейдің Барнаул қаласы, Алейская станциясы арқылы, Қазақстанға, Семей қаласына жеткізіліпті.

	Жолай осы Анненковты бірнеше жерде, Ресейде де, Қазақстанда да одан зәбір көрген топтар«Анненковты қолымызға бер» деп, оны қарулы күзеттен тартып ала жаздапты. Бұл хақында «Советская Сибирь» газетінде арнайы мақала да жарияланыпты.

	Міне, биыл,осы 1928 жылғы шілденің алғашқы жұлдыздарының бірінде, Семейде Б.В.Анненков пеноның штаб бастығы Н.А.Денисов жөнінде сот процесі басталған. Міне, осы хабар кейбір қазақтардың, әсіресе, олардың біршама зиялы сөз ұстар естиярларын сәл-пәл ойға шомдырған. «Мынадай кәззапты сот алдында тізерлетсе қызылдарда да аз-кем иманжүзділік болғаны ғой» дегізгендей еді. Тек әлі де сот процесі немен аяқталары белгісіз осы шілде күндерінің бірінде басқа жойқын хабар Қоғалы аңғары, Күреңбел кеңістігіндегі елдің басына қара тоқпақтай тиді.

	Әлгі Сатылы сайында, ел-жұрттан жырақта жалғыз шошайған киіз үйде қаннен-қаперсіз ұйықтаған Құндақбай Ботвинов бастаған оншақты қарулының қоршауынан құтылған соң да зымқайым жоғалғанға ұқсаған. Себебі оның ізіне түсушілер бұрынғыдан әлдеқайда дайындығы күшті, қомақты топты құраған. Қоғалы мен Көксу биіктерін, сай-салаларын иісшіл итше түртінектеп, егер солардың бірінде бой жасырса қалай да не өлі, не тірі күйінде қолға түсіру көзделді. Ол мәселенің неғұрлым тез шешілуін жоғарғы, төменгі лауазымдылар кірпік қақпай қадағалады. Ол жөнінде чекистер, шолақетектер,комсомолдар ғана емес, байы, кедейі, басқасы аралас қарапайым көпшілік те жақсы құлағдар етілді. Шолғыншы чекистер тарыдай шашырап тау-тауды кезіп жүргенде басқа бір дақпырт оларды желкеден басып, бергі жаққа жалт қаратқандай еді. Сөйтсе бұлар мұзарт таулардың қуыс-қолтығынан іздеген Құндақбайы арттағы қалың елдің ен ортасында ойран салып жүр екен.

	Сол жазда Қоғалы аңғарында «колхоз», «артель», «мойынсерік» аталатын ұжымдық шаруашылықтар құрамыз дегендер біраз өрледі емес пе? Ауыл-ауылда кедей жатақтар ортасында үсті-үстіне жиналыстар өтіп, ұжымдық шаруашылықты қолдап, оған кіреміз дегендер ертеңіне бастарына қызыл тақия киіп, өз үйі, өлең төсегінің қасында шойырылып жататынды шығарды. Ботвинов бастаған қарулы топ сау еткенде қан жылаған үй іші олардың сұрауларына иектері кемсеңдеп жауап бере де алмайды:

	– Мынау кімнен келген сойқан?

	– Құдай атымен ант етейік! Танымаймыз! Тек Құндақбайды дауысынан ажыраттық!

	– Өзгесі кімдер?

	– Тани алмадық! Басы-көздеріне шүберек таңып алғандар өңкей! Ауыздарынан леп шықпайды! Тек Құндақбай...

	– Құндақбай не айтты? Кәне, бір түйірін қалдырмай сарқыңдар!

	– Колхозға кірсеңдер бұдан да зорғыны нәпақа етесіңдер! Мынау алғашқы сыбаға! Дәмін татып көрсін дегендік бүгінгіміз! Тағы бір қоқан-лоққы шұбырынды сөздерді лекілдетіп едіреңдейді. Қайсыбірін ұға да алмадық. Ол өзі мынау екі аяқты пендеге ұқсамайтын пәле! Оқтан ұшқыр елес тәрізді. Бүгін осы жерден төбесі қылтиса, ертесіне күндік жерден бір-ақ шығады. Ауылға құтырған қасқыр тигендей жалмаңдап, қатын-қалаш, қыз-қырқын, бала-шаға бәрін ұлардай шулатады!

	Міне осындай бүлік, ойран мұндағы Шанханай, Майтөбе, Доланалы, тіпті бұлардан шығыс бетте, біршама шалғай жатқан Тастыөзек, Бостан, Шұбар, Онжас, Кемер, Аралтөбе сияқты мекендерде кезек-кезегімен орын алды. Ұжымдық шаруашылықты қолдаған кедей-кепшіктерді, комсомолдарды, милиция қызметкерлерін соққыға жығу, қару-жарақтарынсыпырып әкету сияқтылары тағы бар.

	Тап осындай ойран-асырдың аса бір қауырт шағында Талдықорғаннан үлкен бастық келіп Ботвиновты желкелігінен ұстап сілкіледі. Бұл жайды Ботвиновқа бағынышты топ мүшелері түгел көріп тұрды. Ботвинов түкірігіне шашалып, қсымша күш, көмек, қару-жарақ сұрады. Үлкен бастық ол көмекті сол күні-ақ жеткіздірді:

	– Құндақбайды бірер аптада не өлі, не тірі күйінде қолымызға әкелмесең, Ботвинов мырза, сенің өзіңді ол бандының сыбайласы ретінде трибуналға тапсырамын! Түз кезген жабайы конокрадты осыншама қарулы күшпен құрықтамау, әрине, сен жөнінде де сезік тудырады. Байқа, әріптес, басың кетеді! Кәне, қимылда!

	Бұл үлкен бастық қырықтар шамасындағы туа бітті әскери адам. Тәжірибелі соғыс маманы. Денесі толықша, қызыл жүзді, қошқар мұрынды неме. Сөйлегенде онсыз да тұздай көздерінің бояуы қалыңдап, сәл-пәл алқынатыны бар. Қызметі ГПУ-дің осы Талдықорған аудандық бөлімшесінің жауапты қызметкері, әрі осындағы коммунистік отряд дейтіннің командирі. Фамилиясы Беляев. Ал коммунистік отряд дегенің орыс-қазағы аралас, жергілікті коммунистер мен комсомол мүшелерінен, кешегі ысқаяқ майдангерлерден, аздаған кедей-кепшіктерден құрылған қарулы топ.

	Беляев бұл ортада біршама белгілі адам. Кешегі Ресейдің батыс бөлігінде лаулаған азамат соғысында қан кешіп, кейін шығыс аудандарға көшірілген әскери бөлімшелердің құрамында болған. Осы Жетісу өлкесінде әлгі атышулы Анненковқа қарсы соғысқа да қатысып, едәуір абырой жиған. Былтыр, яғни, 1927 жылы Мәскеудегі большевиктер үкіметінің беделі арқасында сол Анненковтың Қытайға қашып барған жерінен тұтқындалып, әкелуі, әрі оған сот процесінің жүруі, өлім жазасына кесілуі, осыған орай, әрқилы құлақ жаратын дақпырттар Беляевтің шоқтығын одан әрмен әуелеткен.

	Ал Ботвиновтың лауазымы одан бір саты төмен. Бұл Ботвинов осы Беляев басқарған коммунистік отрядтың құрамындағы «оперативтік топ» дейтіннің командирі. Былайғы жұрт екеуін де «қызыл командирлер» атайды. Біріншісі үлкені де, екіншісі кішісі. Беляев қарамағындағы комотряд елу-алпыс әскериді құраса Ботвинов қарамағындағылар он-он бестен аспайтын, әрі осы кіші құраманың өзі жиі-жиі өзгерістерге ұшырайтын. Себебі, онда-мұнда шұғыл тапсырмамен жүйткігенде өлгендер, жараланғандар, немесе басқа да себептермен жарамсыз деп танылғандарды басқалардың есебінен толықтыру қажеттігі туындайтын.

	Бұл Ботвинов та байырғы әскери адам. Өз бастығы Беляевті ертеден таниды.Оның сөзді текке шығын етпесін жақсы білетін.Жанталаса қимылдау керек! Тек оның бағыт-бағдары қайсы? Бұған бағынышты топтың ішіндегі ысқаяқтау біреуі:

	– Құндақбай ел ішінде онда-мұнда лаң салады да тез Қытайға өтіп кетеді, оның қолға түспейтіні содан! – деп бағдар сілтегенге ұқсады. Бұл пікір Ботвиновтың да көкейіне қонған. Ол дереу Қытай шекарасына қарай апаратын негізгі сүрлеу-соқпақтардың картасын жасады.

	Сол сүрлеу-соқпақтардың ең алғашқысы ретінде мына топтағылар Аламан жайлауының арғы күншығыс жағындағы Үлкен Қоянды сайын атады. Чекистерді шатастырмас үшін онда Кіші Қоянды атты тағы бір сай барын ескертті. Бұдан гөрі Үлкен Қоянды әлдеқайда ыңғайлы, сол арқылы Қоңырөлеңге, одан әрі Қойбын сайына шықсаң Жаркентке, Қорғасқа тікелей салып ұрып кету оп-оңай.Қытай шекарасына қарай апаратын екінші сүрлеу-соқпақ бағдары ретінде Үлкен Қоянды сайынан теріскейдегі Бел асуы аталады. Бел асуына жету үшін сол күн-шығыс бетте Кескентерек өзенінін оң жағалауына шығып, оны ағынға қарсы өрлеу керек. Бұл Кескентерек сол шығыс беттегі Науа тауынан, өзге де ірілі-ұсақты шоқылардан мөлдіреп құлайтын Үшсу өзенінің тоғысқан тұсынан бастау алатын еді. Сол Кескентерек сағасынан сол жақта Бел асуы мен мұндалап тұр. Міне, содан ары аунап түссең-ақ Жаркент, Қорғасқа, яғни Қытай шекарасына қарай қашқандар үшін қолайлы тегіс жол сайрап жатыр.

	Ал үшінші бағдар ретінде әнеукүні ғанаҚұндақбай жалғыз өзі ғана мына Ботвинов қарауындағы оншақты баскесердің қоршауынан құтылған Сатылы сайы аталған. Осы Сатылы сайы арқылы да көрші Аспанасты елінің шекарасына жетуге болады. Міне, Ботвинов аталмыш үш бағдардың әрқайсысына бес-алтыданжақсы қаруланған, әсіресе, алыстан көздеп атуға ыңғайлы жаңа мылтықтармен жабдықталған айналасы жиырмаға жуық адамды бөлді. Бұған қоса жергілікті қазақтардан әр топқа жер жағдайын жақсы білетін жолбасшылар да бекітілді. Оқ-дәрі, дүрбі, ас-су, жарамды мініс аттары жөнінде де кемдік жоқ. Олар жүрер қарсаңда Ботвинов мына бұйрықты таптап жеткізді:

	– Көрші елге тірі тышқан өтпесін! Мына екі ұғымды басшылыққа алыңдар! Қырағылық және аяусыздық! Мал-жанымен қашатындар ма, жоқ, жалғыз-жарымдағандар көзге іліге ме, табанда жойылсын! Әсіресе, түн баласы сергектік керек! Әрбір оққа ұшқанды аударып-төңкеріңдер! ЕгерҚұндақбай Төленді баласы болып шықса ат басындай алтынға иесің! Қайталаймын! Қырағылық, аяусыздық! Онсыз түбінде өздерің бір-бір қорғасын оқтан сыбаға жейсіңдер! Беляевтің ажарын аңғардыңдар ғой! Ол екі сөйлемейтін адам! Темір екеш темірден да қатты!

	Сөйтіп, Ботвинов әнеукүні ғана Беляев берген күш-көмектің сүбелі бөлшегін шығыс беттегі бас-аяғы жоқ ұзақ-сонар таулардың қуыс-қолтықтарына қарай тарыдай шашыратты. Олар көзден өшіп үлгерген соң шамамен екі-үш-ақ күн өтті, Талдықорғаннан, әлгі Беляевтің өзінен шұғыл шабарман келді.

	* * *

	Сарыөзек пен Талдықорғанның бел ортасында күнгейден теріскейге қарай Быжы өзенінің екі саласы мөлдіреп жатушы еді. Жергілікті қазақтар ол екі саланы Үлкен Быжы, Кіші Быжы деп бөліп атайды. Үлкен Быжы сонау Алтынемел тауының солтүстік баурайынан басталып, Қоғалы аңғарын қақ жарып өтіп, Кіші Быжымен қосылып теріскейге, атақты Сарыесік Атырау мен Мойынқұм атты екі шөлейт, құмды өлкелердің түйіскен жерінде Көксуға барып құяды. Кіші Быжы атынан да көрініп тұрғандай сәл-пәл шағындау өзен. Ол Сарыөзектен таяқтастамдай жердегі биіктердің қойнауларынан қайнап шығатын бұлақ суларынан құралған. Сосын да оның суытаза да, әрі кейбір иірім жасаған тұстарда айнадай сәуле беріп жарқырайтыны бар. Бұған қоса осы Сарыөзек пен Талдықорған ортасындағы ескі жол сорабы өтетін тұста Кіші Быжы біршама тереңдеу сай табанымен ағып,әрі мұнда да сәл-пәл иірім жасайтын. Осы соңғы иірімнің айналасынан да бірнеше мөлдір сулы бұлақтар қайнап шығатын. Сосын да оны көшпелі қазақтар қыстаудан жайлауға, не жайлаудан қыстауға қарайғы жолда басып өткенде осы қалпына қарап, «Айналасы толған бұлақ», немесе, «Айнала бұлақ» деп атайтын. Ия, бұл ескі күндерде солай еді.

	Бұған тағы бір жайды қосқан жөн. Кіші Быжы өзенінің тап осы тұсы аса кедір-бұдырлы, ара-тұра кездесетін ат шаптырымдай жазықтары бар, әрі қара жусан, бетеге, көде, селеу, тобылғы, қараған тәрізді қысы-жазы мал азығына жарайтын түгі молдығынан ба, мұнда ескі замандардағы көптеген қанды оқиғалардың іздері де жатыр. Соның ең ірісі Қалмаққырған аталатын, күн жеп қарайтқан әрқилы қырлы тастар шашыла көмкерген төбешік еді. Осы Қалмаққырғаннан құбылаға көз салсаң Желдіқара тауының шоқылары көлденеңдейді. Ол өзімен жалғаса біткен Қаспаншоқымен түйіседі. Қаспаншоқы Шаған таудың батыс теріскей беттегі сілемдерінен құралған.

	Бір қызығы, бұл Желдіқараның да көз тартар қасиеттері көп. Табиғаты қатаң, қиыршық тасты ұшыратындай желі қатты дегенмен өзге бір қырлары мал баққан қазаққа үлкен несібе. Мысалы, қыста екілене соққан дауыл қанша қар жауса да оны үрлеп әкетіп, жусаны мен тобылғысын, басқа да қараотын жалаңаштап тастайды. Бұл, әсіресе, жаз жауынсыз, қыс қарлы келетін жұт жылдары жылқы мен қойды аман сақтауға сеп. Ал осы Қаспаншоқы мен Желдіқара атты таулар тізбегінен қарсы бетте, шығыс-теріскейде, сонау Үлкен Быжыдан сәл әріде Сарбастау атты жота ол да көлденең түсіп жатыр. Сарбастау бұл қиырдан аса көрінбейтін түстік-шығыстағы Лабасының сілемі. Осы Сарбастау мен Желдіқара атты биіктер тізбегінің екі ортасындағы ойпаңдау жазықта Үлкен Быжы, Кіші Быжы екеуі ирелеңдей ағады.

	Сарбастау да осы төңіректегі жалайыр елінің жаз жайлауы, қыс қыстауы. Етектегі Үлкен Быжыға құлап, малы да, адамы да шөлін қандырады. Ал Сарбастаудың құйқалы үстірттерінен құбыла жақтағы Желдіқараға назар салсаң тағы бір тосын қызық көз қытықтайды.

	Желдіқараның бүгіліп-жазылғандай қайқаң бітімді шоқыларының ара-арасынан тағы да айнадай жарқыраған бұлақтар көрінеді. Әдетте, бұлақ, қайнар, бастау, тұма аталатын су көздері көбіне жота, тау-төбелердің етегіне таяу қайнап шығады ғой, ал мына Желдіқарада олар сонау биіктердің өзінен бұрқырап көтеріледі. Міне осы көрініс те Кіші Быжының дәл осы тұсының «Айнала бұлақ» аталуына әсер еткен. Сол су мен түгінің молдығы бұл Желдіқараның да өткен замандардың мұрасы – көптеген белгілерді сақтап қалуына себепкер. Мысалы, осы маңнан бес-алты шақырым теріскей-батыста тұрпаты үлкен шаңырақты қазақы үйше дөңгеленген жеке дара төбешік өткен-кеткенді қайтсе де елең еткізеді. Бұл төбешікті тұрғылықты ел Шыңғыс хан есімімен байланыстырады. «Шыңғыс хан оның төбесіне атымен көтеріліп, әскердің қозғалысын бақылапты» деген тәрізді аңыздарды қоздатады.

	Ия, қалайда, бұл Желдіқара мен Сарбастаудың аралығы – Быжы, Кіші Быжы өзендері ирелеңдеген кең да жазық ойпаң-тұнған тарих. Ал биылғы 1928 жылғы кәнпеске кезіндегі әпселеңдер сол тұнған тарихтың тұнығын қайта шайқап жібергендей еді.

	Жоғарыда біз атаған Қаспаншоқы мен Желдіқараның түйіскен жерінде, екі ортада үлкен қуыс бар. Оны осындағы қазақтар Тауарасы атайды. Онсыз да ауа қозғалысы қауырт аймақтағы бұл Тауарасымен соққан жел де кейде адам мен малдың өзін ұшырып кете жаздайды.Әсіресе, қыркүйек, қазан айларындағы желді бөлек атайды. Міне, биыл, 1928 жылы, кәнпеске науқаны күрт қызған шақта бұл Тауарасыөзінің ежелгі атауын жоғалтқанға ұқсады. Неге? Тауарасы қуысының ұзындығы шамамен он шақырымдай. Ені бір табын сиырды әрең айдап өтуге жарайтындай ғана. Есесіне едәуір тереңдеу қуыс. Екі жақтан төнген Қаспаншоқы мен Желдіқараның тік қабырғалы биіктерімен атты адам қамшы түгілі найза көтеріп те теңесе алмайды. Мәселе мәнісі сонда, әлгі Сарыөзек арқылы келе жатқан Түркістан – Сібір шойын жолы тап осыТауарасымен өтетін болды емес пе? Бірақ мұның да әуселесі көп екен. Бұл ұзындығы он шақырымдай Тауарасының табаны бұған дейінгі және бұдан кейінгі жазықтардан да көп төмен жатыр екен. Енді не істеу керек? Оған тас, құм-топырақ тасып, бұл қуыстың табанын сегіз метрге дейін көтеруге тура келді. Осы құрылыстағы орыс-қазағы аралас жұмысшылардың маңдайының сорына орай оған тасылатын тасты, басқасын тікелей жол жиегінен ала қоятындай емес, аталмыш қуысты екі жағынан айналып өтіп, Желдіқараның неше заманғы қатып, сіресіп қалған қыр-жоталарынан сүйменмен ойып, аршып, өгіз арбаларға тиеп, не сол өгіздердің арқаларына теңдеп артып тасуға тура келді. Бұл бір күндік жұмыс емес, үш айдай уақытқа созылған көр азабындай мехнат. Адам шыдамды екен, бірақ өгіздер сәл босаң шыққандай. Бұрын мұндайды бастан кешпеген, жаз жайлау, қыс қыстауда маң-маң басқан, енді міне, қазынаға түскен Зеңгі баба түлектерін кім аясын, таңның атысы, күннің батысы тынымсыз қозғалыс үстінде мойынтұрықтар мойындарын қиды ма, жоқ, арқадағы зілдей ауыр да қатты жүктер белдерін қайыстыра ма, бара-бара бұл жануарлар жаман дауысқа басып айналаны азан-қазан етті. Қазақта «өгіздей өкірді»деген тіркес бар. Адамның көмекейінен ұшқан ең бір ащы зарды, жаман қайғы-қасірет іштен айдап шыққан күйік-наланы осыған теңейді. Тек теңеу бір басқа да, сол ақырзаман дабылындай зар өз көмекейінен аңыраса кім-кімнің де төбе шашын тік тұрғызары сөзсіз.

	Алғашқыда ол өгіздерді қамшымен, таяқпен, тіпті темір сүйменмен айдаған арбакештер ол жануарлардың бұл қиналысын мойындарына ағаш мойынтұрық, ал арқаларына ауыр теңдер баттыға саятын. Сөйтсе басқасы тағы бар екен. Бұл Тауарасы аталатын қыспаққа тас тасығанда айыр тұяқ жаратылған немелердің табандары қоса сыдырылады екен. Пышақтай өткір қиыршық тас сынықтары олардың табандарын аясын ба, әрқайсысы өз кезегінде оңдырмай тіліп түседі. Айыр тұяқтылардың қызыл ала қанға боялғанын көргенде адамның жүзі шыдамастай халге жетеді. Бірақ кейде бұл соңғының жарасы жеңілге ұқсайды. Себебі, бір қатігездік екінші қатігездікті тудырады, ол өгіздерді қамшымен, таяқпен, темір сүйменмен айдаушылардың өздерінің де шекесі қызып тұрған жоқ, өз бастарындағы тауқымет зардабы үшін сол сөйлер тілі жоқ, есесіне көмекейлері кең айыр тұяқ сорлылардан кек алмақтай оларды өршелене соққының астына алады.





Күн бата өгіздерге бостандық беріледі, өріске, жайылымға айдайды. Тек олар жөнге көніп, өздеріне үйреншікті Желдіқараның беткейлерінен шөп іліп жеудің орнына қара жерге төс табандап жабысып жатып алады. Ал таң ата кешегі бейнет қайта басталады. Осылай көр азабынан әрмен алты батпан ауыртпалық, әрі аштық, қансыраған аяқ бәрі қосылып қысқанда өгіздер жан даусын шығара өкірмей қайтсін?! Орыс-қазағы аралас жұмысшылар ғана емес, осы маңға әлдеқалай ат ізін салғандар, не тезек терген қатындар сол Тауарасындағы қаптаған өгіздердің өкірген даусынан жүрек талмасына ұшырай жаздайды екен. Тіпті бір тезек терген екіқабат әйел кешкілік үйіне жете бере түсік тастапты деген де қауесет бар. Сөйтіп, Қаспаншоқы мен Желдіқараның осыТауарасы аталған қуысынан шыққанадам түгіл осындағы аң мен құстың шекесін ызыңдатқан жаман дауыс үш айдан астам уақыт бойы жер мен көктітітіркентіп тұрды. Сосын да бұл Қаспаншоқы мен Желдіқараның түйіскен жеріндегі қуыс бұрынғы Тауарасы атауын жоғалтып, қас пен көздің арасында «Өгізөкірген» атанып шыға келді. Тіпті алыстағы ел сол қуысты ғана емес, Қаспаншоқы, Желдіқара атты таулар тізбегі мен Сарбастаудың екі ортасындағы бүкіл ойпаңды да солай «Өгізөкірген» атайтын халге жетті.

	Тағы бір ғажабы, сол «Өгізөкіргеннен» сегіз шақырымдай төменде, әлгі Кіші Быжының біршама тереңдеу сай табанымен ағып, сәл-пәл иірімдер жасайтын, әрі Сарыөзек пен Талдықорған ортасындағы ескі жол сорабы кесіп өтетін тұсында да осы биылғы 1928 жылдың көктемінен бері кенет адамдар шоғыры көбейіп, көшпелі жұрттың назарын аудара бастаған. Алғашқыда бұл уақытша нәрсе шығар деп мән бермегенсіп еді, байқаса бұл да күннен-күнге қанатын кеңге жайып, жалы күдірейіп келе жатқанға ұқсаған.

	Ия, осы Кіші Быжы бойында, Айнабұлақта да сонау Сарыөзектегі сияқты шойын жол бекеті салынбақшы деген қаңқу сөз де көп ұзамай тараған. Ондай қаңқулар қазақтардың құлақтарына жақпайтын, әрине. Қалай жақсын, мұның бәрі «Союзмясо», «кәнпеске», «артель», «колхоз» тәрізді ұсқыны белгісіз ұғымдармен қосақтасып тұр емес пе?

	Міне, осы Айнабұлақта да әрқилы дүңгіршектер, жаңбырдан, күннің қызуынан қорғайтын қауқары бар төбесі жабық қоймалар, лашықтар, қазақы киіз үйлер, ашық-шашық кішкене сауда орындары пайда болған. Орысы, қазағы аралас, бет-жүздері кір-қожалақ жұмысшылар да қара көбейтеді. Сан алуан құрылыс жұмыстарының қарқыны да білінеді. Әрине, мұндағыны Сарыөзектегімен салыстыруға келмейді, одан екі-үш есе кемшін, сонда да өзіндік қарбалас, тірлік-тынысы қараған жанның көзіне мықтап-ақ ілінеді.

	Айнабұлақтан күнгей бетте сарғыш тақыр төбелер салқар көшке ұқсап, ұзыннан-ұзақ одан әрі созыла түседі. Осы тұстан сарғыш, тақыр, жүдеу көрінгенмен әрісінде көгі мол, жапырақты бұталары сықасқан кең-кең қоныстарға ұласады. Осындағы біраз қазақтардың жаз жайлауы сонда. Енді қалай, Кіші Быжының ішсең қанбайтын мөлдір суы, оған жолай қосылатын бұлақтардың тастай суық кәусарлары түз қазақтарының әмсе іздеп, көздеп жүретін ырзығы еді ғой.

	Міне осындай кеңістік Кіші Быжыға шығыс жақтан кеп құятын Үлкен Быжының бойында да бар. Оның жоғарғы бөлігі үлкен таулардың арасымен өтеді. «Екі жағы тау, аңдығаны жау» деген қанатты сөздер де сол заманның мұрасы. Биік жартасты құлама құздар қоршаған үлкен сайлары да бар, оларсырт көзден тасада жатқасын ба, әрқилы той-томалақтар, ас, жиын өткізуге қолайлы. Дәл осы 1928 жылдың жазы мен күзінде осы Үлкен Быжының да өнебойы қазақтардың ұйқы-тұйқысын шығарған оқиғалар ордасына айналған. Мұнда да «айранын ұрттап, қойын құрттаған» мамыражай көшпелілерді аса ірі байлар, орташа байлар, кедей-кепшіктер атап, жіктеп, бірін екіншісіне қарсы айдап салып, бүйідей тиген науқандар бірден асқынған. Тек мал өсірумен күн кешкен ел іші болғасын мұнда да аса ірі ме, орташа ма, рас-өтірігін кім анықтапты, әйтеуір өз әлінше төрт түліктің басын құрағандар баршылық. Солардың жылқы мен қойын, сиырын күйедей сыпыра бастағанда қарға тамырлы қазақ өздерінен күнгей беттегі Қоғалы аңғары, Күреңбел жаққа да құлақ түрген. Бұл мұндағыларға қиын емес. Жоғарыда аталған Қаспаншоқыдан әрі аунап түссең Қоғалы аңғарына тап боласың. Сондағы Нұрбек байдың жағдайы, өзге де ауқаттылардың таза тақырлануы, итжеккенге айдалуы, бір алуан жұрттың Құндақбай«бандысының» көмегімен шекара асуы бүге-шігесіне дейін бұларға да жеткен. Сосын да Үлкен Быжы төңірегіндегілер алағызбай қайтсін?

	Ия, бәлшебектер өкіметінің беті қатты. Солай екен деп, Қытай шекарасынан әрі асу да ұшпаққа апаратынға ұқсамайды. Себебі, екі ортада тартылған қанды жолдың алғашқы сораптары жайлы дақпырттар да құлақтарын инеше сұққылайды. Не істеу керек, тығырықтан шығар жол қайда? Оң-терісін салмақтай келе бәрібір ең оңтайлысы Қытай асып, уақытша болса да соны паналау ғой дегенге сайған. Тек ол үшін қызыл-қаңлы Құндақбай Төленді баласысындымен бір тілдескен жөн шығар. Осылай күні-түні бас шағып, бәтуаласқан осындағы игі жақсылардың күбір-сыбыры да чекистердің құлағына сарт етіп тиген. Қалай тимесін, Кіші Быжы бойындағы қарбаластар, Айнабұлақта сан алуан құрылыс орындарының шаңдатып жатуы, дүңгіршектер, сауда орындарының салынуы, одан да зоры – осы Айнабұлақтан сегіз шақырымдай ғана өрде, құбыла бетте Қаспаншоқы мен Желдіқара жоталарының түйіскен тұсында Тауарасы аталатын қуыста өкірген өгіздердің даусы Үлкен Быжы бойындағыларға да жетіп, олардың да жүйкелерін жұқартуы, екі ортадағы дамылсыз сабылыс баршаның көз алдындағы құбылыстар емес пе? Әрі, осы суы едәуір мол, әрі теріскейдегі таулар арасында орман-тоғайлы кеңістікті, Ащылы, Қопалысай, тағы басқа ит тұмсығы батпас қалың жынысты сайларды ылғалға бөктіріп, әрқилы иірім жасап аққасын да ма бұл Үлкен Быжы жағалауларындағы ел қарасы әлдеқайда зор еді. Жайлау мен қыстау арасы өте таяу, әрі су мен жер түгінің молшылығы бұл қиырды иін тірескен жалайыр, қаңлы, суан, аз-кем албан сияқты рулардың ошағына айналдырған. Міне, солар өздері қоныстанған Үлкен Быжының мәзірін азсынғандай Кіші Быжы жаққа көптеп ат ізін сала бастаған. Себебі, онда «жер астынан жік шықты, екі құлағы тік шықты» дейтіндей әлгі Айнабұлақтағы дүңгіршектер мен кішкентай басқа да ашық-шашық сауда орындарындағы қазақ үшін қат бұйымдар ілезде олардың да таңдайына татыған. Әсіресе, қант, шай, кәмпит, былғары етік, балта, балға, күрек, сүймен, шәугім, қазан тәрізді бұйымдар Үлкен Быжы жақтан сабылған атты қазақтардың қолында көптеп кетіп жатты.

	Рас, Үлкен Быжы төңірегіндегі ел үшін, бұлардың төбесінен төнген Сарбастаудың арғы бетінде, Мұқыры өзенінің бойындағы кішкене мекенде де қызыл өкіметтің жебеуімен жасалған «сельпо» аталатын дүкен жұмыс істеуші еді. Айнабұлақ пен Мұқыры бұл Үлкен Быжы бойынан бірдей қашықтықта. Тек мұндағы ел үшін Айнабұлақ біршама сүйкімді көрінді. Себебі, ондағы бұйымдар қарасы әлдеқайда мол, әрі сан алуан. Соған орай Кіші Быжы бойындағы Айнабұлақтың өзінен де әрқилы дәрежедегі мамандар, инженерлер жұмыс күшін, мініс аттарын, сауын мал, киіз үй жабдықтарын іздеп, Үлкен Быжыдағы бай-манаптары, кедей-кепшігі аралас қуыс-қолтықтарға ауық-ауық өңмеңдейтін. Міне, осы өңмендегендер, араларында киімдерін ауыстырған салпаңқұлақ чекистері де бар немелер қазақтардың осындағы мезгілсіз бас қосуларын кәдік көріп, өз бастықтарына жұқалай жеткізетін.

	Бұдан кейінгі оқиғалар қуға тиген оттай лаулап тез өршіген. Айнабұлақ дегенің Сарыөзек пен Талдықорғанның бел ортасында ғой. Бұл соңғы аталған екі мекеннің аралығында сол кездегі саяси науқандарға орай ресми адамдардың жүні жылтыраған жарамды мініс аттарын қоянша шоқақтатып, ары-бері шапқылауы жиілеген. Олар, әрине, орта жолдағы Айнабұлаққа соқпай өтпейді. Ат тынықтыру, шөл басу, анау-мынау қосалқы шаруаларды тындыру сияқтылары тағы бар. Міне, осылар арқылы Айнабұлақтағы салпаңқұлақтар, мамандар, Үлкен Быжы өзені жақтың жыбыр-жыбырын Талдықорғанға да, Сарыөзекке де табанда ұшырған. Сол тараптардан әзерде ғана оралған ОГПУ-дың Талдықорған аудандық бөлімшесінің жауапты қызметкері, әрі осындағы ең белсенділердің басын құраған коммунистік отрядтың «жалаңтөс» командирі Беляев өзінің соңынан қуа жеткен мына ақпардан ұйқысынан шошып оянғанға ұқсаған. Қара шайды үсті-үстіне ұрттап, бұл әуелде өзін саябырсытуға күш салды. «Жо-жоқ, Ботвиновты сілкілей бергеннен табарымыз шамалы, стратегиялық жоспар құру керек, Үлкен Быжы жағалауына да, Қоғалы аңғарындағы Құнбақбай бандының айналасына да тәжірибелі тыңшылар жөнелткен дұрыс, ол тыңшыларды қазақ нәсілділер тарапынан тапқан ұтымды, қару-жарақты да күшейткен жөн, біздегі алтыатар, жапон бердеңкесі бұл науқанда жарамсыздау, кәдімгі ел шетіне жау тигенде қолданылатын ірі қаруларды іске қосқан жөн» деп, іштегі айуандық пиғылын дүрк қоздырды.

	* * *

	Бұл жылдарда Үлкен Быжы жағалауындағы елдің бас көтерерлері жалайыр Уәли, осы жалайырдың мырза-бәйбіше тармағынан өрбіген Қиялбай, Серғазы деген кісілер еді. Үшеуі де 35-40-тар шамасындағы жігіт ағасы атанғандар. Сол заманғы оқиғалардың бәріне құлақтары түрік, зерделі, оң-терісті дұрыс танитын өресі барлар. Әлгі Ботвинов өзіне үлкен бастық Беляев берген күш-көмекті Қоғалы аңғарын сонау түу шығыс беттен көмкерген таулар тізбегі – Үлкен Қоянды сайы, Бел асуы, Сатылы сайы сияқтыларға шашырата бағыттаған күндерде Құндақбай түн жамылып жортып, бері қарай, өзі туып-өскен Күркілдек ауылын бауырына басқан Шаған тауына жетіп еді. Мұнда да көп дамылдамай өзіне ең жақын достардың бір-екеуін ғана тауып, қысқа тілдесіп, сол Шаған таудың басындағы, өзінің сүйікті ұясы Ақтауға көтеріліп, содан әрі аунап, Қараңғысайдың қойнауына сүңгіп кеткен. Күркілдекте Құндақбай тілдескен екі-үшеу де қарап жатпаған. Олар өзге достардың бәрін жағалап, сол Қараңғысайға барып құлаңдар деген Құндақбай тапсырмасын таратқан.

	Міне, Үлкен Быжының өрінде, биік таулар көмкерген терең сайлардың біріндегі ел басшылары жөнелткен жансыздар Құндақбай тобымен осы Қараңғысайда жүздескен. Тек бұл жансыздар да анау-мынаудан құрала салған оңай-оспақтар емес. Олардың басшысы жалайыр-сыпатай азаматы, аса ауқатты адамдардың бірі Жақып Орынбаев деген кісі. Бұл табын-табын жылқысы, отар-отар қойы бар бай, әрі атақты батырдың тұқымы ретінде де ел ішінде қадірі бөлек жан. Осыдан екі ғасырдай уақыт бұрынғы жоңғар-қалмақ шапқыншылығы заманында, сонау Сырдария өзенінің бойындағы шайқаста үлкен қолды бастап, ерлік көрсеткен Көшек батыр жайлы аңыз-әңгімелердің өзі бір қыдыру. Сол шайқаста Көшек қолы тамаша жеңіске жеткенмен батырдың оң жақ қабырғасына жау оғы тиіп, қансырап өліпті. Мүрдесі сол Сыр бойында қалыпты. Мына Жақып Орынбаев сол Көшек батырдың тікелей ұрпағы. Ата аруағы қолдағасын ба, бұл Жақып та әрдайым өз замандастары үшін көш басындағы тұлға.

	Жақып Орынбаев осындағы елдің үш көсемі Уәли, Қиялбай, Серғазыдан осы жансыздар тобын Құндақбайға бастап баруға өзі сұранған. Себебі, Қытайға қарай ауа көшуге қозғалған мына елдің қарасы тым көп. Малы да, жаны да.

	– Бізді қорғаса тек Құндақбай ғана қорғай алады. Арғы атам Көшек батыр түсіме еніп, аян берген тәрізді. Қалың түк басқан бет-ажарын танығанға ұқсадым. Құндақбай жасырынған бір қалтарысты ымдап көрсеткендей! – деп Жақып мына үш көсемге ағынан жарыла сыр ашты. Жақып өзге ауқатты жандарға ұқсаған бітімі олпы-солпы, семіз, қарны шығыңқы, епетейсіз жан емес, керісінше, сыптай денелі,атүсті жүріске берік, анау-мынау қимылға да оңтайлы, қырықтың қырқасына енді ғана көтерілген қағілез жан.Үш көсем бірден келісімін берді. Бұған қоса осындағы жалайыр-андастан шыққан Ерасыл бай да қолқабыс жасады. Өзінің малшы-жалшыларының арасынан осындай неғайбіл жорыққа жарамды шымыр жігіттерден үш-төртеуді ол да іріктеп берді.

	Бұл топ, айналасы оншақты сұрперен Қараңғысайда Құндақбаймен қауышқан бойда уақыт оздырмай Үлкен Быжы бойындағы елдің хал-жайын қысқа қайыра сипаттаған. Есесіне, Кіші Быжыдағы Айнабұлақтың бас жағындағы, әлгі Қаспаншоқы мен Желдіқара тауларының түйіскен жеріндегі, бұрын Тауарасы, қазір әп-сәтте «Өгізөкірген» айдарлы қуыстағы оқиғаларға көбірек сөз арнады. Жақып Орынбаев тілдің майын тамызары бар, не жайды қозғаса да оның тасасында не хикмет бүркеулі екенін аңғартуға шебер жан.

	Ия, «Өгізөкірген» жайынан Құндақбай тобы да едәуір хабардар екен. Сондағы айыр тұяқ жануарлардың көмекейінен андыздаған үн бұлардың да шекесін ызыңдатуда екен. Бірауық осы Қараңғысайдың жықпылында сұхбаттасқан екі топқа жан ашуынан мал ашуы қаттырақ батқандай.

	– Үлкен Быжы жағасынан тап бері шығарда бір жүргінші таныстан тағы бір сұмдықты құлағым шалды, – деп, Жақып бай сөзін одан әрі жалғастырды. – Сонау Сарыөзектен бері қарай мына бұрынғы азан шақырып қойылған «ныспысы» Тауарасы, қазіргі «Өгізөкірген» делінетін қуыс арқылы келетін шойын жол деген немесі бар емес пе, міне, сол сонау теріскейден Талдықорған тараптан тартылмақ екінші тажалмен мына Кіші Быжының бойындағы сайда, Айнабұлақта түйіседі екен.

	«Екі түйе жанасса ортасында бір шыбын өледі»деген. Анау Тауарасында өгіздер өкіріп жер-дүниені көшіруде, ал мына түйісуде қазақтар өкіріп, мүлдем шарт жарылмай ма?! Өйтпей қайтсін, онсыз да күннен-күнге терісі жұқарып барады!

	Тек Жақып қана емес, Ерасыл бай қосқан жігіттер де Көшек батыр ұрпағының жырын толықтырып, тосын мысалдарды тоғытып, Құндақбай тобын әп-сәтте көп шындыққа қанықтырды. Қараңғысайдың күн сәулесі түгілі, оның жарығыныңөзі шала-пұла білінетін қалың жынысты тереңінде адамның ақыл-зердесі мықтап күшіне мінеді. Сосын да Құндақбайлар Үлкен Быжы көсемдерінің сәлемін тап-таза, мөп-мөлдір қалпында көкіректеріне құя білді.

	* * *

	Көп толғанатын несі бар, ағайынға қайтсе де қол ұшын беру парыз. Олардың да ең ауқаттыларын мал-жанымен Қытай асыру шарт, басқа лаж жоқ. Осы пәрменде Құндақбай тобы тарапынан бір қателік жіберілді. Сірә, бұлар Үлкен Быжы жағалауындағы ел қозғалысын Талдықорғандағы үлкен бастық Беляевтің естігенін, оның бұрын-соңды болмаған қауырт қимылға көшкенін, ал Ботвиновты өзіне бөлінген қосалқы күшті шашыратып жібергені үшін құлағынан мықтап бұрағанын, қазақ нәсілді пенделерден көптеп тыңшылар жалдап, оларды бірден, екіден Үлкен Быжы төңірегіне, Қоғалымен жалғасқан сүрлеу, соқпақтар бойына қарауылға қойғанын білмеген. Сосын да қас пен көздің арасында істің бұлай ауан аларын қалай кәперге алсын! Құндақбайда ұшқырлық жетіп артылады, ал осыдан он жылдай бұрын сонау алыс батыста орыс армиясының құрамында дүниежүзілік соғысқа қатысқан, соңында қызылдар жағына өтіп, азамат соғысына араласқан Беляевтің тіпті ұшқыр шығарын қалай болжасын? Тіс қаққан әскери маман, бастық Беляевтің бұл шақта қолы да ұзын ғой. Міне, сол артықшылықтарын осы жолы асқан әккілікпен пайдаланды.

	Қазақ нәсілді тыңшылар жалдау ол жылдарда пәлендей қиындыққа жатпайтын. Себебі қызыл насихаттың да мықтап күшіне енген шағы. Кедей-кепшіктің қолтығына дым бүркіп, мал жия білгендерді әзірейіл етіп, бір-біріне қарсы майдан аштырудың сан қилы айла-шарғысы жасалды. «Тап күресі», «сәулетті болашақ», «ұжымдық шаруашылық» хақындағы ұрандармен аңқау қазақтың басын әңкі-тәңкі етті. Міне, сосын да құрғақ уәдеге қарық болған көнбістерді іздеп тауып, өз қандастарына қарсы қаскөйлікке бағыттай алды.

	Беляев Айнабұлаққа үлкен топ болып түнделетіп жетті. Ботвиновты да алдын ала осында алдырған. Аздаған дүңгіршектердің бірінде көп ешкімнің назарына ілікпеудің амалдарын жасап, шығыс тараптағы Үлкен Быжы маңының картасы қағазға түсірілді. Бұл іске жергілікті қазақтардан да таңдайы тақылдаған екі-үшеу жұмылдырылды.Бұларға да құлай сенбей, ертеңіне күн жарықта Беляев, Ботвинов, тағы үшеу осындағы қара жұмысқа жегілгендердің лыпаларын иықтарына іліп, Үлкен Быжының суын ішкендерден мініс аттарын сатып алмақпыз деген сылтаумен солай қозғалды. Үлкен Быжының ел қарасы көп сайларының төбесінен төнген құздардың қайсысына пулемет орнату керектігінсөйтіп өз көздерімен мөлшерлеген еді. Бұл істе қызыл өкімет белсендісі, қазақ нәсілді Жаңабай атты тыңшы да көп көмек көрсетті.

	Бұдан кейін де Беляев пен Ботвинов үлкен сақтық жасады.

	Әлгі қызыл өкімет белсендісі Жаңабай өзінің қазақ екенін пайдаланып сай табанындағы елдің ішіне бір мәрте барып та қайтты. Бұл сонда Құндақбайды көзімен көргенін жүрегін қолына ұстап Белявтің құлағына сыбырлағанда орыс бастықтың онсыз да қызара бөрткен жүзі тіпті күреңітіп, қошқар мұрны енді-енді сағағынан үзілмекші әлдебір добалдай жеміске ұқсаса қайтерсің. Аузынан түкірігін шашырата сөйлемекші еді, демікпесі қозып, екі қолы қалшылдай қасындағы Ботвиновты шынтағынан қыса бойын әрең түзеп тұрды. Ботвиновқа үнемі дікеңдейтін неме енді оның өзінен көмек сұрағандай қара күреңіткен жүзінде әлдебір шыбын-шіркей ұшып-қонғанға ұқсас жыбыр-жыбыр қоса жүгірді. Етжеңді кеудесі де іштегі бұлқына соққан жүрегінің ойранын жасыра алмағандай. От пен оқтың неше қилысын бастан өткерген Беляевтің қапелімде мұншама мүсәпірлікке тап боларын Ботвинов бұрын білмеген екен.

	Бұлардың тұрған жері Үлкен Быжының қалың жынысты сайының бір шеті еді, өздері пулемет құрмақшы құздың табаны. Өңкей қара жұмысшының лыпасын иықтарына ілген, айналасы орыс-қазағы аралас жеті-сегіз ғана адам. Бұлардан қозы-көштей қашықтықта үлкен малды-жанды ауылдың шет-пұшпағы шалынады. Тіпті Қытайға ауа көшпекші елдің анау-мынау қарбаласы да көрер көзге айқын. Әгәрәки, Құндақбай тобынан әлдекім өздеріне қас дұшпандардың көсемдері осылай таяқтастамдай тұста үйірілгенін сезсе оларды көзді ашып-жұмғанша жоқ қылу сіріңке шаққандай ғана іс. Беляев бұл Құндақбайға жапсырылған асқан ұшқыр, мерген, циркач, көз байлайтыны бар тәрізді теңеулерді талай естіген. Сосын да онымен бетпе-бет ұшырасу мүмкіндігі ойламаған жерден тап бергенде тұла бойын өз бақылауынан шығарып алғаны рас та еді. Бұл Беляевтің оң қолы – Ботвинов та көп жасаған адам. Кейінгі ұжымдық шаруашылық құрылысына, тіпті фашистік Германияға қарсы соғысқа да қатысқан.Сол кейінгі уақыттарда, заман тынышталғанда бұл Ботвинов өз бастығы Беляевтің сол Үлкен Быжы жағалауында Құндақбайдың өзінен оқ атымдай қашықтықта, қалың елдің ортасында күйбең-күйбең еткенін естігенде бет-жүзінің қалай бұзылғанын, тұла бойының қалай қалтырағанын әзіл-күлкі сияқтыларды араластыра езгілеп те жүрді.

	Ал әзірше әзіл-күлкінің ауылы алыс еді. Аса жоғары лауазымдылардың бұйрығын орындау, әрі бас қорғау – мидай араласып, бұларды дауылды теңіз толқынында шайқалған жаңқаларға ұқсатып, қара топырақтан тамыры үзілген бейшаралардың халіне бір-ақ топ еткізді. Ес жоғалтқан Беляев өзінің дағдылы қалпына оралу үшін аз күш жұмсаған жоқ. Ақыры, ол қалпына оралды да. Алғашқы шешім мына қатерлі маңнан тез табан жалтыратуға байланысты еді. Сақтық, тағы да сақтық мәселесі бірінші кезекте. Сонау Қытайға аумаққа буынып-түйінген ауқаттылардан қазақ нәсілді тыңшылар арқылы орыс ақшасына сатып алған жеті-сегіз бас жылқыны жетектеп ештемеден үрікпеген, қауіптенбеген, мамыражай күймен Беляев адамдары теріскейге ілбігенде сырт пошымдары шын мәнінде тым бейбіт жандарға ұқсаған. (Ол жылдарда орыс ақшасы Қытай жерінде де сауда-саттыққа жүре беретін). Қай адамнан да азды-көпті актерлік қабілет табылады, тек іштегі ойран-асырды бүгіп ұстауға терісі жұқалық етпесе жеткілікті. Іштегі ойран-асырдың торғай шырылынан да, қыз күлкілі кәусар бұлақ сылдырынан да бұрқ-сарқ етері бар. Ал тап қазір ол екі тараптан ешқандай залал жоқ. Бар кілтипан бұлар мінген, жетектеген аттардың болат тұяқтары аяқ астындағы тастарды шақ-шұқ еткізуінде еді. Сол шақ-шұқ бәрінің құлақ шекелерін оярдай тиеді. Содан «е, бұларға тағы бір қат дүние шыдамдылық екен» деген түйін түйесің.

	Айнабұлаққа жеткенде Беляевтің демікпесі қайта қозды.

	Сондағы жас солдаттар сулы шүберекпен мойнын, арқасын, қос білегін, тізелерін ысқылап, әрі шөп шай ішкізді. Бұл жорық адамына соның өзінің біраз шипасы тиді. Кешкілік асығыс тігілген қазақы үйдің сырт көлеңкесінде жантайған Беляев шағын жиын өткізді:

	– Біз мұндағы елдің Қытай шекарасынан әрі аспаққа жинақыланып әзірленуде екеніне куәдармыз. Ия, шет-пұшпағынан солай екенін ажыраттық. Ал олардың ішіне емін-еркін кіріп, араласып, сауда жасап қайтқан біздің адамдар, революция ісіне қалтқысыз қызмет етуші езілуші еңбекші бұқараның өкілдері, мына қазақ нәсілді шолғыншыларымыз тіпті анық көз жеткізді. Мұның бәрі не әпселең, бәрін сондағылардың өз ауыздарынан естіп ой қорытқан жайлары бар. Ал біз ешқандай әрекетсіз шалжиып, осыншама ақпарларды желқұйын дақпыртқа баласақ революциялық қырағылықтан таза тақырланғанымыз емей немене? Ондай керенаулықты ешкім кешірмейді. Дәл бүгінгі таңда ондай кешірімпаздықтың орнына тек трибунал, өлім жазасы жүреді. Әрбір шараның өз соғар сағаты бар! Одан мүлт кетсең бәрінен қағыласың! Өзің қоса құрығаның! Менің пайымдауымша, менің емес, біздің пайымдауымызша біз жүзеге асырмақ шараның сағаты бүгін түнде және ертең таңертеңгілікте соққалы тұр. Соққанда тіпті қатты соққалы тұр! Құлақ жарардай бар! Түннің айсыз қараңғылығы да біздің еншіміздегі ырзық. Сол ырзықтан қарпып аса! Революция мұраттарына барынша адал,жер жағдайын алақандағы жазудай білетін біздің қазақ нәсілді жолбасшыларымыз адастырмайды. Осы бүгін түнде көз байлана бере үш пулеметті, өзге де қару-жарақты аттарға тиеп, мана өзіміз мөлшерлеген үш төбенің басына орнатуымыз керек! Ешбір оралымсыздыққа орын жоқ! Трибунал! Өлім жазасы! Революция атынан! Езілген еңбекші қауымның атынан! Тап жауларына ымырасыздық қана жеңіске жеткізеді!

	* * *

	Сол түні Құндақбай шала ұйықтады. Ара-тұра дөңбекшіп, бірер мәрте жатқан жерінен басын көтеріп, түрегеліп отырды, сосын қайта қисайды. Құндақбай және осы Үлкен Быжыдағы үш көсем, жалайыр адамдары – Уәли, Қиялбай, Серғазы – бәрі төртеу болып, бұлар да өздерінше сақтық жасағансып, ашық аспан астында, аттарының ерін сыпырмай, әрі шылбырды қолда ұстап жатқан еді. Ертеңгі көш, қарбаласқа сақадай сай тұрсын деген оймен жұрттың ұйқыға ертерек қисаюын да қамдаған. Бүгінгі түннің тыныштығы, қараңғылығы бұлар үшін де ырзыққа баланғандай. Тек неге ұйқы қашты? Құндақбай соны ғана түсінбейді. Әлденеден шошынды дейтіндей бұл алғашқы көрген құқайы емес қой.

	Ия, түн тастай қараңғы. Осы Үлкен Быжы жағалауында шалқалай жатып аспанға көз тіксең қалың жұлдыз өзгеше бір патшалықтың ұлан-асыр тіршілігіне ұқсайды. Әлдебір заттан ғажайып қанат байлап, сол тіршіліктің қақ ортасына топ етер ме еді деген қиялға да берілесің. Енді қалай, ондағы тірлік мұндағы тірліктен әлдеқайда әсем көрініс беретіндей. Ондағы қарбалас та, тіпті дау-дамай да, құда-құдағилардың алыс-берісі де, қыз бен жігіттің сұхбаты да, махаббат үшін жан құрбан дейтін жалынды жүректердің өзара тайталасы да, мал үшін, қызыл дән-алтын астық үшін отқа, суға түсуші кедей-кепшіктің дамылсыз бейнеті де күміс алқаға бөленгендей көздің жауын алатын тәрізді. Әлдебір айтыскер ақындардың әуезді үні, қазақтың, басқаның емес, дәл қазақтың қос ішекті домбырасының шанағынан ұшқан күй сазы кенет тұла бойыңды тебірентіп, өзіне шақырғандай құлшындырады. Ия, жаратушы ием, Алла Тағала, құдай кейде өмірдің алтын жауһарлы қызық-шыжық атаулысын жердегі күнәһар пенделерден қызғанып, сол аспандағы жұлдыздар патшалығына бір-ақ көтеріп апарып тастаған ба дерсің.

	Мұндай ойға берілуің тегін емес. Себебі, жердегі адамдардың қам-қаракетінен, бір-біріне жасаған озбырлығынан құдай түгілі сол адамның өзі жиіркенсе қайтерсің? Өйтпесе осы Қоғалы аңғары, Күреңбел жазығы тәрізді әсем жаратылысты көзі қиып сонау күншығыс беттен төнген алып аждаһаның өңешіне барып тығылуды қай күнәһар қазақ қалар еді? Міне, сол Қоғалы аңғары мен Күреңбел жазығының бір пұшпағы – мына Үлкен Быжы сайының өзі қандай? Егер таңертеңгілік шырт ұйқыдағы ел елең-алаңнан дүрк көтеріліп, аяқты малға өңгеріліп, жиған-терген мүлкінің жарым-жартысын тастап, қозғалып берсе іштеріндегі көңілі босаңдаулары сонау «Өгізөкірген» қуысына тас тасыған өгіздерше өкірмесіне кім кепіл? Оларға басу айтар жан иесі табылар ма екен? Басу айтудың орнына екі иықтары селкілдеп, көздерінен жас бұршақтап, еңкілдеп, өздерінің жыламасына кім кепіл? Өткен, өткен замандарда, әлгі «Ақтабан шұбырынды, алқакөл сұлама» атты заманда солай болған деуші еді. Әлде қазақтың бір-біріне деген тар пиғылы үшін құдай сол нәубетті өз қолымен көтеріп әкеп, бастарына қайта орнатты ма?

	Құндақбай осындай әрқилы қиял, сауалдардың қамауында едәуір уақыт ұттырып, қалайда тез ұйқыға берілудің қамын жасады. Басы-көзін тұмшалағансып, қиял атаулыны қолын сілке алысқа қуалап, көзін тас қып жұмып қыбырсыз жатты. Тек әлдебір жыбыр-жыбыр үн құлағын аймалап мұны ұйқыға жібермейді. Әлдебір адам сұлбалары көз алдында көлбеңдеп, бұдан сыр тартпаққа төбесінен төнгендей, тіпті олардың тыныс алғандағы жылы лебі құлағының түбінен ескендей мазалайды. Ау, бұларға керегі не? Қараңғысайда өз сайыпқырандарымен бұғынған шұңғылдан шақырып алған өздері емес пе? Құстай ұшып бұл осында келгеннен кейінгі тірлік те белгілі. Екі күн бойы бұлар буынып-түйінді. Айдаудағы мал қай бағдармен мамырлайды, көш қай сүрлеу-соқпақтармен сырғиды, анау-мынау қақтығыс үстінде Құндақбайдың өзі бастағанқарулы топ қалай қимылдайды, бәрі-бәрі бүге-шігесіне дейін сарапталып тізбеленді емес пе? Бұлардың алдын ала көріп, біле алмаған тосын пәлесі тосса сәлдесіне шоқ түскен молдадай шоршитын бұлар емес. Біраз құқайды бастан кешті ғой. Сәлеміне қарай жауабы болмақ! Не құқайды да оның порымына орай көтеріп алмақ. Сонда да кім білсін, алдыңда сегіз бейіш, отыз тозақ бар деген аталардан сөз қалған. Солардың қайсысына жол тартылып тұр? Мынау бүгінгі ұйқысыздық әлдебір жамандыққа меңзей ме? Құндақбай ешқашан сәждеге басын тигізбеген жан. Сонда да осындай әлдебір үркіншілік, қауырт қозғалыс қарсаңында құдайды еске алатын еді. Енді қалай, осы жасында-ақ мұны сан ажалдан сол құдайдың өзі арашалады емес пе? Әлде бүгінгінің жөні бөлек пе?

	Құндақбай ұйқыдан өзгеге орын жоқ осындай тастай қараңғылықта да әлдебір ақылқосқанды керексінді. Өзіне ең таяу сұлаған Уәлиге тіл қатты:

	– Әй, жаным Уәли, Ұлы жүздің, қала берді үш момын, үш жүздің ноқта ағасы жалайыр атаның тұқымысың ғой, мазалағаным үшін айып етпе, қара тас қандай қатты болса менің ұйқым да сондай еді, қара тас та ұра берсең уатылар, ал менің ұйқым одан да берік еді, ал бүгін сол пәленің көбелекше ұшып-қонып тыныштық атаулыны біржола тәрік еткені қалай? Бұл ненің белгісі? Әлде біз осынша елді дүрліктіріп, Алла Тағаланың қаһарына ұшырағалы тұрмыз ба? Соның тықыры ма? Не сезігің бар, турасына басшы!

	Уәли өзінің ныспысы аталғанда-ақ жерден басын жұлып алған. Қиялбай мен Серғазы да солай. Сөйтсе бұлардың үшеуі де ат тізгіндері қолында, ұйқысыраған болып, тапжылмай мына Құндақбайдың қалпын бағып жатыпты. Иә, оларды да ұйқысыздық меңдепті. Аспанда жыпырлаған қалың жұлдыз, жерде мына төртеу, бір-біріне қол жеткізе алмай, әрі тіл қатуға да дәрменсіз, жар жағалаған жетімдей дәрменсіз күйде екен. Жерден шөп іліп жемек аттары да тізгін жетердегі қылтанақтарды тауысқасын, амалдың жоқтығынан бұлар да бастарын анда-санда бір шұлғып қойып, тұнжырай пысқырып, әрі-сәріліктен арылар еместей. Уәли өзін ұйқыға басқанға ұқсатпай бірден сергек жауап қайырды:

	– Біз бұл дүрмекке бүгін ғана тәуекел еткеміз жоқ. Ала жаздай екі өкпемізді қолымызға ұстап, оннан-мұннан ақыл-кеңес сұрап, шыр-пырлап жүріп тіледік қой! Шешінген судан тайынбас! Жығылған үй, буынып-түйінген ел! Бәрі сақадай сай! Енді қайтсін, күні кеше ғана құдайды құлағынан ұстадым деп, масайраған бай-манаптардың біразы сонау Сібірге жалаңаяқ қар кешуге кетті. Сосын да мал-жанның амандығын ойлап, мынау нәубет сабасына түскенше бой тасалауға уағдаластық! Өзің де соған нұсқадың! Қытайға жиі барғыштап жүрген өзіңсің!

	– Уәкеңдікі дұрыс! Бір нәубеттен соң тағы бір нәубетті сыбағаға тартатындай біз құдайдың ала танасын ұрлаппыз ба? Енді елдің бетін қайтаруымыз жөнсіз! – деп, жалайыр-мырза Қиялбай да сусылдады.

	– Құдай құлым десе пайғамбардың үмбетім демеске лажы бар ма? Қытайдың ақ жібекке малынған хан-патшалары қазақтардың көшіп келуін хош көретін тәрізді ғой. Бізді онда бірер жылша сыртқа теппес! – деп, бұған жақын туысқан Серғазы да үн қатты. Бұл соңғысының сөзі таусылар-таусылмаста Құндақбай тараптан мырс-мырс күлкі білінді. Кәдімгі тышқанның шиқылы тәрізді. Уәли, Қиялбай, Серғазы үшеуі бірден түн екен, қараңғы екен демей, өзара түр-түстерін қыл-қыбырына дейін ажыратыпотырғандай-ақ бір-бірін көз жанарларын оқтай адақтады. «Тәңірім-ау, мынадай күлкіні алмағайыбы көп, бек нәзік, бек шетін жол қарсаңында Құндақбай қайдан суырып алды» деп, жалайырдың бұл үш нояны бір-біріне сұрау салғаны анық. «Әлде Құндақбай адам заттыға тән емес қырлары көп, жаратылысы бөлек, өз ортасына сыйыспайтын жан иесі деген лақап хас шындық па? Әйтпесе, бұл есі дұрыс адам үшін күлкінің уақыты ма еді?»

	– Аға баласы атанған тарланбоздарым-ай! Ертеде біреу ұзатылып бара жатқанқызын қимай жыласа, екінші біреу «әй, сен қызым кетті деп жыласаң, мен осы шалағай қызың қайтып келе ме?» деп жылаймын деген екен. Сол айтқандай сендер шекарадан әрідегі шүршіттерден секемденсеңдер, мен сол жақтың дәм-тұзы мына қалың ұйқының құшағындағы сығырларға бұйырар ма екен деп тұла бойым әлсін-әлсін мұздайды. Менен ұйқы қашты ғой, бұл бұрын менде болмаған құбыжық! Жамбасыма тас батқандай ма,бұл не?

	Құндақбайдың бүйтіп бүйректен сирақ шығаруы Уәли, Қиялбай, Серғазы – үшеуіне ызғардай есті.Сәлден соң Құндақбай қайта тілге келді:

	– Сендер заман ауанын жете бағамдап, көкіректеріңе құя алмапсыңдар! – Бұл қағытпадан мына үшеудің көздері одан әрмен атыздай болғанын Құндақбай ойша елестетті. Сонда да өз қағытпасы үшін өкінбеді, әлденеден қобалжыған басы бұлар не құқайға да әзір болсын деген райы. Бірақ қалайда, кеудесіне шемен боп байланған бірдеме бары рас еді.

	Қызыл-қаңлы Құндақбай Төленді ұлының іш дүниесіндегі сойқанды осындағы үш жалайырдың ең естияры Уәли дәл таразылады ма, әйтеуір, өз тарапынан бір сөз кіріктірді:

	– Біздің бір арқа тұтарымыз өзіңсің ғой, Құндақбай шырақ! Екінші бір қармар талымыз бізді Көксу бойында қарсы алмақ әлгі Бұлғақбай Білдебай баласы. Ол түбі жалайыр-мырза да, ал достық, сырластық жағынан өзіңмен тонның ішкі бауындай. Ол да сенің мақтауыңды жеткізді. Құндақбайдың етегінен ұстасаңдар жау алмайды деді. Біз құдай жазса таң сыз бере мына Үлкен Быжыдан сәл теріскейге аунап, сондағы сай-саланы қуалап, Мұқырыдан өтіп, Көксуға жетсек сол маңда Бұлғақбай бізді өзі қарсы алмақ. Одан әріге жол сілтер де, жөн айтар да соның өзі. Біз Үлкен Быжыдан неге бірден теріскейге аунаймыз, оған себеп, мына құбыла беттегі күнгейде, Айнабұлақ дегенің ол да бір пәленің ошағына айналды. Ала-құла келімді-кетімділері көп. Сосын да көп көзден таса жолды іздейік деген сақтық қой біздікі!

	Осымен сөз тыйылды.Сәлден соң бұл төртеуді де ұйқы жеңді.

	Әсіресе, Құндақбайдікі шынында қатты еді, үстінен тау құласа да былқ етпестей тырайып домаланған күйде. Тек әлдебір шамада бұл түс көріп, бет-жүзі таныстау қас-қабағын қалың жүн басқан тым егделеу біреу бұған аян берді: «Әй, Құндақбай, басыңды жерден ала тұр. Сен оқтан өлмейсің, сен теріс пиғылды қас дұшпандарыңның қылығынан жабысқан сәл-пәл созылмалы дерттен өлесің» деп, сұқ саусағын мұның көзіне тақап шегелеп айтты. Сосын сол егделеу кісі қос жанарын жалтыратып, бізді біреу аңдып түрған жоқ па дегендей жан-жағын күдікпен шолып сөзін жалғастырды: «Анау жалпақ маңдайыңда бір қыл желбірейді, соны абайлап үзіп, қолы шипалы біреуге жауырыныңа тіктіріп қой». Сөйдеді де көзден өшті. Көрген түсі тез үзілмей Құндақбай бұл егде кейуананы кімге ұқсатарын білмей ұзақ тықыршыды.

	Құндақбай өзіне ең таяу Уәлидің даусынан оянды:

	– Пышаққа ілінгір, мынау қайтеді? – деп күйінген Уәли өзін баса-көктей омыраулаған атының тізгінін сілкілей орнынан көтеріліп еді. Қарғыс сөз қашанда қазақтың жанқалтасында жүреді, өзінің бұт артар жан серігін тап бүгін қарғысқа қию құдай екеш құдайдың өзіне де ұнамауы мүмкін-ау. Орнынан атқып түрегелген Құндақбайдың басында осындай суық ой жүгірді.

	«Жә, ол бір басқа, ендігі тірліктің бет-ажары қандай?» Таңғы алагеуім шақ. Үлкен Быжы жағалауының қалың көшпенділер ұйлығысқан ең үлкен ойық тұсы әлі де қаракүңгірттеу де, жан-жағындағы биіктері қараңғылықтан аршылып, аспан сеңгірінде айқындалып-ақ қалыпты.

	– Ай, сұрперендер! Ата аруағына сыйынып, кәне атқа қоныңдар! «Ерте тұрған жігіттің ырысы артық, ерте тұрған әйелдің бір ісі артық» деген. Енді тез қозғалайық! Шөл басу, таңғы шай сияқтылардың орта жолда да орайы табылады!

	Бұлардың шынында да ең басты сенгені Құндақбай еді. Сосын да мынадай шақта оның сөзін жерге тастау үлкен ағаттық.

	Уәли бастаған үшеу тек қара бастары қаңқиғандарға қосылмайды, үйірімен үш тоғыз дегендей әрқайсысы өзінше бір топ еді. Ол топтағылар да бұлардан алыста емес, бәрі тез оянып, ұйқыдағы елді айнала шауып, қиқу салғанда табан астындағы қара жер теңселіп кеткенге ұқсады. Ия, баршасы да сергек ұйықтаған екен. Мал да жан да. Таң қараңғылымен тайталасып, буулы, түюлі жүктерін түгендеп, жылқы мен өгіздің қыр арқаларына лақтыра бастағанда Үлкен Быжы сайы өліп жатқан алып кесіртке кенет тірілгендей көрініс берді. Таң қараңғылығына көзі үйренгесін бе, жоқ, құдайдың сол таңы да асығыстық жасап, тез атып келе жатты ма, әйтеуір шарт киінген еркек-әйелі, кемпір-шалы, бала-шағасы бәрі аралас жұрт сабақтаулы ине-жіпке дейін тап басып танып, ештемеден жаңылыспай, адаспай алдын ала өздері мөлшерлеген тәртіппен аса ширақ қимылдады. Ия, бір жайдан көш, қоныс ауыстыру дегенің қазақ үшін таңсық тірлік емес те ғой, онда да көптің аты көп, ырғалып-жырғалғандар да қара көрсетеді. Құндақбай бастаған қарулылар таратқан бұйрық бойынша бұлар бір ізбен шұбатылып, алдағы көшбасшы жүргіншілердің соңынан ілбуі шарт. Бұл оларды әлдебір жағдайда қорғау ісін жеңілдетеді. Артық сөз, айғай-шу – бәрінің басы артық. Міне, сөйтіп шұбыратын көш қайсысы қайсысының соңынан ілбиді, соны да анықтаймын деп, сәл-пәл іркілгендері де рас. Ал таң жарығы тіпті тез күшейіп, енді-енді күннің де хабары білінген шақ туды. Шаңқ-шұңқ еткен дауыстар да, аттардың пысқырғаны да құлаққа жететін еді. Міне, қазақы көш қозғалып-ақ берген...

	Кенет... ия, кенет! Сонау биіктерден «тырр-тырр» еткен дыбыстар естіліп, ол тіпті құлақ жарарға айналды. Бұл соңғысы алғашқы шаңқ-шұңққа мүлдем кереғар еді. Биіктен жеткен «тырр-тыррдан»ойдағы шыңғырғандардың әуселесі әлдеқайда қиынға соқты. «Бұл қазақтың даусы неге ащы» дегізгендей. Тіпті төбе құйқаңды шымырлатады. Уәли жаңа ғана өзі «пышаққа ілінгір» деп қарғаған атын ойқастата Құндақбайды айнала шауып:

	– Уа, көшбасшым! Мынау не сұмдық? Анау төбелерден әлдекімдер оқ шашып жатыр ма? Атылған мылтық деуге аузым бармайды. Атылған мылтықтың даусы құлаққа сіңісті еді. Мынау бөтен сұмдық! Ашып айтшы, жарқыным! – деп айқайлай сұрай сұрау салды. Қиялбай мен Серғазы да солай, олар да сәйгүліктерін аспанға шапшытып, аттанға басып, түсініксіздеу бірдеңелерді шаңқ-шұңқ еткізеді. Құндақбай да ер үстінде, әзірге үн-түнсіз, өзінің жіберген қателігі үшін астындағы тықыршыған қылқұйрықтыдан өш алмақтай оның езуін жырта тізгінді тартқылай берді.

	Енді сайдың төбесінде үш жерге орнатылған пулемет, олардың айналасындағы күйбеңдеген адамдар тіптен белсенді қимылдап, «тырр-тыррды» одан сайын үдетті. Пулемет емес, аспанның көбесі сөгілгендей басқа бір алапатқа кезек бергенге ұқсады. Аспанды алақандай, жерді тебінгідей етті деген осындайда айтылар. Айнала жаратылысты бір тарының қауызына сыйғызып, жан түршігерлік қыспаққа алды. Асауға құрық салғандай шыңғырыс құлақ түгілі естіген жанның шеке тамырын үзіп жіберердей. Ара-тұра «Астапыралда! Астапыралда! Алла Тағала! Жаратушы ием!» деген тәрізділер үзіліп-үзіліп ұшады. Кейде олар жан тәсілім етер адамның ыңқылына ұқсайды. Астан-кестеңі шыққан ортадан ештемені болжап білер емессің.

	* * *

	Міне тап осы тұста біз бір қыстырма жасауды жөн санадық. Нақ осы жолдар қағазға түсірілген күнде көзі тірі болған, жетпісті алқымдаған Сәрсенбай Жазылбайұлы Қаңтарбаев өз әкесінен естіген бір жайды қаз-қалпында бізге жеткізді. Бұл кісінің әкесі Жазылбай Қаңтарбаев осы Үлкен Быжы жағалауында туып-өскен, Кіші Быжыдағы Айнабұлақ арқылы өткен шойын жол құрылысына қатысқан, «Өгізөкіргендегі» айыр тұяқ жануарлардың азынаған даусына«құлағының құрышын қандырған», басқа да бастан кешкендері жетерлік жан екен. Бірде көңілі түскенде сол Үлкен Быжы бойындағы біз сөз етпек осы жайдың қандай көріністеріне өз басы куә болғанын баласына баяндапты. Өз баянында жалғандық жоқтығын құран ұстап растапты. Ал Сәрсенбай Жазылбайұлы Қаңтарбаев өз әкесінен естігенін бізге былай түзді:

	«Үлкен Быжының өрінде, үлкен сай табанында көп жұрттың тайлы-таяғымен Қытайға қарай шекара аспақ екенін біз естіп жүрдік. Тіпті олар ертең қозғалады деген күні қызыл-қаңлы Құндақбай Төленді баласының тау сағалап осында жеткенін де білдік. Ол келген бойда Уәли, Серғазы, Қиялбай – үшеуімен қысқа ғана сұхбаттасып, қасындағы оншақты нөкерлерімен Сарбастауды асып, Мұқыры өзенінің бойындағы сельпоны тонапты. Ол сельпоның бастығы Мұқаш Тілеуқабылов деген кісі. Осы Мұқаш Тілеуқабылов, Нәдірбай Мұсабеков, Сапарғали Әліпов – үшеуі атақты Ораз Жандосовтың достары, әрі осы Мұқыры жағалауында қызыл өкіметтің ұясын құрған белсенділер. Бұл үшеуі қастарына басқа да көмекшілерді шақырып, Құндақбай тобына қарсы тұрмақ екен, бірақ қауқары жетпепті.Әсіресе,осындағы бұрын қажылыққа барған, мергендігі бар, кейін бәлшебектер насихатының уыты бойына тарап, соларға қарай жарқ берген, осы өңірге біршама белгілі тұлға Сапарғали Әліпов тұтқиылдан тиген Құндақбай«бандысына» қарсы өршелене ұмтылыпты. Тек маңдайдан тиген соққыдан құлап, көп уақыт есеңгіреп қалыпты.Ал Құндақбай тобы сол сельпоның дүкенінен киім-кешек, етік-бәтіңке, азық-түлік, арақ-шарап сияқтыларға қоржын, қаптарын толтырып тайып тұрыпты. Мен, әрине, олардың бұл жорығынан кейін ғана құлағдар болдым. Ал ертеңіне, көш қозғалады деген күні мен ойымда дәнеме жоқ, сондағы ағайын-туғанмен қоштасып қалайын деп, бір жарамды атқа мініп, Үлкен Быжыны өрлей аталмыш сайға қарай жүрдім. Ол заманда төңірек орман-тоғайы, ат сауырын соғатын бұта-тікенегі мол, қалың жынысты алқап еді. Кісінемесін деп астымдағы атымның аузын шүберекпен байлап қойдым. Өзім бармақ сайға «Батпақтың асуы», «Ащылы», «Қопалысай» деген ойпаңдар арқылы өттім. Қытайға көшпек елдің ортасына сиырсәскеде жеттім. Бүгінгі есеппен таңғы сағат он бірдің шамасы. Өзіме көз таныс жандарды тауып та үлгермедім, кенет теріскей беттегі тау жақтан біреулер пулеметтен оқ жаудырды. Тасыр-тұсыр дыбыс, шыңғырып жылаған ел, жылқылардың пысқырғаны – бәрі қосылып, әп-сәтте дүниені басына көшірді. Кенет пулемет атылған тау төбесінде сыптай денелі, ақ киімді екі орыс офицерінің сұлбасы көрінді. Олар өздері атқылаған қазақ көшін мысқылдай мазақтағанға ұқсады. Сол-ақ екен, табан астынан ат ойнақшытып Құндақбай шыға келді. Менен таяқтастамдай аралықта ғана. Бет-жүзіндегі құбылыстарды анықтап-ақ көрдім, өзі әбден мас, екі офицерді көздемей атып жалпасынан түсірді. Сөйтті де сол пулемет орнатылған биіктерді айналып өтпектей астындағы тоқпақ жалды бурылды солай қарай секірте құйғытты. Мен бас сауғалап келген ізіммен кейін қаштым. Құндақбай тобы әлгі Мұқыры өзенінің бойындағы дүкеннен әкетілген бұйымдарды Қытайға көшпекосы жұрттың біразына таратып бергенін, ал батырдың өзі жаңағы қарқынмен тау айналып барып, төбедегі пулеметшілерді баудай түсіргенін кейін естідім».

	Ғафу ет, оқырман! Бұл кішкене қыстырма біздің өзге деректер негізінде өрбіген баянымыздан аса алшақ жатқанға ұқсамайды. Кейбір қабыспайтын тұстары да бар. Бір оқиғаны сан адам сан қырынан көріп, сан түрлі түйін жасайды. Мынау да соның бір мысалы. Біз осы қанды оқиғаның бояуын қанықтыра түсу мақсатында тағы бір куәгер Жазылбай Қаңтарбаевтың баянын қаз-қалпында жеткізуге тырыстық.

	* * *

	Ойдағы ошарылған ел бет қаратпас қалың оқтың астында өстіп шырқырап, уілдеп, өкіріп, басқа да түрлі түсті дыбыстарды қосақтастырып, ешбір жырау теңеу таппас жаман сұрапылүнді андыздатты. Тек ара-арасында әлдекім екінші біреуге «қарабет», «қарабет» деп айып таққанға ұқсайды. Жоқ, мұнысы «қарабет» емес, «пулемет» дегенге келіңкірей ме? Андыздаған сұрапыл үн секунд сайын асқындады. Әлгі «Өгізөкірген» сайындағы Зеңгі баба түлектерінің өкірісі мынаның қасында шымшықтың шиқылына да татымайтындай.

	Құндақбайдыңөмірінде бірінші рет екі көзінен жас ыршыды. Бүйтіп уақыт өткізу жаудың қолына қосымша сыбаға тартқанмен бірдей. Енді Құндақбай айғайға басты:

	– Әй, Уәли! Әй, Қиялбай! Әй, Серғазы! Кәне, тез! Қарауыңдағы адамдарды үшке бөл! Бір бөлігі, аздауы менің соңымнан ерсін! Анау ең сол жақ шеттегісі күштірек тәрізді. Сол өңешті қару бәрін жалмап барады! Мен олардың ту сыртынан шығып, адамдарын да, пулеметін де құртамын! Сендер де сөйтіп, екіге бөлініп, қалған екеудің үнін өшіріңдер! Сендер жер жағдайын жақсы білесіңдер ғой. Болды! Тез! Әрбір қас-қағым сәт жаудың мейманасын асырып барады! Ал біз кеттік!

	Құндақбайдың соңынан бес адам ерді. Ендігі бірінші бастық Уәли еді. Ол да тез ай-шайға қарамай өз қарауындағы «үйірімен үш тоғызды» үшке бөліп, екі бөлікті Қиялбай мен Серғазының жетегіне берді. Олар сонау биіктегі қалған екі пулеметке қайсысы қай жолмен барып ту сырттан тиеді, соны тез шешіп, бұлар да сәйгүліктерін қосаяқтата шауып, ойдағы елді айнала көзден өшті.

	Ал Уәли не істемек? Өз қарауындағы жеті-сегізбен қалың оқтың астында ошарылған мал-жанды біртіндеп шетке шығармақ па? Ол мынадай аласапыранда тым өнімсіз жұмыс. Тек басына келген алғашқы «сәтті» ой мынау. Онысын өз қарауындағы жеті-сегізгетез жеткізді:

	– Сендер ішке дендей еніп, аяғы сауларды шетке шыға қашуға үндеңдер! Жылқы мен сиырды қалқалап, сөйтіп бас сауғаласа тіпті орынды! Кім қалай бас сауғалайды, қандай айла-амал табады, бәрі өз еріктеріңде! Тез! Ішке дендей еніп бәріне «қашыңдар», «бас сауғалаңдар» дегенді таратыңдар! Бұл нәубет! Нәубет! Нәубет! – деп Уәли тамағын кенеймін деп, сөздерінің соңын дұрыстап жеткізе де алмады. Тек мұндағы жігіттер де аса кеще емес, оның айтпағын былай да түсінді. Сөйтіп, олар қалың доданың ортасына түсті. Түскен бойда екі-үшеуі оққа ұшты. Оны бір шетте дегбірсізденген Уәли өз көзімен көрді. Бұл сонда да тістеніп шыдап бақты. Бұл Уәлидің таянышы – Құндақбай, Қиялбай, Серғазы бастаған үш топ қалайда тез жетіп, сонау өңештерінен ажал оғын боратқан үш тажал қарудың үнін өшіреді деген үміт еді. Ия, құдай қол ұшын берсе бұл нәубеттің солай тиянақталмағы заңды ғой. Ал құдай қол ұшын бермесе ше? Құдай біржола бұлардан теріс қараса ше?.. Алла Тағаланың бүгінгі мінезі осы соңғы күдікті тіпті сойдитып, көз алдарына зәулім діңгек етіп орнатып кеткендей.

	Уәли кешкен осы хал жылдай уақытқа ұласып созылғандай.

	Тіпті бас-аяғы жоқ. Көз алдындағы көрініс алып кесірткенің жанталасқан шақтағы жонындай ала-құлаланып, адам мен жылқының шыңғырған дауыстары оған тіптен жаман өң беріп, сонау биіктерден өршелене «тырр-тыррлаған» үш пулеметтің белсенділігі баршасын бір шыбықпен айдап, қуырып жеп әкетіп бара жатқандай. Мынау қорғасын оқтар кеуделеріне кірш-кірш қадалған ортадағы көпшіліктің жан қиналысынан мынау Уәлидің жан азабы әлдеқайда басым тәрізді. Екі шекесі тырсиып, іштегі жұдырықтай миы оны қақ жарып шықпақ қара тасқа айналып, керіп бара ма, құдай-ау?! Бүйткенше бас сүйегім біржола қақ айырылсашы деп,сол өздерінен теріс қараған құдайға бір жалбарыныспен ұмсынғанға ұқсады.

	«Әлде мына додаға өзім де кірейін бе» деген бір сауалдың құйрығынан қармады Уәли. «Өйтсем, сонау Құндақбай бастаған үш топ пен мына қара қырғын үстіндегі сорлылардың екі ортасындағы байланыс жібі үзіліп кетеді-ау» деген қауіп те ішін кеуледі. Ақыры көз алдындағы нәубеттен шоршыған жүрегі, ақыл-есі сыр берді ме, бұл ат үстінен ауып жерге құлады. Сол құлағаннан ол селт етпей тырайып, түс ауа бір-ақ бас көтерді. «Осы екі аралықта не болды?» деген сауалына жауап алудың орнына әлдекім «не болғанын көрмеген сен неткен бақытты жаралған жансың» деп, өзін қыжыртқанға ұқсады. Бұл күні Уәли дұрыстап ес жия алмады. Қайта құлады. Осылай ес-түссіз тағы бір түн өткеріп барып, келесі таңертеңгілікте бұл өзіне-өзі келді. Бір ер адам мұның басын жұлқылай көтеріп, аузына су тамызып жатыр екен. Қатты кеберсіген тамағы ылғалды керексініп-ақ қалыпты, ай-шайсыз жұтына қылғытады. Бірақ ылғал мардымсыз, бұл Быжының суы да сарқылып қалған ба дегенге ұқсас бір мерезі ой шекесін дыңылдатады.

	Ақыры болған жайды бірте-бірте бұл да ұқты. Кеше Үлкен Быжының үш биігінен ажал оғын сепкен үш пулеметтің сол жақ шеттегі біреуінің ғана Құндақбай бастаған топ үнін өшіріпті. Есесіне, соңындағы бесеудің төртеуі оққа ұшып, біреуі ауыр жарақаттанып, ол да ес-түссіз жатыр дейді. Қиялбай мен Серғазы бастағандардың қолдарынан ештеме келмеген. Олар ту сырттан шаппақ екі пулемет ақыр аяғына дейін жұмыс істеп, құйма оқтары тегіс таусылған соң ғана еш ақаусыз тайып тұрған. Ал Қиялбай, Серғазының да өздері дін аман, соңынан ерткендерден ешкім жоқ.

	* * *

	Уәли өзін әлі де кешегі қара қырғынның шет-пұшпағында жатырмын деп ойлаған. Басын әлсін-әлсін көтеріп, соның бүгінгі қалпына көз жібергісі келеді. Тек бұл бас көтеріп, көздерін бар күшімен бақжита ашса-ақ қарсы алдындағы дүние қашқан түлкінің жонындай құлпырып, мүлдем басқаша өң береді.

	«Апыр-ау, осы менің ақыл-есім түзік пе?» деген сауал бірінші рет тоқпақтай тиді. «Кешегі қырғын қайда? Бәрін жусатып салғасын олардың сүйек-саяқтарын жел ұшырып әкеттіме? Құдай бізден ендігі өшін сөйтіп алған екен ғой. Күнәһар қазақ қай қылығымен жаратқан иемнің осыншама қаһарына ұшырады?» Осындай сұраулар легі таусылар емес, бірінің бірі құйрығына байланғандай суырылып шығып жатыр. «Ау, Құндақбай қайда?» Тек осы сауалдың тұсында ғана даусы ашылып кетті. Соны пайдаланып, бұл қайта айғайлады:

	– Жарқындарым, Құндақбай қайда?Мынау жер дүниенің бедері қалай өзгеріп кеткен? Құндақбай қайда? Ел-жұрт қайда? – Соңғы сөздерді еңкілдеп жылап жеткізді. Көз жастары сол сәтте-ақ сел боп ақты. Ендігіде іштегі күйік осылай ақтарылды. Сөйтсе бәз біреулер Уәлидің өлі мен тірінің арасындағы денесін кеше-ақ басқа жерге әкетіпті. Үлкен Быжы сайының түстік-батыс жағындағы шоқылардың бір артқы тасасына апарып жасырыпты.

	Уәли жаңағы сауалдарды қойғасын бір бие сауымындай уақыттан соң ғана мұның басында аздаған қара-құра жиналды. Әлгі Қиялбай мен Серғазы да осы маңнан табылды. Бәрінің де түстері түндей. Бір-біріне қарауға беттері жоқ. Ал Уәли оңайлықпен тынши алмастай. Соның жан қиналысын сәл бәсеңдетейін деді ме Қиялбай қасына қисайып, ұғынықты етіп қайта ежіктеді:

	– Айтуға ауыз бармайды. Бір пұшпағынан тістесек жақ сүйегіміз уатылып кетердей. Тек құдайдан медет тілеп қана болған жайдан сізді хабардар етпекпін. Үлкен Быжы сайында тірі тышқан қалмады. Адамды да, малды да тегіс жайпады. Кешегі өзің атаған нәубет қаз-қалпында басымызға орнады. Ал Құндақбай бәлшебектердің тажал қаруының бірінің үнін өшіргесін жалғыз өзі ғана қашып құтылыпты. Ол от қарудың маңында бір қазақ бар екен, сол Құндақбайды танып, саусағымен нұсқап көрсетіпті. Құндақбайдың соңынан жапон бердеңкесі бар оншақты чекист ентелепті, тек Құндақбай қара көрсетпей кетіпті. Ия, Уәли дос, бас кессең де бар білетініміз осы!

	Бұлардың бұдан кейінгі тірлігі адам төзгісіздей тіпті ауырлады. Келесі күндері шілденің шыжыған ыстығында аталмыш сайдағы өлекселердің сасыған иісі тарап, айналаны тұншықтырып әкетті. Сырт жақтан бәз біреулер қатынап, солардың ұйымдастыруымен бір шұқанақ, жыраларға адам сүйектері тасыла бастады. Ең соңында аздап топырақпен бүркелді. Ал мал сүйектері сол қалпында қала берді. Қасқырлар мен шибөрілер, қарға-құзғындар тояттансын дегендей-ақ. (Кейінгілердің есебінше сол жолы осы сайда жүзге тарта адам шейіт кетіпті).

	Ал Құндақбай қайтті? Қиялбай, тағы басқалардың Уәлиге жеткізген ақпарлары шындыққа сай. Тек бір қосарымыз – жалғыз қашқан Құндақбайдың соңынан жүйткіген оншақты чекист Ботвиновтың көзіне ояздау көрініп, іле-шала бес-алты қарулыны тағы жөнелткен. Әрі осы соңғылар арқылы алдыңғы кеткендерге «Құндақбайдың көзін жоймай тірі қайтпаңдар» деген нұсқауын да жолдаған.

	Құндақбай бір қурайды паналай Үлкен Быжының кедір-бұдырлы, әрі шалғынды сол жағалауын өрлей атын қоянша орғытып, ары шығысқа, Шаған таудың қойнауына қарай жалт бұрылған. Бұл маң да ойлы-қырлы, әрі қалың бұта, тікенекті. Бұған қоса жерден өсіп шыққандай үшкір тастар да ара-тұра кездесіп, аттың тобығын тайдыра жаздайды. Сосын да абайламасқа лаж жоқ. Мұнда сырт елдің шапқыншылары түгілі осында туып-өскен Құндақбай сындылардың өздері қапелімде жол таппай тығырыққа қамалады. Құндақбай соны ескеріп мына қуғыншылардан әзірге бой жасыра тұруды көздеді. Бәлшебектер, ия, қармақты тым тереңге салды. Тереңінің аты сол – аяусыздық және аяусыздық! Алыс сырт елдерден келген бес қаруы сай ата жаулар да көп болса осындайлыққа ғана барар. Бәлшебектердің мықтап-ақ беті ашылды. Сосын да мына қуғыншы топпен, үркердей шоғырмен майдандасып, қол былғап не қылсын? Үлкен Быжыдағы қырғын одан әлдеқайда зорырақ майданды талап еткендей. Ия, бұл жолы ең дұрысы мына итжанды өлімтіктерден жай ғана қашып құтылу. Бұл сөйтті де. Ал Ботвинов жөнелткен екі топ осы Шаған таудың қалың шөптесінді баурайында тоғысқан. Біразының аттары ақсап қалыпты. Бұдан әрі Құндақбайдың соңынан ентелей беру тіптен ақылға сыймайды. Әрі қауіпті де. Сонау Үлкен Быжы биігінде үш-төрт серігімен темір қару-пулеметтің тамағына тас тыққан Құндақбай мынадай құладүзде жықпыл-жықпылы таусылмас елсіз тау баурайында бұлардың өздерін турап тастамасына кім кепіл.

	Осы қауіп төңірегінде қуғыншы топ ұзақ кеңесті. Ақыры бір шешімге тоқтады. Бұлар келесі күннің сәскелігіне таман ғана Ботвиновты Айнабұлақтағы дүңгіршектердің бірінен тапты. Ботвиновтың күн жеген қызыл күңгірт жүзі тап бүгін темірдей қарауытқанға ұқсады.

	– Құндақбай қайда?

	– Құндақбай оққа ұшты?

	– Құндақбай бірнеше жерінен оқ тиіп, табанда жан тәсілім етті.

	Бәрі осылай деп бір ауыздан жамырасып кеп берді.

	– Ондай күнде өлі денесін атқа өңгеріп әкеліңдер деген тапсырма неге орындалмаған?

	– Ол бұйрығыңызды орындауға енді кірісер шақта арғы тау жақтан үлкен атты шоғырдың бері, бізге қарай құлағаны байқалды. Құндақбайдың кеудесінен жаны шыққанынаосы он бесіміз түгел куәміз ғой. Сосын да аттарымызды жетекке алып, жаяу-жалпылап, үн-түнсіз бері қараүзіп кеттік. Басы артық у-шудың, атыс-шабыстың керегі не?

	Ботвинов әрқайсысын кезек-кезегімен көзімен сүзіп, жалғандық нышаны табылмас па екен деген раймен ұзақ бөгелді.

	«Қалайда бұлар он бес адам, жалған ақпар әкелсе бірде болмаса бірде шиі шығар» деген үмітпен бұл шаруаны тәмамдалғанға жатқызды. Талдықорғандағы Беляевке солай деп рапорт берді. Ал Құндақбай соңындағы «шұбалаң құйрықтан» құтылған соң да сақтық мәселесін ұмытпайары қарай домалаңдай берді. Ақыры кеш те батты. Қараңғылық түсіп, ел ұйқыға жатты-ау деген кезде бұл Жаңалыққа жетіп, сондағы Құлжатайдың үйінің сыртынан өздеріне ғана белгілі дыбыспен белгі берді. Құлжатай оңашаға шыға Үлкен Быжыдағы қырғынның дабысы мұнда да жеткенін айта бастап еді,Құндақбай оның аузына қақпақ қойды.

	– Жә, тоқтат! Ондай жырға әлі уақыт табылады! – деді де Құлжатай туысқанына үш-төрт тапсырма берді. – Ертең түннен қалмай біздің тобымыздағы жігіттер Қараңғысайға келсін! Ең сенімді біреуін Шаған таудың арғы бетіндегі жалайыр-марза Бұлғақбай Білдебайұлына бүгін жібер. Ол Үлкен Быжы сайынан көп жұртты Көксу бойында қарсы алмақ екен, ол жайдың арты мынадай, бәрін жеткізсін, «еруліге қарулы» деген, бәлшебектердің бұл қылығын біз жылы жауып қоя алмаймыз, өйтсек мен жынданып өлермін, елдің де өксігі басылмайды, осыны да таптап жеткізсін! Бұлғақбай не ақыл қосады, қайтпек керек, соны өзі келіп білдіре ме, жоқ біреуді бізге жұмсай ма, өзі шешсін! Тек тездет! Тағы бір жігітті түнделетіп, Үлкен Быжыдағы Уәли, Қиялбай, Серғазы үшеуіне аттандыр! Олар бастарына аса қара жамылмасын! Біздің қимыл-әрекетімізден хабар күтсін! Ал тағы бір жігітті Айнабұлақтың өзіне жұмса! Ол кедей-кепшіктен шыққан, үсті-басы өрім-пөрім, сол Айнабұлақтан жұмыс іздеп келген бейшараға ұқсап барсын! Жұмыс табылса істесін! Сол жігіт Айнабұлақта, тіпті Талдықорғандағы орыс бастықтар не қам-қарекет қылуда, соған құлағы түрік жүрсін. Алла жазса басқа біреулер арқылы соның естіген-білгенін әкетіп тұрармыз. Қараңғысайға жиналатын жігіттердің бірі сабын, өткір ұстара, аздаған аюдың майын, апиын, арақ-шарап, піскен ет, ірімшік, құрт әкелсін!

	Өзіне туысқан, әрі етене дос Құлжатайдың бұл тапсырмаларды дұрыс ұққанын түйсінгесін Құндақбай сол түнде Шаған тауды бетке алып, оның сонау биігіндегі Ақтауға, одан арғы Қараңғысайға өрледі. Сөйтіп, Ақтау арқылы Қараңғысайғааунады. Мұның бұл қуысқа бой жасыруы бірінші рет емес қой. Келесі түнде бас қоспақ жігіттер түз тағысы Құндақбайды оңай тапты. Құлжатай мұның тапсырмаларын бұлжытпайорындаған екен.

	Алғашқы пәрменде бұлардың араларында көп сөз өрбімеді. Тек Быжыдағы қырғын жайы аз-кем пысықталды. Сосын Құндақбай оғаш сөздер айтып, оғаш қылықтарға барғанға ұқсады. Быжыда өзіне әлдекімнің аян бергенін жеткізіп, осындағы қолы ептілеу-ау деген біреуіне маңдайында желбіреген жалғыз тал қылды жұлдырды, әрі жауырынына өткір ұстарамен тілік жасатып, сол қылды сол тілікке апарып жапсырды да сыртын аюдың майымен сылап тастады.

	– Ал, жігіттер, айыпқа бұйырмаңдар! Быжыда көргенім мені алып жеп барады! Мен араларыңнан сәл-пәл тая тұрайын! Онсыз құралақан күйімде құдайдың уысына түсермін! Бар шыдамым осыған ғана жарады! – деп, тағы бір бөгде қылықтың ұшығын шығарғанға ұқсады. Жігіттер ұлардай шуласты:

	– Ау, Құндақбай сұрперенім! Манадай ес кетті, жан шықты дейтін шақта қайда таймақсың? «Бас-басыңа би болсаң манар тауға сыймассың, басалқаңыз бар болса жанған отқа күймессің» деген. Сол басалқа өзің едің! Екі тізгін, бір айыл қолыңда! Сен жоғалсаң, алдымыз тұман, қара түнекке айналмай ма? Жөн-жосығын білдірші! – Бұл сөйлеген әлгі жалайыр-қарақалпақ Жәкібай еді. Басқалар да оның бұл сауалына дән риза. Өздері де қарап қалмады. Құндақбай сөзден тыйылып, қол қимылына көшті. Құлжатай қасындағы жігіттердің бірі әкелген көкнәрдің қабығын үгітіп, суға бөктірді, сосын тұндырып, таза шүберекпен сүзіп алды да, дайын сұйықтың бір кесесін баршасының көз алдында сімірді. Сосын ғана жалтыраған көздерімен жігіттерге алақ-жұлақ етіп, ернін жыбырлатқансып, бір жанына қисайды. Көзі жұмыла бере:

	– Әй, Құлжатай! Ақтаудың басына күзет қойыңдар! – дегенді анықтап айтты. Жігіттер бәрін түсінді. Жалайыр-қарақалпақ жігіті Жәкібай қайта тілге келді:

	– Е, шарболат та қара таспен ұрғыласаң сыны кетер. Кешегі Үлкен Быжыдағы нәубет мұны да есеңгіреткен екен! Сәл-пәл тынығып, соның ащы дәмінен арылмақ-ау! Әйтпесе, мен білетін Құндақбай мұндай етігімен су кешер күнде апиын ішпес еді ғой. Ал, жігіттер, біз әзірше мұны күзетке алайық, әрі тынығайық!

	Құндақбай бір тәуліктен аса уақыт өткен соң ғана бас көтерді. Ондада әлдекімдердің дабыр-дұбырынан оянған. Сол дабыр-дұбырдың ортасынан әлдебір дауыс мұның іш қуысына бір жылылық енгізді. Сөйтсе мұнда Шаған таудың арғы бетінен Бұлғақбай Білдебай баласы құстай ұшып жетіпті. Құндақбайдың құлағына майдай жаққан дауыс сонікі екен. Оған Құлжатай осындағы сайыпқырандардан Шаңбатты жіберген. Орнынан атып түрегелген Құндақбай табанда түлеп сала бергендей. Кеше жұтқан апиын зәрінен ешқандай жұрнақ та білінбейді.

	* * *

	Бұл кездесуде бәрібір Бұлғақбай мен Құндақбай арасында жүрекжарды лебіздер білінбеді. Әсіресе, Бұлғақбайдың сәл биіктеу, сұңғақ тұлғасында бір сынық реңк бары анық. Өңі бұрынғысынан да қарайып, қысқа қырқылған сақал-мұрты дұрыстап көзге де ілінбейді. Жақ сүйегінің қимылы да сылбырлау, етженді бет терісі де бір қалыпта қатып-сеніп қалғандай. Тек сөйлегенде сәл-пәл жалаңаштанатын аппақ күрек тістері ғана әу бастағы қалпында сияқты.

	Құндақбай жалайыр-мырза елінен келген аға тұрғыластың бұл қалпын дұрыс түсінді. Быжыдан Қытайға аумақ елді Көксу бойында қарсы алмақ бұл Бұлғақбай ондағы жайды қаз-қалпында естіп, ес жоғалтып, ақыры Шаған таудың мына күнгей бетінен, Құндақбайдан хабаршы келгесін астынан су шыққандай атып тұрып, салып ұрып осылай тартқан ғой. Оған өзі олжалаған тосын бір дерек те ықпал еткен еді. Міне, Бұлғақбай Білдебайұлы көпірме сөзден қашқалақтап бірден соны ортаға салды:

	– Інім, інішегім, Құндақбай жаным, саған тап қазір қосар тарының дәніндей де ақылым жоқ. Құдай төбемізден қос қолдап ұрды!Ақыл кетті бізден! Одан дәметпе! Сонда да аса құралақан емеспін! Саған әкелген кішкентай ғана сыбысым бар! Бәлшебектер Быжыдағы жойқыннан соң жаман қазақтар көтеріліп кете ме деп үрейленетін тәрізді. Кеше Талдықорғаннан үсті-бастары сары ала қозыдай, өздері мұздай қаруланған, оншақты жасауылдары және бар, үш үлкен дөкей келді, біздегі кедей-кепшікпен, кәнпескеге ілінген-ілінбегені бар малды-жандылармен онда-мұнда жүйткіп жүріп дидарласты. Ел ішіне іріткі салғандарға, ауа көшпекшілерге кешірім жоқ, біз кешіргенмен, партия-үкімет кешірмейді дегенді құлақты мүжіп қайта-қайта жаңғыртты. «Артельге кіріңдер», «колхозға кіріңдер», «құдайларың сонда жарылқайды» деп үсті-үстіне бұрынғы уәделерін үйіп-төгеді кеп. Жә, ондайдан бұл Қоғалыда да кенделік жоқшығар. Менің сыбысым оған қатысты емес. Менің үлкен әкемнен тарайтын Шалқыбек атты інім барын ескертіп едім ғой бірде. Міне, сол Шалқыбек, біршама белсенді шығып, бәлшебек, коммунист, комсомол дегендердің ығына жығылып жүр. Жаңағы үш дөкей енді-енді ғана құрылған артель бастығы арқылы менің сол інім Шалқыбекті тауып аса жауапты міндет жүктеді. Менің ұғымымша ол міндеттің жобасы былай: Бүрсігүні шілденің жиырмасыншы жұлдызы ма, тап сол күні Талдықорғаннан Мұқырының суына көп солдаттар келеді, соларды сен ешбір қауіп-қатерге ұрындырмай, өзің жол бастап, осы Қоғалы аңғарындағы Жаңалық аталатын мекенге апарасың депті. Осыны құлағым дұрыстап-ақ шалды. Сосын да мені осылай қарай жел көтеріп әкеткенге ұқсады. Аржағын өзің таразыла!

	Ұзақ ұйқыдан жақсы-ақ тыныққан Құндақбай табанда қанаттанды. Бір қара дүлей күш тайбурылдың шабысындай ұзақ та ұшқыр жарысқа үндегенге ұқсап, көз алдындағы Бұлғақбайды құшақтап сүйгісі келді. Енді қалай, мынау дегенің ес таппай дағдарған шақта құдайдың өзі алтын аяққа салып әкеп берген асыл ырзық тәрізді емес пе? Үлкен Быжыда оққа ұшқан есіл ер азаматтардың, қатын-қалаш, қызыл қарын жас балалардың кегін қайтсем қайтарам деп, басы қақ айырылуға шақ Құндақбайға құдайдың өзі бағдар сілтеп тұр емес пе? Құндақбайдың бұл түрін дәл түсінген Бұлғақбай оның алдын орап ескерту жасады:

	– Байқа, бала, ол солдаттар отызшақтының о жақ, бұ жағында, әрі олар деген айдаудағы мал емес!

	Бұлғақбайдың бұл ескертпесінен Құндақбай аса қобалжымады.

	– Олар Жаңалыққа қарай қай жолмен қоғалмақ екен? – деп сұрады.

	– Тап басып айтуға жоқпын! Тек Шалқыбек әлгі үш дөкеймен, артель басшысымен болған кеңесте Шүмекті бастауы дегенді екі-үш дүркін қайталады. Ал Шүмекті бастауы дегенің біздің Ақтекше жақтан қарағанда осы Қараңғысайдың теріскей жағында емес пе? Олар осы тау асып мына біз паналаған Қараңғысайды басып өте ме деп қорқамын!

	Құндақбай сол сәтте-ақ нақтылы жоспарға кірісті. Ақтекшеден Бұлғақбай өзімен бірге үш жасты ерте келіпті. Біреуі әлгі Қоғалыға бұрын да осы Бұлғақбаймен келген, мұнымен туыстас, қызыл шырайлы Қойшыбек деген жігіт еді. Құндақбай қатты ойланды. Ойланудың да өз шама-шарқы бар, ал мына жолғысы бөлек. Бұл жолы ешбір жаңсақтыққа орын жоқ, бұл жолы жаңылысса Құндақбай сындылардың жер басып жүруге ары бармайды. Ақыры мынадай тәртіп белгіленді.

	Бұлғақбай мына Құндақбай тобынан бір жігітті қасына алады да келген ізімен кері қайтады. Бұлар Шаған тауының арғы бетінен шықпақ отызшақты солдаттың бағдарын анықтап, бір көштік қашықтықта олардан алда жүріп отырады. Ал жаңағы қызыл шырайлы Қойшыбек те қасына бір жігіт алып, бұлардан да беріректе бой тасалай бері қозғалады. Бұлғақбайдың қасқырша ұлып, не түлкіше қыңсылап үн шығаратын өнері бар ғой, міне, сол арқылы өзінен берідегі Қойшыбекке белгі береді. Отызшақты солдат осылар мөлшерлеген бағдармен қозғалуда ма, жоқ па, соны жеткізеді. Егер басқаша шықса, оны да өзге аң мен құстың әуеніне басып хабарлайды. Ал Құндақбай мұздай қаруданған үлкен топпен одан да беріде Қойшыбектен хабар күтеді.

	Отызшақты солдат үлкен шымыр топ болып, шынында Шүмекті бастауына бет алады. Осында сәл дамылдап, одан көп алыс емес, тек жер бедері аса күрделі болғасын жүру қиындау қиямен сондағы Шаған тауының бір бөлігі Айқайтасқа қарай қозғалады. Міне, Бұлғақбай мен Қойшыбек тараптан сондай хабар алынғасын Құндақбай шалт қимылдап, өз тобындағыларды шешуші шайқасқа үндейді. Себебі, бұл Айқайтастың айналасы киіз үйдің көлеміндей үлкен-үлкен тастарға толы. Міне, Құндақбай осыларды пайдаланып қалмақ. Аттарын кейінге қалдырып, өздері жаяу-жалпылап, осы тастар патшалығының қойнауына шашырай орналасады.

	Осы оқиғаға тікелей қатысқан жігіттердің кейінгі ұрпаққа қалдырған нақтылы екі дерегі бар. Бұл отызшақтының жолбасшысы, ауыл белсендісі, әрі мына Бұлғақбайға етене туыс Шалқыбек қой. Сол осы тастарпатшалығының қойнауында тым жақын жерден Құндақбайды көріп қалады. Ия, тым жақын жерден, тіпті бетпе-бет ұшырасты деуге де келетіндей. Шалқыбек мұндай жағдайда айғай сап, отызшақтыға, оларды басқарған қызыл командирге хабар беруі шарт қой. Өйтпесе, мұның өзіне өлім жазасы дап-дайын. Ал сол жолы Шалқыбектің тамағына тас тығылғандай үні шықпай қалыпты. Тек көздері ұясынан ұша, сақалды иегі кемсең қағыпты. Оны Құнбақбай да байқапты. Байқапты да бірден бой тасалапты. Шалқыбектің бұл халін екі долбармен түсіндіреді. Біріншісі, бұл Шалқыбек қызыл-қаңлы Құндақбайдың атқан оғы мүлт кетпес мерген екенін біледі, сосын да зәресі ұшып, есін жоғалтты дегенге саяды. Екіншісі, қалайда Шалқыбек естияр адам,қызыл өкіметті жақтап ауыл белсендісі атанғанмен Быжыда жер жастанғандар арасында жалайыр-мырзаның «Бәйбіше» тармағынан шыққан мұның да туыстары баршылық, міне, соның ызасы мұны Құндақбайды ұстап беруге жібермеді дегендік.

	Ия, бұл кейінгі ұрпаққа жеткен алғашқы дерек. Екіншісі, бұдан да қызықтау. Бұл Айқайтастың айналасы теңкиген тастармен қатар аттың сауырын соғатын көк шалғынымен де көрікті. Әсіресе, мұрын жаратын исін айтсайшы.Бұл төңіректі алғаш тамашалаған адам сол жұпар иістен тұла бойы балқып, әрқилы сезім шылауында кетеріғажап емес. Ия, ат байлар алтын қазық Шаған тау сондай қасиетімен де қанды қол обыр топтың көзін тұмшалаған тәрізді. Бұл отызшақтының басшысы – қызыл командир осындағы теңкиген тастардың біріне көтеріліп, сырықтай бойын жазып, ешнәрседен қауіптенбестен манаурай көкаспанға жүзін тосып, біраз тұрыпты. Міне осындай шақта ол Құндақбайдың қарауылына ілігеді. Құндақбайдың қолында қос сирақты жапон бердеңкесі. Теңкиген тастардың бірін қалқалай етпетінен жатқан Құндақбай тіпті асықпай, бердеңкенің екі сирағын шөп арасына жақсы-ақ орнықтырып, дұрыстап-ақ көздеген. Сірә, шөп арасы аса тегіс емес, сонда бір кілтипан болды ма екен, әйтеуір,, құралайды көзге атқан Құндақбай осы жолы сәл тая соқты. Тасқа шығып серейген қызыл командирдің тап жүрек тұсын көздесе де атқан оғы оған дарымай ол табанына басқан тасқа сарт етіп жабысыпты да қалыпты. Жапон бердеңкесінің дыбысы аса қатты емес, іші қуыс кепкен қурайдың сынғаны тәрізді ғана. Сонда да қызыл командир селт етіп, бері төменге секіріпті де тасқа жабысқан қорғасын оқты қолына алып, көз алдында айналдыра қарап, біраз уақыт өткізіпті. Бұл да бір жайдан сенімсіздеу көрініс. Сенбеске тағы лаж жоқ.Құндақбайдың өзі, тағы үш-төртеу құран ұстап, ант-су ішіп, бұл көріністі өз көздерімен бақылағанын растайды.

	Қазақта «құдай адамды аларда оны ақылынан алжастырады» деген сөз бар. Мынау бәлкім соның бір мысалы ма? Немесе, Быжыдаопат болған бейкүнә жандардың қаны жібермейін деді ме екен? Әйтпесе, атыс-шабыстың талайын өткерген тәжірибелі әскери маман, қызыл командир тасқа жабысқан қорғасын оқты көрген сәтте дабыл қағып, өз адамдарын тік көтеруі керек қой. Бұл өйтпеген, жаңа туған баладай-ақ таңырқап тұралап қалған. Қысқасы,Құндақбайдың оншақты сұрперені қызыл командирдің сол аңғалдығын табанда кәдеге асырып, теңкиген тастардың ара-арасымен бұқпантайлай жүгіріп, оқ жаудырып, отызшақты чекисті ойламаған жерден түгелге жуық жусатып салыпты. Қызыл командирдің өзі де, Шалқыбек те оққа ұшқан. Тек төрт-бесеуі ғана қашып үлгеріпті, оның да екі-үшеуі алған жарақаттарынан жолай қансырап өліпті. Тек екі чекист қана дін аман Ақтекшеге жетіп, болған жайды хабарлапты.

	Ендігі жерде Құндақбай тобы асықпай мына жайрап жатқандардың қару-жарақтарын, ұсақ-түйек темір бұйымдарын, ер-тұрманы сай жарау аттарын олжалап, тау сағалап шығыс күнгей бетке қарай жөнеп берді.Жолай бір тізе бүккен жерде Құндақбай өз тобына мағынасы өте ауыр сөз тастады:

	– Ау, жамағайын, жайсаң жігіттерім, екі жақ та мықтап бет ашысты. «Қызыл қырғынның» көкесі енді дәуірлейді деп білем! Біз бұл сойқанға екі қолымызды алдымызға сыйғыза алмағасын ұрынғанымыз жоқ! Құдайдың өзі төбемізге топ еткізді! Енді сол құдайдан медет сұрап, мынау ел ортасынан тая тұрғанымыз абзал! Ендігіде жылаулы елге пайдамыз емес, зиян-залалымыз тимеуін көбірек қолдайық! Ол үшін Қытайға қарай сырғығанда ай-шайсыз тайбурылдың шабысына баспай жолай із салып отырайық! Қытайда менің әлгі «тамыр» орысым Пам-Пама, Ларионыш бар ғой! «Тағынғы нәсіп тәңірден» деген, сосынғы тірлікті сол орыспен тілдескен соң ғана ой қорытып жалғастырайық! Орыс дегенге одыраймаңдар! Орыстың да орысы бар, «ақымақ достан ақылды дұшпан артық», – депті бабаларымыз. Орыс деген ұшы-қиырсыз кең жайылып жатқан, тағдыр-талайлы, бір-бірімен сыйыспастығы да жетіп-артылатын халық екен. Мына,Пам-Пама, Ларионыш та соның бір ұшқыны, бұл да тағдырдың уын ішкен пенде! Есесіне тұла бойы тұнған ілім мен білім! Бізге оң ықыласты. Кейде бір сөзінің өзі бізге тездей болары бар.

	– Мұның бәрі ұғынықты, Құндақбай аға! Тек Қытайға қарай зулағанда жолай із салып отырайықдеуіңіздің байыбына бармадық!

	– Е, соның басын аша кетіңізші?

	– Сол сұрақ менің де тамағыма кептеліп қап еді! – Әншейінде артық қаңқу сөзге жоқ Кенебай, Денебай, Шұңбай – үшеуі жарыса осылай шулап берді. Құндақбай мұның да мәнін түсіндірді.

	– Жолай Қытайға ауа көшуге әзір, аяқ-қолы жеңілдерді бірге көтере кетсек біздің шын мәнінде солай шекара асқанымызға куәлер көбейеді. Қызылдар біздің соңымыздан жазалаушы отрядтар жіберсе елдің аса ту-талақайын шығармауына септігі тимей ме? Қуса бізді қусын, қызыл қарын жас балада, қатын-қалашта, жазықсыз жандарда не шаруасы бар? Тек мына жазалаушы отряд деген не? Оның да іші-сыртын маған жаңағы Пам-Пама, Ларионыш әспеттеп беріп еді. Ларионыш айтты, «мынау да естеріңде болсын, бәлшебектер үкімет әскеріне қарсы оқ атқандарды еш жазасыз қалдырмайды, олардың ізін суытпай жазалаушы отряд жібереді. Ал жазалаушы отрядта бас-көзге қарамай төпелетіп ұратын жойқын қарулар жеткілікті. Пулемет, зеңбірек дегендердің ең пәрмендісі де солардың еншісінде. Граната, бомба аталатындардың тіпті сұрқы жаман. Нағыз сұмпайысы сол, содан да сақтаныңдар», – деп зар иледі.

	Құндақбай осылай лапылдап барып, тағы біраз естіген-білгендерін, ішке түйгендерін ортаға салды.Сөзінің соңын:

	– Ия, рас, бәлшебектермен бет жыртыстық. Тек өз басым өкінерім жоқ! Қоғалы аңғарында, Шаған таудың айналасында от жаққан қазағымды ол орыстардың қоластында қалдырмаймын!

	Түбінде бәрін Қытай жеріне ауа көшіремін! Ал тап қазір қылкеңірдектеп тұрған шұғыл міндет – жеңіл-желпілеп, шекара асу, әзірге бой тасалау! Сөйтіп бір мезгіл әліптің артын бағу!

	Құндақбай Төлендіұлының бұл қылықтары мен ұлағаттары сол заманғы қазақ мүддесінің қаншалықты үдесінен шығады, ол бас-аяғыбір-бірінен алшақ жеке-дара мәселе, тек әзірге ескертеріміз – мұның бәрі шындықтың қылын шерткен, көкірегі әуезді үнге толы сұңғылалардың бізге мирас еткен хикаяттары.

	* * *

	Бұдан арғы оқиғалар алғашқыда шынында Құндақбай болжағандай тізілді. Бәлшебектер бұлардың ізін суытпай құғыншы әскер шығарды. Құндақбай тобы жолай жеңіл-желпі, ауа көшуге дайындарды ғана әкетеміз деген ғой, іс жүзінде сәл басқаша шықты. Дайыны және дайын емесі аралас, айналасы жүзшақты отбасы дүрк көтерілді. Қой-ешкіні осындағы аяғы ауырларға қалдырып, жылқы мен сиырды ғана алдарына салып, Құндақбайдың ысқырығымен шығыс бетке жөнеді. Аздаған әр тұста іркілістер де орын алды.

	Бұл жолғы мөлшерлі бағыт Қотырқайың тауының етегімен өрлеп, Аралтөбе тауларынан басталатын Көктал өзенін бойлай Сатылы сайына жету еді. Одан әрі Көксу биіктеріне, Сарноқай тауына іліксек қуғыншылар шаңымызды қауып қалады деп сенген. Себебі ол жақтың жер жағдайы өте күрделі, қалың қарағайлы, орманды тұстары баршылық, олардан тез өту үшін мал баққан қазақтардың білімдарлығы ауадай қажет, ал қырық құрау бәлшебектер ондай қажеттілікті қайдан тапсын, қалайда бізден көз жазады деген үміт бәрінің ішіне жел бітіргендей еді. Тек сол қырық құрау бәлшебектердің құрамында бұл қазақтардың өз қандастарының болуы да ықтимал екенін бұлар неге кәперге алмаған? Міне, сол жағы ғана кейінгі ұрпаққа беймәлім. Ал осы ауа көшіп, шекара аспақшылардыҚұндақбайдың бір ысқырығымен-ақ дүрк көтерілуіне ықпал еткен кешегі Үлкен Быжыдағықанды қырғынның дақпырты еді. Бұған тағы бір қосымша себеп, осы Қоғалы аңғарында, Күреңбел жазығында елді Қытайға көшіреміз деген жалғыз ұраншы қызыл-қаңлы Құндақбай Төленді баласы емес еді. «Маңдайларына қызыл жұлдыз тағып, көздері ұясынан ұша шекеден қарағандар қазақтың шекесін қыздырмайды, кәне атқа қоныңдар, мал-бас аманда шүршіттер еліне тая тұралық» деп ұран тастаушылар қатары толыға түскен. Солардың ең атақтылары баршаға аты-жөні жақсы мәлім кешегі Тезек төренің баласы Құдиярхан, кезінде мықтап дәуірлеген Шыңғыс ханның тағы бір шашырандысы, Мұртаза дейтіннің бүгінгі ұрпақтарының бірі Омар төре, жалайыр-қарақалпақ Молданазар сияқтылар еді. «Ел құлағы елу», әрі мынадай заманда әрбір сыпсыңды қақас жібермей қаққан көшпелі қазақтар ортасында тіпті солай. Сосын да Шаған мен Түлкілінің екі ортасындағы қалың ел осы соңғы аталған үшеудің де, тіпті ірілі-ұсақты басқалардың да дүрілінен хабардар еді. Басқалар дегенде ең алдымен Қарқара өңіріндегі сонау әз-Тәуке заманында ғұмыр кешкен Әлмерек абыздың ұрпағы Жақыпберді мергеннің, онымен жерлес, яғни, Нарынқолда кіндік қаны тамған Мергенбай аттының есімдері ауызға оралады. Олар да өз төңірегіндегі елді көршілес ұлы ел Қытайға қарай қозғаймыз деп, атағы дабырайғандар. Міне, осыншама бас-аяғы жоқ үлкен үркіншілік, тау мен тастың жаңғырығы мұндағы елдің делебесін неге қоздырмасын?!

	Тек Құндақбайдың осы соңғы қарбаласы сәл-пәл сәтсіздікке ұшырады десек шындыққа жақындау. Себебі, бұл тік көтеріп әкеткен жүз отбасының оншақтысы Сатылы сайының маңында қолды болды.Жер жағдайын жақсы білетін қазақ нәсілді белсенділер қуғыншы қызыл әскерді жедел жүріске бастырып, сол Сатылы сайының маңында ауа көшушілерді алдан орауға мүмкіндік әперді. Сол жерде біраз атыс қара жердің көбесін ойды. Адам шығыны көп емес, бірақ оншақты отбасы кері қайтарылды. Біраз жылқы малы да солай. Кері қайтарылғандардың басты-басты адамдарының қол-аяқтарына кісен салынып, Талдықорғанға әкетілді. Сонда ОГПУ-дың Талдықорған аудандық бөлімшесінің бастығы Иванов, Комотрядтың командирі Беляев, басқа да мұрнымен көк тіреген ығай-сығайлароларды кезек-кезегімен тергеуге алды. Құндақбай Төленді баласы мен оның үзеңгілес серіктерінің аты-жөндері, қысқаша өмірбаяндары, ең жақын туыстары мен тілеулестері, қандай «бүліншіліктерге» қатысқаны, қызыл өкіметке қаншалықты залал келтіргендері – тегіс мұқият хатталыпты. Сөйтіп құшақ-құшақ қағаздар жазуға толтырылыпты. Сол бойынша қызыл команрдирлер тіптен қызара бөртіп, ел ішіне барып алас ұра қимылдапты.Кейін сол қалайда аса құнды деректерге толы құшақ-құшақ қағаздар мұқият отқа өртеліпті. Бұл не, қызыл өкімет белсенділерінің өз әрекеттерін кейінгі ұрпаққа паш еткісі келмегені ме, жоқ, басқасы тағы бар ма, кім білсін?!

	Ал әлгі Үлкен Быжы (жайшылықта Быжы деп те аталады) бойындағы қырғыннан соң сол өзенннің төменгі жағында су дегенің қып-қызыл қанға боялып ағып жатыпты. Адамның қаны, малдың қаны бәрі аралас. Біраз уақыт «қанды су» деген сөз тіркесі де ауыздан-ауызға көшіпті. Тек бара-бара мұның бәрі жайына қалғандай. Быжыдағы қырғын бір күннің әуселесі, ал бұдан құбыла беттегі Қаспаншоқы, Желдіқара атты тау тізбектері түйіскен жердегі «Өгізөкірген» аталған қуыста айыр тұяқ жануарлардың азынаған даусы үш айдан астам уақыт осындағы елдің тұла бойын тітіркентті емес пе? Бара-бара Түркістан – Сібір шойын жолын салушыларол жануарлардың санын да көбейткен сыңайлы. Енді оңай ма, ұзындығы он шақырымдай қуыстағы табанды тасылған тас есебінен сегіз метрге жоғары көтеру тамұқ азабынан бір былай емес қой. Қысқасы, «Өгізөкірген» атауы осындағы басқа барша атауларды басып-жаншып кеткендей. Үлкен Быжы, Кіші Быжы жағалаулары, Қаспаншоқы-Желдіқара тау тізбектері мен Сарбастау аралығындағы ойпаң, Тауарасы сияқты тіркестер халық жадынан өшіп, «Өгізөкірген» деген біреуі ғана мәңгі-бақи орын теуіпті. Тіпті мына Быжы өзенінің өрінде, әрқилы биіктер қыспағындағы қырғын да «Быжыдағы қырғын» емес, «Өгізөкіргендегі қырғын» аталыпты.

	Бұған қатысты өзге де тарихи деректер бар. Осыдан екі жыл өткенде,1930 жылдың 1-мамырында Түркістан – Сібір шойын жолы осы Кіші Быжы бойында түйісті емес пе? Соған орай бұрынғы дүңгіршектер жыпырлаған жерде шағын село да пайда болған. Қалайда, бұл тарихи орын, екі жақтан жеткен тарихи құрылыстың түйіскен жері. Тек сондағы жаңа да, көзге өте қораш селоны жергілікті жұрт «Өгізөкірген» селосы деп атай бастапты. Бұл жай аса жоғарғы деңгейдегі басшылардың құлағына түрпідей тиіп, дереу оған басқа атау табуды бұйырыпты.

	«Айнабұлақ» атауы содан туыпты. Бұл да көп уақыт құлаққа сіңісті болмай«Өгізөкірген» атауы ауыздан түспепті.

	Осы тұста мынадай да бір қызық деректі келтірген жөн. Осыдан тағы да он жылдан астам уақыт өткенде соғыс басталып, осы «Айнабұлақтан» да біраз жігіттер майданға аттанған ғой.Сонда бір қазақ жігіті жазған хаттары туыстарының қолына жетпегесін бе келесі бір хатында өз мекен-жайын көрсеткенде облыс, аудан атауларынан соң «село Айнабулак, это 8 километров от Огузокургена» деп түсініктеме беріпті.

	О, жаратушы ием! О, қандастар! «Күлесің бе, жылайсың ба?» деген сауал осындайда көкіректен өздері-ақ атқып шығар!





БЕСІНШІ ТАРАУ




	Құндақбай бұл соңғы кетісінде де Қытай жерінде көп байланбады. Зайыбы Ақтолқынның ажырайған қабағы, сәл домбыққан екі беті, өз отағасына деген пиғылы мүлдем өзгеріп кеткендей мінез-құлқындағы көңілге томпақ белгілер мұны аса алаңдатпады. Әншейінде сөзуар Ақтолқын Құндақбайға тілмен емес, көзінің қарасындағы бөлек айбар, айбат арқылы шеңгел салмақтай сес көрсеткен түрі бар. Мұны анық бажайлаған Құндақбай оған қарсы шаптықпады, тіпті ондайлықты бүгінгідей халде өз басы үшін мін санағандай да. Бұл бәрін Ақтолқынның әлгі осы жазда шетінеген қос қыршын, қос сәбидің күйігінен туындаған, әрі бір елден екінші елге ауа көшуде көлденеңдері хақ қиындықтарды ауырсынған әйелдік әлсіздігіне жорыды.

	Осыдан шамамен бір айдай бұрын әлгі Шаған таудың үстінде, Қараңғысайға таяу қияда Құндақбай мен оның жақын достары ұйымдастырған қанды қасаптан соң іле осылай үдере көшкен үлкен шоғыр, оның ішінде мына Ақтолқын мен Мырзақбайдың отбасы бар – бәрі Құлжа қаласынан сәл шығыс бетте Іле дариясының оң жағалауында жыпырлата көп лашықтар тігіп отыр еді. Оның қасында бұрынғы ата қоныстағы ақ туырлықты киіз үйлер, іргесі тас, қабырғасы шымнан қаланған тамдар патша сарайына ұқсап кететіндей-ақ. Әрі қаша көшкен елде не береке болсын, көп дүние-мүліктен айырылып, жүдеулік атаулы бастарына бір-ақ күнде орнаған елдің қатын-қалаштарының айтары белгілі еді. Ақтолқын ғана емес, інісі Мырзақбайдың үйіндегі келіні Нұрсұлу да мына Құндақбайды қайнаға деп, қазақ салтымен оның алдында кішіктік етпей қайта абысыны Ақтолқынға еліктеп, бұл да оны түйілген көздерімен ішіп-жеп бара жатты. Құндақбай ол екі әйелдің бет-әлпетіндегі жазуларды айна-қатесіз оқыды. «Ау, ел басшысы Құндақбай, баршамызды осы қиырға зорлап жер аудардың, сонда әперген ұшпағың осы ма, мұндағы қытайлар мен дүңгендердің, ұйғырлардың бізге деген оң шырайын, еметайының езіліп тұрғанын байқамадық, жоқшылық, тапшылық, ертеңгі күні тағы не күтіп тұр, көңіліміз күпті, жүрек қыжылы үдеп барады» деген ыңырсулар тізбегі еді.

	Бұл жағын Мырзақбай да дәл байқап, ағасы және мына ұзын шашты абысын-ажынды екі әйелдің ортасындаот тұтанар деген қауіппен араға килікті. Бұл қас-қабағын, көздерін емес, тіл мен жағын алға салды:

	– Ағасы, ел қамымен сабылғаныңды білемін! Аса көрсоқыр емеспін! Сенің бір бақайшағың үшін шыбын жанын садақаға салар інің екенім құдайға аян! Сенің жолыңа көлденең жатып, бөгесін жасар жайым жоқ! Бәріне қанықпыз! Сонда да біз ойламаған жерден мынау жат жұрттың ортасына топ етттік. Тілінен де, дінінен де бейхабармыз. Мына тұрмысымызды көріп тұрсың. Алда қылышын сүйретіп қыс келеді. Жұрттың көңілі біртүрлі жабығыңқы. Екі қолымыз алдымызға сыймай жүргені де алаңдатады. Қызыл-қаңлы бабамыздың аруағы қонған өзіңсің деседі жұрт. Сосын да бізге де бір мойын бұрып, демеу жасағаныңды қалайды ағайын-туғандар, көрші-қолаңдар. Біз мұнда жеке-дара, жалғыз ауып келгеміз жоқ. Басқалар да сондай бір ақылды керексінеді!

	Құндақбай қара лашықтың ауласындағы таста омалғанкүйі төртбұрышты маңдайын алақанына басып, міз бақпастан біраз мүлгіп, ойланып барып жауап қайырды:

	– Мынадай ел мен ер сыналар, оқта-текте бір соғатын, тар жол тайғақ кешулі заманды Алла Тағалам біздің нәсібімізге бұйыртыпты. Бәрі жаратушы иемнен! Тек біз шыбық тимей шыңқ етердің кебін кимейік! Сендер тыныш жағдайда, ашық аспан астында, жайбарақат тіршілік кешудесіңдер! Екі қолдарың алдарыңа сыймай жүрсе оған кәсіп тауып беріңдер! Немене, аспаннан бүгін салбырап түстіңдер ме? Бұл Қытай жері, шүршіттер елі менің көрмеген құқайым емес! Бұл нағыз кәсіптің, сан тараулы өнердің қақ ортасы! Осыдан он жылдай бұрын тағдыр жазуымен осында он екі ай омалғанымда менің көп нәрсеге көзім ашылды. Сендер де көздеріңді ашыңдар! Қарсы алдыңда не тұр, соны көре біліңдер! Сендер тастап шыққан арғы бетте не болып жатыр? Ұмыттыңдар ма?! Қорғасын оқтар, одан қалса өңеші кең пулемет атқан добалдай снарядтар елдің төбесінен түсуде! От шашуда! Соны сағындыңдар ма? Сағынсаңдар жүріңдер менімен бірге!

	Сөзді осылай бастаған Құндақбай біраз жайдың басын шалды. «Сөйлей-сөйлей шешен боласың, көре-көре көсем боласың» деген мақал бар. Бұл мақалдың дұрыстығын Құндақбайдың тұла бойына, мінез-құлқына осы жазда жабысқан өзгерістердің өздері-ақ айғақтап тұрғандай. Бұрындар бұған «желқұйын», «палуан», «қолмерген», «көзмерген», «циркач», «сайыскер», «оққағары бар» сияқты атақтар жапсырылса, енді мынадай сөз саптасына қарап, мұны былайғы жұрт кешегі «қой үстінде бозторғай жұмыртқалаған» мамыражай заманда үш жүздің басын біріктірген азулы, айтулы хан-сұлтандарға ұқсатар еді.

	Көп ұзамай Құндақбайдың келгенін естіп, бұлардың отбасының айналасына әлгі өздерімен бірге ауып келген шоғырдың басты адамдары жиналды. Олар шамамен жиырма-отызды құрайтын еді. Олардың да көмекейлерінде жаңағы Мырзақбай көтерген күдік, күмән, сұраулардың кептелгенін байқап, Құндақбай алғашқы әуенін сәл қайталай, одан әрі толығырақ етіп дамытты:

	– Әлгі Нұрбек байдың, басқалардың осында айдап әкелінген жылқысынан, ірі қарасынан бір бас мал пышаққа ілінбесін! Басқа кәсіп қылыңдар! Осыдан он жылдай бұрын жалайыр-қарақалпақ жігіті Жәкібай екеуіміз осында қытайы, ұйғыры аралас байлардың малын бақтық, әрі сол малдың сүтін іштік! Сонау Бурақара жотасын көресіңдер ме, оның қуыс-қолтығы құжынаған аң, сол аңдарды атып та нәпақа таптық! Аңның еті, терісі, жүні, мүйіз, тұяғы үшін қытайлар ақшасын шытырлатып лақтырады! Сол тауда маралшөп, уқорғасын, мойыл, сасықшөп, меңдуана, жөтелшай, жалбыз тәрізді емдік шөптерді теріп, кептіріп, бума-бума етіп, базарға шығаршы, қытайың, дүңгенің, басқаларың олар үшін алтын-күмісін аямайды! Осы тауда бір алтын тамыр деген өсімдік бар, онымен бір емес бірнеше дерттің бетін қайтаруға болады екен. Ол үшін әрбір қытайлық үйіндегі жалғыз қызын жетектетіп жіберуге бар! Іздегенге басқасы да табылады! Бұлар не, табыс көзі емес пе?

	Бұдан әрі Құндақбай құлашты тіпті кеңге салды. Бір кезде өзі байқаған, осы қытайлықтарға ғана тән кейбір жағымсыздықтарды да атады. Ондайды өздеріне дарытпаудың да бірер амалдарын ескертті. «Мұндағы бір бас мал пышаққа ілінбесін» дегенді екі-үш мәрте нығарлай қайталады.Қазақ жерінде соңғы апталарда орын алған оқиғаларды да құлақтарына құйды.

	«Сәл-пәл шыдамдылық жасаңдар, тіпті бас жарып, көз шығарып бара жатқан жайларды, күздің қара суығы түсе өзім біржола келемін, сонда өзім реттеймін, әлдекімде аласыларың кетсе еселеп қайтарамын, мен Құндақбаймын, әлдекімнің тастандысы емеспін» деген бағдарда сөзін қорытты.

	Ия, айтылар сөз, атқарылар іс мұнда да бастан асады. Сонда да бұл Құндақбай Қытай жерінде көп бөгелмеді. Тіпті «көрсем, дидарлассам деп аңсап жүрген Фома Ларионыч Клещовты жолықтыруы да аяқтарына тұсау болуға жарамады. Құлжа қаласының шет-пұшпағында қарағай тақтайлардан құрастырылған барак үйлердің бір қуысында екі-үш қандасымен бірге тұратын орыс офицерімен кешкілік кездесіп, түн жарымға дейін оның жырына құлақ тосты да ертеңіне қасына төрт адам ертіп, бері Қазақстанға қарай шекара асты. Фома Ларионыч бұл Құндақбайосы жолы Қытай жеріне біржола келгенге ұқсатып, әңгімені тым әріден бастаған, ол әңгіменің бәрі бұл түз тағысының құлағына майдай жаққан еді. Сөйте тұра Құндақбай осы соңғы келістегі іште қалған қыжылды көп көтеріп жүре алмасын сезіп, тағы бір үлкен ойран тіледі. Әнеугүнгі жолай қызылдар кері қайтарып әкеткен оншақты отбасы мен едәуір сом тұяқты жануарлардың есесін қайтармай өзіне тыншу жоқтығы айқындалды.

	Дәл жүрер қарсаңда Ақтолқын, інісі Мырзақбай мен Нұрсұлу от жаққан жерде сәл аялдап олармен қоштасуға уақыт тапты. Байқайды, зайыбы Ақтолқынның түр-түсі осыдан екі-үш күн бұрынғы бұл алғаш көрінген сәттегідей емес сәл жұмсарыпты. Көз жанары әлі де сәл-пәл көлкілдегенмен айналасында салиқалылық басым. Отағасына кешірімділік, кеңпейілділік тәрізді нышандарды көлденең тосқандай. Тілі де икемге келіпті:

	– Ел үшін жаратылған жан екеніңді көкірегі құрғыр әлдеқашан сезген! Оныңа қынжыларым жоқ! Тек өз басыңа абай бол! Кеудеңдегі шыбын жан жалқы, жалғыз екенін ұмытпа! Сен мұнда да керексің! – деді.

	Тез қара көрсеткен үш-төрт көрші-қолаңның көзінше Нұрсұлу да қосарласты:

	– Көрмеген жердің ой-шұқыры көп деген. Біріне сүрініп, екіншісіне маңдайымызды соғып та үлгердік. Мына қытайларың, дүңгендерің қазақтың жартымсыз мал-мүлкіне ғана емес, қатын-қалаштарына, қыз-қырқындарына да құштар екен! Сәл қия бассаң етекке жармасатын түрі бар!

	Нұрсұлудың осы сөздері тұсында Мырзақбай тіптен түнеріп, көздерін төмен салды. Құндақбайдың да жүрегін әлдене осып түскендей. Сонда да сыр бермей басу айтты:

	– Құндақбайкөкелеріңді көрістіреді, шындап беттесу әлі алда деңдер! Қылышынан қан тамған қызылдармен шайқасқанда мына бүгжеңдеп тиын санаған шүршіттерге шамасы жетпес пе екен оның деңдер! Қызылдардың от шашатын қаруы бар, соның өзінде Құндақбайдың қолымен сан мәрте мойындары үзілді! Тағынғысы тағы бар! Ертеңгі күндеріңді ойлаңдар! Бүгінгі жүгенсіздігің ертең мойындарыңа қыл арқан болып оралмасын деңдер! – Осылай жігер бергенсіп, бұл атын тебініп, туған өлке – қазақ жеріне қарай жөнеп берді.

	* * *

	Бұл тамыз айының соңғы ширегі. Құндақбай тобы бес адамнан тұратын. Құдай қас қылғанда Құлжадан шығып, Сүйдін, Қорғас бекеті арқылы өтіп, Жаркентті түстік беттен айналып, Қату мен Қоянды тауларының екі аралығы арқылы Матай биігінің ту сыртынан шыққан Құндақбай бастаған бесеу қызыл әскерлердің көзіне түсіп қалды. Әнеугүнгі соңғы кетісінде қызылдар мұны өлдіге жорып, олардың командирі Құндақбай Төлендіұлының оққа ұшқанын өз көзіммен көрдім деп жазбаша рапорт берген. Ондайлықты көзімен көрмесе де мұның енді қайтып оралуға жүрегі дауаламас деген үміті қозды ма, әйтеуір, сөйтіп, үлкен бастыққа мәлімет бергені хас шындықтың өзі еді.

	Құндақбай тобы бес адамнан тұратын, ал қызылдар оншақтыны құрайды. Екі арада кенет атыс басталды. Сірә, Құндақбай бұл Матай тауының түстік сырты қызылдардан таза деп, сәл-пәл қапы қалғанға ұқсайды. Құндақбайдың бір адамы, нақтылап айтсақ мұның ең жақын қанды көйлек достарының бірі Шұңбайқара саннан оқ тиіп, ер үстінен ауа құлады. Өзгелері қашып құтылды. Қызылдардың қолына түскен Шұңбай бірден есін жия алмады. Ал қызыл командир оны асықтырмады. Қасындағыларға оған ем-дом жасаттырып, аузына су тамызды. Шұңбай қара санға кірш еткен қорғасыннан қанша азап шексе де бұлардың дабыр-дұбырын естіп жатты. Араларында таңдайлары тақылдаған екі қазақ бар екен, солар ұлты орыс қызыл командирге жаңағы қашып құтылған төртеудің біреуі Құндақбай Төленді баласы екенін бір-бірімен жарыса дәлелдеді. Бітімі бөлек ол сұрпереннің бет-әлпеті мен тұла бойындағы көп белгілерді айна-қатесіз тізді. Мына ауыр жарақаттан ыңырсыған Шұңбайдың енді бұлтаруы мүлдем қисынсыз еді.

	Бұл сәл-пәл есін жинағанда қызыл командирдің бұған қойған алғашқы сұрауы:

	– Жаңағы бой жасырып үлгергентөртеудің біреуі шынында атақты банды Құндақбай ма? – деу еді. Шұңбай:

	– Ия, – деп жауап берді.

	Кенет қызыл командир бес-алты чекисті Матай, Алтынемел тауларының теріскей етектеріне қарай шашырата ұшырды. Өзі де аз топпен Құндақбай қашты-ау деген бағдармен қатты жүріске басуға әзірленеді. Алғашқы бес-алтаудың біреуі әлгі Ботвинов деген осы өлкедегі оперативтік топтардың бірінші басшысына жолығып, оған Матай тауында Құндақбай бандысымен беттескенін, оның Шұңбай атты бір серігінің жараланып қолға түскенін жеткізді. Бұл хабарды естігенде Ботвиновтың жүрегі аузына тығыла қылғынып өлуге шақ қалды. Осындай оқыс хабар, оқыс оқиғалар үстінде онсыз да қызыл күңгірт жүзінің темірдей қарауытатыны бар ғой. Сол дағдысы қайта сыр берді.

	Енді қалай? Бұдан сәл бұрынырақта, әлгі Өгізөкіргендегі қырғыннан соң Құндақбайдың өлгенін көзіммен көрдім деп өз бастықтары Иванов пен Беляевке жазбаша рапорт берген, соңынан ол ақпары теріске шығып,абыройы айрандай төгілген осы Ботвинов емес пе еді? Міне, сол айрандай төгілген абыройды қайта жиып алудың сәті түсті дегендей көзінің алдын сәл-пәл мұнар басты. Қоластындағы мұздай қаруланған шағын оперативтік топты қайта сынақтан өткізгендей оларға зілдей ауыр сөздер арнады:

	– Егер біз өкімет орындарының алдына осы қанқұйлыбандыны не өлідей, не тірідей көлденең тастасақ өзіміз түгілі, бала-шағамызға, үрім-бұтағымызға жететін нәпақа табамыз! – деген бағдарда көл-көсір уәдеге қарық қылды. Өзі де сондайлықтан үміттенді. Әрине, Матай, Алтынемел тауларының шалғайы кең, қуыс-қолтықтары кең, бірақ төртеу болып қашқан Құндақбай тобы да шөп арасындағы ине емес қой.

	Мынау құралайды көзге атқан, қиядағыны қапысыз шалатын әрі шүріппені бір бассаң бірнеше қорғасын оқты қатар ысқыртатын, сол заманғы ең жақсы жетілдірілген шетелдік қарулармен жабдықталған ысқаяқ әскерилер қапы қалмақ емес, сосын да іштегі үміт тұлабойды қыз-қыз қайнатпай қайтсін?! Ботвинов әрі түз тағыларының қалай жосылып, қалай құлдилайтынын әккілікпен болжап, әрбір чекисті тиімділікпен пайдалануға күш салды. Оларды шашырата қос таудың сай-саласы, бірінен екіншісіне өтер бұралаң, әрі ағаш-бұталы, шөптесінді қылталары анық шалынатын белес-белдерге бағыттап, нысана аумағын кеңітті.

	Бірақ бұл Ботвиновтан гөрі үлкен бастық – алғашқы қызыл командирдің сақтығы басым тәрізді еді. Қашқындардың соңынан түспекке дегбірсізденген сияқтанып, апыл-ғұпыл қимылдары көбейгенмен бұл мына қара саннан жараланып, көз алдында көлденең сұлаған, қашып құтылуы екіталай Шұңбайды қайта сұраққа алуға уақыт тапты. Бұлар көз жазған Құндақбай бастаған төртеудің түр-түстері, киім-кешектері, қару-жарақтары, мінген аттары – тегіс алақандағы жазудай тізілді. Шұңбай расында да ештемені бүркемелеуге жоқ, мыналар олардың ізіне түскенше бұл білетін қандыкөйлек достар туған жердің төсінде сағымшаойнап жоғаларына сенімді еді.

	Осыған ұқсас сенім мына қызыл командирдің де делебесін қоздырды. Өз әріптесі Ботвиновтың ішін кеулеген үміт, дәме де қосарласа мұның да иегін қышытты. Құндақбай бандының шап-шағын тобы енді ұшырасса қателеспейміз деген желөкпе сезіммен бұл қызыл командирШұңбайдың қасында күзет қалдырды да Ботвинов жасағының соңынан екінші жасақты өзі бастап, Матай, Алтынемел тауларының өнебойын кезуге шықты. Осы пәрменде бұл қызылдарды қоздырған тағы бір жағдай Құндақбай банды тікеден тікҚытай асып кете алмайды, жолай қойылған тосқауылдар көп қой дегендік еді.

	Алайда, түз табиғаты, түздіктер елі, замана аласапыраны, ішкі-сыртқы саясат екпіні небір сұңғыла, тіс қаққан, алды-артын болжағыш жандарды да адастырады ғой. Міне, сондай бір сәтсіздік Шұңбай аузынан алынған деректерді малданған мына алғашқы қызыл командирді де аяқтан шалды. Шалғанда мықтап шалды.

	* * *

	Осы Қоғалы аңғарында, биылғы аласапыран басталар қарсаңда ең бай, ең қадірлі, ең ықпалды адам жалайыр-қарақалпақтан шыққан Диқанбай қажы Айтбайұлы еді. Оның қасында жоғарыда ежіктелген Нұрбек бай, басқалар әлдеқайда құлатөбел көрінеді. Бұл Диқанбай қажының түп-тұқиянын қазбаласаң тым ұзаққа шабасың. Оқырманды мезі етпей беріден қайырсақ жалайыр-қарақалпақтың Құрманбай әулетінен тараған Малдыбай биге соқпай өту қиын. Малдыбай би атақты хан тұқымы, Нұралы ұлы Тезек төремен түйдей құрдас, әрі өзімен замандас жалайыр-ақбұйым Құлжабай, Қаңлы Жамбай – үшеуі сол Тезек төренің көп жыл кеңесшісі атанған. Әрі өткен тарихта көп хикметті бастан кешірген бұл жалайыр-қарақалпаққа қарасты жұрттың осы Қоғалы аңғарында, оның ішінде Күреңбел жазығында түпкілікті орын тебуі де осы үш кеңесшінің және Тезек төре – төртеуінің ұйғарымы арқылы жүзеге асқан. Басқа да бір-біріне қарсы ауыздық шайнасқан қазақтардың көп даудамайы осылардың алдында тиянақталған. (Бір ескертер жәйт бұл жалайыр-қарақалпақ жұрты егер тарихи деректерді мұқият сүзгіден өткізсек жалайыр-балғалы жұртының бір тармағы екені анықталады).

	Міне, осы жалайыр-қарақалпақ Құрманбай әулеті, Малдыбай би тұқымының жалғасы Диқанбай қажы Айтбайұлы өз заманындағы шоқтықты, дәулетті, әрі асқан зиялы жандардың бірі-тұғын. Кезінде арғы атасы Малдыбай би өзіне қыстау еткен, мынау Алтынемелдің арғы, күнгей бетіндегі Қату тауды, әрі Матайдың күншығыс жақ етегіндегі Мақпал, Қызылқайнар атты атақты жайлауларды бұл Диқанбай да қолдан шығармай одан әрмен төрт түлікке толтырған. Күзге салым қыстау қайдасың деп, Алтынемелді асып, Қату тауға көшкенде, немесе, сәуір айы туа жайлау аңсап, түгінен күміс теңгелік жылтырағандай көрінетін Мақпал мен Қызылқайнарға беттегенде жолай тоқтаған әрбір аялдамадағы жүздесулер, ас-суға шақырысулар әрқайсысы бір-бір аңызға айналушы еді. Енді қалай? Диқанбайдыңөзге дәулеттілерден бір ерекшелігі жылқы мен қойды, сиыр мен түйені көбейтсем болды деп, бәрін соған тіреп қоймайтын. Арғы-бергі орыс, қытай, өзбек, тәжік шаһарларына ат ізін салып, сауда, оқу-білім, саясат сияқтылардың не екеніне ерте күннен-ақ көз құмарын қандырды. «Білекті бірді жығады, білімді мыңды жығады» деген аса тәлімді мақал бозбала шағында-ақ мұның зердесіне ұялады. Арабша, мұсылманша оқудың ес білер шақта-ақ түбін түсірген бұл орыс, қытай, түркі, парсы, тағы басқа біршама өркениетті елдердің әліп-биін дер кезінде меңгере алмады. Он алты жасында-ақ үйленіп, отау көтерген Диқанбайдың ондайлыққа мұршасы да келмеді. Осы олқылықты енді алыс-алыс елдерге ұзақ-ұзақ сапарларға шығып, сол өркениетті елдердің тұрмыс-тіршілігін, салт-дәстүрін көзбен тамашалау арқылы толтырғысы келді. Осы арқылы бұл сауда-саттық ісіне де ерте ден қойды. Ташкент, Әндіжан, тағы басқа шаһарлардан Қоғалы аңғарындағы ел үшін өте қат тұрмыс-салт бұйымдарын, әшекейлі заттар тасыды. Ақша, алтын, күміс тәрізділерді де көптеп жиды. Әрі өз айналасының, туыстарының сүйіктісіне, қамқоршысына айналды. Көп жылдар бойы жалайыр-қарақалпақ болыстығын басқарды. Әрі оны тұрғылықты қазақтар жай болыс емес «Шоң болыс» атайтын. Себебі, өзімен қатарлас, немесе сәл кейінірек болыс атанған Смайыл (түрікпен), Сабаншы (қарақалпақ), тағы басқалар Диқанбайды аға тұтып, әрдайым оның алдынан өтіп, уағыздарын тыңдайтын. Анау-мынау дау-дамайда төрелікке шақыратын. Диқанбай әрі Мекке-Мединеге сапар шегіп, қажы атанды. Бұл оның мерейіне мерей қосты.

	Диқанбай қажы тумысынан сергек ойлы, көреген жан ретінде сол байлық, мәнсап төңірегінде ғана басы қатып, есеңгіреген жоқ, құдай берген алты ұлының болашағын да зерлеп, шұбалаң құйрық қиялдардың соңына түсетін. Сол кездің өзінде-ақ мынау заман, болмыс үлкен өзгерістер қарсаңында екенін жүрегімен сезіп, өз балақандарын сол өзгерістерге қалай бейімдеу керектігін іздеп, күндіз күлкі, түнде ұйқыдан айрылған кездері болған.

	Диқанбайдың бұл халіне бөгде бір жағдай қоса салмақ артты. Оның ең үлкен ұлы, небәрі он алты жастағы неме, қолдыаяққа тұрмайтын хас тентекке айналды. Бүкіл елді уысында ұстаған қажы өз ішінен шыққан «шұбар жыланды» ауыздықтауда, бастықтыруда дәрменсіздік танытты. Себебі оның тентектігі бастан асты! Әкесінің жылқысынан ең бір тамаша сәйгүліктерді, аяғының желі барларды қуып әкетіп, сонау күншығыс беттегі Бостан, Аралтөбе сынды мекендердегі дүңген, орыс, татар, тағы басқаларға апиын, арақ-шарап сияқтыларға айырбастайтын. Жалғыз емес, сондайларға әуес өзге де «желөкпелерді» тауып алып, тау қуыстарындағы бұлақ жағалауларында апталап тойлайтын. Мұндай жын-ойнақтың бас-аяғы көрінбеді. Ақыры, құдіретті әке мұны сондағы бір байдың әдемі қызына зорлап үйлендіріп, бір үйір жылқы, сауын сиыр, қой-ешкі сияқтыдан енші бөліп, Матайдың бір сайында үй тігіп беріп, «енді өз күніңді өзің көр» деп, бөлек шығарып еді. Бұл жаңа жағдайына әлгі үлкен ұл біраз көндікті де, жас жұбайымен ымыраласа бірге тұрып, аз уақытта Диқанбай қажыға төрт немере сыйлады. Бірақ жыны біржола басылмады, тіпті одан сайын асқындады. Бұл енді әкесі өзіне «еншің» деп берген малға тіс салып, оларды да апиынға, арақ-шарапқа айырбастаудан танбады. Ақыры, таза тақырланыптынды. Диқанбай бұл ұлдан біржола бойын аулақ салғысы келді, әбден көңілі қалғанын білдіріп, мүлдем қатыспай қойды. Көмек сұрай келсе нағыз «Шық бермес Шығайбайдың» мінезін танытты.

	Енді қайтпек керек? Үлкен ұлдың өзі де, жас жұбайы да, кішкентай төрт нәресте де аштыққа ұрынды. Сонда осы апиыншы, маскүнем ұл бір айла ойлайды. Онысын көп ұзамай жүзеге асырады. Матайдың өнебойында ары-бері сабылған атты жолаушылар көп. Олардың біразы мұның әкесі – Диқанбай болысқа қатынайтындар. Бірде Матайды бөктерлеп, Алтынемелдегі Диқанбайдың ауылына беттеген әлгі түрікпен Смайыл болыстың тобына кезігеді. Бұған үлкен ұл қатты қуанады. Себебі, бұл Смайыл өз әкесімен иықтас өзге бір жұрағаттың болысы, әрі оның өте сыйлас адамы. Соны білгенсіп, үлкен ұл оларға зор ілтипатпен дұрыстап сәлем береді, әрі өз үйіне бұрылып қымыз ішіп кетулерін өтінеді. «Е, қымыз ішсе несі бар, бұл деген жерде жатқан әлдекім емес, өздері келелі шаруамен бара жатқан Диқанбайдың үлкен ұлы. Сонымен бұлар ат басын бұрады. Келсе мүлдем бұлар ойлағандай емес, көшке ілесе алмай қалған қоңторғай тірлікті әлдекімніңтұрағындай тым жүдеу лашық, ашық-шашық қора-қопсы алдарынан шығады. Мал атаулыдан дым жоқ, айнала жылан жалағандай, Смайыл болыстың да, оның нөкерлерінің де көздері ұясынан шығады. Өзгесін былай қой, тек жылқысының өзі қаптап жайылғанда Матай тауының бір жақ бетін жауып кетердей бар Диқанбай қажының үлкен ұлының үй-жайы дегенге мүлдем келмейді. Смайыл тобы аң-таң.

	Кенет олардың көзі басқа бір нәрсеге түседі. Оның қасында бұған дейін көргендері ет пен терінің арасындағыдай ғана бірдеме екен, ал мына соңғысы бұларды ер үстінен қалпақтай ұшыра жаздайды. Енді қалай? Мына қажының үлкен ұлы өзінің төрт бірдей нәрестесін ауладан шеткерірек созылған желіге көгендеп тастапты. Ия, ия, солай, кәдімгі құлын байлайтын желіде төрт бала көгендеулі жатыр. Келген қонақтардың назарын байқап, олар шырқырап жылап та берді. Смайыл болыс шыдай алмай:

	– Әй, мынауың не сұмдық?! – деп аттан салды. Қажының үлкен ұлы жайбарақат қана:

	– Әкеме сәлем айтыңдар! Осы көргендеріңді оған қаз-қалпында баяндаңдар! Менен бұйымтай сол! – деп жауап қайырыпты.

	Диқанбай қажы бұл сұмдықты естігенде намыстанып, терісіне сыймай булығып, ашуланып, біраз уақыт ес таппай кетеді. Ақыры, ел-жұрттан ұят болар деп, әлгі үлкен ұлды бала-шағасымен қайта қолына көшіріп алыпты. Ал үлкен ұлдың мінез-құлқы, іс-әрекеті сол қалпында одан әрі жалғаса беріпті.

	Бұл шамамен, 1910–1911 жылдар, яғни, бірінші дүниежүзілік соғыстың қарсаңындағы оқиға еді. Ол кезде сонау Ресейден Жетісу өңіріне, оның ішінде осы Күреңбел жазығы, Қоғалы аңғарына жер өлшеушілер, адам мен мал санағын алушылар көптеп келіп жататын. Олардың бір шоғыры Диқанбай қажы маңайына палаткаларын тігіп орныққан. Диқанбай осындағы болыстықтың басшысы ретінде оларға әрқилы көмек көрсетуге міндетті еді. Орыс ақшасына сойыс мал, сауын сиыр, тағы басқаларды беріп, ауыс-күйіс жасап тұрды. Әрі қазақ жігіттерінен көмекшілер де қосты.

	Міне, солшоғырдың басшысы, сақал-шашы барынша қаулап өскен, қалың қасы да көк көздерін көлегейлеп жапқан, жалпақ мұрны алыстан мен мұндалайтын зор кеуделі егде орыс Диқанбайдың ара-тұра назарын аударатын. Әсіресе, оның қолы бос, жауын-шашынды күндері бас алмай кітап оқитыны, өзге орыстарша самогон ішуге құлықсыздығы, әрі қазақшаға судай екені ұнаған. Бірде оның сол шоғырдағы әскери киімді татар жігітінен ол басшы орыстың кітап жазатыны бар оқымысты екенін, қазақ даласының біраз түкпірін шарлағанын, мына сапарының да сол мақсатта туғанын сұрап білді. Ақырында Диқанбай ол аузы-басы қалың түктен көрінбейтін, көк көзді басшы орысты үйіне дәмге шақырды. Қазақтың қонақжай екенінен жақсы хабардар ол неме қажының шақыруын қуана-қуана қабыл алды. Үйінде, ас үстінде Диқанбайоның анау-мынау басшыларға ұқсамайтын мінездерін, әсіресе, жас балаша елгезектігін таныды. Екеуара көп хикаят сапырылды. Ақыры Диқанбай төтесінен тартып, өзін қинаған жайдың бетін ашты. Апиыншы, маскүнем, тентек үлкен ұлының жайын біраз тәптіштеп, орыстан ақыл сұрады. Орыс басшы бірден жауап бермей осында бірер күн аялдап, оныңүлкен ұлы ғана емес, басқа да шашырандыларын сынап байқады. Сосын басы артық сөзсіз, діттеп мынаны жеткізді:

	– Тентек, бұзақы, жаман әдетке әуес балалардың бәрін бір сапқа тұрғызып, қара бояуды баттастыра беру ағаттық. Кейбір балалардың мейлі ұл, не қыз, іштерінде жасырулы қабілет жатады. Егер ол қабілеттің көзін ашпасаң бала өзін қоярға жер таппай бұзақылыққа ден қояды. Мысалы, сіз сонау Африкадағы барша мұсылмандар мінәжат ететін кіндік шаһарлардың біріне сапар шектіңіз. Ташкент, Самарқанд, Верный, Құлжа сынды шаһарлар арасында керуен тарттыңыз. Егер сізді соның бәрінен ажыратып, аяқ-қолыңызды шандып тастаса сіз де бұлқынып, теріс мінезге басар едіңіз. Қысқасы, сіз балаларыңызды оқытыңыз! Сіздей жаннан өрбіген ұрпақ та осал емес,сірә, мына сізге төрт немере сыйлаған үлкен ұлыңыз үшін кештеу, басқасын білім алуға бағыттаңыз!

	Аузы-басын қалың түк басқан оқымысты орыстың осы сөздері қара қамшыдай тиді. Үлкен ұлдан кейінгі бесеудің ішінде Смаңұл аттысы ерекше көзге түсуші еді, тілді, тісті, зерек, ұшқыр ойлы, бітім-жаратылысы да келіскен. Міне, осы Смағұлды он жасқа толар-толмаста-ақ әрқилы таныстармен, беделді адамдармен жең ұшынан жалғасып, сонау Ресейдің Омбы қаласына оқуға жіберді. Ол заманда Омбыға бала жіберу мұнда екінің бірінің қолынан келмейтін. Себебі, Омбы қайда, Жетісудың шығыс-күнгей шетіндегі Қоғалы аңғары қайда? Екі ортада талыстай керіліп, ұшқан құс кесіп өте алмас Қазақ ордасы жатыр емес пе? Бұл жерде Диқанбайжиған ақшаның ғана күші емес, асқан тәуекелшілдік сезімі де өз дегенін жасап еді.

	Омбыда, Смағұл, әрине, бірден-ақ үздік оқушылардың санатына қосылды. Ең бастысы сонда өзінен екі-үш жас үлкендігі бар, ол да жетісулық Асан деген жігітке қатты бауыр басты. (Бұл жігіттің шын ныспысы ел жадында сақталмаған сыңайлы, Асан деп шартты түрде өзіміз атадық). Мінез жарастығы ма, әлде өзінен жасы кіші бола тұра сабақ үлгерімі жағынан Смағұл басым шыққасын Асан өзі бауырына тартты ма, әйтеуір солай. Бұл Асанның алдағы күнде мұның болашақ тағдырына қаншалықты ықпалын тигізерін Смағұл ол кезде, әрине, болжай алған жоқ. Есейе келе Смағұлдың қай адамды да өзіне тартып тұратын қасиеті бары айқындалды. Сол қасиеті, әрі орыс тілін жетік меңгеруі сол кезде-ақ орысы, қазағы, татары, басқасы аралас көп жандармен таныс, етене дос болуына жол ашты.

	Омбыдағы оқуды тауысқасын Смағұл Диқанбай қажы баласы кәмелетке жаңа толған шағында өзге бір бұрқасынның ортасына күмп берді. Бұл 1917 жылдың бастапқы айлары еді. Сол жылғы ақпан төңкерісі алғашында қазақ зиялыларының басын әңкі-тәңкі етті, соңынан бір ішкі үміттерін де оятты. 1914 жылдан қаз тұрып, қанат қомдаған «Алаш» ұйымы енді саяси партияға айналып, соның негізінде қазақтың ұлттық үкіметін құруына үндеген дауыстар құлақ жара бастады. Бірнеше қалаларда «Алаш» партиясының облыстық ұйымдары ашылды. Ақыры, «Алаш» үкіметі де дүниеге келді, міне, Смағұл сол ине-жіптен жаңа шыққан құрылымның ең төменгі шенді қызметкерлерінің біріне айналды. Небәрі бес-алты айдың ішінде бұл «Алаш» үкіметінің жоғарғы лауазымдыларының қасына еріп, Омбы, Петропавл, Орынбор, Семей тәрізді қалаларды шарлап, жаңа ұлттық жүйенің ірге тасын қалауға ат салысты.Тағы да көп нәрсеге көзі ашылды, ой-өрісі, ұғымы кеңейді. Тіпті соңғы бес-алты айда жиған білігі Омбыдағы бес-алты жылдық оқудың бергенінен асып түсті. Бұған қосылған тағы бір ырзық – Смағұлға сол заманғы Ахмет Байтұрсынов, Мағжан Жұмабаев, Әлихан Бөкейханов сынды ұлы тұлғалармен дәмдес-тұздастық бұйырды.

	Алайда, «Алаш» үкіметінің өмірі ұзаққа бармады. Сол 1917 жылғы Қазан төңкерісі бұл құрылымды тып-типыл етіп жойып, онда қызмет еткендердің баршасын құбыжыққа айналдырды. «Бастан құлақ садақа» деп, Смағұлдың алыстағы Жетісуға, яғни өз еліне қарай зымыраудан басқаға амалы қалмады. Міне, тап осы тұста мұның мәңгі-бақи есінен кетпестағы бір жәйт қыстырылды. Әлгі биыл ғана ол да Омбыдағы мұғалімдер семинариясын бітірген, әрі адамның жанын ұйытар тамаша өлеңдер жазып, ақын атанған, «Алаш» қозғалысының белсенді жақтастарының бірі Мағжан Жұмабаев бұл Смағұлдың Жетісуға қарай бет түземек ниетін танып, оны оңаша әңгімеге шақырды. Мағжанның Смағұлдан жарты мүшелдей жасы үлкендігі бар еді. «Жаным, інішегім, өз еліңе бармақ екенсің, ол үшін сені ғайбаттауға жоқпын, кейде тілеулес адамдардың бір-бірінен қашықта жүруі де қисынды, әрі мынадай аумалы-төкпелі күнде қауіпсіздік жағынан да пайдасы зор, саған бір қолқам бар, мына кішкентай сәлемдемені осы қалпында Верный (Алматы) қаласының маңындағы татар отбасына апарып бер» деп, бір кенеп матаға оралып, шет-шеті жуандау ине-жіппен мұқият тігілген түйіншекті ұсынды. Смағұл үшін мынадай жасы үлкен, әрі ақын атағы бар, өзіне әрдайым қамқорлықпен қарайтын жанның бір кәдесіне жарамағы үлкен қуаныш еді. Түйіншектің сыртында ол татар отбасының мекен-жайы, аты-жөндері толық жазылған. Смағұл «мұның ішінде не бар?» деп сұраған да жоқ, «елге тірі жетсем, қайтсем де қолдарына тигізем» деп, ант-су ішіп аттанып кетті.

	Бұл отбасын табу Смағұлға қиынға соққан жоқ. Мұндағы татар отағасы келімді-кетімді кісілері мол, қонақжай, үлкен шаңырақ иесі екен, Смағұлды керемет жылы қабылдады. Ұзақ жол қажытқан Смағұл осында екі-үш күн дамылдап, біраз мауқын басты. Осы шаңыраққа қатынаушы, түр-түсі зиялы деуге әбден-ақ лайық бір сом тұлғалы татар жігіті Смағұлға бірден-ақ назар аударды. Мұның аты-жөні Қасымхан Чанышев еді. «Адам түсініскенше, жылқы кісінескенше» деген ғой. Бұл татар жігіті Смағұлдың сонау Омбыда білім алып, әрі «Алаш» қозғалысына қатысқанын естіген сәттен-ақ оған еңсесі қатты ауды. Себебі, Қасымхан да оқыған жігіт. Смағұлға ұқсап, алысқа шырқамаса да осы төңіректегі бірер оқуды тәмамдап, әжептәуір сауат ашқан. Әрі бұл да зерделі, сол кездегі саяси оқиғалардың бәріне құлағы түрік. Бұл әсіресе, «Алаш» қозғалысының сонау Орынбор, Петропавл, Семей, тағы басқа қалаларда орнығып, біраз ірге теуіп, енді бүкіл Қазақ өлкесінеқанат жаймақ шағында большевиктер үкіметінің қаһарына ұшырағанын жақсы білетін. Енді міне сол оқиғаның қайнаған ортасынан келген мына жігіттеноның жай-жапсарын әлдеқайда толық білмекке қатты құнықты.

	Смағұл да аянған жоқ, қонақжай, біршама ауқатты татар қожайынның төрінде аяқты көсіле жантайып, көрген, білгендерін сарқа төкті. Бұл Қасымханның да оқыған жігіт екендігі өз алдына, бұл екеуін байланыстыратын басқа да бір жіп бар екен. Смағұлдың әкесі Диқанбайқажы тәрізді мына Қасыман Чанышевтің әкесі де сол заманда біраз аты шыққан белгілі саудагер-тін. Сұрастыра келе екеуі де бір-бірінің әкелерін көзбен көрмесе де аты-жөндеріне, атақ-даңқына біраз қанық екені айқындалды.

	Бір айырмасы Смағұлдың әкесі Диқанбай Верный, Ташкент, Әндіжан қалаларымен екі арада ғана емес, сонау Самарқант пен Қытайдағы Құлжа қаласының екі ортасында тікелей арнайы сауда керуенін жүргізген тым ірі тұлға, байлығында шек жоқ адам. Әрі Меккеге қажылыққа барып та үлкен абыройды иемденген ғой. Ал татар Қасымханның әкесі аса ондай емес, тек Құлжа, Шәуешек сияқты қалаларға ғана сауда қамымен көбірек қатынапты. Бұл айырмашылық та Смағұл мен Қасымханның достығына қылау түсірер жай емес, бәрібір екі әкенің де кәсіптері бір ғой. Міне осы шындық та Смағұлды Қасымханмен одан әрі жақындасуға итермеледі. Қысқасы, екеуі шығарда жаны ғана бөлек, жұбы жазылмас достарға айналды.

	Ақыры, екеуі Смағұлдың туған жері – Қоғалы өңіріне бірге келді. Диқанбай өз баласы Смағұлды да, татар жігіті Қасымханды да құшақ жая қарсы алды. Бұл 1918 жылдың ызғарлы көктемі еді. Қоғалы аңғарында онсыз да қыс ұзақ қой, ал биылғы қыс Матай, Алтынемел таулары мен Шаған таудың екі ортасын аппақ қармен қымтап, біржола бекінгендей сәуірдің ортасына дейін міз бақпады. Қасымхан Диқанбай қажының үйінде жарты айдай қонақтады. Алайда, бұл Қоғалы өңіріндегі қаһарлы қыстай заманның да қатал қалыпқа еніп, өңменіңнен өтер суық желмен ұрып тұрған кезі. Енді қалай Петорбор мен Мәскеудегі орталық үкімет қас пен көздің арасында екі рет құлап, қайсысы нені көздейді, мал баққан қазаққа қай қырынан тиеді, не ұшпақ әпереді, тыныштық заман туа ма, жоқ, соғысқа деп, тағы адам ала ма, әлде тек мал алып қанағаттана ма, міне, осы сықпытты сұраулар мұндағы елді әлсін-әлсін әбігерге салатын. Осындай шақта ел-жұртқа аса сыйлы, атақты саудагер бай, қажы Диқанбайдың үйіне сонау Омбыда білім алған, «Алаш» құрылғанда оның қызық-шыжығының ортасында болған баласы Смағұлдың келуі мұндағы қазақтарға орталарына тас қараңғылықта баршасының көзін ашар шамшырақ тастағандай әсер етті. Әрі ол Смағұлға Алматы жақтан ұлты татар, бірақ ол да оқыған зиялы, тағы бір азаматтыңілесе жетуі тұздыққа май құйды. Сөйтіп, Диқанбай қажы Айтбайұлының шаңырағының асты әп-сәтте үлкен опыр-топырдың ортасына айналды да кетті.

	Диқанбай қажы бұл кезде Алтынемелдің түстік сыртында Қату таудағы қыстауында отырған. Бұл Қату таудың айналасы үстірттеу жазық болғандықтан шығыс беттен соғатын жел әлсін-әлсін қарды ұшырып, тазартып отырғасын да қараоты мол, жылқы, сиыр, қой-ешкікөбіне өз аяғымен жайылатын, өте жайлы қыстау еді. Мұнда Диқанбайдың қарағайдан қиып жасатқан үлкен үйі бар. Соның ең үлкен бөлмесінде төңіректегі мал қыстатқан байы, орташасы, кедейі аралас көпшілік бір-біріне мінгесіп, өлі балықтардай айқасып, сұлап жатып,Смағұл мен Қасымханның хиқаяттарын тыңдады.

	Диқанбай онсыз да қолы ашық, мол дастарқанды қонақжай пенде. Баласының аман-есен оралғанына орай қуанышы қойнына сыймаған бұл осында табалдырық аттағандардың қай-қайсысына да жылы шырай танытып, «кел-келіңіз», «әкетай-көкетай» деуден танбады. Қыстан қалған сүрдің етін аямай астырып, қысырдың қымызын тегеш-тегешімен ішке тасытты. Бұл жай бір емес, бірнеше күнге созылды. Тыңдаушы қауымның күн асқан сайын қарасы көбейіп, әрі құрамы да өзгеріп отырды. Жырдың кей тұстары сондықтан да қайталанып та кететін. Осындағы ең басты тыңдаушылардың бірі осы шаңырақтың бас иесі Диқанбай қажы мен оның аталас туысы, әрі үзеңгілес досы, жас шамасы жағынан қарайлас Ермұрат деген кісі еді.

	Смағұл сол заманғы екінші Николай патша, Керенский, Ленин тәрізді тарихи тұлғалардың әбден-ақ құлағын шулатты. Олардан артылған уақытты Ахмет Байтұрсынов, Мағжан Жұмабаев, Әлихан Бөкейханов сынды белсенділердің өмір-баяндарын қазбалауға арнады. Ол 1918 жылдың сәуір, мамыр айларында жаңа кеңестік өкіметтің құрығы бұл өлкеге жете қоймаған ғой, сосын да соңғы аталған үшеу мен олардың тілеулестерінің ныспыларын атауға тыйым салына қоймаған. Сосын да Смағұлдың тіл мен жағына бөгесін жоқ. Ара-тұра мұның жырын Қасымхан толықтырады, қыстырма жасайды. Бұл татар жігіті, әрине, Омбы жаққа ат ізін салмаған, есесіне, біраздан бері Алматыда тұратын, сондағылар және ара-тұра қолға тиген газеттер арқылы біраз жайдан хабардар еді.

	Бір мезетте үлкен бөлменің оң жақ іргесінде жантая сұлаған Диқанбай қажы басын жастықтан жұлып алып, баласы Смағұлдың сөзін бөлді:

	– Әй, құлыным, алты ұлымның ішіндегі ең көп үміт артарым! Сен осы тым ұзақ жарапазан айтып кеттің, мен заржақпын ба десем, сен мені он орап алатынға ұқсайсың! Баяғыда Мекке-Мединеге тәу етіп қайтқанымда да мен мұншаны сапырған жоқ едім. Мақұл, сенікі басқа шығар! Сен сонда да мынаның басын ашшы! Заман болса мынау! Аумалы-төкпелі! Ешкім-ешкімге сеніп болмайды!Осыншаны тізбелеп, ертең басыңа бұлт үйіріліп жүрмей ме? Омбыдан аман-есен қайтты деп, бүгін қуансақ, ертеңгі күні «итжеккен қайдасың» деп тағы қолдан шығып кетіп жүрмейсің бе?

	Диқанбайдың даусы тым қатқыл шықты. Оған басу айтқан өз туысы Ермұрат еді:

	– Әй, Дықа!Қасиетіңнен айналайын қажы! Дүние күйіп кетсе де осы жолы Смағұлдың аузына қақпақ қойма! Бұл ақ түйенің қарны жарылған күн! Жаңалыққа сусап, құлағы тосаңсыған көрші-қолаң мынау! Алда не күтіп тұр, білгісі келеді соны!

	Осында Ермұраттың Ақатай атты баласы бар еді. Жас шамасы сол Смағұл қарайлас. Сол Ақатай өз әкесі Ермұраттың сөзіне шек-сілесі қата күлді. Әкесі Ермұрат әлдебір қызық сөзді суыртпақтатты дегеннен емес, Диқанбайдың бетін қайтарғанына шектен тыс ризалықтан еді. Оқып-шоқымаса да табиғатынан өте зерделі жас Ақатай өз тұрғыласы Смағұлдың бір де бір сөзін далаға жібермей қағып алып, көкірегіне құйып отырған. Бұл жағынан шаңырақ иесі Диқанбайдан да осал емес.

	Осындай күндер мен түндердің біразын өткеріп, әке үйі адам аяғынан біраз арылған соң да Смағұлдың басына тыныштық орнамады. Омбыдан алған білімі, өзі тамашалаған «Алаш» үкіметі қайраткерлерінің тыныс-тірлігі мұның іш қуысында алтыннан сарай тұрғызғандай екен. Байыз тауып үйде отыра алмайтын мінез тапты. Алматыдан бірге келген татар досы Қасымхан Чанышев Жаркент қаласында өз жақын-жақыбайларының тұратынын сылтауратып, солай тайып тұрды. Ол кезде бұл өңір сол Жаркент уезіне қарайтын, Смағұлға бірге жүр деп еді, қажы әкесі өлердегі сөзін айтып жібермеді. «Ойбай, шырағым, сені көрмегенімізге неше жыл, ит арқасы қияннан жаңа оралдың, әзірге әке мен шешенің, мына іні-қарындастарыңның қасында бол, мауқыңды бас, демал, алды-артыңды таразыла» деп зар иледі.

	Алғашқыда бұл әке тілін алғанға ұқсады. Көктем айлары таусылып, мамырдың басында Матай тауының күншығыс жақ бетіндегі Мақпал, Қызылқайнар атты жайлауларға жетіп, ақ шаңқан киіз үйлер тігіп жайғасқан соң да Смағұлдың кеудесіндегі мазасыздық қайта оянғанға ұқсады. Алғашқыда оны бүгіп ұстауға тырысты. Өзі бала кезінде көп қызықтаған Матай тауының кең жасыл беткейлеріне ұзақ-ұзақ телміре қарап, бір сілкініс іздегенге ұқсады. Бірақ ол ұзаққа бармайтын секілді. Екі иығы салбырап, ұнжырғасы түсе бастады. Бұл халі әке мен шеше көзінен тасада қалмады. Әлгі Ермұрат пен оның баласы Ақатайды шақырып алып, «біздің мына баламызға оқу өтіп кетті ме, жоқ сонау қиырда көрген-білгендері ішіне сыймай жүр ме, не қыстауда, не жайлауда сабасына түсер емес, алағызған бір көңіл күйі тыншуға жоқ, не ақыл қосасыңдар» десті. Ермұрат та, оның баласыАқатай да «мұны түнеукүнгі татар жігіті Қасымхан Чанышевпен бірге

	Жаркентке жіберу керек еді» деп салды. «Е, оған әлі де кеш емес» деп, тағы бірер ай ойланып-толғанып ақыры Смағұлды Жаркентке шығарып салысты.

	* * *

	Жаркентте Смағұл ол шақта адамның басына келмес бір үлкен қуанышқа тап болды. Мекке-Мединеге барып тәу еткен қажы әкесінің тілеуі тағы бір мәрте өзін көтеріп тастағандай әсерде қалды. Қуанышы сол – бұл Смағұл осы Жаркентте әлгі сонау Омбы қаласында өзімен бірге оқыған, өзінен екі-үш жас үлкендігі бар, осы Жетісудың тумасы Асан деген жігітпен қайта қауышты. Екеуі жылап көрісті десе де артық емес. Асан сәл ертерек, былтырғы ақпан төңкерісінен жарты жылдай бұрын, оқуын тауысып Омбыдан осылай қарай аттанып кеткен.

	Сосын да мұның «Алаш» қозғалысына, оның белсенділері құрған «Алаш» үкіметіне ешқандай қатысы болған жоқ еді. Соның өз басы үшін шарапаты тигені де анық. Асан Жаркентте әуелде әрқилы кәсіппен шұғылданып, бір жарым жылдай уақытты өткереді. Тап сол шақта Петерборда әйгілі Қазан төңкерісі орын алды. Сол төңкерістен соң көп ұзамай большевиктер үкіметінің ұйғарымымен Ф.Э.Дзержинский бастаған Бүкіл Ресейлік Төтенше Комиссия (ВЧК) құрылды емес пе? 1918 жылдың басында бұл ВЧК-нің қазақ жерінде де бөлімшелері пайда болды ғой. Міне, әлгі Омбыда білім алып қайтқан, аса қайратты, орысшаға да, қазақшаға да судай, «Алаш» қозғалысына ешқандай қатысы жоқ Асан осындағы қызыл өкімет өкілінің көзіне түсіп, бірден осы Жаркент уезіндегі ЧК бөлімшесінің бастығы боп шыға келді.

	Ол шақта ЧК-ның бөлімше бастығы дегенің үстіне адам батып кіре алмас, бет қаратпас үлкен лауазым иесі еді. Енді қалай, қызылдар билік тізгінін іліп әкетті десек те ақтар жағы да одан біржола күдер үзбеген. Бүкіл Ресейдің өнебойында оннан-мұннан бас көтергендер лаңы таусылмады.Өзін бүкіл Ресейдің бас билеушісімін деп жариялаған Колчактың да дүрілдегені сол тұс. Басқалары тағы бар. Сосын да бұл жылы Мәскеуге көшіп үлгерген большевиктер үкіметі ВЧК бөлімшелерінің басшыларына шексіз өкілеттік берді. Уезд бастықтары олардың қасында онда-мұнда жүгіретін қолбалаға ұқсап қалды. Міне, Омбыда білім алған екеудің Жаркенттегі кездесуі Асанның осындайаса бір мәртебесі шарықтаған шағында болып еді.

	Бұл кездесудің алғашқы бірер аптасын Асан мен Смағұл ұзақ-ұзақ түндерде, жабық есік жағдайында оңаша сұхбаттасумен өткерді. Смағұл әкесі Диқанбай қажының шаңырағының астында жырлаған жырын қайта дуылдатты. Асан, әсіресе, «Алаш» үкіметі мүшелерінің қыр-сырына, оның жекелеген қайраткерлерінің өмірбаяндарына, ұстанымдарына қызықты. Осындай күндердің бірінде әлгі Жаркентке Смағұлдан сәл бұрынырақ келген Қасымхан Чанышев та бұлардың қасынан табылды. Үш оқыған жігіт бұл жерде де тез табысып, шүйіркелесті. Бірде Қасымхан жоқта Смағұл өз әкесі Диқанбайдың үйінде осының бәрін, әсіресе, «Алаш» қозғалысы жайлы ұққан, білгендерін осы татар жігіті Қасымханның да бірге тыңдағанын ескертіп өтті. Міне, сол шақта Асан:

	– Әттеген-ай! Үлкен бір жаңсақтық жасаған екенсің! – деп бармағын шайнады.

	– Қандай жаңсақтық? – деп Смағұл іші сезсе де елең еткен адамның қимылын жасады.

	– Жаным-ау! Саяси сауаттылығың бу боп ұшты ма? Қазір сол «Алаш» үкіметіне, «Алаш» қозғалысына қатысқандарды қаскөй ұлтшылдар атап жаппай қудалап жатыр емес пе? Сен бұл жайды мына қиырда тісіңнің арасынан шығармауың керек еді. Әсіресе, татар жігіті Қасымхан Чанышев секілді ұлты басқа көзі ашықтардан сақтануың керек еді! Не деп болады бұл заманда? Омбыда оқыған оқуың бар, сені зор карьера күтіп тұр емес пе, енді соның бәрінің түбіріне өз қолыңмен балта шапқандайсың ғой!

	Бұл әңгімеден соң да Асан мен Смағұл ұзақ-ұзақ ойларға шомды. Ақырында ЧК-ның бастығы Асан:

	– Сен, ескі досым, ақылдасуға білімі мен парасаты жетерлік тілеулесім, Смағұл Диқанбай қажы баласы, сен тектес жас азаматтар кез-келген жерде шашылып-төгіліп жатқан жоқ, мына қызыл үкімет өзің сияқтыларға өте зәру, сені осындағы, Жаркенттегі милиция бастығы етіп тағайындасам деген ой ішімде пісіп, жетіліп келеді. Кәне, тәуекел, сен сол қызметке тұр! – деді. Бұл ұсыныс Смағұлға төбесінен алтын жауғандай әсер етті. Бірақ алтынның да алтыны бар, шын мәнінде сыйға тартылған алтын ба, жоқ, әлдекім арқылы қолды болып келген алтын ба? Оның соңы неге ұласады, кешегі «Алаш» үкіметінің қызметкері бүгінде қызыл өкіметтің қанды балақ қарақшысына айналыпты деп жұрт ду етпей ме? Осындай сауалдар басына кептелген Смағұл өз әкесі Диқанбайдың да кейбір сақтық хақындағы ескертпелерін есіне алды. Мұның жайын дәл бағамдаған Асан сөзін былай жалғастырды:

	– Көп шошынудың реті жоқ, егер қызыл өкіметке қызмет жасасаң «Алаш» қозғалысына қатысқан күнәңді жуып-шайып кетуге жарайды!

	Бұдан кейінде де Смағұл илікпеді. Сосын бұл ол орынға оқуы да бар, әрі әскерде болып қару ұстауға тәсілденген әлгі Қасымхан Чанышевты ұсынды. Асан бұл ұсынысты құп көрді. Сөйтіп татар жігіті, қағілез де өткір Қасымхан Чанышев Жаркент милициясының бастығы боп шыға келді. Бұл бір жайдан татар жігітіне ауыз бастырыққа да ұқсаған. Себебі Смағұлдың «Алаш» қозғалысына қатысқанын бастан-аяқ өз құлағымен тыңдағандардың бірі сол ғой.Ал Смағұл Матай, Алтынемел тауларының етегіндегі өз ауылына оралды. Бұл да далада қалған жоқ, сол 1918-20 жылдары мұнда батырақтар, яғни кедей-кепшіктер болыстығы құрылуда еді, міне, сонда батырақтар болыстығының болысы (батрацкий волостной волость) атанды.

	Дәл осы тұста бір қыстырма жасағанның артығы жоқ, сірә. Сол жылдары осы Қоғалы аңғары, тіпті Іле дариясының жағалауы сынды өлкелерде ең аты шыққан танымал адамдардың қатарында Сабаншы деген кісі де бар. Бұл Диқанбай қажымен немере ағайынды. Диқанбай жоғарыда аталған Малдыбайдың немересі де, Сабаншы сол Малдыбайдың бел баласы еді. Диқанбайдан бір мүшелдей үлкендігі бар. Міне, осы Сабаншы Малдыбайұлы 17-18 жасында ел көзіне түсіп, екінші Николай патша заманында екі мәрте би (сол кездің орысшасында: «нардный судья») және бір рет Алтынемел, Матай тауы етегіндегі бір елге болыс сайланған. Бұл болыстық қызметі шамамен 1900-1903 жылдары орын алған. Кейінгі жылдары ол болыстың мөрі екі-үш адамның қолынан өтіп, соңында сол заманғы ең атышулы хан тұқымы, тезек төренің баласы Құдиярханға бұйырған. Адам қанына тартпай тұра ма, бұл Құдиярхан да әкесі тәрізді алай-түлей мінездің адамы. Міне, сол мінездің кесірінен бе, 1917 жылғы ақпан төңкерісі нәтижесінде дүниеге келген Уақытша үкіметтің Верный қаласындағы өкілі Шкапский Құдиярхан Тезекұлын табанда тайдырып, оның орнына Сабаншы Малдыбайұлын қайта әкеп отырғызған еді. Сөйтіп бұл осы лауазымды да екінші мәрте иемденген. Ал Смағұл Диқанбайұлы мұнымен көршілес басқа болыстықтың тізгінін ұстаған. Бұл ағайынды Сабаншы мен Смағұл сол құбылмалы заманда дабұл қызметтерді едәуір жыл атқарды.

	* * *

	Смағұл болыс ретінде көп уақытын ел ішінің дау-дамайын шешуге арнады. Кейде жергілікті қазақтар жекелеп, не топ-тобымен бұл «ине-жіптен жаңа шыққан» болыстың үйіне, «мына заман қалай ауан алып барады» тәрізді сұраулармен ентелейді. Смағұл олармен жиі-жиі әңгіме өткізеді. Ара-арасында мектеп ашу, қараңғылыққа қарсы күресіп, сауатсыздықты жою, егіншілікті кеңейту, ағаш, не саман кірпіштен үйлер салу, кейбір ұлты орыс дәулеттілердің қазақтарға қысым жасауы сияқты мәселелер төңірегінде желпінеді. Бірақ бұл көбіне сөз, нақтылы әс-әрекет жағы өте мардымсыз еді. Осындай тірлікпен 1920 жылдың жаз айлары туды.

	Бұл Қоғалы өңірінде күннің ең қатты қызатын шағы шілде мен тамыздың тоғысы. Сондай бір күндерде бұл Смағұлға әлгі Жаркенттегі өзінің жақын досы, ЧК бөлімшесінің бастығы Асаннан құпия шақырту келді. Хабаршы арқылы «менің шақыртқанымды жан баласы, тіпті әке-шешең, қойныңдағы қатының да білмесін. Жаркентке жай өз шаруаңмен келген бол» деген қатаң ескертпесін қоса жөнелтіпті. Осы екі аралықта үйленіп те үлгерген Смағұл бұл тапсырмаға орай қасына қару-жарағы сай екі атшы-қосшы ертіп, бөгде бір сылтау тауып Жаркентке қарай құстай ұшты. Жаркентте Асан мен Смағұлдың әңгімесі тағы да есік-терезесі тарс бекілтілген оңашалықта өтті. Асан оң қолының алақанын жазып жіберіп Смағұлдың алдына тосты да:

	– Мына қолымда неше саусақ бар? – деп қадала сұрады.

	– Бес саусақ бар! – деп Смағұл бірден таңқ етті.

	– Ия, бес саусақ! Артығы жоқ! Осы бестікті ұмытпа! Біздің иығымызға аса жасырын, бірақ зілдей ауыр бір міндет жүктеліп тұр! Оны білетін мен, сен және Қасымхан Чанышев. Аузын буып жүруге жарайтын тағы екі адамды өзіміз таңдап қосамыз. Барлығымыз бесеуміз. Егер бұл жайды жазатайым алтыншы адам естісе, ол қай-қайсымыз арқылы білсе де сол алғашқы бестіктің біреуі ату жазасына кесіледі! Ия, солай! Себебі, бұл мемлекетаралық шаруа!

	Смағұл бұл ескертпеден сескенген жқ, қайта туа бітті ержүректігі бар неме өзінің басқа үлкен бір кәдеге асқалы тұрғанын сезіп бойына қайрат жиды.

	– Маған сонау Мәскеуден, ВЧК-дан, анығын айтсам Дзержинскийдің дәл өзінен арнайы хабаршы келді. Оның қалай келіп, қалай кеткенін менен басқа ешкім сезбей де қалды! – деп жалғастырды Асан бұдан арғы сөзін. Сосын Смағұлға өңменінен өтердей жаман да қатал көздерімен ұзақ, тіпті тым ұзақ қадалды. Оның бұл қарасында «егер осы міндетті атқаруға лайықты үлес қоссаң мұртыңды балта шаппайды. «Алаш» қзғалысына қатысы бар деген жаман атағың жайына қалады, ешкім оны жариялап та абырой таппайды» деген жазу тұр еді. Смағұл бұл жазуды үтір, ноқаттарына дейін ажыратып анық оқыды. Ия, бұл ендігі жерде отқа да, суға да түсуге әзір еді.

	Ия, мәселе, бір кезде патшалық Ресейде туы шалқыған, әйгілі казак-орыс әскерлерінің атаманы, генерал-лейтенант, осы 1920 жылдың наурыз айында Қытайға өтіп, едәуір күшпен сонда бекінген, қазіргі большевиктер өкіметінің ымырасыз қас дұшпаны, әрі бұл өкіметті төңкеріп тастап, бүкіл ресейлік патша тағына қонжиюға дәмесі бар Дутов Александр Ильич дейтіннің көзін жою туралы еді.

	Бұдан кейінгі жыбыр-жыбырға Жаркент милициясының бастығы Қасымхан Чанышев та қатысты. Түбінде бұл әрекет сол Чанышевтің қолымен жүзеге асырылуға тиіс. Бірақ Дутов дегенің үстіне басып кіре қоятын адамың емес, Чанышевқа лайықты көмекшілер керек. Сол көмекшілердің бірі мына Смағұл болуға тиіс. Бұл істе асығыстық мүлдем басы артық дүние, сосын да бұл үшеудің жыбыр-жыбыры үш-төрт күнге созылды. Асан Омбыда оқығаны өз алдына сонда жүріп Петербор, Мәскеу, Орынбор тәрізді қалаларға қатынап, көп білік жинаған. Сосын да мұның оқыған-тоқығаны, көріп-білгені мына екеудің жиған-тергенінен әлдеқайда зор. Сосын да Асан өз әріптестерін қосымша көп жайға қандырды. Ақырында бұл ЧК бөлімшесінің бастығы:

	– Қазіргі кезек күттірмес бірінші шаруа Қытай жерінде сол атаман Дутов бекінген Сүйдін, не одан сәл әрідегі Құлжа қаласының маңынан сенімді екі адам табу. Олар өте қағілез, ауыздарына берік, құралайды көзге атқан мерген, қайраты тасып қалшылдап, қойға шапқан бөрідей ырсылдаған жігіттер болуы шарт. Мергендігімен қатар құлқынқұмарлығы танылса ырыс үстіне ырыс. Большевиктер өкіметінің сол Дутовтың басы үшін атаған сый-сияпаты періштенің өзін жолдан тайдырардай бар!

	Бұл сөздердің тұсында Смағұл мен Қасымхан бір-біріне аңтарыла көз тастады. Қасымхан өте жас кезінде саудагер әкесімен бірге керуен тартып, Құлжа қаласына екі-үш мәрте қатынағаны бар. Ал бүгінде мына ЧК-ның жауапты өкілі сипаттағандай жігіттерді ол жақтан тап басып тани қоятындай еш мүмкіндігі жоқ. Періштенің өзін жолдан тайдырардай сый-сияпат аузының сілекейін шұбыртып, үсті-үстіне жұтынса да солай. Ал Смағұл Қытай жеріне ат ізін салып үлгермеген. Сәл салғыртып барып, бір ақылды сол Смағұл қосты.

	– Өз туыстарымды жер-көкке сыйғызбай мансұқтағаным емес, менің әкем Диқанбай қажы ақылдың кені. Қоңсылас екінші болыстықтың иесі, мен тәрізді ол да болыс Сабаншы да солай. Ол да қажылыққа барған. Менің әкем сол Малдыбай байдың немересі де, ал Сабаншы сол бидің бел баласы. Менен бір мүшелдей үлкен. Міне, сол екі қажы Қытайға көп қатынаған, әрі ол жақтан келімді-кетімділер де бұларға соқпай өтпейді. Екеуінің Қытайдағы дос-жарандары хақындағы жырына біраз мейірімді қандырып едім. Сіз атағандай Қытайдан сенімді адамдарды солар табуы ықтимал!

	Бұл ұсынысқа Асан мырс-мырс күлді:

	– Айналайындар! Мәселенің байыбына тереңірек бойласаңдаршы! Бір елден екінші елге террористер жіберіп, өздері үшін қауіпті саналған адамды оққа байлау халықаралық келісім-шартпен тыйым салынған әрекет! Егер біздің қылықтарымыз жат жұрт сұғанақтарының құлақтарына шалынса баршамыздың күл-талқанымыз шықты дей бер! Смағұл, жаным, дос егіз, дұшпан сегіз, сенің көз алдыңа бес саусағымды неге тостым? Ұмыттың ба?

	Смағұл да еркін ойлы, ЧК-ның жауапты өкіліне бірден жауап қайырды.

	– Ұмытқам жоқ! Тек мұндай шара үшін ол бестігіңіз тым тар қауыз ғой!

	– Шынында біз ондай қауызға сыймаймыз! – депҚасымхан Чанышев та Смағұлды қолдады. Үшеуара өстіп ырғаса-жырғаса келе ақырында Смағұл Матай тауының етегіндегі қос қажыға барады, әлдебір қауырт іске қатыстыру үшін Қытайда қол-аяғы берік, ұшқыр, сенімді екі-үш жігіт-желең тауып беретіндей сыралғы достарыңыздың бірін атаңызшы деп қолқа салады, тек ол қандай қауырт іс екенін оларға ашпайды деп келісілді.

	Сонымен Смағұл Қоғалы аңғарындағы өз ата қонысына қарай қайта салды. Жолай Сабаншыны ілестіріп, Матай тауының күншығыс жақ етегіндегі Қызылқайнар жайлауында отырған әкесінің алдына барып тізе бүкті. Келген шаруасын ай-шайсыз, басы артық ырду-дырдуды маңайлатпай Сабаншы екеуіне ұғынықты етіп бірден жайып салды. Диқанбай қажы оның не қауырт іс екенін сұрамады да, тек баласының алабұртқан жүзіне қарап қалайда мұның үлкен бір шаруаға бел буғанын бажайлады. Зерделі Сабаншы да солай. Енді екі қажы бір-біріне алақтап, Қытайда мұның шаруасына қол ұшын берер қай тілеулесімізді атаймыз деген сауалмен айқасты. Кенет Диқанбай өз санын өзі сарт еткізіп ұрды:

	– Неменесіне соншама бас қатырдық! Құдай айтқан әлгі осыдан екі-үш жыл бұрын ғана Қытай асқан, суанның Сатай болыстығын басқарған, кәдімгі Мұқа болыс неғып аузымызға түспей тұр?! Қалмаққа шапқан Сатай батырдың ұрпағы, ағыңа да, қызылыңа да көндікпей шүршітке беттеп, әрі ондағы ағайын-туғандардың басын құрап, паналатқан сол Мұқа болыспен шендесер кім бар? Біле білсеңдер менде оның талай қажетіне жарағанмын! Ол менің сөзімді жерге тастамайды! Қаласаңдар сол Мұқаға тілдей хат жазып берейін. Немесе ауызша сәлем жолдайын! Менің саған әке екенімді ол сүңғыла қайтсе де біледі.

	Өз тапқырлығына өзі сүйсінгендей көздері жылтырап, Диқанбай қажы жайраңдай күлді. Жалпақ маңдайлы, бойы мықырлау, есесіне толған торсықтай төртпақ денесі бар, шымыр адам еді. Алты ұлының ішіндегі мойны озық Смағұлдың бір үлкен іске мойынсұнғанына дән риза.

	Смағұл үйден шығып үлгермеді, әке шаңырағының астында тағы екі адам пайда бола кетті. Бұлар әлгі Диқанбай қажының тұрғыласы Ермұрат пен оның баласы Ақатай еді. Смағұл оларға көп алаңдамады, қысқа сәлемдесті де одан арғыға уақыт таппай тайып тұрды. Сабаншы да осында қала тұрды. Енді осында қалған екеу Смағұлдың қандай іске араласпақ екенін өздері анық білмесе де ойға түйген жора-жорамалдарын Ермұрат пен оның баласы Ақатай алдында қалай да бөлісті деуге негіз бар.

	* * *

	Оқырман сол заманның келбетін дұрыс түсінуі үшін Суандағы алты болыс елдің бірін басқарған Мұқа болысқа сәл-пәл сипаттама берелік. 1916 жылға дейін-ақ Жаркент уезіне-көптеп ағылған казак-орыстар легі Мұқаның жүйкесін жұқарта бастаған. Енді қалай, Бұрхан, Көктал, Талды, Шежін, Сарыбел тәрізді топырағы құнарлы, көк майсалы қоныстар солардың аяғының астында тапталды. Ол аздай 1916 жылғы қазақтардан әскер алу туралы атышулы июнь жарлығы төбелерінен жай түсіргендей еді. Міне, сол шақта, Жаркент уезіндегі жиырма болыс ел, оның ішінде суанның алты болысы да бар, бәрі бір-ақ күнде шарт жарылды. Ел көтерілді. Әйгілі әкелі-балалы Аққабақ, Сатай батырлардың тұқымысың деп баршасы Мұқа болысты қолбасшы дәрежесіне көтерді. Бұл Мұқа әрі бұған дейін де өте зорлықшыл казак-орыстарға сес көрсетіп, батыл қимылдары арқылы аты шыққан адам. Ішкі дау-дамайды шешуде де алдына жан салмайды. Аузы дуалы суан ақыны Әбіләкімнің мына бір шумағыәлі күнге ауыздан-ауызға көшуде.



	– Халыққа салса Мұқа жеңеді,

	Қалыпқа салса Сүлеймен жеңеді.

	Мұқа – келсе

	Сүлеймен толқып аққан сең еді.

	Байсуанның ішінде

	Бұларға кім тең еді?



	Суандағы Мұқа болыс бастаған көтерілістің алғашқы қарқыны керемет. Бұған мынадай бір нақтылы мысал да бар. Бұл суандар мекенінен сәл тысқарыдағы бас көтерулер бірден жаншылып, тірі қалғандары жаппай түрмеге қамалды. Жаркент түрмесіне 57 адам түсті. Бұлар осы жағдайда да аласұрып тынши қоймады. Өздерінауыр жаза күткенін жүректерінің соғысы арқылы сезгендей мына қапастан қашып шығуға ниеттенеді. Түрме ішінде өзара келісіп, шай әкелген түрме қарауылын шап беріп ұстап, соққыға жығып, басын мылжалап өлтіреді. Дереу біразы алтыатар, маузер тәрізді қару-жарақты қолға түсіріп қашады. Алайда, сыртқы күзет те бар ғой, араларында тағы арпалыс болып, қашқындардың 28-і қайта қолға түсіп, әскери сотқа беріледі. Қалғандары айдалаға бас сауғалап зытпай, қолдарындағы қаруларымен бірден Суан көтерілісінің басшысы Мұқа болысты паналайды. Бұдан кейінгі атыс-шабыста осы жаңадан қосылғандар ерекше ерлік көрсетті делінеді.

	Әрине, бұл Суан көтерілісі де жеңіліске ұшырайды. Жетісу губернаторы мұнымен қанағаттанбай, сол 1916 жылдың күзінде осы бүлікшілерден келген шығынды солардың мал-мүлкін, қыстауларын, егістіктерін сату арқылы өтейік деген ұсыныс жасады. Бұл ұсыныс патшаға жеткенше 1917 жылғы ақпан төңкерісі бұрқ етті. Сөйтіп, «Алаш» үкіметі дүниеге келді. Мұқа болыс қайта бас көтерді. Ол «Алашты» өзіміздің ұлттық үкіметіміз деп қабылдады. Суандағы алты болыс елді де соған үндеді. 1917 жылдың көктемінде Қапалдағы «Алашорда» өкіметінің жоғары мәртебелі өкілі осы Қоғалы өңіріне, Жаркент уезіне беттеді дегенді естіп, Жаркенттен бері қарай салып ұрып, Алтынемел асуына жетеді. Бұл ретте Мұқа болыс көптеген ақсақал-қарасақалдарды, танымал азаматтарды ерте келген еді. Міне, Алытнемелде осы топ, бұларға әрі жергілікті біраз жұртшылық қосылып, жоғары мәртебелі өкілді зор салтанатпен қарсы алды. Мұқа болыс өзінің табиғи шешендігіне басып, таза ұлттық, үкіметтің құрылуымен баршасын құттықтайды. Әрі осы Алтынемел асуының етегінде қырық өгіз сойдырып, ұлан-асыр той жасайды. Бұл оқиға кейін біраз аңыз-жырға айналған. Мұқа болыстың ел есінде сақталған тағы бір еңбегі қазақ балаларын оқытуға көп күш жұмсаған. Сол заманғы көзі ашық, зиялы азаматтардың бірі – Қазан университеті малдәрігерлік факультетінің түлегі Түбек Атауылов патша заманында-ақ Жаркент өңірінде өз мамандығы бойынша қызмет еткен екен. Бұл да зерделі, ұлт қамын ойлауға өресі жететін жан. Әрі осы Түбек Атауыловтың бір қызы әйгілі мемлекеттік қайраткер Тұрар Рысқұловқа тұрмысқа шығуы да көп жайды аңғартады. Осындағы тағы бір көрнекті тұлға – ұйғыр байы Уәли Юлдашев еді. Міне, Мұқа болыс осы Түбек Атауылов, Уәли Юлдашев сындылармен тізе қосып, Жаркенттегі медіресені кеңейтіп, қазақ, ұйғыр балаларын білім алуға, сол кезде аса қат мамандықтарды игеруге үндеген екен. Әрқилы балшы, сынықшы, оташы, бақсы, жыршы тәрізді өнері барларға да жағдай жасапты.

	Міне, осындай өз елі үшін аянбаған Мұқа болыс сындыларға да өз елінде опа таптырмапты. Большевиктер өкіметі келісімен «мынау алашордашыл элемент» деп бірден бұған суық қолдарын жүгіртеді. Кешегі ақтардан, бүгінгі қызылдардан көрген жәбір-жападан зәрезап болған Мұқа болыс шекараның жақындығын пайдаланып, мал-жанымен, ауыл-аймағымен Қытай жерінен бір-ақ шығады. Қытайға көшу үрдісін ең алғаш қалыптастырған осы Мұқа болыс. Жат жерде де бұл адамның асқан ұйымдастырушылық қабілеті, көрегендігі, шешендік өнері, мал-жанның қабағына қарай білетіндігі кәдеге асыпты.

	Міне, Қытай жеріне мына жаңа үкіметтің аса құпия тапсырмасымен аттанған баласыСмағұлға Диқанбай қажының сол Мұқа болысты атауы тегіннен-тегін емес еді.

	Смағұлосы олжасымен Жаркентке қайта оралды даЧК-ның жауапты қызметкері Асан, Жаркент милициясының бастығы Қасымхан Чанышев екеуінің алдында Қытайдағы суан Мұқа болыстың жайын баяндады. Тағы да ұзақ дидарласудан соң Смағұл мен Қасымхан екеуі екі жолмен шекарадан әрі асып, Сүйдін қаласының маңына жақындайды. Сүйдін қаласының солтүстік шығыс жағында көлдеңінен созылып Сарыбұлақ тауы жатушы еді. Сол Сарыбұлақтан мол сулы Сарыбұлақ өзені терең сайды қақ жарып, күркіреп ағатын. Оның өнебойы, әрі арғы аталмыш таудың етегі жаз жайлау, қыс қыстауға толы. Міне, Мұқа болыс сол Сарыбұлақтауының етегінде, дарияға таяу жайлаулардың бірінде отырған. Смағұлды өте жақсы қарсы алды. Әкесі Диқанбай қажының хал-жайын бірнеше мәрте сұрағыштап, ұшып-қонып дегбірсізденді.

	– Дәл бүгінде Қоғалы өңірінде, Матай, Доланалы тауларының өнебойында жалайыр-қарақалпақтан шыққан Диқанбай қажыдан шоқтығы жоғары пенде жоқ-ау, сірә! – дегенді дәміл-дәміл қайталайды. Смағұлдың шаруасын тыңдап қаныққасын едәуір ойланып, өзінің үш қойшысын шақыртты.Олар Махмұд Қожамияров,Тоқтам деген екі қазақ және Нұқай атты бір ұйғыр жігіті еді. Оларды біраз сөзбен суарып барып:

	– Мына Смағұл сонау Матай таудың етегіндегі бір қасиетті адамның, қажының баласы! Осында үлкен іспен ат басын тірепті. Бүгіннен бастап бұл Смағұл отқа түс десе отқа,суға түс десе суға түсіңдер! Сендер ат құлағында ойнайтын шабандоз, әрі батыр да батыл сайыпқырансыңдар! Бұдан әрі мал соңында салпақтауларың жараспайды! Егер мына қажы баласының тапсырмасын тап-тұйнақтай орындасаңдар үлкен сый-сияпат өз алдына, шекарадан ары асып, туған жермен қауышып, бір-бір мансапқа ие боласыңдар! – деді. Бұл уәдеден үш жігіттің көздері оттай жанып, бір-біріне жалтақтай берді. Не іс, ол жағын Мұқа да білмейтін, анығын Смағұл әзірше одан да мұқият жасырды. Сөйтіп, Смағұл және Мұқа болыс берген үшеу – барлығы төртеу болып, түнделетіп Сүйдінге жетіп, осында аталмыш жігіттердің бірінің туысының үйіне ат басын тіреді.

	Мұқа болыстың көмегі мұнымен таусылған жоқ еді. Бірер күннен соң осы Сүйдінге базаршылаған түрмен келген Мұқаны Қасымхан Чанышевпен де жүздестірді. Мұқа мен Қасымхан жылап көріскенге ұқсады. Себебі бұл татар жігітінің бір кездегі ірі саудагер, бүгінде марқұм әкесін бұл Мұқа да жақсы білген екен. Әкесінің қасындағы Қасымханды да бала кезінде көргені есінде. Ендігі үшеуара құпия әңгіменің мазмұны мынау. Бұлар атқармақ іс осында бекінген атақты орыс атаманы Дутовқа барып тіреледі, бұлар сол атаманнан көмек сұрамақ екен. Бірақ оған барар жол өте қиын, сосын да сол атаманға кіріп-шығарлық дәрежесі бар бір лауазымды адаммен таныспақ керек, соны қалай табамыз? Мұның басты себебі, мына Қасымхан Чанышев Жаркент милициясының бастығы бола тұра мына большевиктер өкіметіне өлердей жаны қас, мұның аса дәулетті саудагер әкесін қызыл әскерлер әрі тонап, әрі жанын жаһаннамға жіберіпті, сол әке кегі үшін оларға қарсы майдан ашпақшы! Сол үшін де атаман Дутовтың қоластында қызмет етпекші! Бұған қоса қолайлы жағдайда екі елдің арасында апиын, тері-терсек, әшекейлі бұйымдар, шұғадан тігілген киім-кешек тасып, әке кәсібін жалғастырмақшы.

	Мұқа осы Сүйдінде бір аптадай бөгелді. Біраз таныстармен жүздесіп, ақыры, Смағұл мен Қасымханға сүйінші сұрағандай елпелектей жетті:

	– Сендердің істерің оңға басады екен! Жаңағы орыс атаманның тілмашы, әрі ең жақын жанашыр досы мұндағы, ондағы елдің бәріне танымал жан. Ол атақты төре тұқымы! Мен де жақсы танимын оны! Баяғы заман тынышта, арғы бетте, өзіміздің атамекенде ол біздің үйде талай жата-жамбастаған! Ол дегенің кәдімгі күллі қазақ төбесіне моншақ көтерген Абылай хан бар емес пе, міне, сол Абылай ханның тікелей ұрпағы! Ныспысы – Меделхан. Абылай ханның кіші қалмақ тоқалынан туған бел баласы Әділдің он төрт ұлы болған! Солардың бірінен Сөк туады (кейбір әдебиетте оның ныспысы Сүйік деп жазылады). Сөктің Бөкей, Бөжей атты екі ұлы белгілі. Бөжейден Ешбай, Мұхаметше тарайды. Осындағы Ешбайдан жаңағы мен атаған Меделхан мен оның інісі Батырша туады. Бұл екеуін де төре тұқымы деп, әзәзіл көріп, қызылдар соңына шырақ алып түсті емес пе? Кішісі Батыршаның қол-аяғын кісендеп, сонау Арқа жаққа, Қарағандыға әкетті деп естігенбіз. Ал мына Меделхан қашып құтылып, осындағы орыс атаманның қолтығынан пана тауыпты. Ол Меделхан қазақ пен орыстың ғана емес, басқа да біраз тілге судай, әрі талай ілімді меңгерген нағыз замана сұңғыласы. Орыс атаманға жол тапса сол тауып береді! Өзгеге бастарыңды шатпаңдар!

	Бұдан әріде Смағұл бой жасыра тұрды. Атаман төңірегіндегілерге әзірге мұның көрінуі орынсыз еді. Сосын да ол шекарадан бері асып, Жаркентке оралды. ЧК-ның осындағы бөлімше бастығы Асан оны Матай тауы етегіндегі өзі басқарған болыстыққа жібермей уақытша қасында ұстады. Ал Қасымхан мен Меделхан Абылайхановты Мұқаның өзі беттестірді. Қасымхан мен Меделхан тез тіл табысты. Қасымханның қызыл өкіметке өлердей жау болуына себеп те көпе-көрнеу.

	Кешіріңіз оқырман! Бұл жерде тағы бір түсініктеме қажет. Ұлты татар, Жаркент милициясының бастығы Қасымхан Чанышевтың осы қарқында тым белсенді шығуына басқа да тосын себеп бар. Мәскеудегі ВЧК-ның орталық органдарының жауапты адамдары атаман Дутовтың көзін жоюда асқан мүдделілік, әрі асығыстық танытты. Сосын да үсті-үстіне ВЧК-ның Жаркенттегі бөлімшесіне әрқилы нұсқаулар, ақыл-кеңес сияқтыларды жіберіп жатты. Сондағы бір нұсқау нобайы былай: Қасымхан Чанышевтың Жаркенттегі отбасын толайымен, әйелі, бала-шағасы, іні-қарындастары бар, айналасы оншақты жан – бәрін бір түнде қамауға алып, Қасымханның өзіне «егер сен атаман Дутовтың көзін жоюды тез, әрі қапысыз жүзеге асырмасаң, не сатқындық жолға түссең, мына туыстарыңмен о дүниеде бір-ақ жүздесесің» деп шарт қою. Бұл бұйрық табанда орындалды. Ал Қытайдағы Қ.Чанышев сол төре тұқымы Меделханмен беттесер қарсаңда бұл жайдан хабардар етілді.

	Ал өкінішке орай бұл тілмаш, әрі көмекші-кеңесші қызметін атқаратын төре тұқымының Қасымханды атаман Дутовпен жолықтыруға өкілеттігі жетпейді екен. Ондай өкілеттік осындағы діни басшы поп, әрі атаманның барлау қызметін басқаратын Иона-әкейдің қолында бар екен. Бірақ сауысқаннан сақ пәле, не нәрсені тексерсе де қыл-қыбырына дейін өз көзінен өткізбей оған жол бермейді екен.

	Қасымхан әлі де біраз бөгелді. Тек осы уақытта Меделханмен бірнеше мәрте сұхбаттасып үлгерген ол әлгі Мұқа болыс ұсынған үшеуді, яғни Махмұд Қожамияров, Тоқтам атты қазақ жігіттерін және Нұқай атты ұйғыр жігітін сол Меделханға қызметшілікке орналастырды. Мұндай ұшқыр да, әрі не жұмысқа да жұтынып түрған малайларға Меделханның өзі де зәру екен, бірін атшы, екіншісін еден сыпырушы, үшіншісін аспазшы етті. Осындай тірлікпен 1920 жылдың күз айлары да таусылды.

	Қыс түсті. Қасымханның шекарадан ары-бері өтіп сабылумен күні өтті. Келген сайын аса құпия жағдайда ЧК-ның өкілі Асан мен Смағұлға Қытай жерінде көрген-білгендерін, ойға түйгендерін жіпке тізеді. Әрқилы қиындықтарды қоса атайды. Сондай шақта ЧК-ның өкілі осы соңғы айлардағы қызмет барысында Сүйдіннен ары, сонау Құлжа қаласында өзіне таныс бір орыстың тұрып жатқанын анықтаған еді. Ол жай орыс емес, патша заманында, осы Жаркент өңірінде үлкен қызмет атқарған, әрі бұрынғы режимге, қоғамдық құрылысқа жан-тәнімен қызмет еткен үлкен шенеунік. Фамилиясы Миловский. Қызылдар өкіметінің басым шығуына кесе-көлденең тұрып, сөйтіп көзге түскендердің біреуі. Сосын да қызыл өкіметтіңқармағына ілінуден бас сауғалап, шекара асқан. Міне, Қасымханға Құлжадағы сол Миловскийді тап деп кеңес береді, тіпті оның тұрағын да мөлшерлеп ұқтырады.

	Міне, сол орыс шенеунігі Қасымхан Чанышевтің не мақсатпен жүргенін естігенде екі көздері оттай жанады. «Қызыл өкіметке қарсы көкіректегі қыжылға бұл да бір сеп» дегендей Сүйдінге Қасымханмен бірге келіп, Иона-әкеймен беттестіреді. Бұл қашқын орыс тіл мен жағына біраз күш түсіріп, Иона-әкейді көп сөздің астына алады: «Мына Қасымхан Чанышев Жаркентте аудандық милиция бастығы, міне, сондай кеңестік үлкен лауазым иесі сіздерге, атаман Дутовқа қызмет етсе үлкен олжа ғой, дұрыстап пайдалансаңдар бір өзі он, тіпті жүз тыңшының қолынан келместі тындырады ғой» деп төпелетті. Иона-әкей бұл орыстың сөзіне де, Қасымханның өзіне де құлай сенгендей түр көрсетті, бірақ бәрібір Қасымханды атаманмен жолықтыруды ұзын арқан, кең түсауға салып, кейінге қалдыра берді.

	* * *

	Жоқ, екінші Николай патша құлап, ескі құрылыстың аяғы көктен келгесін Қытай жеріне шекара асқан Дутов Александр Ильич жай сағым қуған қысыр қиялдың құлы емес-тұғын. Әйгілі казак-орыс әскерлерінің атаманы, генерал-лейтенант, аса білімдар, асқан талант иесі бұл не қарекетте де мәселенің артын таразылай білетін ысқаяқтығымен де белгілі. Егер мұның патша заманындағы, одан кейінгі қам-қаракеттерін тізсек ұзаққа кетесің. Қысқартып, жинақтап жеткізсең былай: Әскери училищені және Ресей армиясы Бас штабының академиясын бітірген. Бірінші дүниежүзілік соғысқа бастан-аяқ қатысқан. 1917 жылы ақпан төңкерісінен соң казак-орыс әскерлерінің Бүкілресейлік одағының бірінші басшысы. Сол жылы маусым айында Керенскийдің тапсыруымен Бүкілресейлік казактар съезін басқарды. Күзге салым Орынбор казак-орыс әскерлерінің атаманы, әрі әскери үкіметтің төрағасы атанды. Дереу бес-алты айдың ішінде бәлшебектерге қарсы бірнеше дүркін көтеріліс ұйымдастырды. Чехосоловак корпусымен ауыз жаласып, адам қанын судай ағызды. 1918 жылы А.В. Колчактың қарамағына келіп, мұнда жеке казак-орыс әскерін басқарды. Колчак армиясы күйреген соң Дутовтың аздаған қарулы тобы Жетісуға ентелеп, осындағы атаман Щербаковпен қосылды. Енді екі атаман атышулы атаман Анненковтың қолтығын паналады. Бірақ Анненковтың да күні санаулы еді. Мұндағы Қапал, Лепсі уездері қызылдар қолына өткесін Дутов пен Щербаков мардымсыз күшпен Қытайға қарай шекара асудан басқаға амал таппады. Бұлар үшін ең ауыр күндер енді басталды. Қытай жерінде Бөрілідала өзенінің бойында кешегі қара қалмақтар қалдықтарына тап болды. Аш-жалаңаш орыс әскерлерінің өкпе тұстан шыға келуіне бұл қара қалмақтар тосырқай қарады. «Қонақжайлылық» атаулының ауылы алыс еді. Орыстар өздеріндегі ер-әбзел, темір пышақ, белдік сияқты бұйымдарды ұсынып, бірнеше күн талғажау етерлік нан, жарма, сүт алды. Соңынан Қытай армиясының отряды келіп, жағдайды ұққасын олар ең алдымен Дутов әскерінің өздеріндегі бар қару-жарақты түгел өткізуін талап етті. Жат жерде мұндай бұйрықты орындамасқа лаж жоқ! Өздерінде небәрі айдауыл-күзетшілер үшін қажетті он бес винтовка ғана қалдырды. Қытайлықтар Дутов пен Щербаковты сондағы Чимпандзи деревнясына орналастырып, ал жай әскери казак-орыстарға Бөрілідала өзенінің бойынан қуыс-қуыс бірдемелерді тауып берді.

	Міне, осы халде, 1918-19 жылдар тоғысындағы қыс айларында Дутов екінің бірі көтере алмас құлазыған ауыр көңіл-күй зардабын шекті. Бірақ бұл атаманның періштесі бар еді. Ол періштесі жоғарыда аталған осы атаман Дутов әскерінің руани жетекшісі, діни басшы, иеромонах Иона-әкей еді. Бұл тақуа неме Дутовтыңтар бөлмесінде атаманмен тізе түйістіре отырып, оны өзіндегі әулиелікке ұқсас қасиеттер барына сендіруге жанталасты. «Александр Ильич, ішім сезеді, сізді бұрынғыдан да зор мәртебе күтіп тұр, Ресей империясының алтын тағы сізге бұйырады, аздаған шыдамдылық, өзіңізге тілеулес жандармен жең ұшынан жалғасу, әсіресе, сарыуайым аталатын дертті маңайлатпау, міне, әзірше сізге қажетті ең үлкен ырзық осылар» деп бастайды да өткен күндердің әпселеңдерін інжілдегі хикаяттармен байланыстыра сағыздай созады. Төрт аяғы тең жорға Иона-әкей өзінің табиғи қабілетін сарқа жұмсады. Бұл діни басшы тек атаман Дутовпен ғана емес, онда-мұнда тентіреп, әрқилы тәсілмен өздеріне қорек тапқан қарапайым әскери казак-орыстар арасында да осылай тілдің майын тамызып, оларға да жігер беретін.

	Сол 1919 жылдың сәуірінде полковник Завершинский басқарған бірінші Орынбор полкі де Қытай жеріне қарай шекара асып, осы Чимпандзи деревнясына келіп құлады. Бұлардың да күйі аса кісі қызығарлықтай емес еді. Соның өзінде де атаман Дутов бұлардан үлкен таяныш тапқандай дүр сілкіне көтерілді. Завершинский полкі Мазар деревнясына орналастырылды. Ал мамыр айының соңына қарай атаман Дутов шоғыры Құлжадан сәл берідегі, көбіне ұйғырлар мекендеген Сүйдін қалашығына көшірілді. Тек ашып айтар бір жай –Сүйдін қалашығының дәл өзіне емес, одан бес шақырымдай қашықтықта, атақты Бурақара жотасының бір сілемі Сарыбұлақ тауынан бастау алатын Сарыбұлақ өзенінің арғы оң жағалауындағы Күрә атты көне заманғы қала-бекініс орнына келтірілді. Бұл Күрә қыстау мен жайлау ортасында ары-бері сабылғанда жұрттың тоғысатын жері. Кішкентай отырықшы ауыл да бар. Уақыт тезіне төтеп берген ескі бекіністердің, тас қамалдардың біраз қалдықтары да бар. Міне, сол қалдықтардың бірін атаман Дутовтың штаб-пәтеріне айналдырды. Ал Сарыбұлақ өзені осы Күрәні жанап өтіп, Іле дариясына құяды.Осы Күрәда полковник Сидоров дейтіннің Жетісу өлкесінде көп жылдар ойран салған әскерінің де тамтығы бар. Басқа да бәлшебектер өкіметінен қашқан-пысқандардың топ-тобы табылып жатты.

	Ал иеромонах Иона-әкейдің белсенділігі күннен-күнге өршіді. Ол Құлжа қаласына жиі-жиі қатынап, өзіне кездескендердің алдында тіл мен жағын безеп, тотыдай сайрап баршасын ұйыта білді. Сөйтіп, сонда ескі Ресей консулдығының үйіне кіріп алып, оны өзіне тұрақ етті. Мұндағы ең басты олжасы сол, бұл тақыс неме сол жылдарда Қытайдың шығыс бөлігінде орналасқан, Орынбор казак әскерінің бұрынғы әскери үкіметінің мүшесі полковник Анисимов дейтінмен тіл таба білді. Онымен тығыз байланыс орнатты. Анисимовтың қолында біраз қаржы бар еді, сол арқылы Дутов тобына едәуір көмек көрсетті. Дутов қарақшыларының біраз еңсесі көтерілді.

	Бұл атаманды басқа да бір үлкен олжа күтіп тұр екен. Осы Қытай жеріне табан аударған Завершинский полкы, полковник Сидоров әскерінің қалған-құтқаны, басқа да жекелеп, топталып бас сауғалағандар, тіпті, сонау Қытайдың алыс шығысындағы полковник Анисимовтың қарамағындағы, мұрты ойылмаған үлкен қарулы күш – бәрі-бәрі бір ауыздан атаман Дутовты өздеріне көсем санады. Ресей империясының алтын тағына бірден-бір ықтимал мұрагер осы деп таныды. Оған дәлелдері де көп.Мұның бәрі Қытай мемлекеті басшылығының да құлағына жетіп тұрды. Сөйтіп, кеше ғана осындааш-жалаңаш аяқ басқан Дутов бір-ақ күнде дүрілдеп, үлкен бедел-абыройдың астында қалды. Бұл енді өзінің ең басты арқасүйері иеромонах Иона-әкейдің әулиелігіне, сәуегейлігіне еш күмәнсіз қарайтын шаққа жетті.

	Иона-әкейдің қам-қаракеті мұнымен де шектелмеді.

	Дутовтың абыройын асқақтатып, қолын ұзарта түсу үшін басқа да пайда көздерін іздестірді. Онысы да нәтижесіз емес. Осында Дутовқа тікелей тәуелді «Шанхай» атты орыс коммерциялық қоғамын құрды. Сол арқылы Қытай жерінде қашып-пысқан кешегі Ресей еліндегі шонжарлардың, ірі завод-фабрика иелерінің, басқа да эмигранттардың басын біріктірді. Кешегі ауқатты, бүгінде қалтасы тесік олар аштан өлмеу үшін не жұмысқа да әзір. Міне, сол жағын Дутов пен Иона-әкей шебер пайдаланды. Дутов ең алдымен өз айналасындағы шоғыр арасында қатаң тәртіп орнатуға күш салды. Осында, атаманның өзімен бірге шекара асқан барон полковник Попенгут дейтін «шаш ал десе бас алатын» біреу бар еді. Талай қырғынға белшесінен батқан, көз алдында қос аяқты пенделер топ-тобымен туралып жатса да селт етпес бұл әскери шен иесі мына атаман Дутовтың Иона-әкейден кейінгі үлкен арқа сүйері. Міне, Дутов отряд штабын құрып, оның басшылығына осы қаніпезер Попенгутты қонжитты. Бұл, әрине, тәртіп жағын едәуір нығайтуға ықпал етті.

	Әрине, Дутов пен Иона-әкейді мұндай іске жігерлендірген осындай «құлатөбел» жетістіктер ғана емес, басқасы да бар. Сол басқаның ең бастысы бұлардағы большевиктер жеңісінің өмірі қыршынның жасындай қысқа деген сенім еді. Міне, осы сенім Қытайдағы орыс эмигранттардың қолтығына дым бүрікті. Оған да сол кездің тілімен бейнелесек «объективті», «субъективті» себептер табылып жатты. Сол себептердің біріншісі Дутов айналасындағы әскери эмигранттардың күннен-күнге көптеп бас құрауы еді. Түптің түбінде солардан кеңестер еліне қарсы лап қоятын үлкен қарулы күш құруға мүмкіндік бар деген дәме. Екінші себеп – Дутов шоғырына үнсіз бас изеп, қолдаған Қытай үкіметінің саясаты. Үшінші себеп – Ресей жақтан ауық-ауық жететін әрқилы ақпараттар легі.

	Дутов пен Иона-әкей тек Қытайдың іш дүниесіне ғана үңгіп тыныш жатқан жоқ, өздеріндегі әскерилердің ең бір ұрымтал қимылдарға бейімділерін оқтын-оқтын Жетісу жеріне шапқыншылыққа да жұмсады. Шекараға таяу ауыл-аймақтарға қырғидай тиіп, мал айдап, дүние-мүлік қана әкетпей олар әрі Кеңес өкіметі бастан кешкен қиындықтар, жіберген қателіктер жөнінде де сыбыс пен дыбысты молынан әкелетін. Бұл ретте, әсіресе, кешегі полковник Сидоров, атаман Анненков сияқтылардың қоластында қызмет еткен, Жетісу өлкесінің қыр-сырына едәуір қанық қарақшылар ерекше көзге түсті. Ресейдің ішкі губернияларынан да жылыстаған бірлі-жарым эмигранттар да қара көрсетуін доғармады. Міне, солар арқаланған ақпарларды Дутов пен Иона-әкей мұқият екшеп, тиісті қорытындылар жасайтын. Бұған қоса, Ресейдің басты бөлігіндегі Антанта елдерініңәзірге басылуға жоқ соғыс қимылдары да бұлардың көкірегіндегі отты үрледі. Ия, сосын да олар большевиктер өкіметінің күні санаулы деген үмітті мықтап малданды.

	* * *

	Міне, Қытай жеріне бекінген әйгілі атаман Дутов айналасындағы тірлік 1920 жылдың күз айларына дейін осындай тәртіппен жалғасқан. Жаркент қаласындағы ЧК-ның өкілі Асан, оның қарамағындағы жауапты қызметкер Давыдов екеуі ауыр ойлардың қыспағынан құтылар емес. Енді қалай, сонау Мәскеудің, ВЧК-ның орталық органынан құйылған күннен-күнге қатаң, әрі құпия мазмұнды телеграммалар бұларды тықыршытпай қайтсін. Бұлар өз кезегінде Жаркент милициясының бастығы Қасымхан Чанышев пен оның ресми емес көмекшісі Смағұл Диқанбай қажы баласын мойыннан қысады. Ақыры, аздап сең бұзылғандай күн туды. Әлгі Мұқа болыс тауып берген үш жігіттің біреуі Махмуд Қожамияров Жаркенттегі Қасымхан Чанышев пен атаман Дутовтың арасында хат тасушы қызметіне жоғарылатылды. Жоғарысы сол – Мамұд Қасымхан жіберген хатты Дутовтың штаб-пәтеріне кіріп, оған өз қолымен табыстайтын еді. Алайда,оған кірерде Махмұдтың қойны-қонышы үш мәтрте тінтуден өтеді. Тіпті әбден сенімге кірді дегенмен де солай. Ал Тоқтам мен ұйғыр жігіті Нұқайдың да «мәртебесі» өсті. Олар әлгі Меделханның көмегімен атаман Дутовтың тағам, аяқ-табақ тасушы қызметіне тағайындалды. Бұлар да күн сайын жалақтаған аш қасқырлардай күзетшілердің тінтуінен әлденеше мәрте өтетін еді. Ия, атаман Дутовқа қарумен кіру мәңгі-бақи мүмкін емес іске айналды.

	Енді 1921 жылдың қаңтар айы туды. Сонда ғана әлгі Миловский мен Меделханның көмегімен Иона-әкейдің иі жібіп, Қасымхан Чанышев атаманның бөлмесіне кірді. Әрине, қарусыз, бұл да үш мәрте тінтуден өткен.

	Атаман Дутов Қасымханды жылы шыраймен қарсы алды. Иона-әкей мен Меделхан арқылы Қасымханның өмірбаянына жақсы қанық ол мынадай әрі-сәрі күй өзін де қажытқасын, бір батыл қимылды қажетсінгендей. Жетісу жерінде Кеңес өкіметіне қарсы көтеріліс ұйымдастырмағын, қолайлы жағдай туса өз әкесінің кәсібін жалғастырмағын, қоңторғай тірліктен құтылып, үлкен байлыққа иегі қышитынын баяндаған жігерлі жастың түр-түсі атаманға ұнағаны рас. Екеуара сыр тартып біраз әңгіменің басына су құйылғасын атаман «менің бір сенімді адамымды өзің басқаратын Жаркент милициясына қызметке тұрғыз, ол түбінде саған да, маған да керек» деді. Бұл ұсынысты естігенде Қасымхан орнынан ұшып тұрып:

	– Мынауыңыз табылған ақыл, Александр Ильич! Тек ол адамыңыз осы Қытайдан шекара асып келген емес, Ресейдің ішінен арып-ашып жеткен қашқын солдат түрінде болсын! Қару ұстауға жарайтынды қызметке алу мен үшін сіріңке шаққандай ғана шаруа! – деді.

	Ақыры солай болды да. Жаркент милициясына жаңадан қосылған бейтаныс қызметкердің Дутовтың адамы екенін Қасымханның өзі, ЧК-ның өкілі Асан, жауапты қызметкер Давыдов, ресми емес көмекші Смағұл – төртеуі ғана білетін еді. Осындай тірлікпен 1921 жылдың қаңтары да өтіп, ақпан айының алғашқы жұлдыздары туды. Осы аралықта хат тасушы Махмұд Қожамияров Жаркент пен атаман Дутов бекінген Күрә атты мекеннің екі ортасында талай сабылды. Бұл әлі де Қасымхан жөнелткен хатты, немесе, ауызша сәлемдемені Дутовқа жеткізу үшін үш мәрте тінтуден өтетін. Айнала толған саққұлақ қарулы күзет, саңылау тауып тапаншамен кірудің еш мүмкіндігі жоқ. Қалайда шешуші сәт туды. Бұдан арыға созылса іс басқаша ауан алып кетері хақ. Себебі, Дутов айналасы, Иона-әкей, басқалар әрқилы жоспарларды жасаудан жалығатын емес еді.

	Ақыры, Жаркенттегі ЧК-ның өкілі Асан, Давыдов, Смағұл, Қасымхан Чанышев, тағы біреулердің қатысуымен сәл жетілдірілген жоспар жасалды. Ақыры, сол жоспар жүзеге асырылды. Бұдан әрі сағыздай созбай болған жайды қаз-қалпында қағазға түсірелік.

	Шамамен ақпан айының ортасында Қасымхан оқта-текте Сүйдінге келгенде өзі түсетін танысының үйінде Махмұд Қожамияров, Тоқтам, ұйғыр жігіті Нұқай – үшеуінің құпиялап бастарын қосты. Бұл үшеуі алдағы атқарылар науқан жөнінде талай суарылған еді. Мынау соңғы пысықтамасы. Қасымхан олардың алдына едәуір мөлшерде апиын, алтын теңгеліктер қойып:

	– Кәне, осыларды үшеуің бөліп алыңдар! Бұл алғашқы сыйақы! Егер шаруа тап-тұйнақтай орындалса әрқайсың бұдан үш есе көп сыйлық тағы аласыңдар! Өзге марапаттар да бар! Кеңес өкіметі бұл жолы тым жомарттық жасап отыр! Бұл үшін мына мен жауап беремін! – деді.

	Сонымен тағы үш күн өткенде, сәрсенбінің сәтінде, қыстың қысқа күні таусылып, кеш қараңғылығы туғанда Қасымхан Сүйдіндегі өзі қонған үйдің иесінен ер-тұрманы сай үш сәйгүлікті жалдап, жетекке алып, Күрәға, атаман Дутов орныққан бекіністің сыртына жеткен. Бұл атаманның кешкі ас ішетін шағы еді. Міне, осы шақта ішкі, сыртқы қарауыл бір аңдаусыздық жіберді. Өздерінің көзі үйреніп қалған ұйғыр жігіті Нұқайдың әртүрлі тағам түрлері салынған үлкен жайпақ табағында, орамал астында тапанша барын байқамады.Алдымен Нұқай, соңынан шай, басқа да сусын, бұрыш, қасық, шанышқы сияқтылар салынған екінші табақты көтеріп Тоқтам кіреді.

	Ал осы сәтте Махмұд Қожамияров бұлардан да бұрынырақ атаманға қарай өтіп, Қасымхан Чанышевтің жолдаған хатын, әрі ауызша сәлемдемесін жеткізіп тұруға тиіс еді. Алайда, Нұқай мен Тоқтам ішке табалдырық аттағанда хат тасушы Махмұд Қожамияров онда жоқ болып шығады. Екі табақ тасушы Махмұдтың кірген-кірмегенін неге байқамаған, ол жағы жұмбақ күйінде. Сірә, қарауыл оның асығыс-үсігіс түрінен сезіктеніп, үсті-басын көбірек тінтсе керек. Соңғы пысықталған жоспар бойынша алдын ала кірген Махмұд Қожамияров тез қозғалып, Нұқайдың табағынан тапаншаны алып, атаманды атуы керек еді. Алайда, ол жоқ. Нұқай мен Тоқтам сәл абдырасып қалғаны заңды еді. Міне, сол шақта әккі де, жырынды Дутов қауіпті аңғарып, стол суырмасындағы өз тапаншасына қол созады. Сонда Нұқай амал жоқ, өз табағындағы тапаншамен атаманды атады. Есік аузындағы күзетші бері ұмтылғанда оған да оқ жұмсап, жалпасынан түсіреді.

	Міне, хат тасушы Махмұд Қожамияров сүріне-қабына осы мезетте ғана жетеді. Нұқайдың қолынан тапаншаны алып, Дутовты қақ жүректің тұсынан көздеп, өзі де бір атады. Сыртқы қарауыл алғашқы екі оқ дыбысына мән бермей үшінші атыстан соң ғана ентелей ішке енгенде Махмұд оның да жанын жаһаннамға жібереді. Бұлар үшін енді қарайлайтын дәнеме жоқ. Тез сыртқа ұмтылып, бекініс сыртында,қараңғылықта өзі бір атқа мініп, тағы үш атты тізгін, шылбырларынан мытып ұстап тұрған Қасымханды табады. Енді төрт атты түн түнегін жамылғы етіп, құйындай жүйткиді. Бірден шекараға, Жаркентке қарай тартса Иона-әкейдің қуғыншы жіберуінен сескеніп, айналма жолмен Құлжа қаласына жетіп, үш күндей сонда жасырынады.

	Бұдан кейін де Сүйдін мен Күрә мекендерінде шат-шәлекей оқиғалар өрбіді. Иона-әкей атаманның өлігін өз көзімен көрген соң бұл жайды құпияда ұстап, Дутовтың алтын, күмістерін алып, Гонконгқа кету үшін уақыт ұтуға тырысты. Қасымхан Чанышевтің әкелген хабарына сосын да Жаркенттегі ЧК-ның өкілі, Давыдов, тағы басқалар сенбеді. Тіпті Қасымханды қамауға алып, атаманның өлгенін анықтау үшін бұлар тағы да көмекші Смағұлға жүгінді. Ал Смағұл бері Қытайға қарай шекара асып, Сүйдінге жетіп, бұл да өз кезегінде суан болысы Мұқаның көмегімен осындағы атаман Дутовтың тілмашы, әрі көмекшісі әлгі төре тұқымы Меделхан Абылайхановты табады. Анық шындықты білетін осы адам еді.

	Смағұл мұнда да құр қол келген жоқ екен, Меделханның алдына апиын, тағы біраз алтын теңгеліктерді жайып салып:

	– Сен асылдың сынығы, шұғаның қиығы! Мынау саған сыйақы! Сен шындықтың бетін аш! Атаман Дутов өлі ме, тірі ме? Құран ұстап, Алла Тағаланың атын атып, солқылдамай жауап бер! – деді.

	Атаман өлімінен соң өзі де астынан су шыққандай екіұдай күйде сенделген төре тұқымы солқылдап қайтсін, дереу Мұқа мен Смағұлдың алдында зар шынын төкті:

	– Жаратушы ием өзі куә, атаман кешкі астан соң ұйқы алдында мені қабылдайтын. Бірінші көрген менмін. Дереу Иеромонах Иона-әкейге хабар салдырдым. Ал сол күнгі кештен соң-ақ әлгі атаманға тағам тасушы екі даяшы жігіт – Тоқтам мен Нұқайдың орнын сипап қалдым. Бұл сұмдық сол екеуінің ісі ме деген күдік те көкірегіме қара дерттей жабысты.

	Меделхан Абылайханов атаманның өлгенін ауызша растап қана қоймай оның генералдық погоны мен бірнеше құжатын да алдарына тосты. Сөзінің соңын:

	– Иеромонах Иона-әкейдің бұл хабарды құпия ұстайтыны, сірә, атаманға қарасты едәуір қазына бар, соны арқаланып шетел аспаққа дайындық үстінде шығар! – деген өз тарапынан жасалған қорытындымен тиянақтады.

	Осындай деректерді тізе келіп, сол кездің тілімен айтқанда «үстем тап өкілдері» Смағұл Диқанбай қажы баласы мен суан болысы Мұқаның осы большенвиктер үшін өте маңызды, басқалар үшін өте қауіпті науқанды жүзеге асыруда қолқабысы тигенін мөлшерлейміз.

	Сөйтіп, Смағұл Жаркентке кетті, ал Қасымхан Чанышев әлі де сонда қамауда еді. Ал Құлжада жасырынған үш ноян – Махмұд Қожамияров, Тоқтам және ұйғыр жігіті Нұқай бастарын қатерге тігіп, осыншама ерлік жасағанмен елеусіз, күлдікөмеш тірліктің астында қалғанына іштері удай ашитын еді. Осыдан екі аптадай өткенде атаман Дутовтың өлгені, жерленгені хақында ресми хабарлама да таратылғанда Махмұд дүр сілкіне қандыкөйлек достарына ұсыныс жасады:

	– Біз атаман Дутовты көрден қазып алып, басын Жаркентке, сондағы ЧК-ның бастығына апарайық та, өзімізге тиісті сыйақыны талап етейік!

	Бұл сөздерді естігенде Тоқтам жаман шоршып түсті:

	– Бізге сыйақы түгіл көк тиын да тимейді, қайта біздің аузымызды біржола құлыптау үшін атаман Дутовтың соңынан даяшылық жұмысқа жібереді! – деп, ащы әзілін қоса тастады. Сөйтіп, бұлардан ат тонын ала қашып, зым-қайым жоғалды. Ал Махмұд пен ұйғыр жігіті Нұқай атаманның басын көрден қазып алып шекара асарда Нұқай сондағы қарауылдың оғы тиіп, ажал құшты.

	Ал Махмұд Қожамияров Жаркентте Мәскеу тарапынан келген естелік сыйлық – алтын сағат алды, өзге жөнінде мағлұмат жоқ.

	Ал Қасымхан Чанышев қамаудан босағанмен «бұл сенің қызмет бабындағы ісің» деген желеумен ешқандай марапат иеленбеді. (Атаман Дутовтың көзін жоюға қатысты оқиға нобайы осы, ал сол заманғы бірен-саран чекистер жазбаларында және жұртқа белгілі «Атаманның ақыры» атты кинофильмде көп шындықтар өрескел бұрмаланған).





АЛТЫНШЫ ТАРАУ




	Біз суреттеген осы 1928-жылғы кәнпеске заманына еш қатысы жоқ, одан жеті жылдай бұрынғы атаман Дутов хикаятын ащы ішектей неге созды деген сауал тап осы тұста тікесінен тік қойылары заңды да. Ия, бұл тосыннан қарағанға шынында бас-аяғы шегендеулі, бүтін алабөтен жай. Алайда, оны мұнда әкеп тықпалауға сол алабөтен жайдың шұбалаң құйрық жалғасының кейінгі көп өмір қалтарыстарында қылаң беруі себеп болды. Ия, одан кейінгі соңғы жеті жылда бүкіл елдегі сияқты Жетісу өлкесінде де, оның бір пұшпағы Жаркент уезінде, Қоғалы аңғарында да көп өзгерістер таудан құлаған тас көшкініндей бір-бірін баса-жаншып тасырлата атойлады ғой. Міне, соның қай-қайсысы да өз кезегінде Смағұл Диқанбай қажы баласына соқпай өткен жоқ. Әрі қай-қайсысы да мұның ойлау қабілетіне әсер етіп, көңіл көкжиегін онда-мұнда жұлқылай серпіді.

	Атаман Дутов өлімінен соң шамамен үш жылдай өткенде Смағұл Алтынемел етегіндегі «батырақтар болыстығының болысы» қызметін тастап, біржола Жаркентке қоныс ауыстырған. Бұл сонда ВЧК-ның өкілі Асанның өтініші бойынша болды. Смағұл енді Асанның ресми көмекшісіне айналды. Алайда, айналадағы көп жағдайлар Омбы қаласында оқыған, аз-мұз Алаш-Орда қозғалысына қатысқан, одан кейін де көкірекке тоқығандары баршылық, сауатты Смағұлды астынан су шыққандай шошындыратын. Ең алдымен әлгі атаман Дутовты «залалсыздандыруда» негізгі қимыл иесі Махмұд Қожамияров Мәскеуден естелік сыйлық алған соңнебәрі бір жылдай уақыт өткенде белгісіз жағдайда о дүниеге аттанды. Оның ажалы неден, сүйегі қайда жатыр,жан баласы білмейді. Тіпті мына ЧК-ның бастығы Асанның өзі де хабарсыз. Одан беріректе, Смағұл Жаркентке ауысып келген соң көп ұзамай әлгі милиция бастығы Қасымхан Чанышев та астан уланып, тапа-тал түсте өмірмен хош айтысты. Бәлкім мұның бәрі өз жөнімен, тағдыр жазуымен болған хикаяттар шығар. Ал былтырғы, Жаркент уезін дүрліктірген қаскүнемдікті Смағұл оған жатқызуға жоқ.

	Ия,былтырғы 1927 жылдың сәуірі, «кәнпеске» науқанының екпіні біліне бастаған шақ. Әлгі Құндақбай Төлендіұлының да ныспысы игі жақсылардың тіліне оралуда. Міне, сол бір күндерде Қытайдағы суан Мұқа болыс қол-аяғы кісендеулі күйде шекараның бергі бетіне, Жаркент қаласына әкелінді. Бұл ол жақ, бұл жақтағы баршаның, тіпті тек қазақтар емес, ұйғыр, дүңген, татар, тағы басқалардың жағасын ұстатты. Апыр-ау, сол Мұқа болыс шекара асты дегені болмаса екі беттегі елдің ортақ сүйіктісі еді ғой. Бұндай сауал, әсіресе, Смағұлдың көкірек қуысына мұз кесектей қадалды. Ол бірден өз бастығы Асанға тартты. Ескі дос, тілеулес жан болғасын да ма, Смағұл оның табалдырығын аттай байбаламға басты:

	– Мынау не сұмдық?! Мұқа болыстың пайдасынан басқа жазығы жоқ еді ғой! Бұл сенің ісің емес пе, жарқыным? Бергеніңді түгел қайтарып алсаң да ағыңнан жарылшы! Мені мойнына қыл арқан салып өлсін демесең осы тілегімді орындашы!

	– Сабыр! Сабыр! – деп Асан оған басу айтқансыды. – Сенің осылай келеріңді болжап-ақ едім. Бұл іске менің мысқалдай да қатысым жоқ. Мәскеудегі ВЧК-ның қолы бұл заманда тым ұзарып, әрі сан тарауланып кетті емес пе? Бұл басқа бір тарауының тындырған шаруасы. Ал Мұқа болысқа қазіргі кәнпеске қарсаңында қазақ, орыс, ұйғыр байларын шетелге қашуға үндеп, әрі солай қарай алғаш сүрлеу тартып берген жандардың бірі деген айып тағылды. Оған қоса, әлгі төре тұқымы Меделхан Абылайхановты қолтығының астына паналатты деген де желеу бар. Ол Меделханның туған інісі, Кеңес үкіметінің қаһарына ілініп, Қарағандыға жер аударылған атышулы тентек Батырша да қарап жатпаған сыңайлы. Өзімен бірге ұсталғандардың ортасындабольшевиктер хақында қаңқу өсек таратыпты. Сол да суан Мұқа болыстың, мына Меделханның да жазасын ауырлатып жібергендей.

	– Солай-ақ шығар! – деп Смағұл Асанның сөзін аяқтатпай қайта килікті. – Ал Мұқа болыс қызыл өкімет үшін шөп басын сындырмап па? Сонау он алтыншы жылы осы қызыл өкіметтің сол кездегі ұраншыларының тіліне еріп, патшаға әскер бермеу үшін бүкіл Суан көтерілісін ұйымдастырған осы Мұқа болыс емес пе еді! Соны неге ескермейді! Оны қой, одан бергіде әлгі Қытайда бекінген атаман Дутовтың көзін жоюда бізге қаншама қолқабыс жасады? Ол да ұмытылды ма? Кедей-кепшіктердің балаларына деп мектеп салдырғаны өтірік пе?

	– Сені тағы да сабырға шақырамын, қажы баласы! Мен де айылымды жимай отырғам жоқ. Осында Қазан университетін бітірген, осы Жаркентте мал дәрігері қызметін атқаратын, әрі атақты қайраткер Тұрар Рысқұловтың қайын атасын Түбек Атауылов деген бар. Осындағы ұйғыр байы Уәли Юлдашев бар. Мұқа болыстың қадірін білетін Суанның өз ішінде де беделді адамдар табылады. Өзім бармын! Бәріміз ұйымдасып, сол Мұқа болысқа ара түспекпіз! Құр шыж-быждың пайдасы шамалы! Одан да бізге тілеулес бол!

	Тек ЧК-ның бастығы Асанның бұл уәделері қай мағынада төгілгені белгісіз, ескі достардың бұл кездесуінен соң бір айдай өткенде Суанның Мұқа болысы Жаркент қаласының сыртында, аздаған тобырдың көзінше оққа байланды. Сол куәлердің баяндауынша Мұқа болыс өзі атыларда, намазын оқып, жүзіне қорқыныш табын жуытпай, айналасындағы жұртқа жайбарақат қасқайып қарап тұрыпты.

	Міне, осы сұмдықтан соң келесі сұмдықтың екпіні тау жығардай тағы жетті. Махмұд Қожамияровтың отбасындағы бейкүнә жандар – кемпір-шал, бала-шаға, жас жұбай, іні-қарындас – бір түнде түгелімен жойылыпты.

	Ал биылғы, 1928-жылғы кәнпеске әпселеңі соның бәрін ұмыттырып та жібергендей. Мұның сыртында Смағұл өз әкесі Диқанбай қажының іс-әрекеттеріне тосырқай қарай ма, жоқ, «жан әке, сен үшін жан пида» деп, соның құл-құтанына айнала ма, соны ойлап әлек. Бұл Смағұл қызмет бабымен үнемі Жаркентте, ал Матай таудың етегін жайлау, Алтынемелдің күнгейіндегі Қату тауды қыстау еткен әкесі Диқанбай қажы, міне, бір жылдан аса уақыт өтті, қолдағы ірі-қарасы, тіпті қой-ешкісі бәрін Алматыға қарай түнделетіп айналма жолмен айдап жым-жылас етуде. Әрине, ол осыншама ырзықты большевиктер өкіметінің жұмырына жұқ болсын деп, өз еркімен сондағы орталық ұйымдарға өткізіп жатқан жоқ. Бірде осы жағын ЧК-ның бастығы Асан Смағұлға ескертті де:

	– Бұл қалай? Әкең анау, өзің мынаусың! Мойныңа қыл арқан оралып жүрмей ме? Мәскеудегі ВЧК-ның қолы сан тарау екенін ескерттім емес пе? Аяқты малды айдап, тиеп әкетуге ерінбеген большевиктер сенің әкең сол мал үшін айырбасқа алған алтын мен күмісті желкесінен сығып отырып құстыруға шамасы жетпес пе екен?

	– Бұл наразылығыңызға сол әкеммен бетпе-бет жүздесіп барып жауап қайырайын! – деді де,Смағұл өз бастығынан рұқсат алып, Жаркенттен сонау Матай таудың етегіне қарай ат басын түзеді. Мұнда келгесін де әкесін табу оңайға түспеді. Шешесі зарлап, «қажы әкең ұшарын жел, қонарын сай білер қаңбаққа ұқсады емес пе» деген бағдарда шала бүліне ақтарылды. Смағұлдың артық гөйгөйге құлақ құрышын қандыруға уақыты тар, шешесінен бір білгені қажы әкесі қайда жүрсе де өзінің ескі досы, үзеңгілес Ермұратты қасынан тастамайды екен. Бұл дереу Аспанқорада үй тіккен Ермұраттың отбасына тартты. Мұнда да Ермұраттың қайда екенін ешқайсысы білмейді, тек бір олжасы оныңбаласы Ақатайды тапты.

	Ақатай сонау Жаркентте ЧК-да жауапты қызмет атқаратын Смағұлдың өзін іздеп тапқанына әрі қуанды да, әрі сескенді де. Әкесіне ұқсаған үлкен қыр мұрынды, бет-әлпеті де мол, қайратты Ақатай өзінен мүшел жас үлкенСмағұлды іштей ұнатушы еді. Әрі оның бүгінгі мәртебесіне, әскери киімді келісті тұлғасына, білім-парасатына қызыға да, қызғана да қарайтын. Небәрі он сегіз жасар Ақатай өз әкелерінің қияметтік дос екенін есіне алып қана іштегі қаупін сейілтіп, Смағұлға барынша жылы шырай танытуға тырысты.

	Ақатайды Смағұл да ұнататын. Сосын бұл дакішіктік жасап, іштегісін тегіс қопара Ақатайды жүрекжарды сұхбатқа шақырды. Тек Диқанбай қажы мен өз әкесінің тап қазір қайда екенін бұл да білмейді екен. Бар жеткізген ақпары мынау: Диқанбай қажы соңғы айларда өз қонысынан жырақта, Матай таудың қалың ағашты бір қолтығында көзге елеусіздеу бір қос тіктіріп, өзіне келімді-кетімді тілеулестерді сонда қабылдайды екен. Ол тілеулестердің қатарында Тезек төренің баласы Құдиярхан, Шыңғыс хан ұрпағы Омар төре, жалайыр-қарақалпақ ішінде өзімен аталас туыс Молданазар, осы өңірдегі батрақтар болыстығының болысы, өзімен немере ағайынды Сабаншы Малдыбайұлы, қызыл-қаңлы Далабайдың мыңғыртып мал айдаған екі ұлы Мекебай, Жексенбай, түрікпен-жарылқаптан шыққан Дөнен бай, түрікпен Смайыл, тағы басқа біраз марғасқаларбар көрінеді. Осы аталғандар Диқанбай қажы жасырын қос тіккен жерге өздері келе ме, жоқ, сенімді ығай-сығайларын жіберіп, солар арқылы тілдесе ме, сол жағы бұл Ақатайға мәлімсіз.

	Мұның бір жасыра алмаған тағы бір ақпары – Диқанбай қажы мен Ермұрат онда Құндақбаймен де ұзақ-ұзақ сұхбат құрыпты. Бір емес, бірнеше мәрте. Бір мәртесінде бұл Ақатай онда Құндақбайдың өзін де көріпті. Бой тасалаған түз тағысына мүлдем ұқсамайды, қайта осы Ақатайды ол да ішке тартып, «менің тобыма қосыл» деп үгіттепті. Сонда мұның әкесі Ермұрат Диқанбай мен Құндақбайға кезек-кезек алақтап, шыр-пыры шығып, «мен өзім де үй көрмейтін желбуазбын, алда тағы не бар, еңғұрмаса, осы Ақатайым от басы, ошақ қасынан ұзамасын» деп жібермей қалыпты. Ақатайдың бұл хабарлары Смағұлды дүр сілкіндіргенмен соңынан «ия, өзің де сол Құндақбайға үзеңгілестікке лайық жігіт екенсің» деп, оның өз басын да бағалауға мұршасы келді.

	Қысқасы, Ақатай Диқанбай қажы мен өз әкесі Ермұраттың Матай тауының қалың ағашты қуысында тізілген қосқа келіп-кетер уақыттарын есептеп жүріп, әрі жолдарын тосып, бұларды беттестірді-ақ. Бұрынғыдай емес, әке мен бала арасында терең ор қазылып қалғандай екен. Диқанбай қажы бірден қатты кетті:

	– Жарайды, сен бәлшебектердің белсендісісің, өз бастығыңның аузына қарайтын шығарсың! Ал бүгінгі заман ауаны бір қауызға сия қоятын дүние ме? Бір бастан гөрі көп бас тереңірек толғайды, – деп екілене жоғарыда Ақатай атаған Құдиярхан, Омар төре, Молданазар, Сабаншы Малдыбайұлы, Дөнен бай, Далабай балалары – Мекебай, Жексенбай, түрікпен Смайыл, тағы басқалардың ныспыларын бұл қайта шұбыртты. Олардың осы күннің ажарын қалайша толғап сипаттайтынын жинақтап жеткізді. Мұның сыртында көптеген нақтылы мысалдар келтірді. Әсіресе, әке сөздерінің мына бір легі Смағұлдың жанын ауыртып-ақ кетті. – Сен оқыған білімдар адамсың. «Бір тамшы судан бүкіл аспан суреті көрінеді» деген орыс мақалын сенің аузыңнан естігенмін. Кешегі, кешегі деймін-ау, одан да бері сегіз жыл өтті, бәлшебектердің жұмсауымен өз бастарын қауіп-қатерге тігіп, әлгі ақ патшаның оң қолы атаман Дутов деген жеті басты жалмауыздың көзін жойысқан Мамұд Қожамияров,Тоқтам, татар жігіті Қасыман Чанышев, ұйғыр жігіті Нұқай қайда жоғалды? Тоқтамыңнан хабарсызбын, өзгесі түгел жер жастанды. Бұл кімнің құдіретінің арқасында атқарылған шаруа?! Ол тажал атаманның жанын жаһаннамға жіберуге Суандағы атақты Мұқа болыстың қолқабысы тимеп пе еді? Оған құрмет көрсетудің орнына, сонау Қытайданқол-аяғын кісендеп әкеп, Жаркент қаласының сыртында дүйім жұрттың көзінше тоғыз айып тартып, ел бүлдірген кәззап, жауыз, жексұрын атап, бірнеше тапаншадан оқ арнады. Міне, сен мансұқтаған Қызыл өкіметтің өзіне қызмет еткендерге әперген ұшпағы. Ау, жаным, балам, ол атаманды жоюға сен екеуміздің де саусақ ұшымен болса да септігіміз тимеп пе еді? Енді аялдасақ Мұқа болыстың жәннаттағы орнын бөлісіп жүрмейік! Ау, әлгі ұмытып бара жатыр екем ғой, хас батыр Махмұд Қожамияровтың отбасы қайда? Оның қатын-баласында, жақын туыстарында қызыл өкіметтің не әкесінің көз құны кетіп еді?

	Диқанбай қажы сөзді тым ұзаққа салды. Былшықты көздерінен от ұшқындап, төртбұрышты шекесі қызарып, бөшкедей денесі отырған орнында екі-үш мәрте аударылып-төңкерілді. ЖалғызСмағұл емес, әкелі-балалы Ермұрат пен Ақатай, қажының тағы екі серіктесі – Диқанбай толғамына селт етпей зейін қойды. Байқаса қажы әкенің құлағы бұлСмағұл ойлағаннан да ұзын екен. Кенет әке баршасы үшін тосын өзге бір әуенді әуелетіп кеп берді:

	– Ау, жаным,Смағұлым, сен сонау Омбының оқуын тауысып қайтқансың, бұл жаймен өзгенің құлағын сарсытпас едім, сен білетін болғасын ғана есіңе салмақпын. Сен сонау Арқа жақтан аты дүркіреген Орынбек бек дегеннен хабардарсың ба?

	– Ия, әке, білемін, көргенмін де, ол қаршадайынан оқуға құнығып, Керенский қашып құтылған сәттен-ақ қызылдардың көзіне түсіп, 21 жасында ревком төрағасы атанған. Одан кейін де лауазымы бас айналдырардай шарықтады.Қарқаралыда уездік милиция бастығы, Семейде губком хатшысы, қазір Еңбек халық комиссариатында жауапты қызметте деп естігенмін. Оны неге көлденең тарттың?

	– Міне, сол елден шыққан оқыған азамат, үлкен шен иесі! Ал одан берідегі найман ішіндегі Маман-Тұрысбек балалары хақында құлағдарсың ғой. Маман-Тұрысбек кезінде мектеп салдырып, сонау ішкі жақтан мұғалімдер алдырып, бәріне керек-жарақты үйіп-төгіп беріп, бүгінде өзіңе таныс бір дүйім қазақ зиялыларын оқытып шығарғанын өзің де айтқансың. Қазір бай мен кедей деп бөле-жарып, жарқұлағы жастыққа тимей жүр ғой бәрінің. Маман-Тұрысбек ең алдымен кедей-кепшіктің балаларын тегін оқытты. Міне, сөйткен Маман-Тұрысбектің тұқымын жаңағы өзің тәптіштеген Орынбек бек деген, ел ішінен шыққан шен иесі, оқыған азамат қан қақсатып жатқан көрінеді. «Қытайға қашпақсыңдар, бай баласысыңдар» деп, қырғидай тиіп, қырып бара жатқан соң, олардың бір шешесі Ташкенттегі өзбек қызы екен, міне, сол шешелерінің төркін жұртына қарай жылыстап, бас сауғалай босыпты. Олардың атамекені Ақсу өңірі қайда, Ташкент қайда? Екі арасы ит өлген жер емес пе? Жаным, Смағұлым, көзімнің қарашығы, бұл ырғауымның бір түйіні – осындай ел қолынан түлеп ұшқан оқыған азаматтардың өз жұртына тізе батыруы осы Қоғалы аймағынан да табылады! – Осылай толғап барып, Диқанбай қажы тағы бір «ақырзаманның» бетін ашты: – Мұндағы Балабек дегеннің баласы аталатын уәкілдің қылықтарынан өзің де хабардарсың! Ал өзге оқығандар жөнінде сенің құлағыңа тиді ме, жоқ па, білмеймін, мына Тоқаш Боқыұлы хақында жан түршіктірер жайлар тұла бойымызды мұздатуда! Ол Тоқаш Боқы баласы Мойынқұм-Шу жақтың тумасы, Сарыүйсіннің бір бұтағынан тарайды! Сенен бір мүшел жас үлкендігі бар. Сары тісті сақа жігіт дейтіннің өзі. Орыс бекзадаларынша тік жағалы китель киіп, бой түзеп, айналадағы жұртқа сес көрсетіп жүретінге ұқсайды. Дәрежеме осындай мінез сай дейтін шығар. Айтса айтқандай-ақ, оқыған оқуы сенікінен көш ілгері екен. Сен Омбы барсаң, ол мына Верныйдағы оқудың түбін түсіріп, сот кеңсесінде қызмет атқарып, жастайынан-ақ желке жүні күдірейіпті. Ол аздай сонау Петерборға шарықтап, ақ патшаның мекен-жайының тап іргесіндегі сот кеңсесінің шаңырағының астында қонжиыпты. Сол ақ патшаның маңында жүріп те өзге бір ауру жұқтырғандай бәлшебектердің ығына жығылғанға ұқсайды. Елге оралысымен-ақ ақ патшаның тақтан құларын күтпей-ақ сол бәлшебектердің қолшоқпарына айналыпты. Ал қазір мына кәнпеске дүрілдегелі тіптен бет қаратпас тажалдың өзі деседі. (Бұл жерде арнайы ескерту жасамақпыз: тарихшы-мамандардың пікірінше Тоқаш (Боқыұлы) Бокин 1918 жылы өлтірілген. Ал ауызша тарих оның 1928 жылғы кәнпескеге тікелей қатысқанын дәлелдейді. Сондай-ақ, кеңес заманындағы белгілі суретші Шаяхметов Камил Махмудұлының «Тоқаш Бокиннің байларды кәнпескелеуі» атты үлкен полотносы да осы тұжырымға айғаққа жарайды. Тек сол заманғы қызыл насихаттың дәстүрімен мемлекеттік архивтердегі Т.Бокинге, тағы басқаларға қатысты өзге құжаттар мұқият жойылып отырған).

	Бұдан әріде Диқанбай қажы бұл Тоқаш Боқыұлының мынау Сарыөзектен сәл түстік-батыс беттегі Қарашоқы, оған жалғас Шеңгелді, Желдіқара тәрізді қоныстарда кәнпеске науқанын жоғары пәрменділікпен жүргізуде екенін жеткізді. Нақтылы мысалдар да келтірді. Сот кеңсесінде қызмет атқарып, жастайынан-ақ желке жүні күдірейіпті. Мына Желдіқара жақта Тоқаш Боқы баласы, «біз байларды кәнпескелейміз, ал кедейлерді жарылқаймыз, аста-төк той жасап, бәрін тойындырамыз» дегенді жиі айтады екен. Бірде сол ұранын іс жүзінде дәлелдегісі келді ме жылқы мен қой-ешкісі түгел айдауда кетіп таза тақырланған бір байдың ауласында оның қалған-құтқан малын, жүруге жарамаған ақсақ-тоқсақ сиырын, мініс аттарын түгел сойдыртып, қазанға астырып, жақын маңдағы кедей-кепшіктерді дастархан басына жиыпты. Ал кедей-кепшіктер сол өздеріне танымал байдың, оның бәйбіше-тоқалының, қызыл қарын жас балаларының еңірегенде етегі жасқа толған түрлерін көріп, онда-мұнда жаман алаңдапты. Ешқайсысына ас батпапты. Тіпті алдарындағы тегеш-тегеш сүйекті еттерге қолдарын да созбапты. Ал Тоқаш өзі оларды айнала зіркілдеп жүріп, же-женің астына алыпты. Кедей-кепшіктер сонда да илікпепті. Оқтау жұтқандай бәрі тікірейіп, көздері бозарып, қатып-семіп отырыпты. Сонда Верныйда, алыс теріскейдегі Петерборда білім алған Тоқаш Бокин ата көгәршіндей зікір салып, «Кендірі кесілген қу кедейлер, тамақтарыңа тас тығылды ма, алдарыңдағы майы тамшылаған жас етті опырып-опырып неге жемейсіңдер» деп, шеттерінен бықпырт тигендей етіп, жуан қамшымен аяусыз осқылапты. «Кедей-кепшіктің басына күн орнататын оқымысты қызыл бәлшебек басымызға қызыл кигізді ғой» деп, сондағы дастарханға күшпен жиылғандар торыққанның үстіне торығып, бұта қорғалаған торғайдай бүрісіп, жан-жаққа бытырай қашыпты.

	Диқанбай қажыны ерекше шабыт кернеген шақ екен, оқыған, тік жағалы китель киген қазақ бәлшебектердің бас жарып, көз шығарарлық осындай қылықтарын тағы біраз тізді.

	Кенет ол оқыс бұрылыс жасады. Енді ол ұлты орыс жаналғыштардың ныспыларына көшті. Бұлардың ішінде Смағұлдың өзіне жүзтаныстар да баршылық. Сондай-ақ, сол заманда Жетісудың осы пұшпағында комсомол белсендісі атанған, кейінірек лауазым жөнінде шырқау шыңға шарықтап, СОКП Орталық Комитетінің Бас секретарлығына дейін өскен, белгілі партия және мемлекет қайраткері Черненко Константин Устиновичтің де есімі қылаң етті. Әрі сол кезде осы болашақ кеңестік «патшамен»тізе қосып, қазақ ауқаттыларының мал-мүлкін күйедей сыпырған, кейін осы Жаркент өңірінде белгілі шаруашылық басшысы, Екі мәрте Социалистік Еңбек Ері марапатын иемденген Головацкий Николай Никитич те орын бөлісті. (Ия, тарихты қазбаласаң бір сұмдық екінші сұмдықтың желкесіне мініп, сумаңдап, өздері бой созып, өңмеңдей береді. Біз сәл тізгін тарта сөйлеп, өзгесін маман-тарихшылардың еншісіне қалдырмақпыз).

	Бұл жолы Смағұл өзінің қажы әкесін танымай да қалғандай.

	Осының бәрін дастархандағы мәзірдей жайып салушы өз әкесі Диқанбай ма, жоқ, соның елесі ме, жоқ, тосын біреу ме, міне, осындай сауалдардың қамауында Смағұлсәл-пәл ойынанжаңылып, өзі тыңдаған баянның желісінен ауытқып кеткендей де күй кешті. Тіпті көз алдындағы әкенің өзіне қаршадайдан таныс бет-әлпеті де өзгеріп сала бергендей. Жақ сүйегін аяусыз қимылдатқан бөгде біреудің сұлбасы қос жанарын ағызып түсірердей бар-ау, шамасы.

	Диқанбай жоғарыдағы атақ-даңқынан ат үркетін қайраткерлерден соң да біраз белсенділердің құлағын шулатты, білем, тек Смағұлолардан қақас қалды. Енді есін жиып аңласа қажы әке Құндақбай Төлендіұлына ойысыпты:

	– Сен, балам, менің қолымды қақпа! Қызыл-қаңлы Құндақбайды білесің ғой, оның жолына да көлденең тұрма! Қайқы қара қылыштарың айқаспасын! Құндақбай ердің ері, егеудің сынығы! Мен көз ашып таныған адам заттының бірегейі! Мен тәрізді тапал, домаланған болса да бәріңнен мойны озық! – деп түйіндеді ойын. Смағұл ғана емес, қажының өз серіктесі Ермұрат пен Ақатай – бәрі оның төкпесін мойындарына су құйылғандай тыңдады.

	Бірақ Смағұлдың жан жарасы алабөтен ауырлау еді. Әке аузынан пыр-пырлаған, ойдан-қырдан құрастырылған алуан ақпарат мұның көкірек сүйегін көздеп атқан қорғасын оқтардай-ақ ауыртты. «Сірә, адамның итжандылығында шек жоқ-ау» деген ойға да тірелгендей тұла бойында құр сүлдері қалды. Әке мен бала арасындағы бұл сұхбат кейін ел ішіне де тарап, неше алуан алақұйын дақпыртқа тамызыққа жарады. Бәз бір тілі мен жағының желі барлар жалайыр-қарақалпақ Диқанбай қажы Айтбайұлының аузынан осы жолы ұшқан кейбір ақпарларды үлкен жырға айналдырып құйқылжытты. «Қызыл өкіметтің кешегі ВЧК, бүгінгі ГПУ аталатын кеңсесінде қызмет атқарушы Смағұл білік жөнінде өз әкесінің шаңын қауып қалыпты» деген тәрізді таңырқаулардықыстырудан да жалықпады.

	Ақыры, Смағұл орнынан тұрып, қажы әкемен, әкелі-балалы

	Ермұрат, Ақатайлармен қоштасқанда өңінің күлдей бозарып оңып кеткенін бәрі де айна-қатесіз аңғарыпты.

	* * *

	Осы тойғанымен Смағұл Жаркентке қайта оралды. Бірден өз бастығы Асанмен тілдесті. Асан бұл тұрғыластың бұзылған түріне қарап, қажы әке мұның іш дүниесіндегі өкпе-бауыр аттының бәрін сылып тастап, орнына мүлде бөгде сылдырмақтарды салып, сыртынан тігіп қаптап бергендей әсерде тұрды. Еріндерін жымқырып не жағдайда да сөзді өзі бастасын деп күтті. Смағұл жаралы жолбарыстай ыңыранып, Асанды әбден салғыртып барып, тіл-жағын іске қосты:

	– Асеке, мен осы аспан асты, жер үстінде де үш қана жөні түзу, ақылды адамды ұшыратыппын. Біріншісі өз әкем! Екіншісі, сіздер қанды балақ қарақшы атаған Құндақбай Төлендіұлы! Үшіншісі – әлгі ұшты-күйлі жоғалған Тоқтам! – Осымен сөз доғарылды. ГПУ-дың өкілі Асан бәрін түсінді. Турасына басса тап осы қарқында бұл Смағұлдың қол-аяғын кісендетіп гаупвахтаға жаптыра салса ешкім тосқауыл қоя алмас еді. Бірақ әлденеден Асанның өз ішінде де бір дауыл көтерілгендей.

	Кешкілік Асан Смағұлды қасынан ұзатпай оңашада, құлаққа ұрған танадай тыныштықта екеуара әңгімені одан әрі жалғастырды. Асан аса талап етпесе де Смағұл өз әкесінің жырын кеңейте, әр түрлі түсіндірмелерді қоса қыстырып, мұның құлағына асықпай құйды. ГПУ өкілі кенеуі кетіп, кеуілжірі кесілгендей үгітіліп бара жатты.Смағұл оны байқамағансып, осы жазда ел ішінде, Жаркент уезінде, Қоғалы аңғарында орын алған әрқилы бас жарып, көз шығарарлық оқиғаларды үздік-создақ қайталап, есіне салғыштады. Ең соңында:

	– Асеке! Сізге ұнамасын білемін! Бір ұсынысым бар! Айтпаса сөздің атасы өледі деген. Сіз екеуміз кең балақ, салпы етек бейшара жандар емеспіз. Қайда барсақ та сыямыз! Осының бәрін тәрік етіп, аударып тастап, Қытай асып, менің әкем ердің ері, егеудің сынығы атаған Құндақбайдың бандысына неге күмп бермейміз?! – деп салды. Асан алғашында мырс етіп күлді. Соңынан көзі ажырайып, ағы молайып, мына сұңқылдаған менің қоластымда жауапты қызмет атқаратын Смағұл ма, жоқ, басқа біреу ме дегендей таңырқай үн-түнсіз қатты. Бір-бірінің қырпуын аңдығандай бұл көрініс ұзаққа созылды. Ақырында ГПУ-дың бөлімше бастығы да шешілді:

	– Сен, қажы баласы, егер табаның солай тайғанақтаса өз басыңа өзің иесің! Алты балалы, бір үйір немерелі қажы әкең, өзіңде де екі нәресте бар, бәріңнің де мүдделерің солай тоғысса өздерің жол тауып, шекара асыңдар! Тек маған зиян келтірме! Мен білмеген болайын! Ал өз басым сенің желіктіруіңе елп етерім жоқ! Мен мына тірлікке белшемнен батқан пақырмын! Айтпадым ба, Мәскеудегі кешегі ВЧК аталған орталық органның, бүгінгі ГПУ-дың қолы ұзын, әрі онысы сан тарау деп, мен шекара асқан күнде де соңымнан қуып жетіп, көк желкемнен қорғасын оқтың біреуін қадары сөзсіз!

	Міне, осындай пікір таластырудан соң да Асан мен СмағұлЖаркенттегі өз қызметтерін жалғастыра берді.

	* * *

	Бұл 1928 жылдың шыжыған тамыз айының соңғы күндері еді. Сол бір шақта Алтынемел жақтанСмағұлға оқыстан біршапқыншы жетті. «Қажы әкең мынау дүниеден бетін теріске салды. Қажыдан айырылдық! Әкең өлді!» дегенді иегі дірдектеп Смағұлға әрең ұқтырды.

	– Қалай? Қалайша? – деп Смағұл жас балаша шыңғыра сұрады.

	– Анығын білмеймін! Маған Ермұрат аға айтты. Сөз саптасынша әлдеккім көкірегінен оқ атқанға ұқсайды.

	Смағұл бірден Асанға тартты. Асан әлденеден өзін де кінәлі санағандай жан ұшырып, жүріске мықты екі атты даярлатты да, қасына Болғанбай атты жас та елгезек милиционерді қосып беріп, Смағұл екеуін Алтынемел өңіріне қарай шығарып салды. Смағұл мұнда жеткенде Матай тауының етегіндегі онсыз да күйігі мол қалың ел басына біржола қара жамылғандай халде еді. Смағұлдың олармен шаруасы аз болды, «әкемді кім атты» деп соны сұрағыштады. Ең алдымен Ермұратты кеңірдектен алды. Ермұрат онсыз да шығарға жаны жоқ, қалбалақтап, көрген-білгенін тәптіштептабанда сарықты. Диқанбай қажы әнеугүнгі осы Смағұлмен сұхбаттан соң Алматыға тағы да мал айдап апарып, оны алтын-күміске айырбастап, осында Матай тауының күншығыс бетіндегі Аспан-қорадеген жерге жасырын көміп, осы Ермұрат, тағы екі атқосшы – барлығы төртеу болып, өз қоныстарына қарай қия бетпен абайлап түсіп келе жатыр екен. Кенет алдарынан әлеңкедей жаланған бес-алты қызыл әскер шыға келіпті. Іштеріндегі бітімі бөлектеу, әрі жасы да үлкендеу, ұлты орыс, сірә, командир болса керек, кере қарыс жағын одан әрі кергілей айғайлай сұрапты:

	– Әнеукүні бізден қашып құтылған бандит сендерсіңдер ғой! Кәне, шындарыңды айтыңдар! Бізге қолға түскен бір найсаптарың түр-түстеріңді әдемілеп-ақ сыпаттап берді! Ия, түр-түстерің келіп-ақ тұр! Қайсың Құндақбайсың! Кәне, мойындаңдар! Бәрібір сендерге енді құтылу жоқ!

	Диқанбай қажының да, Ермұраттың да, екі атқосшының да тіл-жақтары қарысыпты. Егделеу, ұлты орыс қызыл командирдің «Қайсың Құндақбайсың» дегенінен басқа бір де бір сөзін бұлар ұға алмаған. Себебі, осыдан сәл бұрынырақ осы Матай тауының түстік сыртында бес адамнан тұратын Құндақбай тобы мұздай қаруланған оншақты қызыл әскерге ұшырасып қап, өзара атыс басталғанда Шұңбайдың қара саннан оқ тиіп ер үстінен ауа құлағанын, сөйтіп, тұтқынға түскенін, ал қалған төртеудің қашып құтылғанын бұлар естімеген еді. Ал одан да бұрынырақта Өгізөкіргендегі жаман қырғында осы өлкедегі оперативтік топтардың бірінің басшысы қандықол Ботвинов деген неме Құндақбайды өз қолыммен атып өлтірдім деп, өз бастықтары Иванов пен Беляевқа жазбаша рапорт беріп, соңынан Құндақбай тірі шығып, бұл Ботвиновтың абыройы айрандай төгілгенінен тіптен хабарсыз ғой.

	Диқанбай қажы тобы тырс еткен дыбыс шығармаса да кере қарыс жағы бар егделеу ұлты орыс қызыл командирдің қалың ерінді табақтай аузы қоқан-лоққыға толы сөздерді пулемет оғынша атқылады. Диқанбай тобы одан әрмен тас боп қатты. Себебі, мына тажал неме «неге Құндақбайды осы төртеудің ішінен іздейді» деген сауал бұларды қосақтаса алқымнан алғандай еді. Кенет қызыл командир Диқанбайдың дәл өзін мынау бесеудің ортасынан емес, әлдеқайда үлкен шоғырдың ортасынан іздеп тапқандай-ақ көздерін сол қажының көкірегіне найзаша қадағанда түрі жан шошырлықтай өзгерді. Тіпті жан шошырлығы сонша екі қабағы қанатты құстарша қалбалақтағанға ұқсады. Қалайда, осындағы Ермұрат пен қос атқосшыға солай көрінді.

	Расында, бұл қызыл командир Құндақбайды өз көзімен көрмеген ғой. Тек оның түр-түсінің ерекшеліктеріне талай мәрте сусындаған. Диқанбай қажының ер үстіндегі орыстың тұздалған қияр салынған бөшкесіндей қонжиған қалпы, төртбұрышты шекесі, үстінен тау құласа да былқ етпестей етті де қайратты жүзі, «ия, мынау нақ соның өзі» дегізгендей еді. Әрі, әнеугүнгі араларында Құндақбай бар төртеудің Шұңбай сипаттауындағы қалпы да дәлме-дәл келіп тұрғанға ұқсаған. Енді аялдайтын дәнеме жоқ. Әрі жақсы атаққа, үлкен абыройға иегін қышытқан ішкі дәме де қамшылағандай еді. Кенет кере қарыс жағы бар қызыл командирдің қолындағы тапанша қажыға қарай үңірейді де тарс-тұрс етіп, екі дүркін оқ шығарды. Диқанбай қажы ат арқасынан ауа құлады. Сөйтіп тіл тартпай кетті. Қарақшы топтың өзгемен шаруасы болған жоқ, ауыр мойынтұрықты мойындарынансыпырғандай жеңілейіп, тізгіндерін кері тартып қараларын батырды. Міне, Ермұрат осы оқиғаны әлгі екі атқосшының көзінше Смағұлға, әрі оның қасындағы жас милиционер Болғанбайға неше мәрте сыпаттады екен. Сол екі атқосшының бірін қасына қоса ертті де Смағұл да тайып тұрды. Ендігі арманы сол қызыл командирді іздеп табу еді. Ал мына екі атқосшының бірі әлдеқалай жаңсақтыққа жол бермеу үшін керек еді. Сеебебі, бұл да осы бетпе-бет үстінде қандықол қызыл командирден көзін айырмай оның қияпатындағы әрбір қыл-қыбырға дейін жадында сақтапты.

	* * *

	Бұл ел ішіндегі аса шоқтықты тұлғалардың бірі есепті Диқанбай қажының ешқандай заңсыз, тергеусіз айдалада кенеттен оққа байлануы сол жылдардағы замана кейпінің еш ымырасыз, жойқын да жабайы қалпын жақсы бейнелесе керек. Тек бұл жайдың жалғасы әуелгіде әке кегін қуған, өзі де сол қызыл өкіметтің белсендісі Смағұлдың емес, қызыл-қаңлы Құндақбай Төленді баласының қолымен жүзеге асқандай еді.

	Жалайыр-қарақалпақтан шыққан Диқанбай қажы Айтбайұлының осылайша тау бөктерінде ай-шай жоқ ажал құшуы бүкіл Қоғалы аңғарын, Күреңбел жазығын, одан сыртқары кеңістіктерді де әп-сәтте ойда жоқта соққан суық желше кернеді. Әрі оны Диқанбай қажының өзі деп емес, әлгі атышулы Құндақбай Төленді баласы деп, қызыл командирдіңатын атап, түсін түстеп атып тастауы одан әрмен жер-дүниені дүңкілдете тарады. Бұл хабар дәл осы қарқынмен осы күндерде Қараңғысайда жасырынған Құндақбай тобының да құлағына тиді. Құндақбай дүр сілкінді. Бұл сәттегі оның басындағы кезек күттірмес міндет – әлгі қызылдарда тұтқында жатқан Шұңбайды босатып алу еді ғой. Енді ол міндетке мына қаралы хабар қосымша салмақ артты. Әрі төте жолды да нұсқағандай. Құндақбай жартасқа қонған жабайы бүркітше шаңқ-шаңқ етіп, қасындағы өз қандыкөйлек достарын біраз әбігерге салды. Мұнысы олардан ақыл сұрағандық еді. Бірақ олардан ақыл табыла қоймады. Құндақбайдың өзі де ондай ақылға аса зәру емес екен. Ол аруақ шақырды. Түп атасы Қаңлыдан бастап, одан бергі біраз аруақтардың құлағын шулатты. Сосын бұрын-соңды болмаған жаман қаһарға мініп, шығыңқы шекесі шоқтай жанып, көкпеңбек көздері одан әрмен бояуын қалыңдатып, Қараңғысайдың қарағайы мен шыршасына қоса үйме-үйме жапыраққа көмулі тастарының өзін өртеп жіберердей безерді. Ия, бір төте жол шынында қылаңдағандай. Бұл енді соның жөн-жобасын анықтап көрмектей басын сілкілей, көзін ара-тұра ашып-жұмып, әлі де әлдебір жобаны іштей пысықтағанға ұқсады. Шынында орыстардың қияр тұздайтын бөшкесіне ұқсаңқырайтын төртпақ денесін де оңай қозғап, өзінің қағілез де ұр да жық мінезін жолдас еткендей. Осы төртпақ денесіне құдай қоса байлап берген табиғи қабілеттерінің бәрін оятып, жынын шақырған бақсыша тықыршыды.

	Ақыры, тез тынышталды. Бас-аяғы бүтін бір әрекет белгіледі де соны жүзеге асырмаққа пейіл бұрды.Құндақбайдың тап қазіргі пайымдауынша Диқанбай қажыны атқан қызыл командир қайтсе де «біз Құндақбайдың көзін жойдық» деп, ең үлкен бастықтың алдынан үлкен абыройды опырып әкетуге асығады. Қаралы оқиғаның орын алған жері Матай тауының шығыстүстік беті. Бұл жерден ең таяу орталық Сарыөзек. Құндақбай қасына бес жігіт жолдас ертті де сол Сарыөзекке тартты. Анық не амал ойлады, қасындағылармен дұрыстап бөліспеді де. Бұл сақтық мәселесін кәперге алғаны еді, кім білсін, жолай бұлардың да бір-екеуі қызылдарға қолды болуы ықтимал ғой.Қанша әулие болсаң да алдағыны түгел болжау бір Алланың ғана қолынан келерін есте тұтқан жөн.

	Құндақбайқасынаерткенбесеудіңалғашқыекеуін, Құлжатай мен Кенебайды шолғыншылықта ұстады. Олар Құндақбай тобынан көз көрім қашықтықта алда жүріп, әрі бір-бірімен қосарласпай, көп көзге түспей жәй мал іздеген адамның қалпымен қозғалуға тиіс. Ал Денебай мен Шаңбат Құндақбайдың қасында, соңғы бесінші жігіт, әлгі Жүнісбай Жәкіжан баласы жай атшы ретінде ілескен, тек бұл да өзгелерден көз көрім жер кейін, жеке-дара келеді. Сарыөзекте алдағы екі шолғыншы Құлжатай мен Кенебай әрқилы дүңгіршектерді түртінектеп жүріп, мұнда ОГПУ адамдарынан шені жоғары ешкімнің жоқтығын, бәрі әлдебір мәслихатқа қатысу үшін Талдықорған кеткен сыңайлы деген шалажансархабар әкелді. Құндақбай оны шындыққа жорыды. Бұлар енді жолай Айнабұлақты басып өтіп, ара қонып Талдықорғанға жетті. Мұнда Құлжатай мен Кенебай шынында бір мәслихат бар, ал ең үлкен бастықтардың оңашалануы сол мәслихаттан соң Иванов деген ең үлкен шендінің кабинетінде өтуі орайлы-ау деген жорамалдың шет-пұшпағын ұстатты. Бұған сенер-сенбесін білмеген Құндақбайды кенет әлдене іштен түртті. «Ия, аруақтар маған аян беріп тұр» деген сенімді жоқтан бар етіп әуеден ұстап алғандай соған ден қойды.

	Құдайдың құдіреті бәрі солай шықты. Сәрсенбінің сәтінде түс ауа, аспан ашық, жайдары ауа райы жағдайында өңкей қызыл жағалылар, Талдықорған қаласының қақ ортасындағы бір қабатты үлкен ағаш үйдің сыртқы табалдырығын тарс-тұрс еткізіп сыртқа қотарылды. Сірә, бұл шынында бір күнгі мәслихат емес, бәрі шаршаған қалыпта, тез-тез өз жатын орындарына жетіп, самогон толы шыны ыдыстарды ауыздарына тақауға асыққан ұсқындары бар. Міне, Құндақбай осы сәтті күткен еді. Екі шолғыншы Құлжатай мен Кенебайды алысырақта ұстап, ал Денебай мен Шаңбатты жақынырақта бой тасалауға міндеттеді. Ал аттардың бәрі Жүнісбай Жәкіжан баласының қарауында, ол да сақадай сақ, сырт көзге базар жағаламақ адамның пошымына еніп,Құндақбай кірмек бір қабатты ағаш үйдің есігін алыстан көз нысанасына алды. Міне, Құндақбай алшаң басып, әлдекім өзін осы шаңырақтың астында зор құрметпен күтіп отырғандай-ақ жайбарақаттана ішке қарай табалдырық аттады. Мұнда мәслихат өткен ең үлкен бөлмені табу қиын емес еді. Есігі шалқасынан ашық, әрі темекі түтіні қолқаны қабатын кең бөлме дәліздің түкпірінде тура қарсы алдынан шықты. Оның да табалдырығын біртүрлі сеспен аттап, Құндақбай тырсиған мол денесін ішке алып кірді. Ары қарай қадам жасамады. Есік аузында әлдекімге әскери алақанын шекесіне апарып, сәлем бермектей тастай қатты.

	Кең бөлменің төрінде ұзын столдың басында осы мәслихатты басқарған ең үлкен шенді бес-алтау бір жапырақ қағазды саусақтарымен нұқып, бір-біріне итергіштеп, әрі шылымды қоса сорғыштап, жағалай жайғасқан қалыпта еді. Ішке табалдырық аттап, домаланған денесімен кілт тоқтаған, әлем-жәлем киімді Құндақбайға бәрі көздерін көтергенде үстеріне жабайы аң басып кіргендей олар жаман ежірейісті. Бұлардың ішінде ең үлкен комотрядтың командирі Беляев, одан кейінгі біраз жоғары шенділер, әрі оперативтік топ басшысы Ботвинов пен әлгі Матай тауының бөктерінде Диқанбай қажыны көкіректен атқан қандықол қызыл командир де бар еді. Айналасы оншақты адам. О ғажап, іштерінде Ботвинов сияқты Құндақбайды бұрын көрген, түстеп танитын үш-төртеудің де бастары қылтиған. Ең қызығы, бұл әскери топтың құрамында ұлты қазақ біреу бар-тұғын. Ол кім? Ол осы Құндақбайдың шеше жағынан жақын туысы, әуел бастан-ақ Қызыл Армия қатарында қызмет етіп, бұл күнде мына Ботвиновтың сенімді серігіне айналған, руы қаспан-қаңлы Ералы еді. Сол Ералы да, басқалар да тілжақтары қарысып, тістерінің арасынан бір дыбыс шығармай сілейді.

	Ал қақ төрдегі кең иықты, бәрінен де сәнді киінген, омырауындағы әртүрлі төсбегілер көз қытықтайтын жоғары мәртебелі, ГПУ-дың Талдықорған аудандық бөлімшесінің бастығы Иванов та солай. Алдында, стол үстінде ең соңғы үлгімен жасалған жылтырауығы мол жапон бердеңкесі көлденең жатса да оған қол жүгіртуді ойлайтын емес. Бәрі де Құндақбайды қарумен емес, көзбен аламыз дегендей-ақ ішіп-жеп барады.

	Кенет Құндақбай жартастағы жабайы бүркіттің шаңқылына басты:

	– Вы, товарищи, большевики, красноармейцы, считали что Құндақбай убит?! Нет, Құндақбай не убит! Вот он, перед вами! Это, я Құндақбай, сын Төленди! Вождь повстанцев! Полюбуйтесь!

	Сол-ақ екен екі адым алға аршындай басып, Ивановтың столында көлденең сұлаған жаңа үлгідегі жылтырауығы мол бердеңкені лып еткізіп қолына іліктірді де тез теріс бұрылып, табалдырықтан секіріп аттап жоғалды.

	Міне, айтса адам нанғысыз хас шындықтың нобайы осылай! Жоғары лауазымды Иванов жүрек талмасына ұшырағандай оң алақанын сол жақ көкірегіне басып, ең алдымен темекі түтінінен ысталған бөлменің бір шетінен әлгі қандықол қызыл командирді көзімен тапты. Бірақ «Құндақбайды өз тапаншаммен атып құлаттым» деп, мол атақ-абырой дәметкен оған тіс жарып, ештеме дей алмады. Қалай бірдеме демек, «ау, талай майданды бастан өткерген аққаптал солдат, алдыңда көлденең сұлаған, жапон бердеңкесімен өзің неге Құндақбайды жалпасынан түсірмедің, оғың шығын болардай емес, бөшкедей болмысымен көз алдыңда қол созымдай жерде состиды ғой, тіпті қаруыңды олжалағанда да қыбыр етпедің» деген айыптаулар оның аузынан пулеметше атқылауы ғажап еместей көрінді.

	Ал осындағы оперативтік топтың жетекшісі Ботвинов, бір кезде осы Құндақбайдың көзін жойдық деп, ақырында онысы теріске шығып, абыройы айрандай төгілген Ботвинов, осы оқиғаны сол төгілген абыройын түгендеп алуға жаратар еді ғой, бірақ мүлде басқаша шықты, осындағы ығай-сығайлардың ортасында бәрінен де жаман сең соққандай күйдегісі сол Ботвинов еді. Себебі, оны табанда дүлей қорқыныш билеп әкетті. «Ау, мына беталысымен бір күні осындай тапа-тал түсте мына Құндақбай мұндағыларды бір сәтте жайпап тастауы ықтимал ғой» деген қауіп мұны қылкеңірдектен мықтап-ақ сығымдады. Мұндағы орыс бастықтардың Құндақбаймен ең сырмінездісі осы Ботвинов қой. «Құндақбай циркач, оның көз байлайтын сиқыры бар» дегенді талай естіген. Оны қой, тап биылдың өзінде, Қоғалы өңірінің ең шығыс бөлігінде, әлгі Сатылы сайы, немесе, Дәуренбек батыр қорғаны аталатын шетте киіз үйде, жалғыз қорылға басып ұйықтаған Құндақбайды мына Ботвинов бастаған қарулы топ, іштерінде Құндақбайдың жақын туысы мына Ералы бар, қоршауға алғанда, Құндақбай бір милиционерді өлтіріп, тағы үшеуді жарақаттап, баршасының көз алдында қашып құтылып кетпеп пе еді. Міне, сол масқара бүкіл басшылардың төрт көзі түгелде, Ивановтың кабинетінде айна-қатесіз қайталанып тұр емес пе?

	ОГПУ-дың Талдықорған аудандық бөлімшесінің бастығы Иванов бастаған мына шоғырдың сол күнгі халін атап сұрамаңыз. Кешкілік Иванов шынында жүрек талмасына ұшырағандай ес-түсін жоғалта еденге құлады. Жақын маңдағы лазареттен дәрігерлер шақыртылып, оған ем-дом жасалды. Басқалар да сол тәріздес. Бір-біріне қарауға бет-жүздері шыдамайтындай. Бастарын іштеріне бұғып, тіл-жақтарына біржола темір құлып салғандай тым-тырыс. Мұнда бәрінен де қарабет атануға лайықтысы Ералы сияқты. Неге олай, ол жағына Ералының өзі де бойлай алмайды. Құндақбай өзіне туыс болғасын сол үшін жеті қат жердің астына түсіп кетердей ұялғаны ма? Жоқ, әлде «сен Құндақбайдың жансызы емессің бе, осының бәрі сенің ұйымдастырғаның ба» деген сияқты айып қыл шылбырдай мойнына ораларынан қорқа ма? Жас кезінде-ақ әке-шешесінен айрылып, жетімдік тақсіретін тартқан қаспан-қаңлы Ералы сол кездегі үгіт-насихат жетегінде өз еркімен Қызыл әскер қатарына жазылып, жан-тәнімен қызмет етті емес пе? Енді сонысы бу боп ұшып, бұл әлдекімнің жансызы атанып, кеудесі оққа өртелмек пе? Осылай ойы сан-саққа жүгіріп, бұл да сол күні қиямет-қайымның есігін ары-бері сан мәрте ашып-жауып үлгергендей еді.

	Бұл әрі-сәрілік бірнеше күнге созылды. Бастықтардың да, басқалардың да жүні жатыңқы, иықтары салбыраңқы, темір шүріппеге сұқ саусақтарын тигізгенде бет-әлпеттерінің бір түгі де қисаймайтын жаналғыштар албасты басқандай оңбай ойсырады. Қазақта «албасты да қабаққа қарап басады» деген сөз тіркесі бар. Әлде мыналар сондай бір пәлені өз қабақ, нышандарымен шақырып алды ма екен? Иванов ең алғаш тілге келгенде «бұл масқаралық жайында жан баласына сыр шашпаңдар» деген. Бірақ ондайлықтың мүмкін еместігін сол Ивановтың өзі де сезген еді. Ішінде от жанғандай алау ұрған қиналыс күйі ап-айқын. Ия, бұл жолы «отыз тістің арасынан ұшқан сөз отыз рулы елге тарайдының» кері келді. Диқанбай қажының қызыл командир атқан оқтан ажал құшуы орыс-қазағы аралас елді қанша дүрліктірсе де Құндақбайдың мына қылығы соның бәрін жапырып, басып-жаншып кеткендей еді. Құндақбай Төлендіұлы туралы дақпырт қу шөпке от тигендей жаңа қарқынмен лаулады. Бұрынғысы бұрынғы, ал мынасы бұрынғыдан он есе, жүз есе зорайғандай тіпті өз жақтастарының жағасын ұстатты.

	* * *

	Ия, қызыл-қаңлы Құндақбай Төленді баласы іс-қимылдың адамы. Өзі туралы дақпырттың жалыны өз бетін де шарпығандай әсер етсе де оның іс-қимылына бір мысқалдай да кедергі жасамады. ОГПУ-дың бүкіл басшылығын есеңгіреткен мына соңғы ерлігі ол басшылыққа ғана емес, оның қарауындағы мына Талдықорған өңірі, Қоғалы аңғары, Күреңбел жазығы, Жаркент айналасы сияқты кеңістіктерде қанат жайған бүкіл жүйесіне тұсау салғандай әсер ететінін айна-қатесіз болжады. Міне, енді сол дағдарысты бұл асқан шапшаңдықпен пайдалануға жанталасты. Өзінің аузын баққан жігіт-желеңдерді тік көтеріп, осы соңғы аталған кеңістіктердегі мал-жанымен Қытайға аумақ қазақтардың үлкен бөлігін солай шекара асуға қозғады. Тамыз айының соңғы ширегі, қыркүйектің алғашқы жартысы солай ауа көшпектердің ең бір қауырт жылжып үлгерген шағына айналды. Ия, бұл 1928-жылдыңжазы мен күзіндегі орын алған жайлардың өзі ғана бір емес, бірнеше кітап жазуға тұрарлықтай.

	«Жұт жеті ағайынды» деген мақал орыста да, қазақта да бар.

	Талдықорған қаласының қақ ортасында есеңгіреген әлгі ОГПУ басшылары көп ұзамай Құндақбайдың тағы бір кереметіне куәлікке жарады. Қыркүйек айының алғашқы жартысында біраз ес жиыпүлгерген чекистер қазақтардың Қытайға қарай жаппай бет алғанын байқап, қайта жан ұшырды. Талдықорғанның теріскей сыртындағы біраз күштер осылай, Қоғалы аңғарына, Жаркент айналасына қарай тартылды. Қытайға беттегендерді зорлап тоқтату, көнбегендерін табанда қырып тастау, кәрі-құртаң, бала-шаға ортасында үрей тудыру, аяусыздық, ымырасыздық, ең бастысы Құндақбайдың көзін жою, міне, сол шақтағы мына қиыр шетте басымдыққа ие болған ұрандар тізбегі осы. Әрі сонау Мәскеуден, Алматыдан келіп жатқан телеграммалар, нұсқаулар да одан әрмен отқа май құйғандай. «Тап жауларын аяусыз қырып-жою, кедей-кепшіктерге арқа сүйеу, колхоз құрылысында жіберілген қателіктерді тап жауларының, яғни, бай-құлақтардың зұлымдықпен пайдалануына жол бермеу, орталыққа мал өткізуде іркіліс блмауын қадағалау», міне, осы тәрізді тапсырмалар ОГПУ белсенділерін, партия-комсомол белсенділерін үсті-үстіне қамшылайтын.

	Қыркүйектің орта шеніне таман Қытайға ауа көшкендердің соңғы лектерінің бірі Кескентерек өзенін өрлеп барып, Аралтөбеден арыдағы Бел асуының үстімен өткен. Бұл Бел асуы біршама жатаған, соның қырқасымен Жаркентке, Қорғасқа қарай төте жол ашылады. Ол жол мұндағы қазақтардың көбіне жақсы мәлім. Бұл соңғы лектің ішінде малды-жандылардың ең мол шоғыры топтасқан. Міне, бұларды Қорғас арқылы шекарадан өткізіп жіберуге Құндақбай аз ғана қарулы топпен өзі басшылық жасау үшін олардың соңынан ілесіп отырып еді. Тек Кескентерек өзенінің бойында-ақ аппақ арғымақ атқа мінген Құндақбайдың болмысы қызыл әскер шолғыншыларының көзіне түсті. Олар кейінгі чекистер жансыздарына хабар салып, ал өздері Құндақбай бандыларынан көз жазбай неғұрлым елеусіз күйде ілесіп отырды. Бұл шолғыншыларды көп ұзамай маңдайларында қызыл жұздызшасы бар, шұғадан тігілген «будёновканы» маңдайларына баса киген, ұзын мылтықты, әскери киімді елушақты өрімдей жас солдаттар қуып жетті. Бұл соңғыларды әлгі Талдықорғандағы коммунистік отрядтың жетекшісі Беляевтің өзі бастап келген. Ивановтан кейінгі үлкен бастық осы Беляев аттының бұл іске жұмылдырылуы аталмыш науқанға чекистердің қаншалықты маңыз берегенін айғақтайды.

	Бел асуында тоғай дейтіндей қалың ағаш жоқ, тек шашырай біткен, көбісін күн мен жел мүжіп тауысқан көктерек, қайың, ара-тұра шетен ағаштары, басын найзағай ұрған, сосын да кісі бойындай ғана қалпы бар ескі қарағай жұқаналары кездесетін.

	Онда-мұнда тартылған сүрлеу, соқпақтар бар. Мал жайылымы үшін өте жайлы қалың жынысты шөптесінді жота. Міне, Құндақбай алдына салған соңғы көш легі осы Бел асуымен жылжыған шақ. Беляев бастаған ұзын мылтықты, бастарына «будёновка» киген елушақты қызыл әскер осы асудың беткей бөлігі ең мол ашылған тұсында Құндақбайды қуып жетті. Бүркіт көзді аппақ арғымақ мінген Құндақбай анда-мұнда ойқастай шауып, біресе көзге көрініп, біресе бой жасырғансып, бұл қызыл әскер шоғырын еш қапысыз-ақ бағамдады. Сан шамасын да, қару-жарақ жағын да. Аспан шайдай ашық, назардан тыс қалатын дәнеме жоқ. Ия, мынау оңай-оспақ қуғыншы емес. Қарсы барып, қолма-қол шайқасқа кіретіндей күш жоқ, тағы да адамның басына келмес айла ойластырғаннан өзгеге орын қалмаған. Құндақбайдың қарауындағы қарулы топ небәрі он бесті ғана құрайды. Егер мына қызыл әскер шоғыры бұларды жайпап тастап, алда мамырлаған малды-жанды көштерді қуып жетсе бәрінің бастарына қиямет-қайым орнады дей бер. Жоқ, оған жеткізбеу керек!

	Құндақбай дереу өз тобындағы үш-төртеудің жаздық жұқа киіз қалпақтарын, көзге көрнектілеу тағы үш-төртеуінің мол пішілген шапандарын шештірді де:

	– Кәне, сендер, артқа қарайламаңдар, алдағы көшті неғұрлым тез қозғап жосыла беріңдер! Ең жүрдектері Жаркент, Қорғас бағытымен қара үзіп кете барсын! Бір-біріне қарайламасын! Бол! Тез! Ал мен осында жалғыз қаламын!– деді.

	Таңырқасып, тәжікелесіп жатуға мұрша қайда, Құндақбайдың не ойлағанын ұқпаса да, сонау мұздай қаруланған елушақтыға қарсы оның жалғыз өзін қалдырды да жігіттер тез-тез аттарына қонып, көш соңынан сар желіске салды. Ал Құндақбай қайтті? Ең алдымен аппақ арғымағын бір бұталы қалыңға жасырғансып, өзі бірнеше қаруын беліне байлап, қызыл әскер шоғырына қарсы жүрді. Әлгі жігіттерден шешіп алған киіз қалпақтар мен шапандардың әрқайсысын бір-бір ағашқа ілді, өзінің де қалпағы мен шапанын сондайға жаратты. Алыстан қараған жанға олардың әрқайсысы бір-бір адамға келіңкірейтін еді. Сондай шапан ілінген, найзағай шалған жуандау қарағай қаңқасының бірін өзіне қалқа етті де Құндақбай ата аруағын шақырды. Өзіне Алла Тағалам дарытқан қасиеттердің бәрін оятты. Солардың ішіндегі тап қазіргі ең іске жарамдысы мергендік еді. Ат үстінде құйғытып жүріп, құралайды көзге атар мүлтіксіздігі тап мына шақта, олар да үлкен дайындықтан өткен елушақты қызыл әскер шоғырына қарсы соғысқа әзірленгенде неге керек болмасын?!

	Құндақбайдың белінде бірнеше қару түрі байланған, жапон бердеңкесі, бесатар, кәдімгі орыс тапаншасы, тағы басқалары бар. Міне, соларды кезек-кезегімен, әрбір оқты құр жібермей пайдаланса біраз шаруа атқарылары даусыз. Ал орыс-қазағы аралас қызыл әскер шоғыры аттарын аулағырақта қалдырып, жаяулай бері, тікесінен тік қақайған «бандыларға» тым жақын келді де тізерлей қатарласып, бірінші кезекте оқ шығарды.

	«Адамның тәбеті ас үстінде ашылады» деген мақал осындай соғыс үстінде де шындыққа жүреді екен. Бұлар аппақ арғымақ мінген Құндақбайдың өз басын мана алыстан-ақ байқаған. Беляев те солай. Неше жерден әулие, «циркач» атанса да тап осы жолы оның құтылып кетпесіне бір-біріне кепілдік беретіндей түрлері бар.

	Екі жақтан дүрс-дүрс атылған мылтық даусы ашық аспан астындағы Бел асуының сұрқын өзгертіп жібергендей еді. Елушақты бәлшебек қорғасын оқты аямай тарыдай шашып, ой аңыратты-ау! Комотряд бастығы Беляевтің айқын тапсырмасы солай болғанға ұқсайды. Тап осы жолы аянып қалудың еш қажеті жоқ. Әне, Құндақбай аз ғана баукесерлермен көз алдында. Атыс барысында сол қызылдардың өздерінің қаны бастарына шапқандай. «Құндақбай» деген есім баршасының құлақтарын мүжіп жегелі қашан? Тап осы жолы оны біржола жер жастандырса тыныштық заман орнайтыны ап-айқын тәрізді. «Қой аузынан шөп алмайтын» момын қазақты азу тісі сояудай даланың аш бөрілеріне айналдырып, арысы Жаркент, Қорғас, берісі Сарыөзек, Матай тауы, міне, осы екі ортада майдан аштырып, осы заманғы қарумен жабдықталған қызыл әскердің өзін қан қақсатып кетіп жүрген сол Құндақбай. Ия, бұл түз тағысы Құндақбай оңайлықпен дес берер емес, бірақ қорғасын оқ та оңай-оспаққа жатпайды, жақсылап кеудесін тессе ет пен сүйектен жаралған ол неме қалайша аяғы аспаннан келіп құламайды? Міне, сол жалғыз түз тағысына қарсы соғыста сол заманғы насихат күшімен милары ашыған өрімдей жас жігіттер, қызыл жұздызшасы бар «будёновканы» маңдайларына баса киген солдаттар, өз дайындығына емес, ең әуелі сол қорғасын оқтардың құдіретіне табынғандай.

	Тіпті осы оқиғаға тікелей қатысқан куәгерлердің баяндауынша бұл атыс тура бие сауымындай уақытқа созылыпты. Бәрінен де сонау бастарына қалпақ киген, иықтарына шапан ілген оншақты «бандының» оқ дарымастай қарсы бетте қақайып тұрып алуы қызыл әскерлердің жүйкесіне жаман тиіпті. «Шын жүйрік өрге салса өршеленер» дегендей бұлар одан сайын өршелене көбіне сол тікесінен тік қақайған, болаттан құйылғандай мыңқ етпес «бандыларға» көбірек оқ арнапты. Басшылары бұларға молқолдық жасап үлестірген қорғасын оқтарды қарша бората беріпті.

	Ия, Құндақбай да қарап жатқан жоқ, алғашқыда бұл да «тыр-тырға» көбірек бастырып, соңынан тек дәл көздеп атып, қызыл әскерлердің алғашқы қатарын сирете бастады. Бұған бәрінен де керегі осылай уақыт оздыру еді. Кейінгі есеп бойынша Құндақбайтап осы жолы бір өзі жиырмадай солдатты саптан шығарыпты. Тек бір бие сауымындай уақыт өткесін ғана бұл осы биіктерде жиі кездесетін борсықша секектеп, кейін қарай жалтарған. Аппақ арғымақ атына алыстан атылған «қаңғыбас» оқ тиіп, бір жанына жантая сұлапты. Оған қарамады. Оның үстінен секіріп өтіп, ары көш соңына қарай жан сала жылыстады. Ондағы ойы мына бәлшебектер соңынан өңмеңдесе алда тағы бір оңтайлы тұста «бекініс» жасап, бұларды бөгей тұру еді. Бірақ қызылдар қуғынға салмады. Құндақбай жақтан атыс тоқталған соң қызылдар бастырмалата алға өңмеңдей әлгі тікесінен тік қақайған, бастарына қалпақ киген, иықтарына шапан ілген «бандыларға» тап берісті.Олардың «банды» емес, жай қақайған ағаштар екенін көргенде жас солдаттар көздері атыздай болып, естерінен тана шалқаларынан құлапты. Бұл сұмдықты бәрінен де жанына ауыр алған тағы да комотряд бастығы Беляев еді. Бұл өз көзіне өзі сенбей қалпақ кигізілген, әрі шапан ілінген ағаштарды айналшақтай тамашалап, көп уақытты жұттырыпты. «Біздің бәріміздің алдымызды көр тұманбасқан ба, мынау не сұмдық» деген сауал басын темір құрсаудай қысып, өзін жын, пері соғып өткендейжанын қоярға жер таппапты.

	Кейбір ағаштардың қабықтары, діндері шамадан тыс көп оқ шаншылғаннан кірпікшешеннің терісін еске түсіретіндей екен. Осыншама уақыт бұлардың адам емес, қаңқиған қу қарағай, қайың екенін неге ажыратпаған? Сол шақта Бел асуында бір ызың-ызың еткен жел пайда болған. Олар да құлақтарының түбінен әлденені сыбырлап, бұларды әжуа еткендей. Беляев жан-жағына сұры қашқан бет-әлпетімен алақтап, өзін трибуналға жетектеп апаратын адам бар ма екен деп, іздеу салғанға ұқсады. Ия, мынадай ағаттықтың бір ғана емі бар, ол трибунал. Беляев қазіргі халінен енді сол трибуналда атылып кеткенді әлдеқайда тәуір көрер еді.Құндақбайдың соңынан қуа шабуды бұлар ойлаған да жоқ, қалай қуа шаппақ, елушақты солдаттың жартысына жуығы, әне тырайып жатыр. Әрі оқ қанша шығындалған десеңші, мынау жаны жоқ қу ағаштарда әкеміздің кегі кеткендей солай қарай қарша боратамыз деп, көбісінің оқшантайының түбі көрініп қалған. Әрі, көңіл-күйлері мынадай, не өліге, не тіріге ұқсатарыңды білмейсің.

	Сонымен олар тірісі, өлісі, жаралысы аралас күйде ат үстінде теңселіп кері қайтты.

	* * *

	Бәз біреулер бұл баянды ойдан шығарылған қияли әңгімеге жатқызар. Жоқ, олай емес, хас шындықтың өзі. Беляевтің осы науқанда қоластында болған елушақтының ішіндегі біраз ұлты қазақ жанкештілер кейін ант-су ішіп, құран, не нан ұстап, тіпті кейбіреулері көз жастарын көлдетіп, бала-шағасының атымен ант етіп, бұл оқиғаны өздері көрген қалыпта ырғаудан жақтары талмады. Кәне, сенбей көр! Сенбесең бұған қоса тағы қосымша дәлелдер бар.

	Сол күзде Қоғалы өңіріндегі Қытай ауа көшуге ықыласы барлар тегіс табан аударып кеткесін де Құндақбайдың әрекеті таусылмады. Ол Қытай жерінде көп бөгелмей, жұбайы Ақтолқынның қасында бірер ғана түнеп, інісі Мырзақбай мен келіні Нұрсұлуды аз ғана «әлдимен» алдандырып, бері қарай шекара асып жөнелетін. Талдықорғандағы чекистер басшылығының жарым-жартысы бұл шақта Жаркент қаласына ауыстырылған. Бәрінің алдына қойылған бірінші міндет – сол баяғы қайткен күнде де Құндақбайдың көзін жою. Иванов пен Беляев өздеріне қарасты чекистердің ең аққаптал жырындыларын ортаға алып, ертеректе Ресей тарихында да осындай адамдар болған, оларды ауыздықтау үшін сол заманның сұңғылалары не амал-айла қолданып еді деген тақырыпта ұзақ-ұзақ мәслихаттар өткізген. Сондағы бір көзделген шара мынау: сол жылғы қыркүйек айының екінші жартысында өздеріндегі бар күшті әскери киіммен емес, қарапайым шаруа адамынша киіндіріп, бүкіл Қоғалы өңіріне, Матай тауының шығыс-түстік етегіне, Жаркент-Қорғас төңірегіне тарыдай шашыратып орналастыру. Құндақбай шөп арасындағы инеге қанша ұқсағанменсолардың бірінің көзіне қалайда түседі.

	Міне, сөйтіп, Құндақбай Төленді баласының тұтқындалған кезі де келді. Алтынемелде Құндақбайды қызылдардың бір офицер, төрт солдаты ұстап, қол-аяғын кісендеп, ат үстіне қондырып, Талдықорғанға қарай алып жүрді. Сақтық мәселесі бірінші орынға қойылды. Құндақбайдың ұсталғанын қазақтар естісе бұл хабар мұның әлгі сайдың тасындай нөкерлерінің құлағына сол заматта жетеді, онда шаруа бітті дей бер, ол нөкерлер лап қойып, қайтсе де Құндақбайды босатып әкетеді. Не екі арада тағы да қырғын соғыс, үлкен шығын орын алады. Сосын да бір офицер, төрт солдаттан тұратын, мұздай қаруланған чекистер тобы күндіз бой тасалап, тек түнделете қозғалатын әдісті қолданды. Бұлар Қотырқай тауының шығыс бетіндегі Шайтансай арқылы Талдықорғанға өтпек еді. Сол Шайтансайда бұлар қалың ағашты, бұталы, шөптесінді бір пұшпақта күндіз жасырынып, уақыт өткізбекші еді. Міне, осында Құндақбай дәрет сындыру үшін қол-аяғындағы темір кісенді шеше тұруды өтінген. Орысшаға судай бұл басқа да сөздерді араластырып, чекистердің іші-бауырына бір жылылық енгізгендей де еді. Оларда да қазақтан шыққан түз тағысының жеке басына қызыға қарағандай күй бар-тұғын. Бұл жайында естіген-білгендері іштерін тырналап, олардың қаншасы рас, қаншасы лақап, соны да тексермек сыңайлары оянды ма, жоқ, әрқайсысының сырғауылдай бойы бар, күш-қайраттары бір бастарына жетіп-артылатын, қару-жарақтары да сай, сондай өз мүмкіндіктеріне сенімі де мол ма, әйтеуір,олар Құндақбайдың қол-аяғын зілдей кісендерден босатып-ақ еді.

	Кенет ашық күнгі найзағай төбелерінен жай түсті. Жаңа ғана мүсәпір халдегі Құндақбай қол-аяғын шешкен темір кісендермен кенет көз ілеспес шапшаңдықпен қимылдап, сырғауылдай бойлары бар бес айдауылды табанда ұрып жықты. Олар тілдерін кәлимаға келтіре алмай сұлады. Құндақбай енді асықпай олардың қару-жарақтарын, оқ-дәрілерін,пышақ, темір басты белдіктерін, кісендерін түгел сыпырып, ерттеулі алты аттың ең жарамдысына өзі мініп, өзгесін бір-біріне қосақтастыра жетекке алды да Қотырқайыңның, Шайтансайдың ту сыртына, теріскейге қарай беттеді. Бұл да өзіне қауіпсіздеу көрінген тың бағдарды таңдап, сол бағдармен Көксу өзеніне жетті. Оны өрлеп барып, бір шатқалда ат шалдырды да ары Сарноқай тауына бет қойды. Бұл Сарноқайдың дәл төбесінде Сәлімбайдың қыстауы болған ғой. Сәлімбай Қытайға мұндағы жұрттың бәрінен бұрын өтіп кеткен. Тек сол бұрынырақта Сәлімбай осы Құндақбайға осыбағдармен Қытай шекарасынан өтетін көзге көрнексіздеу бір сүрлеу барын түсіндірген. Міне, Құндақбай сол сүрлеуді тауып, ары қарай із-тозсыз жоғалды.

	* * *

	Сол кездегі жайларды, әсіресе, Құндақбайдың адам заттыдан бөлек жаратылысын сыпаттайтын қылықтарын тізудің өзі үлкен мехнат. Тағы бір мысқалдай мысал: сол күзде бас-аяғы шектеулі тағы бір аз ғана көшті Қытай асырмақта ГПУ әскерлері қырғидай тиіп, шекара маңында жаман атыс басталады. Екі жақтан да көп оқ шығындалады. Қалайда, Құндақбай тобы көшті шекарадан ары асырып, өздері туған жердің тарғыл тастарын, ой-шұңқырларын паналап, жаудың бетін қайтарады. Әрі өздері де ары өтіп үлгереді. Тек шекарадан ары өтерде Құндақбай қасындағы бір серігіне:

	– Жаным, бізден бес-алты жігіт оққа ұшты. Олардың денесін қарға-құзғын жемесін! Сен осында амалын тауып бөгел де солардың бет-жүзін топырақпен бүркеп қайт! Сосын соңымыздан қуып жет! Қайтейік, бұл жолы сәл-пәл қапы соқтық! Имандары жолдас болсын! – деді.

	Әлгі серігі Құндақбайдың тапсырмасын орындап көп ұзамай өзі олардың соңынан шекара асқан. Құндақбай жолыққан бетте:

	– Шейіт болған қарулас достарыңды дұрыстап көмдің бе? – деп сұраған. Әлгі жігіт:

	– Дұрыстап көмдім, – деп таңдайы тақылдай жауап қайырған.

	– Көмген жеріңді ұмытқан жоқсың ба?

	– Жоқ, мерген аға! Ұмытқам жоқ!

	– Ендеше сен кейін қайт! Бір боздақтың қолы сыртқа шығып жатыр. Соны дұрыстап топырақпен жап!

	– Ау, Құндақбай аға, оны қайдан білесіз? – деп әлгі серігі басы-көзін сілкілей мұның өзін сұраққа алмақтай сөйлеген. Құндақбай төртбұрышты шекесін сәл-пәл қызартып, қабағын төмен салып:

	– Мен көріп тұрмын ғой, – деген. Әлгі серігі шекарадан қайта бері асып, әлгі өз қаруластарын көмген жерге келсе шынында да біреуінің қолы сыртқа шығып жатыр екен. Сол жерде ол шалқасынан түсе жаздайды. «Жоқ, мынау хас әулие! Құндақбай хас әулие! Әулие!» деп жүрегі қоса дірілдеп, өзін-өзі саябырлатуға көп күш жұмсайды. Кейін, осы жігіт құранды көкірегіне басып, осы шындықты шекараның арғы-бергі бетінде қанша жұрттың құлағына құйды десеңші. Чекистер сапындағы қазақтар арқылы бұл ақпар Иванов, Беляев, Ботвинов сынды бастықтардың да, К.У.Черненко, Н.Н.Головацкий тәрізді қатардағылардың да тұлабойларын тітіркендірді.

	Сонда да ОГПУ басшыларының өлермендігі де керемет. Олардың жансебілдері әрқилы айла-шарғымен көп ұзамай тағы бір мәрте Құндақбайды үш серігімен тұтқындады. Бұл оқиға Құндақбайдың туған ауылы Күркілдектің маңында болған. Оншақты чекист, араларында жол көрсетуші екі қазақ бар, Құндақбай бастаған төртеуді Шаған таудың биігіне алып шығып, сондағы үлкен шоқы Ақтаудан әрі асып, Көксуға қарай тіке тартпақ еді.Көксудан ары Талдықорғанға қарай тіке жол ашылады. Сол Ақтаудан асқан жерде Қараңғысай басталады. Бұл тау үсті, әрине, Құндақбай мен оның достары үшін тым ыстық. Осылай байлауда кетіп бара жатқан халдері үшін туған өлкенің тау-тасынан кешірім сұрай ма, жоқ, көмек дәмете ме, әйтеуір сондай бір босаңсыған көңіл-күй бар. Бұл да бір аспанның шайдай ашық күні. Тау басында чекистер сәл-пәл аял жасамақшы еді. Бұлардың ішінде де Құндақбайға қарап, мұртынан күлген екі-үш ысқаяқ офицер бар. Бұрын талай бандылармен шайқасып, қанынан тоят тапқан олар мынау түз тағысын да жайнаңдай тамашалап, «неше жерден әулие, циркач, алпауыт атансаң да біз кигізген темір құрсауды бырт-бырт үзуге дәрменің жетпес» дегендей кекірінеді.

	Тау басында сәл-пәл жүріс ауырлады. Айдауыл-чекистердің де, кісендегі Құндақбай бастаған төртеудің де ішектері шұрқыраған. Енді қалай, айдауылдар мыналарды оңайлықпен шырмаған жоқ, әрқилы айла-шарғыны ұйымдастырумен көп уақыт ысырап еткізді. Ал «жыланы бар» асқазан «е, мәселе солай екен» деп, кеңшілік жасап тұра ма? Айдауылдар жүрісті сәл доғарып, сол асқазан сұранысын қанағаттандырудың жолын ойластырды. Тұтқындағы төртеудің біреуінің мойнына асулы алаша дорба бар еді.

	– Мына дорбаңда не бар? – деп сұрады чекистердің бірі.

	– Піскен ет! – деп жауап қайырды анау. Дорбаны жұлып алып, ішіндегі мәзірді орталарына ақтара төккенде қарая піскен ет кесектері бәрінің көздерін қасқырша жарқ еткізді. Апыл-ғұпыл бірден асамайлап жеуге кірісті. Сәлден соң пышақпен бармақтың басындай кішкене ет кесектерін бөліп алып, байлаудағы төртеудің де ауыздарына тықпалады.

	Алғашқы қарқында айдауылдар ашқарақтықпен байқамапты, сәл ар жағына ел қонған соң ғана бір-екеуі:

	– Мына етті соншама тұзын ащы ғып пісіріпсіңдер ғой! Немене самогон ұрттап отырып жеуге даярлағансыңдар ма? – деп сұрады. Бұған Құндақбайдың өзі жауап қайырды:

	– Біздің қазақтың мен сықылды бірен-саран қарғыс атқаны болмаса өзгелері самогон, арақ-шарапқа әуес емес. Ал мынадай жол азыққа алған еттің тұзын ащы қылатыны күн ыстықта бұзылмасын дегені ғой.

	Айдауылдар Құндақбайға көздерінің қиықтарымен қарап, мұрттарынан күлгенсіді. Ет жеудің қарқыны әлі басылмаған еді. Сәл уақыт өткізіп барып қана жақтары тала бастаған олар еңселерін көтерді. Кенет бұларды шөл алқымнан алды. Жандарына байлаулы «фляжоктарында» сұйық атаулыдан бір тамшы да қалмапты. Мынадай аяусыз тұздалған еттен опырып жегеннен соң келетін шөлдің екпіні қандай? Бәрінің аңқасы кеуіп, көздері қарауытты. «Су, су» деп, сусыраған түрлері байлаудағы төртеудің де халдерінен сорақы көрінді. Бұлар енді дауыстарын жұмсартып, суды қайдан табуға блатынын сұрады. Бұл жолы да Құндақбай жауап қайырды:

	– Сонау ернеуі көтеріңкі сайды көресіздер ме? Оны тұрғылықты жұрт Қараңғысай атайды. Сонымен төмен құлдиласаңдар сай табанында мөлдіреп аққан бұлаққа тап боласыңдар! Оның суы тастай суық, әрі бал татиды. Содан мейірін қандырып бір ішкен адам жаны жұмақтың төрінде шалқығандай масайрайды. Е, қазіргі менің де арманым сол! Қастарыңда екі бейшара қазақ тұр емес пе, солар жол біледі, соларды ертіп төмен түсіп қанып ішіп, әрі «фляжоктарыңды» толтырып әкелсеңдерші. Басқа су көзі мұнда жоқ!

	Қауырт келген шөл адамның көзін де қарауыттырады, ақылынан да алжастырады ғой. Айдауыл басшысы көп басын қатырып жатпады. Құндақбай мен оның үш серігі зілдей ауыр кісеннің қыспағында тырп ете алмасы хақ. Олардың қасында үшеуді қалдырды да жетеуі, іштерінде әлгі екі қазақ бар, Қараңғысайдың тереңіне сүңгіп жоғалды. Міне, осы шақта, мынадай мөп-мөлдір түсті аспан көздерін қытықтаған жағдайда Құндақбайдың басына бір сәуле құйылды. Тұтқындаулы мүсәпір емес, қайта асығы алшысынан тұскен қуанышты жандай бет-жүзіне күлкі үйіріп, қастарында қалған үш солдатты сөзге тартты:

	– Әй, сендер бізді не мақсатпен Талдықорғанға апармақсыңдар? Жазығымыз не? Өздерің орыс нәсілді пендесіңдер, былай таразыға салыңдаршы, мал-мүлкі кәнпескеленген байлардың наразылығы сонау Ресейдің ішінде де өршіген сыңайлы. Біз де саңырау емеспіз. Өздерің де солай. Соны біле тұра қазақтарға неге қырғидай тиеді бұл қызыл өкімет? Талдықорғанда, сондағы бастықтарға осының бәрін жайып саламын, олар бәрібір бізді босатып жібереді. Сендердікі бос әурешілік. Онан да жолай бір мәмлеге келейік. Осыны мына бастық-офицерлеріңе жеткізші.

	Үш чекист қалың шөп үстінде жантая сұлаған Құндақбайдың сөздерін мұқият тыңдады. Арасында Құндақбай өзінің үш серігін де көзбен шолып өтті. Әккі жігіттер бұл сұрпереннің оқыс бір тәуекелге баспағын сезіп, темір құрсаудағы қол-аяқтарын кұшпен икемге келтіргендей. Құндақбай:

	– Жандарым, тікелеріңнен тік қақаймай менің қасыма тізе бүгіңдерші. Мынау алыс тау үсті, сонда да айғайлап сөйлеу қауіпті. Жақын маңда бізді де, сендерді де сырттан торыған тыңшылар жүруі ықтимал, сосын да ақырын сөйлеп, сендерге бір сыр ашайын! – деді.

	Үш чекисті Құндақбайдың ықыласы тартқандай олар бірден жөнге көнді. Екеуі шынында Құндақбайдың аузына құлақтарын тақай жамбастай жайғасты. Ал үшіншісі, ол да тізе бүккенмен Құндақбайдан сәл аулағырақта, есесіне қалған үш тұтқынға жақындау шоқшиды.

	– Сендер осыдан жеті жылдай бұрын мына Қытай шекарасынан сәл арыда, Құлжа қаласының маңында бүкіл Ресейге танымал, кезінде ақ патшаның оң қолы атанған атаман Дутовты қызыл милиция өлтіргенін естідіңдер, әрине. Ал соған бәлшебектер өкіметі әлі күнге мәз. Ал тап қазіргі кәнпеске кезінде сол Қытайда сол атаман Дутов ізбасарларының қайта жанданып, бері кеңес өкіметіне жолбарысша атылмақ ниетін тани ма ешкім?

	Құндақбайдың мынадай аса мағыналы жайды қопарғанын сезген, әрі бұған тым таяу сұлаған екі чекист ендігі әңгімеге тіптен ықылас қойды. Түз тағысындай көзі өткір, әрі найзағайдай ұшқыр қимылды Құндақбай, міне, осы сәттен қапы қалмақ емес. Ол қаншама тапал дегенмен қол-аяғы кісендеулі қалыпта серіппелі темірдей иіліп басын көтере қасындағы екі чекистің үстіне аунай құлады. Мұны күтпеген екеу Құндақбайдың астында аудағы балықтай тыпырлап, өңештерінен жүрек тітіркентер жаман дыбыс шығара бұлқынып бақты. «Тез» деп Құндақбай да зікір сала үкім етті. Мұны оның үш серігі де тез түсінген, Құндақбаймен бір мезетте дерліктей шамада уақыт ұттырмай, ол үшеудің біреуі өз қастарында қозы бүрген ақ бас күшігендей шоңқиған үшінші чекисті баспен ұрып құлатты. Ол ес жиғанша қалған екеуі таудан құлаған бөренедей домалап, оны кеуделерімен жаншып үлгерді. Сөйтіп, қас пен көздің арасында үш айдауыл мына қол-аяқтары кісендеулі төрт бандының астында қалды. Әрі құлақ жарар айғайлары қандай еді шіркіндердің! Сірә, Қараңғысайға құлдилап су іздеген өз серіктерінің құлақтарына жетсін дегені ме екен?

	Құндақбайодан саспады, өзінің аяғының астындағы чекисті одан әрмен жанши жанын мұрнының ұшына келтірді де:

	– Кәне, айт! Кілт қайсыңда? Тез шешіңдер кісенді! Ай-шайға қарауға мұрша жоқ! Қазір жандарыңды жаһаннамға жібереміз! – деді. Кілт ана үшеудің астындағы үшінші чекисте екен. Ол үшеу өздері тақымға басқан чекистің де сүйек-саяғын сықырлата дікеңдеді:

	– Кәне, шеш!

	– Құдайым-ау, қалай шешемін! Еңғұрмаса бір қолымды босатсаңдаршы! – Бір қолы босаған ол тырысып-тырмысып, бір «бандының» кісендерін шешті. Ол босанған «банды» өзінің жанын қинаған кісендермен сол үшіншіні бастан бір ұрып естен тандырды да Құндақбайға ұмтылды. Құндақбай да, оның үш серігі де қолдары шешілгесін қалған екі чекисті де өлтіре соққылап, ескі «дәстүрмен» олардың қару-жарақтарын, темір бұйымдарын түгел сыпырып, өздері олжалаған он екі аттың тағаларын таудың тарғыл тасына шақ-шұқ еткізіп, Шағанның бергі күнгей бетіне тасырлата ойысты. Мұнда Құндақбайдың туған ауылы Күркілдекке емес, одан арырақта шығыс бетте қалың жынысты Асан сайына қарайалды-арттарына қарамай домалай құйғытты.

	Ал осы оқиғаның ағы, қызылы аралас елді қалай дүрліктіргенін ежіктеп, оқырманды мезі етпей-ақ қоялық. Тек Талдықорған, Жаркент, Сарыөзек атты мекендерде шашырай жұмыс істеген ОГПУ басшыларының одан әрмен салы суға кеткенін ескертсек те жетер. Тек олардың ұзақ ұйқысырауға уақыттары да тапшы, Мәскеу, Алматы тарапынан жететін телеграммалар мазмұны Құндақбай қылықтарынан да жаман жан түршіктіретін. Сөйтіп, чекистер одан әрмен аласұрды.

	* * *

	Тап осыған жалғас мына оқиға да ел жадында сақталды. Шаған төбесінде айдауылдардан құтылғанҚұндақбай және оның үш серігі із жасыру мақсатында тіке өрге, шығысқа тартқан. Қотырқай тауынан да әрі өтіп, Көктал өзенін өрлеп, Аралтөбені айнала Сатылы тауына таяған. Мұнда да бір ауылдың мүшкіл халінің үстінен түсті. Осы Сатылы тауының етегінде жалайыр-орақты елінің бір шоғыры Қытайға ауа көшуге әзірленіпті, әлдебір сатқын оны ОГПУ тыңшыларына жеткізіп, әп-сәтте маңдайларында қызыл жұлдызшасы бар «будёновка» киген солдаттар бұларды қоршауға алыпты. Енді Қытайға шекара ассақ та қырыламыз, аспасақ та қырыламыз деп ауылдың кәрі-жасы тегіс үріккен қойдай қамалып ес таппай отырыпты. Міне, он екі жарамды атты иемденген Құндақбайдың шап-шағын тобы жалайыр-орақты ауылының, міне, осы халінің үстінен түскен. Құндақбай:

	– Әй, ағайындар, жалайыр Ұлы жүздің, қала берді үш жүздің ноқта ағасы атанса, сендер сол жалайырдан топ жарған, ел-жұртты атышулы жалмауыздардан құтқарған атақты Орақты мергеннің нәсілі емессіңдер ме? Кәне, сабыр сақтап, үріккен түйе көзденбей, сөзге қонақ беріңдер! Бізде жарамды, ер-тұрманы сай оншақты сәйгүлік бар, соларға сендерден өзіне сенген оншақты шабандоз мінсін! Тағы бір жиырмашақты өздеріндегі бар жылқының тәуірлерін ерттесін, не қарулары бар – бәрін иықтарына іліп, айналасы отызшақтыны құрап,біздің соңымыздан ерсін! Одан арғысы менің иелігімде! Тек мына жұрт осы бүгіннен қалмай мал-жанымен Сатылының сайымен шекараға тез жылжысын! –деп айғайлай ұран шашты.

	Жиналған көпшілік ортасында әлдебір күдікке тірелгендердің күбір-сыбыры орын алды. Бірақ ол ұзаққа созылмады. Бұл шақтағы Құндақбайдың атақ-даңқында шек жоқ еді, сол атақ-даңқтың мысы басты білем, жалайыр-орақтылар күрт қамданып, оның бұйрығын жүзеге асыруға кірісті. Бір бие сауымына жетпейтін уақытта жалайыр-орақтының отызшақты сұрперені сайланып шықты. Оларға Құндақбайдың өз басы жетекшілік ететіні жігер бергендей еді. Бір қызығы, тап осы тұрыста Құндақбайдың бет-жүзі, үсті-басы түлкінің жонындай өзгеріп кеткенге ұқсады. Төртбұрышты шығыңқы шекесі тіптен бояуын қалыңдатып, осы қиырда ара-тұра кездесетін шырғанақтың сап-сары жемісі тәрізді. Көк көздері де солай тиген жерін өртейтін тотияиыннан бір былай емес. Иықты денесі ер үстіне қондыра салған орыстың қияр тұздайтын бөшкесіндей-ақ. Ия, бөшке десең бөшке. Аяқтары салбыраңқы, қос үзеңгіні созғылай әрең сыйып тұр. Астында қылаң түгі басым боз сәйгүлік. Ең қызығы бұл да емес, ең алдымен үстіндегі киімдерін айтсайшы. Кәдімгі погоны бар әскери киім – китель, галифе шалбар, ұзын қонышты етік. Жалпақтығы бес елідей қайыс белдігінің жезден құйылған әшекейлі басы орыс патшасының өз қолынан шыққандай-ақ жылтырайды. Апыр-ау, Құндақбай мұның бәрін қайдан олжалаған? Әлгі өздері Шаған таудың басында жусатқан қызыл солдаттардан сыпырғаны ма? Ол жағы әзірге жұмбақ, бір анығы Құндақбайдың осы қалпы сол күні оны өз көздерімен тамашалаған жалайыр-орақты жұртының жадында қалып,кейінгі ұрпаққа әбден-ақ марпатталған еді.

	Ал одан әріде не болды? Жалайыр-орақты көші Сатылы сайына жөңкілгенде Құндақбай ысқырығымен сайланған отызшақты бозбала олардан қозыкөш кейін қозғалып, көштегілерді ту сырттан қорғауға міндеттенген. Ал беліне орыс винтовкасы, жапон бердеңкесі, бесатар секілді қаруларды жыпырлата қыстырған, қызыл әскерше киінген Құндақбайдың жалғыз өзі ол отызшақтыдан да кейіндеп, жеке-дара тепектеген. Олар осы тәртіппен бұрынғы ошарылған орыннан біраз ұзапта кеткен. Кенет мұны әлгі «будёновка» киген қызыл әскерлер байқап, бірден-ақ тасырлата соңдарынан жеткен. Міне, осы алдыңғы және соңғы екі қарулы топтың қақтығысуын көзімен көрген қазақтардың баяны да қаз-қалпында кейінгі ұрпақтың құлағына тиген. Оның нобайы былай:

	Жалайыр-орақты көші едәуір ұзап, басқа бір отырықшы үш-төрт үйдің тұсынан өтеді. Міне, аталмыш қақтығыс осы үш-төрт үйдің маңында болады. Сондағы бес-алты жасар бір бала және оның әкесі, тағы төрт-бес көрші-қолаң тап өкпе тұстан тарс-тұрс еткен атысты естіп сыртқа жүгіріп шығады. Бұлардан оқ бойындай қашықтықта отызшақты қазақ жігіттері мен оларды өкшелей қуған қызыл әскер тобының өзара атысы бұлардың көз алдарында найзағайша сатырлайды. Тақтайдай жазықта бәрі алақандағы жазудай айқын шалынды. Қызыл әскерлер бастырмалатып, оқты қарша боратып, қазақтарға жақындай түскен сыңайлы еді. Сол заматта екі ортада астына боз арғымақ мінген біреу, жерден өсіп шыға келгендей атойлап көтерілді.

	Жаңағы отырықшы төрт-бес үйдің тұрғындары қалың бұтаның ішіне сүңги бәрін көз еттерін ауырта қапысыз бақылайды. Іштеріндегі біреу:

	– Әкем-ау, мынау боз арғымақтың үстіндегі Құндақбай ғой! – дейді.

	– Ия, ия, тап соның өзі! Құндақбай!Құндақбай! – деп екіншісі де қостайды. Ал іштеріндегі 5-6 жасар бала Құндақбайды бұрын көрмеген, тек оның дақпыртына сан мәрте құлақ құрышын қандырған. Соның өзінде де оның осы қимыл-тұрпатына қарап, жаны ашып жылап жіберіпті. Енді қалай? Екі жақтан атысқан екі үлкен шоғырдың қақ ортасында ол жалғыз, бұл қайтсе де оққа ұшады ғой. Тек бара-бара байқаса аса олай емес. Құндақбай боз арғымаған аспанға шапшытып, шыр айналдырса, арттағы қызыл әскерлер ер үстінен ауа құлап, жерге жабысады екен. Енді етпеттеп жатып, жалғызҚұндақбайды көздеп атады. Құндақбай да шыр айналған ат үстінен оларға қарай бірнеше дүркін оқ шығарып үлгереді. Сөйтеді де бұлардан ұзап кетуге тырысады. Қызылдар да шапшаң, олар да ер үстіне қайта қарғып мініп, Құндақбайды өкшелейді, ал Құндақбай жаңағы әдіспен олардың жолын тағы бөгейді. Әрі қызылдар қатарын сирете береді. Ал алда кеткен көш, оны қорғаушы отызшақты қазақ жігіттері алды-арттарына қарамай өздері бұт артқан жануарды қос бүйірінен тепкілеп, қара үзіп кетудің қамында.

	Жаңағы отырықшы төрт-бес үйдің тұрғындары мыналар көзден өшкесін олар да атқа мініп, бір төбешікке көтеріліп, соңдарынан бақылайды. Кенет әлдекімге Құндақбай аттан сылқ құлап, жерге сүйретілгенге ұқсайды.

	– Есіл ер Құндақбай-ай, саған да оқ тиді-ау! Саған да оқ дарыды-ау бұл жолы!– деп көкірегі қарс айырыла налиды. Оның сөзін естіп, манағы араларындағы 5-6 жасар бала тағы да көз жасына ерік беріпті. Тек бір аптадан соң ғана Құндақбайдың аман екенін, алдағы көшті Қытай шекарасынан әрі асырып үлгергенін, ал қатары едәуір сиреген қызыл әскердің тамтығы құрқол кері қайтқанын баршасы естіген еді.

	Бұл жағдайды да әлгі 5-6 жасар куәгер бала кейін есейгенде жағы талмай айтып жүрді.

	* * *

	Бұған жалғас басқа бір ақпар Қоғалы өңірін тағы дүңк еткізді. Жаңағы Сатылы сайындағы оқиғадан соң небәрі үш-ақ күн өтті,Құндақбайды Қотырқай тауынан шығыста Кескентерек өзенінің Көкталға құяр сағасында көргендер табылды. Бұл екі өзеннің тоғысқан маңында түстіктегі Аламан жайлауынан аққан шағын су ол да шымырлап келіп, аталмыш екі өзеннің арнасымен қойындасушы еді. Осындай су молшылығына орай мұнда батпақты иірімдер, мөлдіреген кішкене көлшіктер бір-бірімен жалғасып жатады. Ол аздай мұнда біраз бұлақ көздері де бар. Осыған таяу Шұбар, Талдыбұлақ, Бостан секілді мекендерде тұрғылықты орыстар көп. Олардың жігіт-желеңдері, қыз-келіншектері, тіпті балаларға дейін топ-тобымен келіп суға шомылады, кір-қоңын жуады, ел аман, жұрт тынышта кейде күнге де қыздырынады. Осындағы бұлақтардан ішімдік су әкететіндері де бар. Міне, Құндақбай кенет осында суға шомылған бір топ орыстың қыз-келіншектерін көрді. Бәрі көңілді, айғай-шулары, күлкілері алыстан-ақ құлақ тұндырады. Жалаңаш кеуделерін күн сәулесіне жарқыратып, кердең-кердең етіп әртүрлі ойынға да басқандай. Ойын үстінде сап-сары алтын түстес шаштары иық, мойындарына оралып, желмен желпілдейді.

	Осы көріністерден Құндақбайдың басына бір бұзық ой келді. Сол қарсаңда бұл орыс солдаттарының қатігездігін сипаттайтын бір сұмдық ақпарды да естіген. Әлгі бәлшебектерге қызмет етуші, Омбының оқуын тауысқан жалайыр-қарақалпақ Смағұлдың әкесі Диқанбай қажымен жең ұшынан жалғасқандардың бірі – Омар төре бар емес пе, міне, сол Омар да осы Құндақбайға ұқсап, айналасына едәуір жігіт-желеңдерді жиып, қызыл өкімет белсенділерінің жүйкесіне тиюде еді. Ол да қолға түспейтін сынап сықылды бірдеме аталатын. Бұл Омар төренің жігіттері көбіне қазақ қыздарын, әйелдерін зорлаған, оларға қиянат жасаған орыс солдаттарынан кек алуға көбірек ден қоятын. Мұндай қиянат түрлерінен Құндақбайдың да бұрыннан-ақ хабары бар. Ал мына соңғы естігені оның бәрінен де асып түсті.

	Төмендегі Матай тауының етегінде Омар төренің жігіттері бейқам жатқан бір кішкене ауыл, небәрі жеті-сегіз-ақ киіз үй тарапынан шыңғырған бір жаман дауысқа елең етіседі. Дереу аттарының басын солай бұрып ілезде-ақ сау етіп жетеді. Сөйтсе мұнда бұлар ойлағаннан он есе жаман зұлымдық, хайуандық салтанат құрыпты. Бір киіз үйде төрт қазақ азаматы – ауыл иелері қанға бөгіп, туралып жатыр. Ал екінші киіз үйде сырғауылдай бойлары бар, үсті-бастары қару-жараққа толы алты орыс солдаты, бір татар тілмаш – барлығы жетеу, қыз-келіншектердің құлындағы даусын шығарып зорлап жатыр екен. Үстеріне кіріп барғанда қыз-келіншектердің шырылдап, шыңғыруынан Омар төре сұрперендерінің төбе құйқасы шымырлайды. «Бұл қылыққа төзгенше өлгеніміз абзал» деп, бұлар саны басымдығын пайдаланып шалт қимылдайды. Жетеуді түгел қыл шылбырмен қолдарын артқа қайыра байлап, ауыл сыртына алып шығып, асықпай шеттерінен лақша бақыртып бауыздайды.

	«Неге сонша қатігездік еттіңдер» деп сұрағандарға Омар төре нояндары «мұның дақпырты алысқа жетіп, бәлшебектердің жүрегі шайлығып, қазақ қыз-келіншектеріне тиісуден именуі үшін» деп жауап қайырыпты.

	Міне, Құндақбайдың құлағына жақында ғана сарт етіп тиген осы хабар еді. Бұрынғылары тағы бар. Бұл мергеннің тұрған жері кісі бойынан биік қалыңның ортасы. Күнге жарқыраған орыс қыз-келіншектерімен екі ортада шамамен жүз қадамдай кеңістік бар. Құндақбай аса аспай-саспай атын қалыңның ішіне қалдырып, өзі тыржалаңаш шешініп, сол қыз-келіншектерге қарай қамыс арасындағы жолбарысша жымын білдірмей жылыстады. Оларға едәуір таяғанда батпақты иірім бар екен, мұны Құндақбай үлкен олжаға балады. Міне, сол батпақты иірімге дыбысын білдірмей сүңги тағы жылжыды. Тым жақын барғанда батпаққа барынша аунай, тіпті басы-көзіне дейін лай жағып, өзін адам танымастай етті. Міне, сосын ғана ештемеден қаперсіз,көңілді күлкімен шуласқан қыз-келіншектерге қарай ата жөнелді.

	Кенет орыстың қыз-келіншектері ертегі, қияли-аңыз-жырларда аталатын қап-қара томардай құбыжықтың айдалада өздеріне қарай салып ұрып келе жатқанын көргенде естерінен тана шырқырады. Олар да тыр жалаңаш күйде киімдерін тастай бет-бетіне қашып берді. Ұзын аяқты «пері қыздарының» жүйріктігіне күмән бар ма, аяқтарының астында қара жер суырылып өтіп жатқандай көрінді. Бірақ Құндақбайдың да жүгірісі одан кем емес, әлдебір құдірет иесі лақтырған тас кесектей зымырап ағып келеді. Ақыры қуып жетті де ең соңындағы көзге ірі, сом иықты, бөксесі дөңгеленген, бура сан біреуін сирақтан шап беріп ұстады. Құндақбайдың саусақтары темір қысқаштан бір былай емес, бура сан еңгезердей келіншек дудыраған сап-сары шашы басы-көзін жауып, аспанға атылып барып шөптесінге дүрс етіп құлады. Оның құлауынан қара жер солқ еткендей көрінді.

	Қолды болған жас әйелдің дудыраған шашы ғана емес, тұла бойы да оттан суырған темірдей қып-қызыл екен. Тіпті көз тартады. Құндақбай өз олжасына сәл-пәл көңілі тойғандай қарады. Тек құлақ түбінен шыңғырған даусы ғана жер-дүниені көшіріп, азан-қазан етіп барады. Сірә, бұл өз денесінің тым толықтығынан, немесе, өз күшіне сеніп алда тым-тырақай қашқан сіңлілерін, құрбыларын қорғау мақсатында кейіндей берген сыңайлы. Қалайда, сол екі себептің бірінен қармаққа ілінгені атойлайды.

	Құндақбай оның үнін өшіруге күш салды. Ең алдымен бұл «құбыжықтың» орысша таза сөйлейтіні көмекке келгендей еді. Орыс келіншек тым алға шығып кеткен етжеңді көкірегін ұстаның көрігіндей бір көтеріп, бір басып, оңайлықпен өзіне-өзі келе алмады. Құндақбайосындай шақта да қазақтың «Көрігің желді болса, көлігің жемді болар» деген мақалын есіне түсіріп, миығынан күлгенсіді. Келіншектің көздері де тым айшықты екен. Көкпеңбек қос жанары, сап-сары ұзын кірпіктерімен қосылып орыстың пулеметінше атылғалы тұрғандай әсер етеді. Құндақбай біраз сөзді рәсуа қылды. Бара-бара келіншек саябырсыды. Ақыры екеуі «махаббат ойынын» ойнады. Соңынан оны босатып жіберді. Тек оған:

	– Это, я, Кундакбай Толендиевич, скажи своим, если русские большевики еще раз будут издеваться над казашками мы ответим тем же – дегенді дұрыстап жеткізді.

	Орыс келіншек алды-артына қарамай зытты. Өз тобына жеткенде аузы икемге келмей өз құрбыларының қолында шалқасынан құлады. Бұл жеткенше құрбылары қарулы солдаттарды да шақырған еді. Олар да тез келіп үлгерді. Бәрі тұс-тұстан сұраққа алғанда келіншек:

	– Это не челвек, а дьявол! – деген сөздерді аузынан әрең шығарды. Солдаттар «ол дьяволың қай тарапқа бағыт алып жоғалды» деген сауалды үсті-үстіне қоя берген. Ал келіншек Құндақбайдың қай тарапқа бағыт алғанын байқап та қалған, тек әлденеден оны ішке бүкті, мыналардан «білмеймін» деп құтылды.

	Міне, барша жұрт бұл оқиға «шәпке киген» орыстарды тіпті ашындырады деп жорамалдаған. Шынында солай болды. Қоғалы өңірін, Матай тауының күншығыс жақ етегін, Алтынемелдің өнебойын, Сатылы, Үлкен Қоянды, Кіші Қоянды, солармен жалғас басқа да биіктердің қуыс-қолтықтарын ашбөрідей кезген, жаңа маркалы винтовкалармен қаруланған солдаттар «бұл Құндақбай жердің жарығына түсіп кетсе де табамыз» деп, өзеурей бұрынғыдан әлдеқайда қалың нөпір болып, күні-түні шашырай іздестірді. Түк таппай тауы шағылған олар «сірә, бұл банды Қытай асып жоғалды» деп, сәл-пәл дамылдауға пейіл берген. Сөйткенше болған жоқ, Құндақбай тағы да бұлардың ту сыртынан шыға келді.

	Бұл жолы Құндақбай Төленді баласы Көксу өзенінің бойындағы Аяқкөпірде ойран салған. Мұнда бәлшебектердің «егіншілікті өрістетеміз. Ресейдің ішкі қалаларынан соқа, тырма, басқада темір бұйымдар әкелеміз, мектеп салдырамыз, қазақтардың сауатын ашамыз» деген үгітіне бой ұрып, Қытайға ауа көшуден тайсақтаған біраз ауылдар отырған. Ия, ол шақта осылай қазақ қауымы ақ-қызыл атанып бөле-жарыла бастағаны да шындық еді. Ал Құндақбайдың ондай үрдіспен ымыраласқысы жоқ, қасында Құлжатай, тағы басқа өзінің сыралғы достары бар, айналасы оншақты сұрперен осындағы ауыл белсенділерін, комсомол мүшелерін бықпырт тигендей сабасын келіп. Мұнда комсомол жастардың жетекшісіЕстібай деген жігіт еді, ол да жақсылап басына «қызыл тақия» киді. «Қызылдарға сондай қызыл тақия жарасады» деген Құндақбайдың аузынан ұшқан сөз әп-сәтте мәтелге айналды. Осы шабуыл үстінде бұл ауылдың басшылары мектеп ашу үшін деп, Талдықорған жақтан екі мұғалім қызды алдырғаны мәлім болған. Бұл Құндақбайды одан әрмен өршелендірді.

	Естібайдың әкесі Әкетай баласының басына «қызыл тақия» кигенін естіп, ол да тез табыла кеткен. Әкетай өз баласы секілді ол да қызылдар жағына жарқ бергендердің бірі. Бұл Әкетай сақал-мұрты селдірлеу, жалпақ ұзынша бетті, қас-қабағы сәл-пәл түйіле біткен, кең иықты,қайраттылау жан. Ол бірден ат үстіндегі Құндақбайдың алдынан зу етіп, баласына қарай жүгірді. Екі-үш қартаң әйел өз күндік орамалдарын сыпырып алып, Естібайдың басындағы жарасына жапсырғанын көріп, сәл тынышталғандай. Сосын Құндақбайға қарап тіл қатты:

	– Әй, Құндақбай шырағым, мен сенің әкең Төлендіні де, шешең Мәуесті де танушы едім.Өзіңді бірінші көруім! Сонда да есіміңе қанықпын! Сені бүкіл қаңлы жұрты төбемізге моншақ етіп көтерген сайыпқыранымыз атайтын. Енді мына өз жұртыңа ойран салуың қалай?

	– Әй, әкесі! Сен тіл мен жағыңа сүйенбей жөнге көш! Жұрт неге дүрлікті, бәрін білесің! Сендерде Талдықорғаннан келген екі мұғалім қыз жасырулы, соларды шығарып қолыма бер! Балаң әне, Естібай, комсомол мүшесі, өзің осындағы ауылнайсың! Егер тез шығарып бермесеңсондай «қызыл тақия» өзіңе де бұйырады! Тез! Шапшаң! Мен бәрін білемін!

	Ауылнай Әкетай қатты сасқалақтады. Жаңа ғана сол екі мұғалім қызды арттағы киіз үйлердің бірінде жүктің артына тығып жасырып шығып еді. Енді қайтпек? Көздері әлдебір ұрлығы әшкереленгендей болып сұрланып, сонау алысырақта, шетте шоқиған алабөтен біреуге қадалды. Ол алабөтен біреуді Құндақбай осы ойран басталар сәтте-ақ байқаған. Киім киісі бөлек ол неме мына ортада кімнің көзіне де оттай басылары хақ. Басына кең шалғайлы сарғыш ши шляпа, үстіне торғын түстес пиджак, кең балақ аппақ шалбар киген ол қаққан қазықтай сол манағы өз орнында әлі қақаюда. Мына ауылдағы жайлардың бәрін жіті бақылағаны да анық. Жоғарыдан келген төрелердің бірі деп болжаса да Құндақбай одан қаймықпады. Бұл қалай да өз күшіне мықтап сенген халде.

	Бұдан әріде ауылнай Әкетай мен Құндақбай «банды» тағы біраз сөз жарыстырды. Құндақбай «ана екі мұғалім қызды шығарып бер, әйтпесе бүкіл ауылыңды жүндей түтемін» деп қасарды. Әкетай алақ-жұлақ етіп, кімнен көмек, не ақыл сұрарын білмей дағдарды. Бір жайдан басына «қызыл тақия» киген баласы Естібайдың да жайы жанына батып барады. Ал мына сары шляпа, торғын түстес пиджак, кең балақ аппақ шалбар киген, түр-түсі бөлек пендеден ешқандай қайыр жоқтығын сезгесін екі қолымен ауа қармағандай бұл ауылнай Әкетай өз жанынан тағы бір сөздерді тауып айтқысы келді.Әзірге оған дәрмені жетер емес.

	Ал Құндақбай да ол сары шляпа, ақ шалбарлы бейненің тұла бойын көз қиығымен назарда ұстады.

	Ақыры ауылнай Әкетайдың өз жанынан суырған сөздері мынау болды:

	– Әй, Құндақбай батыр! Құралайды көзге атқан мергенім! Мен бұл ауылнайлықты мал беріп, пара ұсынып, жалбарынып алғаным жоқ! Осы Аяқкөпірдегі барша қауымның төрт көзі түгелде Талдықорғаннан келген, мұздай қаруланған жасауылдары бар, жоғары мәртебеліуәкіл өзі сайлады. Айтқанына көнбесең олар да итжеккенге айдамай ма? Қайсыңа қауындай жарылмақпыз? Егер ол екі мұғалім қызды ұстап берсем мына бүкіл ауыл маған қарсы адуындамай ма? Басымды осы қазір шауып тастасаң да айтайын, бұл Аяқкөпірде қызыл өкіметке іш тартатындар да бар! Ал ендеше...

	– Сол іш тартатындарды да нұсқа! Бәрінің ішін тілейін!

	Міне, Құндақбайдыңосы соңғы қаһарынан соң бір күтпеген жағдай болды. Әлгі ауылнай Әкетай өз қолымен арттағы киіз үйлердің бірінде жүк артына тығып кеткен екі мұғалім қыз сылаң етіп өздері шыға келді. Күн тимеген маңдайлары аппақ, ұзынша көйлектері де былайғы ауыл қыздарының лыпаларынан бөлек, бойшаң да әсем жаратылыстарын айшықтап, денелеріне жабыстыра тігілген түрлері бірден Құндақбайдың көзін сүріндірді. Көйлектерінің иек астындағы ашық бөліктерінен көрінген жұмыр мойындары, құлақтарындағы сырғалары қандай десеңші. Құндақбай кенет әнеукүні ғана Кескентерек пен Көктал өзендерінің қойындасқан сағасында өзі иемденген, бура санды тайқардай орыс келіншегін көз алдына келтірді. Сол «пері қызының» шыңғырған даусы әлі күнге құлағында тұрса да одан гөрі басқасы басымдау шықты. Бұл сұлулықты тамашалау деген ұғымды әп-сәтте әуеден қағып алып, миына сіңіргендей. Соның жетегінде кете барып еді, одан да зілі бөлек тағы басқа бір елес бұған темір ауыздық салды. Бұл Құндақбай осы қарқында осы биылғана, әйелі Ақтолқынның сүйегін жарып шыққан кішкентай екі қызының, қос егізектің қалай шетінегенін бас-аяғымен түгел елестетуге кірісті. Апыр-ау, бұл оқиғалардың бір-бірімен қандай жалғастығы бар, ол жағын Құндақбай ажырата алмайды, әйтеуір бір елес, екінші елесті тықсырып, мұны ат үстінен аударып тастардай.

	Кенет қарсы алдындағы мына екі перизаттың бірінің даусы Құндақбайды ұйқыдан оятқанға ұқсады:

	– Ел еркесі, ел серкесі Құндақбай аға! Сізді жай ғана батыр, мерген емес, талай жұрттың өнерін меңгерген, циркач, әрі орысша сөйлегенде орыстың өзін жаңылдырары бар жан-жақты адам атайды. Осындай білім-парасатыңызбен мына қызыл өкіметтің қазақ сахарасына оқу, білім, тазалық әкелетінін неге пайымдамайсыз? Орыстың жерінде, үлгілі шаһарларда болған сыңайлысыз? Сондағы өнерді, тазалықты бізге әкелсе тақиямызға тар келе ме? Сіз мынадай ойранды доғарсаңыз чекистер де айылын жияр еді ғой. Әне, анау состиған кішкентай балаға қараңызшы, бетінің кіріне бес ит тойғандай. Қазақ тазалықты бұрыннан білсе сондай күйге жетер ме еді?

	Сандуғашша сайраған мына мұғалім қыздың лебізінен онсыз да жаңағы елестер тізбегінен іші өрт боп жанған Құндақбай тіпті шоққа айналып бара жатты. Неше жылғы тас боп қатқан мұз кесектер шыжыған шілденің күніндегі сары майша еріді. Бірақ мұның бүгінгі дәрежесінде қайдағы бір «шашты албастының» жүрек елжіретер сөздерінің жетегінде кетіп, қазақ жұрты, оның болашағы, бас амандығы, мүддесі сынды ұғымдарды аяқасты ету хас сатқындықтың өзі емес пе? Ия, солай. Құндақбай, міне, осы халінде де мына перизатқа қайтарар жауаптың нобайын ойланбай тапты. Әрі өзінің қара емендей берік, қайратты жаратылғанын тағы бір мәрте түсінгендей де:

	– Әй, періштедей сұлу қарындасым! Сұлулығыңа тәнтімін! Неше перғауынның, олардың неше сұрқылтайларының әуеніне төңкерілсең де мына сауалыма жауапқа жарытшы! Сонда қызыл өкімет, әлеңкедей жалаңдаған бәлшебектер қазақтарды қынадай қырып, солардың қаны мен іш майынан сабын қайнатып, сонау беті кір-қожалақ баланы жуындырып, ақ жұмыртқадай етіп бермек пе? Мынау Қоғалы мен Қытай шекарасының екі ортасында қазақ сорлылардың қанынан неше сүрлеу, соқпақ тартылды?Хабарың бар ма? Әлде «қатынның шашы ұзын, ақылы қысқа» деген, қалайда затың ұрғашы, ондайға өрең жетпей ме? – деп салды. Құндақбайдың бұл соңғы екпінінің жан түршіктірер жаман астары барын осындағы жас пен кәрі түгел аңдағандай бәрі дүр сілкінгенге ұқсады. Ауылнай Әкетай, оның ақ шүберек таңулы жаралы басын енді ғана көтерген баласы, комсомол белсендісі Естібай, қос перизат – мұғалім қыздар, біраз қара көбейтіп үлгерген басқа да көпшілік, тіпті сонау қаққан қазықтай мелшиген киімі бөлек, сары шляпалы, ақ шалбарлы бейтаныс та бірауық салы суға кеткендей.

	Бұдан әрі екі арада басы артық шарпысуларға орын қалмағандай. Құндақбай тағы біраз түйіліп барып, қасындағы серіктерімен аттың басын кері бұрды. Аяқкөпірдегі көпшілік те тілжақтары қарысып, аяқ-қолдарында өзге бір діріл білінгендей үн-түнсіз қала берді.

	«Таяқ еттен, сөз сүйектен өтеді» деген. Құндақбай тобының бастарына «қызыл тақия» кигізгеннен гөрі атақты мергеннің мына соңғы зілі жандарына батып-ақ кеткендей.

	Бұл жолғы қарқын солай аяқталды. Ал Құндақбай өз ойранын оданәрі жалғастырды. Бұл қызыл қаңлының сайыпқыраны «жел ме, құз ба» деп, оған өз тілеулестері де таңдай қағатын. Енді қалай, жердің астымен зулай ма, жоқ, аспандағы құс боп ұша ма, қас пен көздің арасында біресе ана қиырдан, біресе мына қиырдан бұрқ етіп, қызыл өкімет белсенділерін әбден-ақ діңкелетті. Сөйтіп жүріп бұл Көксудың төменгі ағысының бойындағы «Дүңгене» атты мекеннен көп апиын сатып алып, оған сонау Қарқарадағы әскери бекіністен және Алматыдан жаңа маркалы винтовкалар, оқ-дәрі әкелуге де уақыт тапты. Әрі сол Көксу бойындағы дүңгендер арасынан алдағы күннің қажетіне жарар деп жақсы сенімді таныстар тауып, олармен достасып та үлгерді. «Сауда-саттықтың құлы» дүңгендер үшін де бұл Құндақбай тобының әс-әрекеті үлкен олжа еді.

	* * *

	Ал осы күз күндерінде әлгі жалайыр-қарақалпақ Диқанбай қажының баласы Смағұл не харекет қылды? Биылғы жазда шыжыған тамыз айының соңғы ширегінде Матай тауының етегінде нақақтан-нақақ ажал құшқан өз әкесінің кегін алу үшін ешнәрседен тайынбайтын халде біраз уақыт өткерді. Әкесінің ескі сыралғы досы Ермұрат өздеріндегі екі атқосшының, Смағұл ертіп барған жас милицинер Болғанбайдың көзінше ұлты орыс, егде қызыл командирдің Диқанбайды дәл көкіректен көздеп атқанын, қажының ер үстінен қалай ауа құлағанын, сөйтіп тіл тартпай кеткенін егжей-тегжейлі баяндады емес пе? Сауатты аса сезімтал Смағұл ол жырдың қыл-қыбырына дейін жадында тұтты. Өз әкесі Диқанбай мен Ермұраттың екі атқосшысы да сол қанды оқиғаның куәгері ғой. Смағұл сол екеудің бірін және Жаркенттегі ГПУ бөлімшесінің бастығы Асан қосып берген жас милиционер Болғанбайды ертіп баяғы Жаркенттегі жұмыс орнына қайта оралған. Сырт көзге ол өзінің бұрынғы жұмысына бел шеше кіріскенге ұқсады, ал шынында оның есіл-дерті басқада еді. Әкесі Диқанбай қажы мен Ермұраттың екі атқосшысының бірін осында ертіп әкелген күннен-ақ оны қасынан тастамай үнемі бірге алып жүретін әдет тапты. Себебі өз әкесін оққа байлаған қандықол қызылкомандирді тек сол ғана танып бере алады ғой. Өз ойын бастығы Асанға да айтты. Асан сәл аялдай тұруды өтінді. Сондай күндердің бірінде әлгі өз әкесі мен Ермұраттың атқосшысы бұған сүйінші сұрағандай жетті. Әлгі Диқанбай қажыны атқан, ұлты орыс, егде қызыл командир осы Жаркентке, Асанның қарамағына ауыстырылыпты. Жалғыз ол емес, осындағы Қорғас маңындағы шекара бекетінде күзетті күшейту мақсатында бірнеше сақа офицерлер, солдаттар Талдықорғаннан осында жіберілген екен.

	Бұл ауыс-күйістің төтенше себептері де бар-тұғын. Жаркентте, оған кіре берісте екі қабат ағаш ғимарат кім-кімнің де көзін тартпай қоймайды. Астында, ірге таспен көмкерілген қуыс-қуыстары өзінше бір әлем. Бұл ғимаратта 19-ғасырдың 80-90-жылдарында Сібірлік казактардың бірінші полкы орналасқан екен. Орыстар оны өз тілінде Жаркент острогы депатайды. Бұл ғимараттың және оның төңірегінде әп-сәтте жыпырлаған басқа да ағаш үйлердің тарихы тіпті ұзақ-сонар, шым-шытырық. 1906-жылы әйгілі Столыпин реформасынан кейін патша үкіметі небір ұры-қарыларды, көтерілісшілерді, бүлікшілерді, басқа қылмыскерлерді осы Жаркент өңіріне күштеп көшірді. Ал Сібір казактарының аталмыш бірінші полкы сол орыс көшпенділерін қорғауға тиісті еді. Тек мұның зардабын осындағы байырғы қазақтар – албан, суандар шекті. Сол 1906, 1916 жылдардың өзінде-ақ олар Қытайға қарай үдере көшті. Ал көшкісі келмей орыс көшпенділеріне, оларды қорғаған Сібір казактары бірінші полкының солдаттарына қыр көрсеткен ер-жүрек қазақтарды осы Жаркент острогы аталған ағаш ғимаратқа әкеп қамайды екен. Ол қамаудағыларды қазақтар «азап торындағылар» атапты.

	Қазан төңкерісінен соң мұның бәрі большевиктерге өткенмен көп ұзамай, яғни 1918 жылы атаман Ионов дейтіннің әскерлері қызылдардың өзін тас-талқан етіп қырыпты. Бір дерек көзі сол жылы қызылдар жағында қызмет еткен Тоқаш Бокиннің де сол ағаш ғимаратқа, оның оң қапталындағы баспалдақ астындағы карцерге қамалғанын баяндайды. Ал Алматыға ол осы Жаркенттегі гаупвахтадан (қазақтардың тілінде «абақтыдан») әкетілсе керек.

	Тек 1919–1920 жылдары Мағазы Масаншының атты әскері Жаркентті ақгвардияшылардан азат етеді. Дәл сол кезеңде біз жоғарыда құлағын шулатқан Жаркент милициясының бастығы ұлты татар Қасымхан Чанышевке қызыл өкімет белсенділері «сен Қытай жерінде Сүйдін қаласының маңында бекінген атаман Дутовтың көзін жоюды ұйымдастырасың» деп талап қойғаны, Чанышевтың алғашқыда одан тайсақтағаны, «егер айтқанға көнбесең, бүкіл отбасыңмен опат боласың» деп шынында да оның әке-шешесін, әйелін, бала-шағасын, аға-інілерін, айналасы оншақты жан, бәрін осы ағаш ғимаратқа, абақтыға әкеп қамағаны басқа бір дерек көзі арқылы айқындалады.

	Ал 1928 жылғы кәнпеске кезінде бұл ғимаратты қызылкөз бәлшебектер өз қажетіне жаратыпты. Аса ауа жайылмай нақтылы дерек көздеріне сүйенсек СОКП Орталық Комитетінің Бас Хатшысы Черненко Константин Устиновичтің лауазым жөнінде шырқау шыңға шарықтауы осы Жаркент абақтысының баспалдақтарынан басталғанын кейінгі орыс-қазақ журналистері ашықтан-ашық жазды. Енисей бойында туып-өскен бұл милиция қызметіне өзі сұранып, бірте-бірте Жаркент өңірінен бір-ақ шығыпты. Жаркент абақтысында жап-жас бозбала шағында жендеттің рөлін атқарыпты. «Қан көргенде көздері отша жанып, маузерінің шүріппесін басқанда жаны сүйсінеді, басқа өз әріптестері бұдан қашқақтайды екен» деп сипатталады журналистік жазбаларда. Ал 1928-31 жылдар аралығында болашақ Бас Хатшы Костя Черненко осы өңірде шебер пулеметші атанады. «Қытайға қарай жосылған қазақтарды кері қайтарыңдар» деген нұсқау бола тұра «ең дұрысы осы-ау» деп оларға қарсы пулеметтерді сайратады.

	Кейінгі қазақ журналистерінің бірі сондай оқиғаларға тікелей қатысқан орыс жазушысы Е.Кукаркиннің «Кучер» атты кітабынан үзінді келтіреді. Бұл үзіндідегі жас пулеметші К.Черненко.

	«Төбе басына шыққанда отряд тоқтады. Көз алдымыздағы көрініс қорқынышты еді. Тартылып қалған өзенннің арнасына түсіп алған, бала-шаға, әйелдер, қарттар лық тиелген арбалар керуені, оларды қорғап келе жатқан еркектер үлкен құмтөбе үстіне құрылған пулеметтің оғының өтінде қалыпты. Пулеметші асқан мерген еді. Оқ тиген жылқылар, адамдар, жер бауырлап зарлаған әйелдер, бақырған балалар, айғайлап, нәлет айтқан еркектер. Қаруы бар бесеуі жұртын қорғамақ болып қарсыласып еді, мергеннің сақылдаған оғы тез-ақ мұрттай ұшырды. Пулеметші ешкімді аямады. Әне, інісін құтқармақ болған қыз ұшып түсті, әне арба тасасына тығылған кемпірге оқ тиді, әне...» (Е.Кукаркин «Кучер», Алматы облыстық «Алатау» газеті, 31.08.2018).

	Әне, көрдіңіздер ме? Қызыл бәлшебектердің жергілікті қазақтар жөніндегі аяусыздығынан орыс екеш орыстардың өздері шіміріккен екен.

	Бұл Бас Хатшы хақында басқа да деректер жалаңаштана түсуде. Ол осындай жауыздық қылықтарын өз өмірбаянынан өшіру мақсатында куәгер «қандыкөйлек» достарын да қос-қосымен, топ-тобымен жаһаннамға аттандырыпты. Тек кейінгі кеңес дәуірінде сол Жаркент өңірінде даңқы әуелеген Николай Головацкийге саусақ ұшын тигізбепті. Оған не себеп, айнымас досы ма, жоқ, дер кезінде оған саусақ ұшы жетпей дымы құрыды ма екен? Осы К.Черненко СОКП Орталық Комитетінің Бас Хатшысы қызметін атқарған бір жыл 25 күннің ішінде-сол ұжымшар төрағасы Николай Головацкийге екінші мәрте Социалистік Еңбек Ері атағы беріліп, екінші мәрте омырауына Алтын Жұлдыз тағылуы да сезік тудырады. К.Черненко «шебер пулеметші» ретінде танылған науқандарда албан-суандардың талай ауылдарының сүйек-саяғы көмілген, тағы «Жалайыр қырылған» сияқты мекендердің сайрап жатуы көкірекке қаяу түсірмей қайтсін? Тек тарихшы, өлкетанушы қандастарымыз бұл нәубеттің бәрін ақтаңдақ күйінде қалдырмас деп үміттенеміз. Міне, 1928 жылғы кәнпеске кезінде осы Жаркент острогы әрі кеңсе, әрі абақты ретінде кәдеге асыпты. Сол заманғы куәгерлердің баяндауынша іші-сырты толған қарулы солдаттар, олардың көптігі сонша кейде құжынаған құмырсқаның илеуіне ұқсайды екен. Күндіз қамалғандардың көп ұзамай түнделетіп мәйіттерін сыртқа тасиды екен. Міне, осы острог, абақты жергілікті тұрғындарға аса жат көрініп, оны өртеп жіберуге талпынғандар да шығыпты. Әрі осы Жаркент, Қорғас маңында Құндақбай Төлендіұлы және басқа да жанкештілердің көмегімен Қытай асқандардың қарасы да күрт көбейген. Бұл соңғылардың кейінгі апталарда, «жалаңтөстер» кейпінде емес, ең соңғы үлгідегі ресейлік қаруларды жалаңдатқан, шеттерінен мерген, ысылған майдангерлер тәрізді қимылдауы шекаралық чекистердің зәре-құтын ұшырса керек. Міне, сосын да Талдықорғандағы ОГПУ-дің аудандық бөлімшесінің басшылары осы Жаркент острогына қосымша күш жөнелткен. Сол күштің құрамында Смағұлдың әкесі Диқанбай қажыны Матай тауының етегінде көкіректен атқан әлгі ұлты орыс қызыл командир де бар еді.

	Көп ұзамай ол қызыл командир мен Смағұл сол Жаркент острогының ауласында беттесіп те қалды. Алды-артын көзбен де, көңілмен де болжағыш, сауысқандай сақ, тіс қаққан қызыл командир бұл Смағұлды ұшыратқанда жаман тіксінген. ОГПУ-дің осы Жаркент өңіріндегі сенім артылған уәкілі (уполномченный, қазақша жалпақ тілде бастығы) Асанның бұл острогтан тысқарыдағы кеңсесіне кіріп-шығып жүргенде бұл қызыл командирге осындағы қазақ нәсілді бір комсомол мүшесі Смағұлды алыстан нұсқап көрсеткен. Әрі оның кім екенін әбден-ақ ежіктеп түсіндірген. Сөйтіп ол қызыл командир бұл Смағұлдың сырт пішішін мұқият бақылап есте тұтқан. Дәл осындай әдіспен әлгі өз әкесі Диқанбай мен Ермұраттың атқосшысы да Смағұлға сүйінші сұрағандай жеткен соң-ақ іле-шала, бірер күннің ішінде сол қызыл командирді алыстан нұсқап бұл да таныстырған. Сөйтіп ол екі бітіспес жау бір-бірінің пошымын сырттан шамалайтын. Міне, енді бәлшебектер лаулатып от жаққан ошақтың жарығы шалатын аядай кеңістікте екеуі бетпе-бет кездесті. Бір-бірін сырттай көз қырына алатыны бірден-ақ аңғарылған. Жасырар дәнемесі жоқ. Ал қызыл командир тіксінбей қайтсін? Осы жазда мұның Диқанбай қажыны әлгі бүкіл бәлшебектер қауымы үшін әзірейілге айналған Құндақбай деп топшылап атып салуы, одан соң Құндақбайдың тағы да тірі боп шығуы, ал Диқанбай қажының ел ішінде аса ықпалды адам екені әйгіленіп, осының бәрі қосылып, Талдықорғандағы ОГПУ басшыларының шекесін дызылдатқан. Егде қызыл командирдің төбесіне әңгір таяқ ойнатып та оған дауа таппаған. Сөйтіп егде қызыл командирді мына Жаркентке, атыс-шабысы мол Қорғас бекеті маңына сол күнәсін жуып-шаю үшін де жөнелткенге ұқсаған.

	Бұл алғашқы беттесуде қызыл командир мен Смағұл бір-біріне ләм-мим демеген. Бір-бірін көзбен атысқан да қойған. Екеуі де ең алдымен сақтық мәселесін ойластырған. Ашық бет жыртысуға әлі де уақыт бар дескендей. Ал сұңғыла қызыл командир сол алғашқы кездесуден соң-ақ қауырт әрекетке кіріскен. Смағұл сол Диқанбай қажының бел баласы екенін осы Жаркенттегі бөгде біреулер арқылы жете анықтап, соңынан оның өмірбаянын да қазбалаған. Ақырында ГПУ-дің осындағы уәкілі, бастығы Асанға жүрегін қолына ұстай жүгірген. Ішкі запыранын аямай төккен. Ауызша ғана емес, сала құлаш қағазға толтыра Смағұлдың үстінен арыз жазып та әкелген.

	«Мынау Омбыда оқыған, кезінде Алашордаға қызмет еткен, одан осындағы көп жұрт хабардар, сенбесеңіз өзіңіз де ши жүгіртіңіз, бұл тыңшы, диверсант, тез қамауға алып, аяқ-қолын кісендеп, Талдықорғанға, трибуналға жөнелткен абзал» деген бағдарда небір ащы сөздерді төкпелеген. «Бұл үшін ертең өзіміздің мойнымызға қыл бұрау оралады» тәрізді ескертпелері тағы бар. Ол заманда «Алашордағақызмет еткен» деген тіркес сол кезеңнің ең бір «қанқұйлы бандысы Құндақбайдың оққағары, оң қолы, ең жақын сыбайласы» дегеннен әрмен жаманаттың өзі еді. Екі жақтың да «мұң-зарынан» хабардар Асан қызыл командирдің ауызша да, жазбаша да шағымымен танысқан соң, қабағын ұзақ тыржитты. «Ойлануға, басқа жауапты қызметкерлермен кеңесуге мұрсат бер» деп оны шығарып салды.

	Сол күні Асан Смағұлды шақыртып, қызыл командирдің арыз-шағымын алдына тосып, «қасыңа әнеугүнгі милиционер Болғанбайды қосамын, соның көмегімен Қытайға қарай өкшеңді көтер, өмірің қыл үстінде тұр, тез, басқа жол жоқ» деп бұйырған. Смағұл Болғанбай милиционерді қасында ұстағанмен бірден шекара асып кете алмады, әке кегі жүрегін қыжылдатып, қалайда сол қызыл командирді бұл да көкіректен атып көзін жоюға аңсары ауды. Алайда, ол қызыл командир де қырағы еді. Асанның Смағұлды қамауға алмай қайта қасына милиционер қосып тайраңдатқанын жамандыққа жорып, бұл да шалт қимылдады. Әлгі Жаркент острогы аталатын ғимараттың тасасында жаңа үлгідегі орыс тапаншасын қолында ұстап аударып-төңкеріп тұрған қызыл командирдің түр-түсін сондағы бір қойшы бала байқап қалып дүр сілкінген еді. «Адам өлтірердей сұрқы жаман, бұл кімді атпақ» деп бала жүрісін бәсеңдетіп қарсы бетке көз салған. Сонда үш-төртеудің ортасындағы Смағұлды таныған. Бұл қойшы балада аз-кем зеректік бар, ол осы Смағұл мен оның әкесі Диқанбай қажы төңірегіндегі біраз қиқуды көкірегіне құйған. Ол бірден Смағұлға барып, қызыл командирдің Жаркент острогы ғимаратының тасасындағы тұрысынан сезіктенгенін жеткізген. Смағұл да дүр сілкінген. «Ия, шешуші кезең таяды, уақыт тар, кідірсе не ол сені, не сен оны».

	Екі аңдысқан жау бір-бірін таппай қоя ма, тағы да сол Жаркент острогы ғимаратымен көршілес басқа бір ағаш үйдің ауласында екеуі бетпе-бет ұшырасты. Ол да, бұл да қаруларын суыруға уақыт таппай аса қолайсыз жағдайда өзара жұдырықтасып кеп берді. Қызыл командир жас шамасы жағынан Смағұлдан бір мүшелдей үлкен еді. Бірақ жан бермек оңай емес, қызыл командир де асқан батылдыққа басты. Жұдырықтасудан соң білек күшіне сыйынып екеуі аюша алыссын кеп. Смағұл қызыл командирдің астына түсіп қалып, жан-жағын сипалағанда қолына бір үшкір тас ілініп, сонымен оны құлақ шекеден ұрды. Қызыл командир бірден сылқ етті. Сөйтсе Смағұлдың қолындағы үшкір тас оның бас сүйегін ойып түсіріпті. Смағұл онымен де қанағаттанбай сол таспен оның басын одан әрмен мыжғылаған еді. Сөйтіп, сол күнгі кеште түн қараңғылығын жамылып, әлгі милиционер Болғанбайдың көмегімен Смағұл Қытай жеріне қарай шекара асты.

	Қытай жеріндегі тірліктің дыр-думаны тіптен бөлек. Оған Смағұл белшесінен бата араласқан еді. Алты айдай уақыт өткенде ойда жоқта, осыдан жеті-сегіз жылдай бұрын әлгі аты-шулы атаман Дутовты өлтіруге қатысқан, кейін зым-қайым жоғалған Тоқтамды жолықтырмасы бар ма? Смағұл төбесінен алтын жауғандай қуанды. Тоқтам да солай. Екеуара оңаша әңгімебірнеше түнге созылды. Әрқайсысы өз бастарынан кешкендерін сағыздай созды. Ал сондағы Смағұлдың мықтап ықылас қойғаны атаман «Дутов қалай өлтірілді, нақтылы кімнің қолынан ажал құшты» деген сауал төңірегінде еді. Тоқтам енді неден аянсын, тікелей өзі қатысқан оқиғаны алтын мен күміске бөлегендей мықтап әрлеп-ақ жеткізді. Ара-тұра Смағұл кей жайларды қайталай сұрап, егжей-тегжейіне мейілінше қанды.

	Сөйтіп, бұл екеуі жат жерде шығарға жаны ғана бөлек айырылмас достарға айналып еді. Тек бұл достық өткір балта шапқандай тез қиылды. Көп ұзамай Тоқтам тағы да көзден бұл-бұл ұшты. Смағұл жаман торықты. Бұл кезінде естіген ғой,Асан ВЧК-ның Жаркенттегі бөлімшесінің бастығы, уәкілі атанса оның өзін де сырттан торитын қосымша агенттер бар деп. Міне, сол агенттер Смағұлды да торып жүріп, осы арқылы Тоқтамды тауып, сол ержүрек жанды басқа бір қалтарыста оққа байлап, жүзін жасырып тастады ма екен деген күдік темір тікенекше көкірегіне қадалды. Ол темір тікенектің азабы ауыр еді. Себебі Смағұл Тоқтамның өліміне өзін де кінәлі санағандай күйде. Ендігі тірлікті мағнасыздыққа балағандай жайы бар. Тек оның ендігі өміріне мағна әперген бір жан табылды. Ол қызыл-қаңлы Құндақбай Төленді баласы еді.





ЖЕТІНШІ ТАРАУ




	1928 жылдың қытымыр қысы да оқтын-оқтын ызғар боп есіп, өзінің келе жатқанын Қоғалы өңіріндегі елге білдіруді жөн санағандай. Таулар қыспағындағы бұл ойыста ол дегенің кейде еркетотай, ұшқалақ жас баланың тентектігіне де басатын. Қазан айының орта шенінде маужыраған алтын күз күндері тым жылымық көрініп, біраз уақыт алдаусыратып, кенет бір-ақ түнде белуардан қармен бүркеп салатын. Тек биыл ғана ондай мінезін іркіп ұстағандай. Қазан айы таусылуға шақ, ал табиғат-ана оқтын-оқтын білінетін ызғары демесең, мұндағы онсыз да сергелдеңі бастан асатын тіршілікке қосымша ауыртпалық артпай тұр. Ашық аспанды жаймашуақ күндер жалғаса берді.

	Сондай күндердің бірінде Құндақбай тағы бір мәрте Қытайдан бері шекара асқанда оны өзі тәріздес тапал бойлы, шымыр денелі бір шал күтіп алды. Құндақбай оған таңырқаған жоқ, бұл өзінің ескі сыралғы аға досы Құдайберген деген кісі. Қаңлының Жәнтеке тармағынан тарайтын алпысты алқымдаған қарт. Тек сол қарттықты мойындағысы жоқ дегбірсіздігі, ұшқыр қимылға бейімділігі, әрі сөздері бірі екіншісін баса көктеп тез сөйлейтіндігі мұны одан әрмен Құндақбайға ұқсатып тұрушы еді. Көмірдей қаруытқан, қыл-қыбыры мол әжімді жүзі мен қос тілікке ұқсаған қысыңқы көздері ғана ала-бөтен. Мұның астында жүні жығыңқы дөнежін байталы мен Құндақбайдың кексе күрең қасқасы бір-бірімен тұмсық түйістіргенде екеуі де ер үстінде ай-шайға қарамай бірден саудырай жөнелісті. Әсіресе, Құдайберген шал өз көмекейінде кептелген жайларды жентектеп, мергеннің алдын орап кетті:

	– Құндақбайжан, сенің келеріңнен құлағдармын! Сосын да жолдан тостым. Сен бұл жолы Қараңғысайға жасырына алмайсың! Ол жықпылға суық дегенің мықтап-ақ тұмсық тығыпты.

	Тіпті әр қарағай мен қайыңның тасасына бір-бір бәлшебек деп, сені матасақ осында матаймыз деп қойған қарулы солдаттарының өздері шеттерінен өкпе ауруына шалдығып қыңырайып, қирап жатқан көрінеді. Ол Қараңғысайды маңайлама! Мен саған сенімді бір үй тауып қойдым, бір орыстың үйі! Пәмиләсі Бахтияров! Су түбіндегі ақық тастай таза адам! Арқа сүйеріңе жарайды!

	– Ау, ағасы, ол Бахтияровыңыз қазақ па, орыс па?

	– Орыс! Орыс болғанда таза орыс!

	– Ал, пәмиләсі неге қазақша?

	– Ау, мерген інім! Бұл заманда орысың ба, қазағың ба, қайсысының тағдыр-талайы қалай құбылмайды? Бір заманда сондай бір соқтықпалы кезеңде сондай айдар бұйырған екен. Оның жұмбағына бойламадым! Әйтеуір, жалтармасы жоқ, жасырынбағы жоқ, турашыл пенде!

	Құндақбай бірауық өзін үркек сезім билегендей әрі туысқан, әрі аға досқа осқырая қарады. «Қазір қазақ қазақты ұстап беріп жатқан заман, мына Құдайберген де алжып, сондай бір дертті жұқтырғаннан сау ма» деген сауал тұла бойын осып өтті. Осы сауалды ауызша да қойып қалуға оқталып еді, бірақ батылы бармады. Шалдың көңілін әзірге жыққысы жоқ. Себебі, бұл Құдайбергеннің Қазақ ордасы мен Қытайды екі бөлген шекараның ұзына бойын ең жақсы зерделейтін адам ретінде аты шыққан. Осы Құндақбай талай ауылды Қытай асырғанда аса көп қолқабыс жасаған жанның өзі. Бұл Құдайберген де кезінде жел қуған қаңбақтай арғы бетте де, бергі бетте де тірлік кешіп, екі елдің ортасындағы сызық айналасын алақандағы жазудай жаттап үлгерген. Шекара асқандардың ұзын санына қарап, қайсысы қай бағдарда жылыстап, бой жасырып кете алады, міне соны ажыратуда алдына жан салмайтындығы бар. Бұған Құндақбайдың өз басы да куә. Сосын да бұл тәуекелге басты.

	Бахтияров аталатын орыстың тұрағы Быжы өзенінің бойында екен. Ағаштан қиып жасалған үш бөлмелі ескі үйдің шығар аузы ашық дала жаққа қараған да, сырты тура Быжының жарлауыттау жағасына төніп тұр. Сол жарлауытпен суға қарай құласаң ат құлағы көрінбейтін қалың жынысқа тап боласың. Бұл Үлкен Быжының осы Қоғалы аңғарын кесіп өтетін бөлігі көбіне жалаңаштау жазықпен ағады да, ара-тұра ғана осындай бұта-тікенекті, қурайлы, батпақты ойыстар кездесуші еді. Үлкен Быжы Шаған тауын батыс жақтан жанамалай теріскейге, сонау Айнабұлақтағы Кіші Быжыға қосылуға бұрылыс жасағанда ғана қалың ағашты тоғайлар бір-бірімен дидарласқандай бас шұлғысып тұрады.

	Бахтияров үйінің ауласы да едәуір жерге дейін жалаңаш, ал аздаған ашық-шашық қора-қопсысы түстік бетте, ол да су жағасына, сондағы жарлауытқа тақау салынған. Бірақ ол тараптан тірі тышқанның да қыбыры білінбейді. Үй иесі орыс, сырғауылдай бойы бар, төс сүйегі шығыңқы, сақал-шашы жалбыраған, шүңірек көк көзді, бұл да егде адам, мына ескі тамыр Құдайберген арқылы бұл Құндақбайдың кім екеніне жақсы қанық. Төргі бөлмедегі ағаш столдың басына екі қонақты асығыс-үсігіс жайғастырып, алдарына жайпақ қалайы табаққа салынған екі-үш тұздалған қияр мен қабығымен пісірілген картоп қойды. «Өзгесіне ұяттымыз» дегенге ұқсас ишараны шүңірек көк көзінен жоғарыдағы жүндес қабағы арқылы білдіргендей.

	Ал үсті-басы қару-жараққа толы Құндақбай әлі де әлдебір секемді жеңе алмай отырғанға ұқсаған. «Мына екі қақбас мені ұстап бермес пе екен» дегендей. Үй иесі шал соны да сезді білем, екі қонақ дәм алып үлгерместен орыс-қазақ сөздерін араластырып:

	– Сіз үшін бұл шаңырақтың астында қауіптенетін түк те жоқ! Қараңыз, мұнда мына жапсарлас екінші бөлмеде сыртқа суға қарай құлайтын екінші есік және бар! – деп орнынан атып тұрып солай беттеді.

	– Е, әңгімені содан бастасаңшы! – деп Құдайберген шал жүзіне жеңіл күлкі жүгіртіп қосақтап қойды. Енді Құндақбай мен Құдайберген екеуі де көтеріліп орыстың соңынан сол жапсарлас бөлмеге бас сұқты. Расында әлдекімдер қаруларын шақылдатып, мына үйдің ауласында бой көрсетсе Құндақбай сынды іздеуде жүргендер осы екінші бөлмедегі есік арқылы арыдағы суға белшесінен батқан қалыңға күмп беруі оп-оңай. Мұндағы бұта-тікенекті, қурайлы жынысқа кім-кім де өзі түгіл, жетектеулі ат-матымен бой жасыра алады екен. Сақтық жағын көп ойлауға тәсілденген Құндақбай сыртта байлаулы кексе күрең қасқасын қазір-ақ сол жынысқа апарып, көзден тасада ұстасақ қайтеді деп өтінбекші еді, өзін тым сужүрек етуден жасқанғандай бөгелді.

	Алғашқы түпкі төр бөлмеге кеп қайта жайғасқасын столдағы мардымсыз мәзір қонақтардың еріндеріне тиер-тиместен-ақ үй иесі басын шайқап сөзді әріден бастай жөнелді. Бұл ең алдымен мына атышулы «бандының» сеніміне кіруді мақсат тұтқандай әңгіме желісін соған бейімдегенге ұқсады:

	– Менің әке-шешем осыдан алпыс жылдай бұрын сонау Ресейдегі Алтай өлкесінен осылай қоныс ауыстырған екен. Мұнда да бірден орнықпай, онда-мұнда табандары тайғанақтап, бәрін жентектей берсең тым ұзақ жыр, сізге оның қажеті де шамалы, әйтеуір ең соңында осы Қоғалы өңіріне қазық қағыпты. Алғашында біз тым жақсы тұрыппыз, әкем де, шешем де еңбектің адамдары еді, осындағы қазақтармен, татарлармен, дүңгендермен ауыз жаласып, алыс-беріс жасап, өзара ақыл-кеңестерін де аямай, тез-ақ әжептәуір шаруа құрыпты. Мен де соларға еліктеп, әке-шешем қалдырған шаруаны одан әрі дөңгелетіп-ақ әкеткенмін. Екі ұлым, бір қызым бар еді. Тек әлгі антатқыр Герман соғысы басталды да үлкен ұлым сонда кетіп хабар-ошарсыз жоғалды. Әуелгіде Верныйға оқу іздеп барған, сосын ұлты орыс болғасын бұрынғы патша өкіметінің жандаралдары азғырды ма, өзі сұранды ма, ол жағы өзіме де бұлдыр. Әйтеуір одан күдер үзгеніме көп жыл. Екінші ұлым Қызыл әскер қатарына алынған. «Е, бір балам бәлшебектер санатында ғой. Енді менің мұртымды балта шаппайды» деп жайбарақаттандым. Сөйтсем қайдағы жайбарақаттық, жиырмасыншы жылы Анненковқа қарсы жорыққа мініс аттары керек деп, сен орыс нәсілдісің, дұрыс түсінуің шарт деп, екі бие, бір айғырым бар еді, ай-шайсыз есігімнің алдынан айдады да әкетті. Ол аздай іштеріндегі түлкі тұмсық біреуі ертесіне қайта соғып, бір сауын сиыр, бір өгізшемді тағы алдына салды. Әйелім екеуіміз жер сабалап қалдық. Ал қызымның жағдайы тіпті қиын көрінеді, ол да Верный жақтағы біреуге тұрмысқа шыққан, сөйтсем оның күйеуі Анненков, Колчак дегендердің шылауына ілініпті. Ол да қазір хабар-ошарсыз. Ал Қызыл әскер қатарына жазылған екінші ұлымнан қайыр күттім, егер ол тірі болса сол арқылы қызымның жағдайын білер ме екем деген үмітім шаладай жанатын. Енді ол үмітім де үзілді. Бәрі жым-жылас. Қазір мал ұстауға, мал басын көбейтуге ешкімнің ықыласы жоқ. Мына кәмпеске басталғанда екі шошқа, бір сиырым бар еді, сен «кулаксың» деп, оларды бас-көзге қаратпай орталыққа өткіздірді. Әйелім «әй, біздің бір баламыз Қызыл әскер қатарында, сендердің жақтастарың» деп аттан салды. Құлақтарына қыстырған жоқ! Ал әйелім осылай күйікке күйік жалғасқасын ба, денсаулығы сыр беріп, бақилық дүниеге кетті. Өстіп таза тақырланған жағдайым бар. Жалпы мынау Қызыл дегенің кешегі ақтан жаман деп, мына ескі тамыр Құдайберген шал сынды қазақтар күңкілге басқалы едәуір уақыт, сонда мына кедей-кепшіктер, негізі жарымағандар сол Қызыл өкіметттің сойылын соғып, неменесіне ала өкпесі шығып жүр, мен соны ғана түсінбеймін. Сол мәселеде көзімді ашар ма екен деп, Қундақбай Толендиевич, великий казахский воин, сізді күте-күте екі көзім төрт болды. Осы кездесуіміз үшін мына Құдайберген шалға айтар алғысымда шек жоқ!

	Ұлты орыс, бірақ фамилиясы қазақша мына Бахтияровтың наласынан соң Құндақбай ауыр ойларға шомды. Оған жауап беруге асықпады. Үй иесі де оны жөн санағандай. Бұл соңғы кетісінде Құндақбай Қытай жерінде жиырма күндей байланып еді. Онда да тұнып тұрған жақсылық жоқ, Құндақбай сонда көшіп барған қазақтардың анау-мынау арыз-шағымдарының астында қалды. Қосы ауған қазақтарға Қытайда жәбір-жапа шеккізген өзге ұлт өкілдерінің жынын қалай қағуға болады? Сол сауалға жауап ретінде өзінің ойлап тапқаны мынау еді. Оншақты жарау атқа өз айналасындағы жігіттерден қол қимылына икемді, қайраттыларды іріктеп мінгізді де өзі бастап, Құлжа қаласындағы ең үлкен базарға келді. Ол заманғы Қытай базары дегенің ине шаншар жер жоқ, қаптаған сатушылар мен базаршылап қыдырғандардың бір-біріне иығы мен маңдайлары соқтығысып, саңлау тауып шығу қиямет-қайымға айналады. Ал сатуға шығарылған, көбісі қолдан жасалынған тұрмыстық бұйымдар, ыдыс-аяқтар, киім-кешектер, әшекейлік жылтырауығы мол ұсақ дүниеліктер, дәрі-дәрмектер, ер-әбзелдер тау-тау боп үйіліп жатады. Кейбір заржақ сатушылардың, дүкеншілердің, олармен дауласқан қыдырымпаздардың қаңқуы құлақ жарады. Мұнда алушылардан гөрі жай қызық іздеп келушілер, әрине әлдеқайда көп.

	Міне, сондай бас-аяғы жоқ қалың нөпірге Құндақбай бастаған жырынды топ тұтқиылдан тиді. Омыраулары астаудай жарау аттардың екпіні үй жығатындай еді. Ал ер үстіндегі Құндақбайдың даусы да, түрі де қызық. Бұл әлгі осы күз күндерінің бірінде Сатылы тауының етегінде қоныстанған жалайыр-орақты елінің бір шоғырын Қытай асырмақта киген патшалық орыс армиясы офицерінің формасын қайта үстіне жапсырыпты. Жылтырауық погоны бар әскери киім – китель, галифе шалбар, ұзын қонышты етік, бұл жолы түз тағысына тіпті жараса қоныпты. Жалпақ қайыс белдігінің жезден құйылған басы мұндағы көргенінен көзақы алмай көңілі көншімейтін қытайлықтар, дүңгендер, ұйғырлар саудалаған барша бұйымдардан бағасын асырып әкетсе қайтерсің. Құндақбай жырындылары мінген сәйгүліктер тұяғының астында тапталған базаршылардың қиқуы көкті тітіркенткен осындай шақта да әлдекімдер осы соңғы көріністі көз жанарларындағы табиғи фотопленкаға түсіріп алғанға ұқсады. Әрі ондай құбылыстың басқа да дабыл, дақпырттың туын одан әрі шалқытып, мәңгілік есте қалатыны да заңды ғой.

	Сосын да ма, Құндақбайдың өз басы солай шалынса оның нөкерлерінің қылығы әлдеқайда жарасы жеңілге ұқсады. Бұл қандай қылықтар? Ол нөкерлер өздері сайлап мінген сом тұяқтылар ер-тұрманының алды-артына қоржын-қаптарды мықтап-ақ асып-артып алыпты. Міне, сыңсыған көпті қақ жарып жол салған Құндақбайдың ізімен жүріп, олар сол қоржын-қапшықтарға қол жетер жердегі базаршылардың мүліктерін іліп әкетіп, сүңгіте берген. Базардың бір шетінен екінші шетіне шыққанша бұлар ауыз-мұрындарына дейін толтыра олжаға кенелді. Онысын жасыратын да түрлері жоқ. Қалай жасырсын, барынша кеңірдегін керген Құндақбай онсыз да ырду-дырдуы санап тауысқысыз дүниені басына көшіре ұрандап: «Көрдіңдер ме, қазақтарға қылдай қиянат жасасаңдар бұдан да зорғыны төбелеріңнен түсіремін, ақыр заманды орнатамын» деген бағдарда қытайша, дүңгенше, ұйғырша, орысша сөздерді араластыра қаһар төкті-ау. Бұған қоса өзінің кім екенін де аспанның көбесін сөгердей етіп, ащы дауыспен жариялай қозғалды. «Я Құндақбай Төлендиевич, казақский богатырь, со мной шутки плохи! Кто будеть издеваться над казахами-переселенцами тем не сдобравать» тәрізділерді түйдек-түйдегімен тастады. Бірнеше тілдің басын шалып үлгерген Құндақбайға мұндағы қытайы ма, дүңгені ме, орысы ма, басқасы ма, бәрінің санасына сіңетіндей етіп таптап жеткізу аса қиын емес. Құндақбай туралы аңыз Құлжа төңірегінде бұған дейін де аз-кем қалыптаса бастаған, ал мына жолғысы қу даладағы қуаңшылық жылғы өрттей одан әрмен қаулады.

	Міне, орыс Бахтияровтың жаңағы наласынан соң Құндақбай мойнын салбырата ағаш столдағы мардымсыз мәзірге шұқшия үңілді. Тұздалған екі-үш қияр мен қабығымен пісірілген картопта не сыр бар дегендей кәдімгідей-ақ ойлы қарасы мына екі қартқа айқын шалынды. Екі қарт қателескен жоқ еді, Құндақбайдың сол мәзірге ауған назары оның одан арғы қиялына өріс ашқаны анық. Жаңағы Құлжа базарындағы өзі ұйымдастырған шапқыншылықты ойша елестетіп, тез тиянақтады да мына орыс жырына қайта пейіл берді. Бұл өзі көп араласқасын жақсы біледі, орыстардың, әсіресе, олардың ауқаттыларының, тіпті, қоң-торғай тірлікті саналатын кедей-кепшіктерінің үйінде де қонақ келгенде дәм қызыл-жасылды түске бөленіп, үйіліп-төгіліп жатушы еді. Самогон, шарап, квас, компот дегендері өз алдына. Құндақбай місесінен асыра кезінде оларды қаншама мәрте ішіп-жеп, жағасы жайлауға кетіп еді? Ал бір кезде бай-кулак атанған, екі ұл, бір қыз өсірген мына Бахтияров өзі құдайдай күткен атышулы ноян келгенде ұсынған мәзірі мынау ғана бопты. Біле білгенге, көре білгенге бұл неге ой салмасын?!. Құндақбай орыс шалының бүгінгі, бұрынғы жағдайларының бір-бірінен алшақтығы үшін өзін күнәлі санады ма, бірауық жермен жексен болғандай. Бір дәрмен, көмек дәметкендей, екінші қарт Құдайбергенге бұрылып еді мергеннің ішіндегі дағдарыс нілдей бұзылып, алай-түлей бұрқасынға айналды. Құдайберген шалдың жүндестеу, әжімді арық жүзі әлденеден айбаттанғандай да, ал қысыңқы көздері ажырайып, ішінде қарулы қызылдар жасырынған қос үңгірге ұқсағандай.

	Сөйтсе, бұл қазақ шалы мына Бахтияровтың сұрақтарына жауап алуға оның өзінен әрмен мүдделі екенін білдіргендей. Иә, мергеннің іші біраз нәрсені сезді-ақ. Бірақ Қоғалы өңірі кеше ғана осы Құндақбай баса-көктеген Құлжаның базары емес қой. Тап қазір бұл сайыпқыран осы жерде қандай амал-әрекеттің туын желпілдете алады?

	Құдайберген шал өзіне біршама алыс туыс, ел қаһарманы мергеннің тұсалған, мүдірген күйін дәл бағамдап өзі тілге келді:

	– Батыр інім, атыңнан айналайын Құндақбайым, сен осы жолы Қытай елінде ұзақ маталдың ғой. Жаңылыспасам жиырма күндей шамасы. Ал мына Қоғалы аңғарында, басқасында да солай, заман дегенің қас-қағым сайын желкеміздегі онсыз да ауыр жүкті зіл батпан етіп, қара жерге біржола қаратып кетті ме, бұл қалай? Аштық, ашаршылық кеудемізге істік темірдей қадалып, кемпір-шал, бала-шаға баршасын шырқыратып дес берер емес. Мен пайғамбар жасындағы пақырмын, ес білгелі түгін тартсаң майы шығатын бұл Қоғалы топырағында мұндай алапат сұмдық орнапты дегенді естісем екі құлағым таскерең болсын! Бұл Қоғалы қойнауы қашанда орысың ба, шүршітің бе, дүңгенің, татарың ба, қай-қайсының да тарыққанда бас сауғалар пұшпағы еді ғой. Ал енді сол пұшпақ өртеңнің орнына айналғандай, адамның да, мақұлықтың да зәре-құтын ұшыратын кейіпке еніпті. Елді аштық, ашаршылық буып барады. Әп-сәтте мойынға оралған ол нәубет тірі жандының көзін тұмшалап, аспанға қарап ұлитын аш ит пен қасқырдың кебін кигізді. Қытай асып жоғалған сенің қайта соғарыңды күтіп, күн санап, екі көзі төрт болған мына орыс емес, ең алдымен мына мен едім. Мерген інім, қылған жақсылығыма ақы сұрар жайым жоқ, бірақ екі елдің ортасындағы сызаттан ары-беріге жол түскенде қолғабысым тигені рас, соның өтеуі демеймін, бірақ мына ел-жұрттың, қара табан малшы-жалшының, қайсысы темірден жаратылды дейсің, бәрінің аштықтың да, ақылы таусылғандықтың да азабын шеккен сұрқы бар! Сен ақыл қосасың ба, жоқ, басқасын ба, әйтеуір жөн сілте!

	Құндақбайдың бұл ділмәр шал жөніндегі түсінігі сәл кеңейе түскендей. Сірә, бұл кездесуді қонақжай орыс Бақтияров емес, осы Құдайбергеннің өзі ұйымдастырғанын шамалайды. Оның көмекейіндегіні анық болжады. Көп ойланатын дәнеме жоқ, шынында бір айла табу керек! Ол үшін мына орыс үйінің төрт қабырғасы аздық етеді. Әрі осы екі көнеден алатын ақпар да аса тойындыра қоймайды. Бұл дереу Құдайберген шалды жасы үлкендігіне қарамай шұғыл жол жүріп қайтуға жұмсады:

	– Ақсақал! Көп түкірсе көл деген! Не қимылға да үлкен-кішінің неғұрлым мол қарасы бас қосып, бәтуаласса сара жол, саңылау сонда ашылады. Уақыт оздырмайық! Сыртта байлаулы дөнежін байталыңыз жүріске жарамды жануарға ұқсайды. Сіз тез осы қазір сол дөнежінмен Жаңалыққа, не Күркілдекке тартыңыз! Менің досым, әрі туысым Құлжатайды табыңыз. Мен қатаң тапсырды деңіз. Сол өңірде, әрі жолай ақылы телегей-теңіз естиярлардан кімдер бар, бәрін бүгін түннен қалдырмай тік көтеріп, осында жеткізсін! Әрі әлгі Шұңбай не күйде, қызылдардың қармағынан құтылды ма, жоқ па, өлі ме, тірі ме, соны да анықтаңыз. Қайталап айтамын ақылы тасығандарды ғана ертсін, Құлжатайдың ондайлыққа өресі жетеді. Тек байқаңыздар, сақтық, сақтық керек, қызыл арқаннан шұбалаң құйрық із тастап келмеңіздер! Өзіңіздің көмекейіңізде тағы не бар, бәрін осы шаңырақтың астында сол Құлжатай тобының төрт көзі түгелденгенде сарқарсыз! Ал әзірше осы!

	Құдайберген шалдың өзінің де күткені осы ма, далаға атып шығып дөнежін байталға қарғып мініп, салып ұрып кетуіне көз ілеспеді. Алпысты алқымдаған көне көз, қолдаяққа тұрмайтын жас баладай-ақ! Ия, заманына қарай адамы деген. Ал үй иесі Бахтияров бәрін түсінді, артық сөзбен Құндақбайдың басын шатпай, оны осы бөлмедегі ағаш төсекке жатқызып, жақсылап демалуына мұрсат берді. Сырттағы кексе күрең қасқасын үй тасасындағы Быжының қалың құрақты жағалауына апарып, отқа қойды.

	* * *

	Құндақбайдың бұл ұйқысы тым ұзаққа созылғандай. Құлжатай іріктеген ақыл қосарлар түн өтіп, таң құлан иектеніп атарда ғана Бахтияров үйінің ағаш еденін тасырлата табалдырық аттады. Тек араларында Құлжатай жоқ. Құндақбай аса сергек қалыпта тез түрегелді. Келгендерді осындай алакөбең шақта да жіті шолып, түстерін ажыратып үлгерді де, еш аман-саулықсыз:

	– Құлжатай қайда? – деп, шарт етті. Бұл топта жас жігіт Жүнісбай Жәкіжан баласы да бар еді. Сол сайрап кеп берді:

	– Мерген аға! Өзіңіз де «сақтықта қорлық жоқ» депсіз ғой. Бұл күндерде Құлжатай да қызыл өкіметтің назарына іліккен сыңайлы. Оны сіздің ең жақын дос туысыңыз, сауысқандай сақ оққағарыңыз ретінде атап, әлдекімдер бәлшебектерге сыбырлағанға да ұқсайды. Қазір сол Құлжатайдың алыстан да, жақыннан да ізін баққандар көп. Соның сорабымен өзіңізді, Құндақбай аға, қолға түсірмек тәрізді. Біздің басымызды құраған соң Құлжатайдың өзі айтты, «Сіздер бара беріңіздер, ал мен түн қараңғылығын жамылып, айналма жолмен бұқпантайлап, адам түгілі шайтанның өзін адастырардай бұралаңдарды артқа салып, соңдарыңыздан жетермін, көп кешікпеспін» деді.

	– Ал Шұңбайдың халі нешік? Өлі ме, тірі ме? Тап қазір қайда?

	– Шұңбай тап қазір Күркілдекте! Өз үйі, өлең төсегінде! Қара саннан оқ тиген оңай ма, жарасы асқынған соң, әрі ол білгенін тауысқан соң қызылдар далаға тастап кетіпті. Бір жолаушы қазақ оны атқа өңгеріп бала-шағасымен қауыштырыпты.

	Бұл келгендер айналасы оншақты жан, орыс Бахтияровтың үйінің ағаш еденіне бәрі құлай-мұлай жайғасты. Таң жарығы әрең-әрең білініп, зорлана атып келе жатқандай. Үй иесі бұлардың да аттарын үй сыртына Быжы өзенінің қалыңына апарып жасыруға көмектесті. Құндақбай ең сүбелі әңгімені Құлжатайдың келуіне қаратқандай. Бірақ ол жуарақ панда дыбыс бере қоймады.

	Бұл топта жас жігіт Жүнісбай Жәкіжан баласымен бірге мергеннің ежелгі достары Кенебай, Денебай, Шаңбат және Манасбай деген де бар еді. Әрі Құндақбай түстерін танығанымен аты-жөнін білмейтін төрт-бес қариялар да ілесе жетіпті. Тек солардың ішінде Аюшал атты жалайыр-ақбұйымның бір ақсақалын ғана жақсы таниды. «Апырай, бізден қонысы жырақтағы бұл кәріні Құлжатай мынау түннің түнегінде қалай қосаққа қосып жүр» деп Құндақбай іштей таңырқады да.

	– Жә, – деп бір кезде Құндақбай қарлығыңқы жуан дауыспен бәрін өзіне қаратты. – Аузын буған өгіздей болмайық. Құлжатай келгенше іске татыр ірілі-ұсақты өзге жаңалықтарды шет-пұшпақтайық! Ішке сыймайтын кімде не бар? Ортаға салыңдар!

	Құндақбайдың осы ұсынысынан соң қонақтар бір-біріне алақ-жұлақ етті. Алғашында мерген оның мәнісін аңдамаған. Байқаса бәрінің де іш дүниелерінде кептелген жаңалық дегендерің тар қауызда тебіскен құлын-тайдай өзара сыйыспай тұр екен. Құндақбай жыға танымаған төрт-бес қарияның бірі сыбызғыдай жіңішке дауысын әрең созып:

	– Ел еркесі, ел серкесі, қара қазаққа қызыл-қаңлы жұрты сыйлаған ат басындай алтыным Құндақбай, қайсы бірін айтайын дегендей, қай жаңалыққа тәбетің бар, жөнін нұсқашы! – деді. Сол-ақ екен келген топ өз-өзінен даурықты да кетті. Алғашқы екі жаңалықты жеткізуге бәрі дерлік атсалысты. Ал Құдайберген шал енді ғана еңсесі көтерілгендей Құлжатайдың көмегімен өзі ертіп әкелген мына тосын топтың бұл мінезіне айызы қанғандай қарады.

	Бұл даурықпадан Құндақбай ұққан алғашқы жаңалық мынау: әлгі Нұрбек байды кәмпескелеген уәкіл бар емес пе, фамилиясы Балабеков, міне, сол Балабеков жайындағы оқиға тап қазір бүкіл Қоғалы өңірін тітіркентіп тұр екен. Мына жиылғандар Құндақбай Қытай аспақ түгілі одан әрі шығандаса да бұл оқиғадан хабардар шығар деп ойлаған. Сөйтсе олай емес, мерген екі құлағы таскереңдей ол жайында ештеме естіп, білмепті де. Сол уәкіл Балабеков, қасында әлгі ауылнай Елдос бар, аз ғана топпен бір байшікешті кәмпескелеуге барады. Сөйтсе ол байшікештің қора қопсысы, айналасы жылан жалағандай таза тақырланып қалыпты. «Малың қайда?» деп сұраса, байшікеш тілінің уыты бар неме екен «Мен де сіз ойлағандай жер-көкке сыймайтын мал жоқ, ал аздаған қой-ешкі, тоқты-торым өзімнің де тақияма тар келмес деп, мынау Қотырқайдың арғы бетіндегі Шайтансай арқылы айдап, қар түскенше өз аяғымен жайылсын деп құмға апарып тастадым, енді қайтейін, кәмпескеге ілінгендердің халін көрдік қой, қазірдің өзінде ішектері шұрқырап, бала-шағалары ұлардай шулап жатыр, маған да тілегендеріңіз сол ма?» деп қасқая жауап беріпті. Уәкіл Балабеков бұл шақта әбден араны ашылып, көзі қарауытып, оны мұныны аңдамайтын халге жеткен екен, мынау тіл мен жағына сүйенген байшікешке жер-дүниені көшіре ақырып, сөзді қысқа қайырып, «қане, сол малыңа ертіп бар бізді!» дейді. Байшікеш өзінің бес-алты кедей-кепшігімен бірге уәкіл Балабеков пен Елдос ауылнайды қарауылға алып, аталмыш Шайтансай арқылы біраз жол жүріп, сексеуілден басқа дымы жоқ құмға апарып, сонда ол уәкілдің денесін отқа өртеп жіберіпті. Ал ендеше!..

	Мұндағы бір түсініксіздік, неге осыншама тіс қаққан, әккі уәкіл өз жасауылдарын қалдырып, әлгі байшікештің құл-құтандарын ғана қалқа етіп соншама жыраққа бара қойды екен? Сірә, бұл шақта әбден жүнжіп, ұнжырғасы түсіп, беті қайтып екпіні басылған момын жұрттан енді еш қауіп жоқ деген өркөкірек сезім билеп әкетті ме, кім білсін?!

	Сол уәкілдің жандайшабы есепті Елдос ауылнай да осылайша жазаланбақ екен, ол құлындағы даусы құраққа шыға аттандап, сауға сұрапты: «Мен бұл құқайға өз еркіммен ұрынғам жоқ, замана екпіні бәріне кінәлі, жанымды қиыңдар, енді қызыл өкіметке қызмет қылсам екі дүниеде оңбай кетейін! Әрі бүйтіп адасқан жалғыз мен емес қой! Жанымды қиыңдар! Жанымды қиыңдар!» деп еңірепті. Сонда әлгі байшікеш «Не қара басса да сен де құдай сүйер қылығы жоқ сорлысың, жарайды ит те болсаң заты қазақ сорлысың ғой, сенсіз де көп қандастар алды-арттарына қарамай, бірі Қытай асып, екіншісі о дүниеге топ-тобымен кетіп жатыр! Сенің жаныңды қиялық! Тек сен біздің мына ісімізге куәлікке жүрмеуің үшін қиыр жайлап, табаныңды жалтырат, бұл Қоғалыда сені көрген жан табылмасын» деп босатып қоя беріпті. «Жан баласының көзіне түспеймін» деп ант-су ішіп ол да жоғалыпты.

	Ал Құндақбай естіген екінші жаңалық та осы қарайлас, тек одан гөрі нобайы зорырақ. Әңгіме әлгі Петерборда білім алғаны бар, 1918 жылы Верныйда кеңес өкіметі орнап, әскери-төңкеріс комитеті жасақталғанда оның ең көрнекті мүшесі атанған, одан кейінгі орыс-қазақ шаруаларының әрқилы толқуларына қатысқан, кейінгі ұжымшар құру, кәмпеске науқандарында тым белсенді шыққан Тоқаш Бокин туралы еді. Ия, бұл қазақ тарихында болмысы да, өмірбаяны да ең күрделі, түсініксіз, әрі жұмбақ қалтарыстары көп тұлға жайында аз сөзбен бәрін тиянақтау қиын. Біз тек нақтылы деректерді ғана келтірелік: 1890 жылы сәуір айында Верный уезі Мойынқұм болысының қазағы – Боқы Жанғасқаұлы дейтін кедейдің отбасында дүниеге келген Тоқаш Бокин сегіз жасында Верный ерлер гимназиясының дайындық сыныбына алынады. Тек сонда онымен жерлес Қайырсерке Тоқсанбаев деген бала да оқиды. Кейін Кеңес өкіметі орнаған соң бұл екеуі бір-біріне бітіспес қас дұшпанға айналады. Оған не себеп, кейбір тарихшылар бұл сұраққа сол кездегі саяси оқиғаларды көлденең тартып, тым бұлдыр жауап қайырады.

	Бір анығы, әрине, Тоқаш Бокин қайрат-күші мол, асау мінезді, анау-мынау бұғалыққа мойынсұнбайтын қалпымен ертеден-ақ көзге түскен екен. 1905–1907 жылдары Верный қаласындағы саяси оқиғалар кезінде романтикаға бой алдырып, онысын патшалық өкіметтің салпаңқұлақтары да байқап, Тоқашты «сенімсіз жасөспірім» санатына жатқызады. Ол салпаңқұлақтар қалай байқамасын, бұл жігерлі жас қазақ шаруаларын жерге орналастыру және жерді пайдалану жөніндегі патша заңдарының қолайсыздығын өз айналасына тарата жүрді. Сосын да ма, бұл гимназияны бітірмей одан шығып кетеді. Бұл жай Тоқаштың әкесі, кедей Боқыға қара қамшыдай тиеді. Сонда да бұл әке гимназия директорына барып, оған Тоқашты кез-келген бір жұмысқа жек деп жалбарынады. Гимназия директоры да өзінің ең ұғымтал шәкіртінің тағдырына немқұрайды қарамақ емес екен, ол Тоқаштың Верный округтық сотына аудармашылық жұмысқа тұруына көмектеседі. Бұл Тоқаш өміріндегі үлкен бетбұрыс еді. Ол өзі аударған заң құжаттарының мазмұн-мағынасына тереңірек бойлайды. Қазақ шаруаларын жерге орналастыру және жерді пайдалану хақындағы патша заңдарының бас жарып, көз шығарарлықтай әділетсіздігіне бұрынғыдан әлдеқайда тереңірек үңгиді. Енді жігерлі жас бұл жөніндегі ашу-ызасын тіптен ашықтан-ашық жариялайды. Әрқилы жиындарда, басқосуларда, жиын-тойларда оның осы бағдардағы шешендік өнері де шыңдала түседі. Тоқаштың келісті тұлғасы, қыз-келіншектердің ықыласын көбірек тартатыны, екі тілге бірдей жетіктігі, білімдарлығы, шешендігі өз қатарластарына аса ұнамайды. Солардың бірі Ибраим Жайнақов деген біреу еді. Ол Тоқаштың патша заңдарына наразы екенін тілге тиек етіп, шағын топ құрып, сол кездегі ресми орындарға арыз-шағымды қарша боратады. Мұның арты үлкен дау-дамайға ұласады. Тоқаш қызмет ететін Верный округтік сотының төрағасы да әлгі патша қолшоқпары Ибраим Жайнақовтың жағына шығып, жас аудармашы жігітті қырына алады. Сөйтіп, мұның жаулары жаңбырдан кейінгі саңырауқұлақша жыпырлайды.

	1911-1914 жылдары Тоқаш Бокин қоныс аудару басқармасында жұмыс істейді. Мұнда да сол ескі әуен. Мұнда да сол айтыс-тартыс. Мұнда да сол Тоқаштың жойқын мінезі айқын көрініс береді, әрі бұған қарсы жау қарасы тіптен ұлғаяды. Соңынан Тоқаш Бокин Петерборға аттанады. Одан 1916 жылдың мамырында оралады. Міне, осы соңғы екі жыл бұл зерделі жастың большевизм идеясына біржола сүңгіп одан қайтіп шыға алмастай халге жетуіне себепкер еді. Ресей астанасындағы жұмысшы табы мен шаруа мүдделері хақындағы үкідей үлпілдеген ұрандар мен талаптар жас жігіттің сана-сезімін мықтап-ақ баураса керек. Әрі осы жылдары ол шаруашылық, тұрмыстық өмірге ауадай қажет 1802 атаудан тұратын орысша-қазақша сөздік құрастырып шығарады. Тоқаш Бокин болмысының бұл да бір қыры.

	Ал, 1916 жылғы мусым айында Жетісу өлкесінде қазақ жігіттерін тыл жұмыстарына алу туралы патша Жарлығына қарсы көтеріліс бұрқ еткенде Тоқаш Бокин осы науқанның бел ортасында болады. Көтеріліс көсемдері Бекболат Әшекеев, Сәт Ниязбеков сынды ел сүйіктілерімен тізе қосып, Үшқоңырда қару-жарақ шеберханасын ашу, Самсы бекетіне шабуыл жасау, Верный мен Қордай аралығында телеграф желілерін істен шығару тәрізді шараларға қатысады. Жетісу губернаторы Фольбаум және Верный қаласының полицмейстері тәрізділер Түркістан генерал-губернаторына үсті-үстіне телеграмма, хат жолдап, көтеріліс басшыларын, оның ішінде Тоқаш Бокинді қатаң жазалауға шақырады. Сол 1916 жылдың тамызында Тоқаш Бокин Верныйда тұтқындалады. Тек 1917 жылдың ақпанында Керенский үкіметі оны босатып жібереді. 1918 жылы Верныйда большевиктер жеңіп, әскери-төңкеріс комитеті жасақталады. Ал Тоқаш Бокин оның мүшелігіне алынды.

	Бұдан кейін де Жетісу өлкесінде алақұйын оқиғалар тізбегі кетті. Құрғақшылық, азық-түлік тапшылығы, олар жөніндегі бір-біріне кереғар айтыс-тартыстар көбігі аспанға шапшыды. Міне, осындай алакөбең, аумалы-төкпелі күндерде Тоқаштың ежелгі дұшпандары Қайырсерке Тоқсанбаев, Ибраим Жайнақов және олардың жең ұшынан жалғасқан сыбайластары амалын тауып, оны абақтыға жаптырады. Бірақ оны әскери трибунал ақтап шықты. Бұдан кейінгіде Тоқаш Бокин өмір-баяны ылғи «ақтаңдақтардан» тұрады. Оны тек 1928 жылғы кәмпеске науқаны кезінде ғана көреміз.

	Ия, әр заман екі аяқты пендеге өз таңбасын салмай қоймайды. Оның денсаулығына, өмірге деген көзқарасына, жақсылық пен жамандық туралы ұғым-толғамдарына таңба салады. Сосын да большевизм идеясы, оны насихаттаушылар, туын ұстаушылар сол жылдарда өз фанатиктерін тудырды. Тоқаш Бокин де, міне, сондай отқа салып қызартқан темірдей фанатиктердің бірі-тұғын. Ол большевизм идеясының дұрыстығына, еңбекші шаруа үшін одан өзге сара жол жоқтығына имандай сенді. Оны бетінен қайтару үшін сол отқа қызартқан темірді балға мен төстің ортасына салып ұрғылау да аздық етер. Ондай тұлғалар қазақ сахарасында аз емес еді. Міне, Тоқаш Бокин де бүкіл тұла бойымен қызара бөрткен сондай тұлғалардың бірі ретінде кәмпеске, ұжымдық шаруашылықтар құру, «жарқын болашақ» үшін күрес тәрізді ұрандардың туын ұстады. Ол да асыра сілтеушілік, ашаршылық, жұрттың онда-мұнда ауа көшуі сияқтыларды «уақытша қиындық» деп бағалады. Сосын да большевизм идеясы үшін жан бере арпалысты.

	Мынадай бір дерек сақталған. Сол 1928 жылдың күзіне таман Жетісу өңіріне мысықтабандап жеткен аштық, ашаршылық кенет азу тісі сояудай жолбарысша қалың бұқараны бассалғанда адам өлімі күрт белең алған. Аштықтан ғана емес, сатқақ атты дерт қоса жабысып, үлкен-кіші топ-тобымен шетіней беріпті. Бұл дерт орыс тілінде «дизентерия» аталады.

	Бұған қоса оған жанама басқа бір пәлекет қоса тырнақ батырады. Мысалы, қатты ашыққан бала-шаға, тіпті ересектер де кенет аузын толтырып бірдемені шайнай қалса, отырған орнында бір жанына қисая кетіп, табанда жан тапсырады екен. Тоқаш Бокин сияқты зерделілер осы соңғыдан көбірек қауіптеніп, оның себебін анықтауға күш салады. Сөйтсе көп уақыт нәр татпаған адам нан, не ет жесе ол аш өзегіне түсіп кетіп, ол да ажал құштырады екен. Сосын да Тоқаш Бокин «тамақты аздан жеңдер» деген сөз таратады. «Атаңа алты нәлет ит бәлшебек, көп жейтіндей бізде тамақ бар ма?» деп, бұл жай онсыз да ашқұрсақ қазақтардың одан әрмен ызасын қоздырса керек. «Шайтансайдан әрідегі сексеуілді құмда отқа өртенген уәкіл Балабековтың кебін осыған да кигізейік» деп уағдаласқан, әбден шегіне жеткен кедей-кепшіктер аз ғана топ құрады. Ол топтың басшысы ретінде Сәлімгерей Бурнашев деген жас жігітті белгілейді.

	Бұл Сәлімгерей Бурнашев Алматыдан шығыста, 25 шақырымдай қашықтықта, Іле Алатауының бөктеріндегі ежелгі қала есепті Талғар атты мекеннің тұрғыны екен. Бұл өзі бала кезінен-ақ әкесінен ұсталық өнерге жаттығып, бара-бара темірден түйін түйетін хас шеберге айналыпты. Сірә, Қоғалы өңіріндегілер оны басшылыққа іріктегенде сол ұсталық өнері үшін, обрез, балта, шынжыр, істік темір, пышақ сынды бұйымдарға зәрулікті болдырмау үшін де қисайған секілді. Екінші басшы ретінде 1916 жылғы «Шалкөде бандысының» мүшесі, сол Албан көтерілісі сәтсіздікке ұшыраған соң Қоғалыны паналап, осында сағалаған біреу аталыпты (Бұл жігіттің аты-жөні ел жадында сақталмапты). Үшінші басшы – осындағы Бостан аулының ежелгі тұрғыны, орысшаға жетік қазақ.

	Бұл үшеуге ашынған, қаны қызған, жоқ-жітіктерді үйіріп әкету аса қиынға соқпайды. Бұл бір жайдан «Таз ашуын тырнадан аладының» керіне де ұқсаса керек. Сәлімгерей Бурнашев, ныспылары белгісіз тағы екеу бастаған, айналасы он бестей жалаңтөстер Алматыдан Қоғалыға қарай бел алған Тоқаш Бокинді кешкілік ымыртта жолдан тосады. Оқиға Сарыөзекке отыз шақырымдай жетпей оң жақта қалатын Қарашоқы аулының маңында орын алғанға ұқсайды. Тоқаштың қасында екі ғана қосшы-оққағар болыпты. Алдын ала әзірленген, әрі кеш қараңғылығын пайдаланған жалаңтөстер Тоқаштың екі оққағарын баудай түсіріп, әрі өзін қас-қағымда қыл шылбырмен байлап-матап тастайды. Аузын шүберекпен тас қып буып, үнін де өшіреді. Енді қарақшы топ аттың басын бұлар шыққан сол Алматыға қарай қайта бұрып, Шеңгелді, Қапшағай мекендеріне бет түзейді. Қапшағай тұсында Іледен бері өтіп, кілт бағыт өзгертіп, солға, Жетіген, Есік обалары орналасқан Есік станицасы жаққа жосылады. Есік станицасында Жетісу орыс-казактарының бір бөлігі қоныстанған. Сәлімгерей осы Есік-Талғар атырабының түлегі болғасын да жер жағдайын жақсы білетіндіктен сол орыс-казактарға да сенбей, осы түн қараңғылығында да адаспай жол тауып, Түрген өзенінің жағалауына қарай бастайды. Іле Алатауындағы атақты Ассы жайлауына апаратын сүрлеу, соқпақ та осы Түрген өзенінің жағалауында еді. Міне, сол сүрлеу-соқпақпен үн-түнсіз қозғалып, тау аңғарынан бұрқырап, қайнап ағып шығатын Түрген өзенінің сағасына тоқтайды. Қол-аяғы қыл шылбырмен буылып, атқа өңгерілген Тоқашты жерге түсіріп, қарақшы топ едәуір дамылдайды. Тау аңғары, түн тастай қараңғы, айналада ел жоқ, үрген иттің де даусы естілмейді. Міне, осындай тыныштықта таң атырады.

	Түрген өзенінің сағасы біршама орман-тоғайлы еді. Сонда оңашалау біткен биік те жуан терек ағашын таңдайды. Соның түбінде Тоқаштың қол-аяғын қыл шылбырдан босатып, теректің бағанына жоғарылау етіп, оның денесін байлауға кіріседі. Қатты қиналыс үстіндегі Тоқаштың қарсылығын бәсеңдету үшін іштеріндегі біреу оның қолдарын, аяқтарын екі-үш жерден балтамен шапқылайды. Сол топтағы басқа біреу, «әй, ол кәззапты көр азабына асықтырмаңдар, оған әлі уақыты бар, мынау пәнидің де азабын біраз татып кетсін де» деп дікеңдепті. Міне, осы сөздер осындағы қаны қарайған топтың баршасының құлақтарынан өмір бойы кетпей тұрып алыпты деседі. Ақыры бұлар Тоқаштың денесін сол терекке жоғарырақ апарып байлап, астынан от қойыпты. Іс біткесін бәрі бір-бірін көрмеген, білмеген болып, шашырай тарасып, әрқайсысы өз жолымен Қоғалыға оралыпты.

	* * *

	Міне, осы қаралы оқиғаны орыс Бахтияровтың үйіне топырлағандар, бір-бірін бөле-жарып, баса-көктеп, тіпті сөзге таласып Құндақбайдың құлағына ұсақ-түйегіне дейін қалдырмай құйды-ақ. Мергеннің досы, туысы Құлжатай осы жыр таусылар шақта ғана жеткен. Жырдың соңын ол да үн-түнсіз тыңдаған. Ал Құндақбайға бұл жайдың екпіні орасан тигені соншалық өзі күткен Құлжатаймен тіл қатысуға да асықпады. Бұл да үн-түнсіз томырылып, Бахтияров үйінің ағаш еденіне біржола құлап түсіп, жер бауырлап жатып алардай түрмен тапжылмады. Ия, Тоқаш Бокин осы Құндақбай сұрперендері жан беріп, жан алып шайқасқан қарсы жақтың ең бір шоқтықты басшысы. Құндақбай тарапынан бұл шара ауыз толтырып айтарлық үлкен бір жеңіс ретінде дәріптелуі тиіс қой. Ал шындығында, бұл керісінше атышулы түз тағысының ішіндегі тұнығына тас тастап жібергендей алағызған көңіл-күй әуені басым шықты.

	Осыны дәл таныған, жаңа ғана осында бас сұққан Құлжатай өзі әкелген аз ғана дәмді орталарына қойды. Мұнда бір торсық қымыз, ірімшік, жент сияқтылар бар еді. Ал Құндақбайды жаңалыққа қарық қыламыз деп, бір-бірімен жарыса жеткізген хикаяттары үшін жылы лебіз күткен ежелгі достар Кенебай, Денебай, Шаңбат және Манасбай сияқтылар, тағы бұларға ілескен төрт-бес қария Құндақбайдың сол қалпынан тіксініп, ортадағы дәмге қол созуға да жүрексінгендей. Құлжатай ол жағын да дәл байқастап, ортадағы дәмге бірінші болып, қол созып, бірер түйірді өз аузына салды. Сөйтті де Құндақбайға күңк етті:

	– Мерген бауырым, ең әуелі ағайын ел, мына жалайыр-ақбұйымнан шыққан Аюшал ағамыздың өзіңе арнар базынасы бар еді, соны тыңдадың ба? – Іштегі қопарылыстан, алай-түлейден қалай арылам деп ақыл таппай қобалжыған Құндақбай бірден:

	– Жоқ! – деп салды.

	– Ол жайға мергеннің мұршасын да келтірмеді ғой мына сығырлар, – деп, әншейінде аса сөзуарлығы жоқ Аюшал да тілге келіп, өз базынасының бір шетін әзілге де тірегендей.

	Аюшалдың Құндақбайға жеткізбек базынасы мынау екен.

	Осыдан ай жарымдай бұрын осы Аюшал да қолындағы он төрт жасар жалғыз баласымен аздаған мал-мүлкін алып, жалайыр-ақбұйым елінің бір шоғырымен бірге Қытай аумаққа бел буады. Алғашқы пәрменде бұлардың қозғалысы сәтті шығарға ұқсаған. Тек Қытай шекарасына жарты күндіктей жол қалғанда соңдарынан ГПУ-дің солдаттары өңмеңдейді. Ой-қыры мол, есесіне ағаш, бұта атаулыдан дым жоқ, жалаңаштау тұста қуып жетеді. Ай-шай жоқ ГПУ солдаттары қашқындардың төбесінен оқ жаудырады. Қашқындар қайтсін, жата қалып бірден жан тапсырғандардың кейпіне енеді. Шын мәнінде өлгендері де, тірілері де аралас еді. Бұған дейін де осындай құқайдың у мен зәрін көп татқан қазақтар осы тәсілмен біразының аман қалуы мүмкін екендігі жайында дәріс тыңдап үлгерсе керек. Аюшал да он төрт жасар баласымен сол оқ дарымаса да етпеттей құлап, қыбыр етпей жатқандардың қатарында еді. ГПУ солдаттары қаруларын кезеніп, жаппай сұлағандардың арасымен ары-бері ойқастап, ақырында «бәрі өлді» деген пішінмен кері қозғалады. Олар көп ұзамай Аюшалдың баласы әкесінің қалтасынан насыбай салатын шақшасының сусып жерге түскенін көреді. Ал кері қозғалып кеткен қызыл әскерлердің біреуі тап осы аралықта дәрет сындырмаққа бөгеліп, сәл кейіндеп қалған еді. Оны байқамаған әлгі ақылы толыспаған бала: «Әке, шақшаң түсіп қалды» деп дауыстайды. Бұл дауыс әлгі бөгелген солдаттың құлағына сарт етіп тиеді. Ол дереу бері кейін қарай секіре басып жетіп, есіл баланы табанда атып тастайды.

	Ақыры, ГПУ солдаттарының біржола қарасы батқасын, мына сұлағандадың тірілері бас көтеріп, ботадай боздап, көз жасына біржола ерік береді. Ал Аюшалдың қайғысында тіпті шек жоқ еді, биыл көктемде ғана кемпірі бақилық дүниеге аттанған, басқа туған-туысқаннан да жұрдай, байғұс қарт жалғыз баласынан айырылғанына шыдай алмай күрт сынады. Ал басқа тірілер өлгендердің жүзін топырақпен бүркеп Қытай асады.

	«Жүруге жарамаймын» дегеніне қарамай Аюшалды да өздерімен бірге әкетеді.

	Қытай жерінде де пәлендей жұмақ жоқ екен. Ол да санасына сәуле ұялатты ма, Аюшал бірде оңашада өзіне-өзі келіп, «әй, осы мен неге басыма қара жамыла беремін, құдайға шүкір қол-аяғымда аздаған күш-қуат бар, атүсті жүріске де, анау-мынау қару ұстауға да жарармын. Кәріліктің енесін ұрайын, ол сәл шегіне тұрар, әлгі орыс бәлшебектердің еңқұрмаса бір-екеуін жер жастандырып, қыршынынан қиылған баламның кегін неге алмаймын, азар болса о дүниедегі кемпірім, балам екеуімен қауышармын, бұ дүниеде мен қимайтын не қалды» деген ой-пиғылдың шырмауына оралады. Осы жайында сол Қытай жерінде қосы ауған өз өрен-жарандарымен ақылдасады, олар алғашқыда тосырқай, соңынан Аюшалдың бетінен қайтпасын сезіп, «Әй, ағасы, көкесі, жалғыз шауып жау ала алмассың деген тәлімді нақыл бар, сіз онан да әлгі құдай айтқан Құндақбай деген бар емес пе, соның жүрек жұтқандарына неге қосылмайсыз, өйтсеңіз орыс бәлшебектердің бір-екеуін емес одан көбірегін жайпап, балаңыздың кегін еселеп қайтарарсыз» дейді. Бұл ақыл Аюшалдың көкейіне қонған еді. Ол енді Құндақбайды іздеуге кіріседі. Иттен иісшіл чекистер таппай сенделген, екі елдің ортасында жел-құздай жүйткіген атышулы мергенді алпысты алқымдаған шал қайдан тапсын, әрі-бері сабылып, біраз әуре-сарсаңға түседі. Сонда Аюшалдың жайын ұққан қызыл-қаңлының бір сұңғыласы «сен әлгі Құлжатайды ізде, Құндақбайды сол арқылы ғана табасың» дегенді құлағына сыбырлайды. Сосын ол Құлжатайды тауып, енді ол кек қуған кәріні осы орыс Бахтияровтың үйінде Құндақбайдың төбесінен түсіруге жанын салған еді.

	Осы жайды төкпелеп кеп, Аюшал сөзінің соңында:

	– Айналайын Құндақбай, құдай жүрім берсін, жүз жаса, саған төнген ажалдың құрығы ең алдымен менің мойныма оралсын! Сен үшін жан пида! Сен мені шалсынба! Не қажетіңе де саймын! Желдің өтіне ме, жоқ жаудың өтіне қоясың ба, менде тайсақтау жоқ! Тек мені ың-дыңсыз өз қосыныңа ал! – деп жыламсырағанға ұқсады.

	Құндақбай дүр сілкініп оянғандай. Жаңа ғана Тоқаш Бокин қазасы жайындағы хикаяттан мойнына су құйылғандай шөккен қалпынан мына Аюшалдың базынасы жұлқып арылтқандай. Ия, Құндақбайға әуелгі уәкіл Балабеков өлімі мен Елдос ауылнайдың із-түзсіз жоғалуы шіркей шаққандай әсер етпеген, ал аузынан от-жалын шашқан қызыл комиссар Тоқаш Бокин жайындағы ақпарат жотасынан осқылаған қара қамшыдай тиген. Оны тым ауырсынған еді, міне, осы қиналыстан мына Аюшалдың өтініші құтқарды шамасы.

	– Біздің жүріске шыдасаңыз, тау-тасқа тұяғы мүжілмес тағалы сәйгүлігіңіз болса қосынға қосудың не михнаты бар? Біздікі бір-ақ сөз, бәрекелді, келіңіз, ортамыз толсын! – Бұл сөзден соң Аюшал жүрегі орнына түскендей отырысын түзеп, ұғымтал шәкіртке ұқсап, ортаға мойнын созыңқырай жайғасты.

	Егер осы оқиғалардың бәрін кейін сырып, ширек ғасырдай уақытқа алға секіріс жасасақ «адам тағдырға тәуелді» делінетін ғақлияның шындығын ашар өзге ір болмыстың куәсіне айналар едік. Кәне, сөйтейік. Әлгі Тоқаш Бокинді өлтіруге қатысқан Сәлімгерей Бурнашевтің өз әкесінен ұсталық өнер дарыған жан екенін жоғарыда ескерттік қой. Міне, сол Сәлімгерей Бурнашев кейінгі колхоз құрылысы жылдарында үйреншікті Талғар қалашығын тастап, осы Қоғалы аңғарына, сондағы Күреңбел жазығына қоныс ауыстырған еді. Матай тауы, Майтөбе сынды биіктердің екі ортасы дерлік Қоянкөзде орын тепкен. «Амангелді» колхозының ұстаханасында өле-өлгенше еңбек етті. Бұл шамада Сәлімгерей Бурнашев өзі қанына қолын майлаған Тоқаш Бокиннің сол кеңес дәуірінде Әліби Жангелдин, Амангелді Иманов, Ораз Жандосов, Тұрар Рысқұлов сындылар тәрізді революция қырандары қатарында аталғанын біліп жүрді ғой. Әрине, ол хақында С.Бурнашев өз аузына өзі біржола қақпақ қойды. Алматы қаласының түбіндегі Талғар қалашығынан ол кезде адам қарасы әлдеқайда аз Қоянкөзге көшуі де із жасыру мақсатынан ба екен, кім білсін.

	Тек мұның басқа бір кілтипаны табылды. Әлгі Құндақбай қосынына қосылып, талай жорықтарда қызылдардың қанын шашып, сөйтіп баласының кегін қайтарған мына Аюшал да Қытай асып кеткен. Бұл да сонда ширек ғасырды артқа салып, әрі осы уақытта Құндақбай да өлгесін, 1955 жылы туған жерге оралған. Туған жер дегенде бұл да құдайдың жазуымен осы Қоянкөзге, «Амангелді» колхозына келеді. Бұл мұнда Сәлімгерей Бурнашевті әлдекімнің құпиялап нұсқауымен көреді. Мына орыс Бахтияровтың үйіндегі жыр да қаз-қалпында мұның жадында. Тек бұл шақта Сәлімгерей алпысты енді-енді иектесе, Аюшал тоқсанның есігін тоқылдатып жүр еді. Кәрілік, әрі сәл алжығандық та бар ма, жұрт бас қосқан отырыстарда Аюшал «Тоқаш Бокинді өлтіргендердің басы-қасында мынау Сәлімгерей Бурнашев та болған» деп екі-үш мәрте оны саусағымен нұсқап көрсетіпті.

	Қазақ ішінің бұдан кейінгі дыр-думаны айтпаса да түсінікті. Ішкі жараға аямай тырнақ салынғасын да Сәлімгерей Бурнашев әлі де едәуір жыл сонда өмір сүріпті.

	* * *

	Орыс Бахтияров үйіндегі бұдан кейінгі жырдың сарыны мүлдем бөлек еді. Оған алғаш бағдар берген осындағы Құндақбай жыға танымаған төрт-бес қарияның біреуі:

	– Көпті көрген көнемін, ел айырылғаны хақында талай зар-күй құлағымызға сіңісті ғой, ал қара жердің қақ айырылғаны хақында дыбыс-сыбыс бұрын жетпепті маған. Ұлығаннан басқаға тауаны жоқ мен сияқты маңтөбетке осы Қоғалы аңғары, Шаған мен Түлкілінің екі ортасы қақ айырылғалы тұрғандай көрінеді.

	Сол төрт-бес қарияның екінші біреуі:

	– Бұл сұңғыланың қашан да осылай сөзіне әр беріп, ширықтырып толғайтын әдеті. Сөз қадірін бағалар қазақта біреу болса, сол менің осы тұрғыласым! – деп сәл-пәл жұмсартқансыды.

	– Жарайды, мен шет қалайын, сендер мына қызыл-қаңлының сайыпқыранына Матай таудың етегін жайлаған Қарасай батырдың тұқымы, өзі батыр атанған әлгі Дәнеқұлдың қылықтарын жеткізіңдерші! Молданазарды да кәперіңе ал! Сонда ол қалай, бұл қалай? Соның ара жігін ажырата сөйлеңдерші! Менің алдым көр, артым тұман, ешнәрсені ажыратар шамам жоқ. Қазір жұрт арыз-шағым жазуға жармасып жатыр. Әлдекімде кеткен алашағын сол шытырлаған қағаздан алуға бет қойғандай.

	Үнсіз томырылған Құндақбай осы тұста шарт жарылды:

	– Арыз-шағым жазғаны қалай? Оның мән-мағынасында не жатыр?

	Бұл сұраққа баршасы жамырай жауап қайтарысты. Байқаса, өзі Қытай асып жоғалған осы жиырма күннің ішінде мұның кіндік қаны тамған атамекенде көп өзгерістер атойлапты. Мұнда бір «қара тізім» деген шығыпты. Оған кіретіндердің дені, әрине, аса ірі байлар және орташа байлардың бірсыпырасы. Орташа байлардың, әсіресе, әрқилы қулыққа барғандары, малын жасырғандары, жылқы мен қойын ағайын-туғандарына үлестіріп, өздері ауыздарын қу шөппен сүртіп отырғандары. Ал олардың көпшілігі жер аударылып кетті ғой. Енді аталмыш «қара тізімді» басқалардың есебінен толықтыру үрдісі мен мұндалапты. Сонда кімдердің есебінен? Бұл екінші толқындағы топқа «қауіпті элемент», «тап жаулары» деген айдар тағыпты.

	Ия, сол 1928 жылдың тамызында «кәмпеске» науқанын неғұрлым пәрменді етпеккке 18 баптан тұратын жаңа Декрет жарияланған еді. Ол құжатты дайындап, астына қол қойған, әрі бірден күшіне енгізген қазақтың белгілі атқамінерлері Елтай Ерназарұлы, Нығмет Нұрмақұлы, Абдолла Асылбекұлы. Әрине, жергілікті қазақтар ол Декрет жайын естімеген, есесіне, оның зардабын бірден-ақ жон арқаларымен түйсінді. Енді қалай, осы Декрет бойынша барлық аудандарға, ауылдарға ұлты қазақ партия белсенділері лап қойды. Олар жер-жердегі «ауыл кедейлері мен батырақ, малайларды» жасауыл етті. Қолдарына қару берді. Көздеген мақсаты «қауіпті элементтер» мен «тап жауларын» ұстап, заң орындарына тапсыру. Міне, осы белсенділер ел ішін аш бөрідей кезіп, бар мен жоқты талапайға түсірді. «Асыра сілтеу болмасын, аша тұяқ қалмасын» деген ұран қу далада өртше одан әрі қаулады. Бұған дейін де қолдағы малдан айырылып, жасыған жездей майырылған жұрт мына соңғы қарқыннан тіптен жермен жексен бола түсті. Міне, ел ішіндегі наразылық, арыз-шағым осындайлыққа байланысты. Мына орыс Бахтияровтың үйіндегілер Құндақбайға сол арыз-шағымдардың біраз нұсқасын ауызша әңгімелеп жеткізді.

	Бұл бағдардағы сөзді Құндақбай шорт кесті де:

	– Жарайды, ұсқыны белгілі, ал жаңа өздерің тіл ұшына іліктірген Шанханайдағы Дәнеқұл мен Молданазар қылығы несімен әшекейлі?

	Осы тар лашықта сығылысқандардың бұған да жауабы дайын екен. Матай таудың етегінде Дәнеқұл Байсалов деген танымал кісі тұрушы еді. Бұл өзі осыдан жеті-сегіз жылдай бұрын Ресейдегі азамат соғысына қатысқан, көрген-білгені ұлан-асыр, асқан еңбекқор жан еді. Сол бірден қызыл өкіметті жақтап шығып, өзінің ықпалы жүретін алыс-жақындағыларды соған үндеген. Оның тіліне ерушілер де біраз табылған. Бұл Дәнеқұл Байсалов белгілі қайраткер Ораз Жандосовтың туысқаны, әрі соның қоластында қызыл комиссар атанғаны да жалпақ жұртқа мәлім. Қызыл өкіметті жақтайтыны да содан тамырланып қалыптасқан қасиеті. Осы Дәнеқұл Матай таудың етегінде және осыған таяу Шанханайда екі бірдей артель, ұжымдық шаруашылық құруға, «қызыл школа» ашуға ұйытқы болды. Ал мұнысына қарсылық білдіргендерді ГПУ отрядтарының көмегімен тас-талқан еткені де бар. Бұл жай тұрғылықты елдің одан әрмен ашу-ызасын тудырған. Соның бір көрінісі осындағы жалайыр-қарақалпақ Молданазар дегеннің ісі. Бұл Молданазар мына қызыл-қаңлы Құндақбай Төлендіұлының нақтылы көшірмесі іспеттес. Құндақбай сәл бұрынырақта бұл жалайыр-қарақалпақ Молданазарды осындағы ас пен тойларда бір мәрте көрген де еді, тек мына әпселең басталғалы жолдары түсәспеген. Сөйтсе осы Молданазар да Күреңбел жазығының осы пұшпағында тау-тасқа қашып жүргендердің басын құрап, жасақ құрып, Доланалы, Алтынемел биіктерінің түстік сыртымен Қытайға қарай ауа көшкендерді қорғайды екен. Сан мәрте мұздай қаруланған ГПУ отрядтарымен қоян-қолтық шайқасқа да барыпты.

	Құндақбай одан әрі ауыр ойларға шомды. Қаптаған арыз-шағым, Дәнеқұл Байсалов тірлігі және жалайыр-қарақалпақ Молданазар. Тап қазір осы өкпек желді қазан айының орта шенінде бар мәселе сол үш тағанға байланып тұрғандай. Түнделетіп сол Шанханайға барып, Дәнеқұл тұрағының шаңырағын ортасына түсірсем қайтеді деген ойға да берілді. Бірақ ол мынандай шақта тым арзанқолды дүниеге ұқсады. «Жоқ, жұрт қарасы молдау, сол Шанханайға жетіп, жақыннан тың тыңдап, арыз-шағым атаулыға да сонда мейірін қандырып, бәрінің байыбына барып, ендігі әрекет жайын ақылмен шешкен жөн» деп түйді. Сосын көзін көтеріп, бөшкедегі балықтай сұлаған үлкен-кішінің ішінен әлгі өзін шекарада қарсы алған, біршама туыс, қаңлының Жантеке тармағынан шыққан Құдайберген мен енді ғана қосынға қосылған жалайыр-ақбұйым Аюшал екеуін іріктеп алды.

	– Сіз екеуіңізді менің қосынымда деп, әзірге ешкім білмейді. ГПУ-дің иісшіл иттері де әлі сезе қойған жоқ. Сіздер осы қазір, күндіз сол Шанханай жаққа қыдырыстап барған болып, осы қара-құра жасырына алатындай бір итарқа тауып, әзірлеп қойыңыздар. Сосын біріңіз сонда қалып, екіншіңіз кешке қараңғылық түскенде келіп, бізді ертіп әкетіңіздер. Біз түнделетіп, жұбымызды жазбай осы тобымызбен таң атқанша жетіп үлгереміз. Тек Құлжатай ғана осы орыстың үйінде бөгеле тұрсын. Оның да өз жөні, себебі бар ғой!

	Құдайберген мен Аюшал бәйгеге шабатын жас балалардай елгезектене кетті. Өздерінің бір кәдеге асқалы тұрғанына қуанғандары, шамасы. Ол екі кәрі тез аттанып кетті, ал қалғандары әлі де біраз әңгіменің басына су құйып, ұйқыға қисайды.

	* * *

	Құдайберген мен Аюшал тапқан жасырын мекен Шанханай ауылының сыртындағы шынында көзден тасалау, есесіне қорақопсысы баршылық, ашық-шашық, әрі айналасында малдың қиы ыбырсыған тым жұпыны, шымнан қаланған тұрақ еді. Үй иесі де бұлар тастап шыққан орыс Бахтияров секілді жалғызілік адам екен. Бір айырмасы бұл сөзге сараң, иығы салбыраған жасаңдау кісі. Аталмыш екі шолғыншы шал бұл тұрақты таңдағанда үй иесінің сол сөзге сараңдығын, жалғызбастылығын, осы екеудің біріне алыс жамағайын, сырмінез екендігі де ескерілгендігі ақиқат. Бұл шақта көздің құрты – жібек жалды, сом тұяқты жануарлар ғой. Сосын Құндақбайлар мініп келген аттардың ер-тұрмандары сыпырылып, қараңғы қора-қопсыларға екі-үштен апарып қамалды. Бұл маңда бетеге, боз, баялыш, жусан бітік өседі. Үй иесі сол шөптерді беріп, мына мініс аттарын ашықтырмауды өз мойнына алғандай.

	Құндақбай тобы мұнда қараңғылық әлі сейілмеген, Шолпан жұлдызы туардан сәл бұрын жетіп құлаған. Өздері де, аттары да жайғасқасын, бұлар сақтық мәселесін де ұмытпай артық сөз, қиқу әңгімені біржола тыйып, мұнда да ұйқыға жатты. Быжы өзенінің жағалауы мен мына Шанханайдың екі арасы едәуір жер, кедір-бұдыры таусылмайтын жол, орталарында Құндақбай сынды ГПУ тыңшылары әр қурайдың түбіне дейін тіміскілеп іздеген, атышулы «банды» бар бұлар қорқыныш пен түнгі тау суығынан қоса бүрісіп, әрең қозғалып, қажып-талып жеткен. Таң атып, Алтынемелдің ту сыртынан күн жарқырап шығып, биенің бас сауымының уақыты туғанша ешқайсысы тырп етпеді. Тек Құндақбай ғана басын құс жастықтан жұлып алып, өз айналасында тырайғандардың қалпын бағамдады. Үстерінен тау құласа да ешқайсысы оянар еместей, бәрі қалың ұйқының құшағында еді. Құндақбай ойда жоқта құрастырылған өз жасағының осы қалпын да олжа көріп, ақырын, тырс еткен дыбыс білдірмей тысқа шықты. (Бұл жерде бір ескертпе жасаған жөн. Ол 1920-30 жылдардағы Шанханай қазіргі Шоқан ауылы тұрған жер, ал қазіргі Шанханай одан он шақырымдай шығыста. Дәнеқұл Байсаловтың тұрған жері, мына біз суреттемек сол әуелгі Шанханай).

	Бұл Шанханайдың орналасқан жері Матай таудың етегі, көк майсалы үстірттеу жазық. Сосын да айнала кеңістікті молынан шолуға мүмкіндік бар. Теріскей шығыста Майтөбе биігі менмұндалайды. Қазақы бөрікке ұқсап, дөңгелене біткен. Біреулер оны тау десе, екіншісі төбе атайды. Одан ағып шыққан Майтөбе өзені осы Шанханайды жанамалай жарқырап жатыр. Шилісу өзені де алыс емес. Құндақбай үй сыртында тікесінен тік қақайған күйі Майтөбенің бітім-болмысын тамашалап, бұрынғы ата-бабалар аруағын еске түсіргенсиді. Осы Майтөбеге қатысты қаншама аңыз-әңгімелер бар десеңші.

	Ертеректе қаңлы-бадырақтан шыққан Жамбай батыр сонау Шымкент, Сыр бойы қиырынан көшіп-жылжып, осы Қоғалы өңіріне жетіпті. Алғашында сол Жамбай батырға қарасты ел осы Майтөбені қоныс етіпті. Тек Жамбайдың да, оның ағайын-тумаларының да жылқысы өте көп, тіпті жер-көкке сыймайды екен. Мына Майтөбенің беткі қыртысында, топырағында тіске жұмсақ минералды тас болса керек, жылқылар сол тасты шөппен бірге шайнап жеп, жаппай уланып қырылыпты. Сол арам өлген сом тұяқтылардың майы мен қанына бөгіп жатқасын бұл биік Майтөбе атаныпты.

	Кейініректе жер бөлігі кезінде Жамбай өз руластарына біржола қоныс етуге осы Майтөбенің етегін сұрап, сол кездегі аға сұлтан Тезек төре Нұралыұлына екі шабарман жібереді. Ол жіберген шабармандары қайтып келгенше Жамбай батыр кісе белбеуін мойнына салып, екі көзінен жас парлап, қос тізесімен жер шұқылап жылап, «Осы жерді Тезек төре бізге алып берсе екен» деп, құдайға жалбарыныпты. Сонда екі тізесінің тиген жері шұқыр болып қазылып қапты деседі. Көп ұзамай әлгі екі шабарман да оралып:

	– Ата! Ата! Сізден сүйінші! Сүйінші! Тезек төре мына Майтөбенің айналасын бізге берді! – деп жалпақ жұрттың көзінше айқайлап жетіпті.

	Ал осы Майтөбенің айналасы оған дейін жалайыр-ақбұйым елінің еншісінде екен. Олар үлкен наразылық тудырады. Жалайыр-ақбұйым елінің көсемі Құлжабай әулие Жамбай батырға келіп: «Тезектің шешімі қараулық, бұл жер ежелден біздікі, сендер кетіңдер бұл маңнан» дейді. Жамбай батыр «Төренің шешімі құдайдың шешімі, біз кетпейміз» дейді. Сонда Құлжабай: «Кетпесеңдер, мен сені аттым!» деп қалтасынан қара кездігін суырып, өзі отырған жерді үш қайтара тілгілеп, жаман ашумен түтігіп үйден шығыпты. Ал Жамбай батыр:

	«Атсаң ат, бірақ мына қоныс менің ұрпағыма қалады» депті. Содан әулиенің сөзі өтіп кетіп, Жамбай батыр сол отырған орнында біржола омалып қапты.

	Бұл аңыздың мынадай да жалғасы бар. Жамбай батыр сол омалғаннан қайтып орнынан тұра алмай ұзақ сырқаттаныпты. Әрі Құлжабай әулие екеуінің арақатынасы мүлдем үзіліпті. Ағайын арасының алауыздығы да бәсеңдемепті. Кейінірек Жамбай батыр мүлдем әлсіреп, өзіне ажал таянғанын сезіп, күн санап жатыпты. Мұны Құлжабай әулие естіп, «Қой, мен ол батырдың көңілін сұрап барайын, қалайда ағайын елдің адамдарымыз ғой» депті де сол кездегі өз қонысы Қарашоқыдан өгізге мініп, осы Майтөбеге келіпті. Жамбайдың үйіне жақындағанда кісі жіберіп, «маған батырдың табалдырығын аттауға бола ма, жоқ па, біл» деп тапсырыпты. Құлжабай әулиенің ауыл іргесінен айтқан сәлемін естіген Жамбай батыр балаларын шақырып: «Әй, шырақтарым, ол әулие мұнда табалдырық аттаса, менің ішкі қыжылым қозып, ақырып жіберермін, сөйтіп өліп кетермін. Бұл деген сендер үшін жаман атақ. Артыма жаман қаңқу сөз қалдырмайын да! Бөлек үй тігіп, жалайыр-ақбұйымның әулиесіне сонда дәм татырып, сыйлап қайтарыңдар!» депті. Сөйтіп, Құлжабайды үстіне кіргізбеген екен деседі.

	Міне, осы Майтөбенің айналасын қаңлы-бадырақ руының әулеттері әлі күнге игілігіне жаратуда. Ал қаспан-қаңлы, қызыл-қаңлы әулеттері Таулы-Жалайыр болыстығына қарасты кеңістікті пайдаланады. Міне, осы жайлардың бәрін құйма құлақ, кең көкірек Құндақбай Төленді баласы бес саусағындай біледі. Тек қазіргі әпселең соның бәрін ұйқы-тұйқы етіп, елдің де, жердің да ұсқынын өзгертіп жібергеніне іші удай ашып, тұрған орнында қаққан қазықша қақайып, едәуір уақытты ұтқызды.

	Ал Матайтөбені жайына қалдырып, көзіңді теріскей-батысқа бұрсаң Қоянкөз атты ол да кедір-бұдырлы аймаққа аңсарың ауады. Онда да тұнып тұрған ескі тарихтың таңбалары тасқа қашалып қалғандай. Ұлы жүздің ноқта ағасы жалайырдың Ескелді, Балпық, Қабан жырау атты үш әулиесі бар емес пе? Міне, осындағы Қабан (Қабылиса) жыраудың туған қызы Қоянкөз ерлігімен көзге түсіп, осы кедір-бұдырлы өлкеде ақтық демін алыпты, сүйегі де сонда жатыр. Сосын да бұл өлкеге сол батыр қыздың ныспысы бұйырыпты. Бұған қатысты да аңыз-жырлардың шет-шегі білінбейді. Әрі сонда қазақтың тұңғыш ұлы ғалымы, саяхатшысы Шоқан Уәлиханов та жерленген. Моласының басына патшалық Ресей армиясының генералы, Алатау округінің бастығы, Ұлы жүз қазақтарының приставы Г.А.Колпаковский белгі тас орнатқызған. Әрі сол өңірде ел жадында сақталған қаншама жиын, ас пен тойлар өткізілген десеңші.

	Ал Қоянкөзден тағы оңға бұрылыс жасасаң көз алдыңда Матай тауы өсіп шыға келеді. Матай тауға қатысты хикаяттарды тіпті атап сұрама. Одан секіріп өтіп, сол бағытта тағы бұрылыс жасасаң Доланалы, Алтынемел жоталары көлденеңдейді. Екі аралықта Алтынер, немесе Жаманасу аталатын қылта көрінеді. Шоқан Уәлиханов 1958 жылы атақты Қашғария сапарына аттанғанда сол қылта арқылы өтіпті. Өстіп, айналаны асықпай шолсаң оның әрбір шоқысы, сайы, тасы, бұлағы, әрқайсысы өз тілінде сайрап, қыруар хикаяттармен басыңды шырмайды. Оның көбісі Қоғалы өңірінің тамаша табиғатына, көк майсасына, мөлдіреген бұлақтарына көзін алартқан шетелдік басқыншылардың шабуылдарына да байланысты.

	Жарайды, айналаны түгендеп тауыстық, осы пұшпақтың беткі қыртысына да назар салшы. Шанханай аталатын кішкене ауыл, шым кірпішті, ағаш шатырлы, әрі отырықшысы мен көшпелісі қойындасқан ауыл, мына Құндақбай сынды замана ұшқырын не қасиетімен тұсап қалды? Ең әуелі, Шанханай атауы не ұғымды білдіреді? Ия, Шанханай исі қазаққа белгілі атақты Шапырашты Наурызбай батырдың туған қызының ныспысы. Әкесіне ұқсап, бұл да басына дулыға, үстіне сауыт киіп, бес қаруын сай етіп, кезінде жоңғар басқыншыларына қарсы шауыпты. Қыз басыңмен ерлердің ісіне араласуың қалай дегендерге, Шанханай көлдегі аққудың дауысына басып қаңқылдап, «ел басына күн туғанда орамалға бүркеніп, бұғып жатсақ, жаудың мейманасы асса бізге құдайдан да қайыр жоқ. Қорлық-зорлықтың заманы сонда тумай ма, ең абзалы найза ұстап, ел қорғаған ерлерге жігер беру емес пе» деп жауап қайырыпты. Осы сөздері құдайдың да құлағына шалынды ма, Шанханай қыз неше шайқасқа кірсе де аман шығыпты. Кейін Пұсырман деген албан жігітіне тұрмысқа шығыпты.

	Бұл Пұсырман да тегін жаратылған жан емес. М.Тынышбаев қалдырған шежіре нұсқасында албан негізінде сары және шыбыл атты екі ру бірлестігінен құралыпты. Сарыдан Сүйерқұл мен Сүйменді тарайды. Сүйерқұлдан төрт ұл – Шоған, Досалы, Қожбамбет, Жарты туған. Міне, осы төртеуінің ішінде ең көрнектісі Қожбамбет екен. Ол ел аузындағы аңыздарда «Қорғасындай ұйыған Қожбамбет» аталады. Кейін мына суандағы атақты би дүниеге келгенде сол кісінің күші, ақылы, аруағы дарысын деп, оны да солай атапты. Бұл суан Қожбамбет би де үлкен тұлғаға айналды ғой. Ия, ол солай.

	Ал мына албан Қожбамбет өз заманында ел қорғап, әрі артына мол ұрпақ қалдырған. Мысалы, Әз Тәуке кезінде өмір сүрген Әлмерек абыз-әулие солардың бірі. Бұл Әлмерек абыздың Алматы іргесіндегі күмбезіне жұрт күні бүгінге дейін барып, сондағы суға шомылып, аруағына тәу етеді, құран оқытады.

	Әлмерек абыздың бел баласы Жәнібек «жалғыз жортып жау түсірген ақкөз батыр» ретінде ел жадында сақтаулы. Міне, сол Жәнібектің кейінгі ұрпақтарының бірі Пұсырман айтулы мәмлегер атанған. Мысалы, Қытайда шыққан «Қазақтың қысқаша тарихында» осы Пұсырманның атақты Төле бидің баласы Жолан, тағы басқалармен бірге 1758 жылы Қытайға елшілікке барғаны жөнінде дерек бар.

	Шапырашты Наурызбай батырдың қызы Шанханайдың тұрмысқа шыққан жігіті осы Пұсырман. Қызыл-қаңлы Құндақбай Төлендіұлының осы тұрыста Шанханай мен оның отағасы Пұсырманның ата-тегін ойша қазбалауында тағы бір гәп бар. Тап қазіргі, 1928 жылғы кәмпеске науқаны шағында сонау Қарқара, Текес өзенінің бойы жақтан тағы бір Жақыпберді атты желқұйынның ныспысы еміс-еміс естілуде. Ол да осы Құндақбай және мына жалайыр-қарақалпақ Молданазар тәрізді бәлшебектерге қарсы ұрыс салып, қазақтарды қорғап, әрі мал-жанымен Қытай асыруға жанталасуда еді. Ия, осы Жақыпберді де Пұсырманның төртінші ұрпағы. Атадан балаға үзілмей келе жатқан адами көп қасиеттердің бірі осы Жақыпберді іс-әрекеттері арқылы да көрініс тапқандай.

	Құндақбай ол албан Жақыпбердіні түстеп көрмесе де бірауық оны өзінің үзеңгілес серігі, жорықтас қандыкөйлек досы ретінде елестетті. Осыған жалғас Іле дариясының арғы төменгі жағалауындағы Ақкөл атты мекенде ойран тудырған, ГПУ жаналғыштарының тілінде «неуловимый Култай» атанған тағы бір сайыпқыранның есімі тілінің ұшына оралды. Жел сөздің жеткізуінше мұндайлар өзге де қиырлардан шаң беріп, әртүрлі құйын дақпырттарға ұласуда. Тіпті санап тауысқысыз.

	«Жарайды, мұның бәрі бір-бірімен тамырлас, туыстас дүниелер ғой, бәріне ойымды шаша бермейін, мен бұл Шанханайға түн жамылып несіне жеттім? Дәнеқұл Байсалов не қылығымен жұртты шапқа түртті. Молданазар қайтті, жұрттың арыз-шағым жазғандағы сөз саптасы қандай, соны там-тұмдап өз ауыздарынан естиін де» деп түйіндеді ойын.

	* * *

	Құндақбай тобы ат басын тіреген үйге Құдайберген, Аюшал, тағы екі-үш қария осындағы өздеріне танымал, әрі кәмпеске зардабын ет-сүйегі арқылы түйсінген бес-алты заржақты бір бие сауымына жетпейтін уақытта жиып берді. Бұлар тоқайласқан бөлме қараңғылау, бір-бірінің түстерін әрең ажыратарлықтай ғана. Ал Құндақбай үй иесінің ескі шапанын жамылып, бір бұрышта бүктүсіп, домаланып, теріс қарап жатыр. Мына Шанханай тұрғындарына «бұл бізге ере шыққан тұрғыласымыз қазанның қара суығынан тұмауратып қалыпты, әзірге қозғамайық, сәл-пәл апиын ішкіздік, жатып тынықсын» деп алдаусыратты. Сосын ой әңгіме тиегі ағытылды-ау десеңші... Сөзді бастаған Құдайберген мен Аюшал. Мына Құндақбай таптап тапсырғандай бұл екі сұңғыла Шанханай тұрғындарының жанды жарасына тырнақ батыра осы маңда орын алған кей жайларды тіптен жалаңаштап, көзге одан әрмен сұрқай етіп, осы естігеніміз рас па дегендей қадала сұрады. Шанханай тұрғындарының тілегені де сол екен, іштегі запырандарын өзара бәскеге түскендей жарыса лоқси құсты. Құндақбайға мұның бәрі біршама таныс сарын. Ал мына бір шындықты естігенде қараңғы бұрышта бүктүскен қалпын бұзып, басын жастықтан жұлып ала жаздады. Шанханай тұрғындарының бірі былай ақтарылды:

	– Менің шеше жағынан туысқаным, нағашым Бодаудың жайлауы Матайдың теріскей бетінде ғой, ал қыстауы сонау Қату тау жақта, әлгі оққа ұшқан Диқанбай қажының қыстауымен іргелес. Жазда сол Бодаудың малын түк қоймай сыпырған кәмпеске комиссиясы осы күзге таман мынау Қату тау жақтан бір-ақ шығыпты. Ал жазда кәмпеске жасағанда Бодау жылқысынан бір айғырдың үйірі комсомол белсенділердің айдағанына көнбей алабөтен шыға қашыпты. Олардың қайда қашқанын өзге түгіл Бодаудың өзі білмепті. Тек осы күзде Қату тау жақтан бір бозбала Бодауға келіп, «ағасы, сіздің бір үйір жылқыңыз сонда жүр, таңбасынан таныдым» депті. Бодау құстай ұшып сонда жетсе шынында солай екен. Мал айдаған Бодауды әлгі кәмпеске комиссиясының адамдары ұшыратып табанда бассалыпты. Ай-шайға қарамай, Бодаудың «жаз жайлауым Матайда, қыстауым осында, мына жылқылар бас бермей өздері қашып кепті» деп боздағанына да құлақ аспай, осы қазан айының алғашқы жұлдыздарында жаяулатып, Сібірге айдады да әкетті. Жиенімнің үш ұлы, төрт қызы бар еді, ең үлкені үйленген, әкесіне екі немере сыйлаған, тек сол үйленген ұлы қадақ ауруына ұшырап, төсек тартып жатыр. Өзге ұл-қыздары әжетке жарамаған, екі әйелі бар, олар мына шиеттей бала-шағаны біз қалай бағамыз» деп, көз жастарын көл етіп, ауыздарын бақадай ашып, аңырап олар жатыр!

	Осы тәріздес қазақ ауқаттыларының қыс қыстауы бір жерде, жаз жайлауы екінші жерде болатынын кәмпеске комиссиясы білмегенсіп, оны әккілікпен пайдаланып, біраз үйлі-күйлілерді нақақтан-нақақ күйдіріп жатқаны хақында өзгелер де желпіне сөйледі. Арыз-шағымдардың тағы бір парасы мына мазмұндас еді. Әрине, аса ірі байлар мен орташа байлардың қатары сирегесін кәмпеске атжалмандары бөгде бір амал тауыпты. Малы аз отырықшы шаруа аталатындармен ертеректе еншілес саналған өзге біреулердің малын қосып есептеп, екеуін де тақыр мұзға отырғызған күндер де туыпты. Мұндай амал-айла бірнеше нұсқада қайталанады екен. Ал тағы біреулер «маған таққан кінәсі бұрын болыс болған» дейді, онысы рас та, тек бұрын болыс атанғандарды, не олардың тұқымдарын мойындарына қыл шылбыр салып сүйретіп әкете берсе, қазақтан қазақ қала ма, әкем-ау» деп шағымданыпты. Мұның сыртында қажы, төре тұқымы деген де айыптаулар бар екен. Малды-жандылардың ортасында да түрлі науқасқа ұшырағандар кездеседі. Олар жер аударылып, аш-жалаңаш шұбырып кете барса жол азабын қаншалықты көтереді, олардың обалы кімге деген сауалдар мүлде жауапсыз. Кәмпеске науқаны тым «қарқынды», асығыс жүргізілген соң небір бас жарып, көз шығарарлық өзге де сорақылықтар тезекше ыбырсуда. Тіпті белсенділер қызды-қыздымен қызыл өкіметтің өзі шығарған қаулыларын да белден басып жүре береді. Ол үшін «әй дейтін әже, қой дейтін қожа» және жоқ.

	Осы мазмұндас арыз-шағымдарды тізсең адамның төбе құйқасы шымырлайды. Ал жоғарыға жазылған арыз-шағымдарға «отказать» деген бұрыштама соғып қайтарылады. Қара қазақтар арасында да шамалы көзі ашық, қаулы, жарғы, бұйрық секілділердің байыбына баратындай пенделер табылады ғой. Солардың екі-үшеуі бас құрап, осы 1928 жылдың тамызында жарияланған кәмпеске жөніндегі жаңа Декрет пен оны жүзеге асыру хақындағы нұсқау жобасының бір-біріне қайшы екенін дәлелдеп те хат жазыпты. Ол хатқа қандай жауап келді дейсіз ғой. Сол бас құраған екі-үшеуге «бай тұқымы, кісі жалдап, олардың еңбегін қанаушы, барымташы, кәззап ұры, қандыбалақ қарақшы» тәрізді айдар тағылып, итжеккенге қарай жаяу, жалаңбас айдалыпты. Бұлар ғана емес, мал дейтін малы жоқ, таза тақыр кедей, өзінің маңдай тер, табан ақысымен ілдалап күн көретіндер де қосақ арасында кететін көрінеді. Ия, бұл «асыра сілтеу болмасын, аша тұяқ қалмасын» аталатын науқанның аса бір шарықтау шегіне жеткен шағы еді.

	Егер Құдайберген мен Аюшал әңгімеге басқа бағдар бермесе Шанханай тұрғындарының мына желпінісі оңайлықпен басылар еместей. Енді осы екі көне:

	– Әй, замандастар, әлгі осы маңдағы Байғабыл молданікі не хикмет?

	– Е, бәсе, шет-жағасын ғана құлағымыз шалды, анығы қалай? – деп сұрау тастады. Жаңа ғана бастарына қара жамылғандай желпінген тұрғындар арасында енді жеңіл күлкі жүгіргендей еді. Сөйтсе ол былай екен. Осы Матай таудың етегінде Жалайыр Байғабыл атты молда бар-тұғын. Бұл кезінде Ташкент, Бұқар барып, діни ілімге ой-санасын, көкірек қуысын сықап қайтқан жан. Өзі сөзуар, шариғат жайына көшсе желдей есетіні бар, әрі тілдің майын тамызар шешен де еді. Осында «қызыл өкіметшіл» Дәнеқұл Байсаловтың ығындағы бір әпербақан шолақ белсенді мен сол Байғабыл молда екеуінің бір-бірімен тұзы жараспапты. Шолақ белсенді осы молданың шариғат жөніндегі еспелеріне тыйым салғансып тиісе беріпті. Себебі, бұл белсенді әрі коммунист екен. Бірде Байғабыл молда сұрапты:

	– Әй, белсенді! Осы сендер қандай өкімет құрмаққа жанығып жүрсіңдер?

	– Біз байды кедейге теңейтін өкімет құрмақпыз! – деп, әлгі белсенді екі иінінен дем алып, ерсіне жауап беріпті.

	– Әй! Есі дұрыс, ақылы түзік өкімет кедейді байға теңемей ме? – деп Байғабыл молда да тақылдапты. Осыдан соң екеуінің арасы мүлдем шиыршық атыпты. Сол кездерде осы «Құдайсыздар ұйымы» бастығының жалғыз ұлы аттан жығылып өліпті. Байғабыл молда бастаған жасы үлкендер көңіл айтуға келсе, әлгі коммунист бейбақ «менің жалғыз ұлымды алған құдайдың көзін ағызамын» деп, қолындағы ұзын кездігін аспанға лақтырып жүр екен. Мұны көрген шалдар «мына малғұн құдайға тіл тигізді, мұнысы күпірлік, пәледен машайық қашыпты деген, біз де қарамызды батырайық» деп дүрлігіпті. Сонда Байғабыл молда: «Әй, дүрлікпеңдер, ана бейбақ аспанға неге кездік лақтырады, себебі, ол баласын берген де, алған да бір Алла екенін біліп сөйтіп жүр, ол өз күпірлігі үшін өзі жауапты, ал мына шаһид кеткен баланың мысқалдай да жазығы жоқ, кәне, дәрет алыңдар да жаназаға тұрыңдар» деп, мұсылманша жерлеу рәсімін бұлжытпай орындатыпты.

	Ия, бұл да сол алағай-бұлағай заманның бір сипаттамасы іспеттес. Қараңғы іргеде аузы-мұрнын тұмшалап, теріс қарап бүктүскен Құндақбай Төленді баласы бұл оқиғадан өз басының да бір мінін танығандай одан әрмен жермен жексен бола түсті. Бір шындық екінші шындықтың құйрығынан түртеді дегендей бұдан кейінгі жыр әлгі қызыл өкіметтің белсенді жақтаушысы атанған Дәнеқұл Байсалов пен оның бітіспес жауы жалайыр-қарақалпақ «түз тағысы» Молданазар хақында еді.

	* * *

	Ия, Дәнеқұл Байсалов та тегін адам емес-тін. Бұл да Ұлы жүз құрамындағы үлкен рулардың бірі Шапыраштыдан тарайды. Егер Шапыраштыны шежіре бойынша жіктесең оның бірнеше нұсқасы кесекөлденеңдейді. Бір анығы Дәнеқұл осы тармақтан шыққан атақты Қарасай батырдың тікелей тұқымы. Қарасайдан Әуез, Өтеп, Көшек, Түрікпен атты төрт ұл туған екен. Ал Түрікпеннің Тілеу, Жарылғап, Түктіқұрт, Қызылқұрт, Малқара атты бес ұлы болған. Біз сөз етпек Дәнеқұл Байсалов осы соңғы тізбедегі Тілеудің ұрпағы. Ал Қарасай мен Түрікпен өз ретіне орай Дәнеқұлдың арғы аталары. Бәрінен де осы Түрікпеннің кейінгі кезеңде ұрпағы мол өсіп-өніп, үлкен руға айналыпты. Сосын да жұрт Дәнеқұлды «Түрікпен Дәнеқұл» деп те атайды.

	Бұл түрікпен Дәнеқұлдың әкесі Байсал осы баласының зеректігін байқап, оны тым жастай молдаға сауат ашуға береді. Бірақ Дәнеқұл бұл молданың құлақтан тартатын, суда бөктірілген талшыбықпен сабайтын қатыгездігіне көнбей одан қашып шыға беріпті. Сосын оны Алматыдағы ерлер гимназиясына түсіреді. Әрқилы себептермен оны бітіре алмаса да осы гимназия қабырғасында ол болашақ үлкен қайраткер Ораз Жандосовпен танысып достасады. Міне, осы таныстық, достық түрікпен Дәнеқұлдың бүкіл өміріне тосын бағдар береді. Ораз Жандосов қазақ бастан кешкен бүгінгі көшпелі тұрмыстың ұшпақ әпермейтінін, отырықшылық тұрмыстың, оқу-білімнің, орыс, басқа да өркениетті ұлттардан тағлым алудың қажеттілігін күні-түні уағыздап мұның санасына сіңіреді. «Мейлі орыс, басқа да ұлттар қазақ дегенде еметайы езілмейтін шығар, анау-мынау қасастыққа да барар, бәрібір бізге оларды үлгі тұтарлық үрдіс керек» дегенді ежіктейді. Тіпті сол шақта Ресейде тұтанған азамат соғысына да Дәнеқұл осы Ораз Жандосовтың ықпалымен қатысып қайтқаны ақиқат. Одан оралған соң да осы қазақ большевиктің қоластында қызыл комиссар атанады. Әрі орысша кітап оқуға құнығады. Ол шақта Екінші Никлолай патша заманында қара шаруалардың шектен тыс ауыр халіне наразылық білдіруші жекелеген ержүрек тұлғалар жайлы жеңіл, түсінікті тілмен жазылған, әрі қызық оқиғалы кітаптар көптеп басылатын. Міне, солар Дәнеқұлдың ой-санасын, тағдыр-талайын біржола билеп әкетті.

	Әрі сол жылдары Ораз Жандосовтың бұған тигізген ықпалы еселеп артты. Енді қалай, негізінде ұлты орыс саясаткерлер басқарған қазақстандық үкімет бұл Оразды Мәскеудегі ауыл шаруашылығы академиясында оқып, білім алуға жағдай жасады. Одан келісімен аяғын жерге тигізбей адамның басын айналдыратын биік-биік лауазымдардың бірінен соң біріне қонжитты. Бұл «орысшыл» дейтін шығарсыңдар. Жоқ, олай емес. Сонау 1921жылдың өзінде Доланалыдағы «Веселое» селосының казак-орыстары сол маңдағы қазақтарға күн көрсетпегені үшін Ораз Жандосовтың өзі келіп, ол самагоншыл, даурықпасы көп жиреншаштыларды бір-ақ күнде қудалап таратып, жерлерін жалайыр, қаңлы, суандарға алып бергенін бұл Дәнеқұл қалай ұмытсын? Иә, нағыз ғұлама ұлттық көсем, жігерлі де көреген басшы. Бұл не істесе де біліп істейді деген ұғымға желімдей жабысты.

	Ораз Жандосов мынандай сөздерді жиі қолданатын:

	«Революция совершается не в белых перчатках», «Лес рубят – щепки летят», «Уақытша қиындықтардың болуы заңды, біз қандай күнде де орыстардан теріс қарап кете алмаймыз». Міне, Дәнеқұл Байсалов та осы кәмпеске науқанында асыра сілтеушілік сипаттарын байқады, аса көрсоқыр емес, тек түптің-түбінде жақсылық орнайтынына имандай сенді. Сосын да мұны Алматыдағы басшылар Матай таудың етегінде екі ұжымшар құруға жіберді. Бұл міндетті орындауға ол құлшына кірісті.

	Бұған қоса Қазақстанда сауатсыздықты жою науқаны басталғасын оған да қатысу мұның тікелей міндеті еді. Енді қалай, өткен 1925-жылдың соңында Ораз Жандосов оқу-білім, ағарту жөніндегі халық комиссары атанып, ол бірден бұл шаруаның да отын лаулатты. Ел-елге жаппай мәдени жорықтар ұйымдастырылып, оның өлкелік, округтік, қалалық, аудандық, ауылдық штабтары құрылды. Ораз Жандосов бұл қарқында, әрине, Дәнеқүл Байсалов сынды көзі ашықтау белсенділерге арқа сүйеді. Дәнеқұл Матай, Шанханай атты екі артельмен бірге мектеп ашуға да ден қойды. Ол үшін лайықты үй де керек қой. Оны қайдан табуға болады? Оған Дәнеқұл көп бас қатырған жоқ, осы Шанханайдан жүз шақырымдай өрде, Қоғалы аңғарының шығыс бөлігінде Аралтөбе атты мекен бар емес пе? Онда орыс, дүңген, татар, қазақ – бәрі араласып отырықшылыққа біршама бейімдеу шаруалар көптеп шоғырланған. Міне, сол Аралтөбеге түрікпен Дәнеқұл көз алартқандай еді. Сонда қалай, оның мәнісін мұның айналасындағы қоңсыластар бірден түсінген де жоқ.

	Бұл Шанханай, Матай атты екі артельдегі ең алғашқы қарбалас осы күзде көктемгі егіске керекті тұқымдық астық жинау еді. Қылышын сүйретіп қыс келеді, әрі елді жаппай ашаршылық, жоқшылық кеуледі, тез даярланған кішігірім қамбаларға құйылған тұқымдық дәнді сақтау да сырттан келген жаудан қорғанудан бір былай емес. Әрі кәмпескеге ілінбеген орташалардан, анау-мынау кедей-кепшіктерден соқаға жегуге лайық өгіз, мініс аттары, қамыт-сайман, тағы басқалар да там-тұмдап жиылуда. Міне, соларды қарақшылық шабуылдың жемі етпеске сәл-пәл тамағы тоқтау бірен-сарандардың есебінен қарулы күзет керек. Міне, Дәнеқұл Байсалов осы тектес тірліктің басы-қасында.

	Кенет мына Құдайберген мен Аюшал тапқан жасырын да оңашалау мекен-жайда тоғысқандардың дыр-думаны өзгеше ауан алды. Бұл да осы кешегі қызыл комиссар, бүгінгі артельдер ұйымдастырушысы түрікпен Дәнеқұлдың сонау өрдегі Аралтөбе жаққа көз алартуына байланысты еді. Іргедегі Құндақбай да дыр-думанның тап осы түйініне барынша зейін қойды. Бұл жиылғандар да бір-бірінің ауыздарына қарап, мәселенің байыбына өздері да бара алмастығын білдірді. Іштеріндегі даусы жіңішкелеу, есесіне көлдегі аққу-қаздың қаңқылындай әуезді біреуі ерен шығып:

	– Бұл түрікпенің бас-аяғы екі бас ірі қараның ұзындығындай дәу-дәу шаналар жасатып, анау тұқым сақталмақшы кіші қамбаның айналасын ақ жаңқа етіп тастады! – деді. Даусы жуандау екінші біреу де қосанжарласты:

	– Рас айтасың! Оны мен де байқадым! Сонда бұл кешегі қызыл комиссар біреулерді көшіріп әкелмекші ме? Жоқ, осындағы біздерді қысқы шана жолмен түрікпеннің түбіне, не итжеккенге аудармақшы ма? – Осылай даурығысқан жұрттың біраз желке жүні үрпиіп қалған шақта жас шамасы бәрінен де кішілеу біреуі басу айтқансыды:

	– Құрыққа сырық жалғап, түймедейді түйедей етіп, несіне қызыл өңештенесіңдер?! Бұл тақуа комиссар сонау күншығыстағы Аралтөбеге көз алартуда деп естімедік пе?

	– Ия, естідік! Естідік!

	– Естісеңіздер, бұл Дәнеқұл Байсалов ешкімді көшіріп әкелмек те, ешкімді жер аудармақ та емес! Сол Аралтөбеде үлкен жәрмеңке орны бар, ондағы орыс байлары осы биылғы жәрмеңкеде дүние-мүлкін тастап, жан-жаққа бытырай жоғалды ғой. Міне, солардың ағаш үйлерін, қоймаларын, дүкендерін аса бұзбай іргесінен тік көтеріп, кейбірінің кенере-қабырғаларын, есік-терезелерін бөлшектеп, қыс қары бекісімен сол шаналарға тиеп осында тасымақшы! Шатырларын жапқан қаңылтырлары бар, стол, орындық, сәкі сияқтылары да қисапсыз. Соларды да осында жеткізбекші, сөйтіп, қызыл школ ашпақшы!

	– Әп-бәрекелде! Осыны менің де құлағым шалған! Тек құлағыма өзім сенбей, заман қандай, заң қандай, аузымды буып жүруші едім!

	Бұдан әріде бұрынғы қызыл комиссар, бүгінгі артельдер ұйымдастырушысы Дәнеқұл Байсаловтың Матай тауының бөктеріндегі елді тыныштық сақтауға, аздаған мал-мүлкін өткізіп, мына екі ұжымдық шаруашылыққа мүше болуға шақырғаны айшықталды. Бұл түрікпеннің уағызына құлақ асқандардан гөрі оны біржола тәрік еткендер жағы басым шыққандай. Тіпті, балта, аша, тырма сияқтыларды қару орнына ұстап, Дәнеқұл жұмсаған комсомол белсенділерін, шолақ белсенділерді күштеп қайтарғандар да табылыпты. Дәнеқұл да қарап жатпаған. Ондай бүлікшілердің аты-жөндерін қағаз бетіне түсіріп, ГПУ тыңшыларының қолына табыстаған. Бұл жай жалайыр-қарақалпақ Молданазардың одан әрмен қолтығына дым бүріккен. ГПУ отрядтарының тажал қаруларынан бой тасалап Матай, Шолақтау, Доланалы тәрізді биіктердің қуыс-қолтығын паналай қашып жүрген топ-топ жалаңаяқтардың бастарын біріктіріп, бұл Молданазар солардың көмегімен біраз малды-жандыларды Қытай асырып үлгеріпті. Тек мына қылышын сүйретіп қыс келе жатқасын ғана сәл дамылдағандай. Бұл әңгімелерді естігесін іргеде екі бүктелген Құндақбай Төленді баласы біраз тоғайғандай күй кешті. «Ия, мен жалғыз емес екем ғой» деп, өзіне-өзі жігер бергенсіп, осы жалайыр-қарақалпақ Молданазар, Омар төре, Құдияр Тезекұлы, сонау Қарқара, Текес өзені жақтан дабысы жеткен албан Жақыпберді тәрізділерді ойша тізіп біраз қиялға батты.

	Осындай қиял жетегінде шеру тартып, Құндақбай кеудесіне күш-жігер жиған жоқ, қайта алғашқы райынан қайтып, босаңдыққа ұшырағандай. Бұрынғы аталар мирас еткен сөздермен әшекейлесек, «Қоқанның зекетшісі жатқан үйдей» жексұрын көрінген Дәнеқұл Байсаловтың ордасын шауып, шаңырағын ортасына түсірмек пиғылы тап бүгінгі күннің мұң-мұқтажымен сыйыспастай екен. Бұл Құндақбай мына халде, алакөлеңке бөлме ішінде өзіне кең дүниенің есігі ашылғандай көл-көсір әңгімеге құлақ құрышын қандырды ғой. Байқаса, бүгінгі кәмпеске заманы, көп жұрттың атамекенді тастай қашқан сиқы, баршасының ақ пен қызыл, бай мен кедей болып екі жарылуы, көк китель, галифе шалбар киіп, темір басты қайыс белдікпен белін буған сақалсыз, тек мұрты желмен желбіреген мына түрікпен Дәнеқұл Байсалов тәрізділердің қораздануы, бәрі-бәрі өзгеше сыр шерткендей де әсер етті. Бұл қатарда атышулы мерген әлгі Тоқаш Бокин мен уәкіл Балабековтің қайғылы қазасы, ағайын-тумалардың ортасынан біржола безе қашып, қарасын батырған Елдос ауылнай, кеше ғана ақ май аузынан аққан бүгінде бар мен жоқтың ортасындағы Нұрбек бай тағдыры сияқтыларды да ойша саралады. Ия, мұның бәрі Құндақбайдың зердесіне ауыр жүктей құлап, көкірек қуысын қозы өрісіндей кеңістікке ұлғайтып бергендей.

	Ия, ия, бәрі солай. Тек бұлардың бір де біріне ырық бермес, бағынбас өзгеше шындық та бүйірін мұздатып, таяп қалыпты. Ол қылышын сүйретіп келе жатқан қыс әлегі еді. Бұл таулы өлкенің қысы анау-мынау қиқаңыңа көне бермейді. Көп жортып сан қыспақтан өткен кәрі де әккі арыстандай жымын білдірмей жетіп, ойда жоқта тарпа бас салады. Кәне, тырп етіп көр! Одан арғысына тек шыдап бақ! «Ойнасаң өзгемен ойна, тек менімен ойнама» дегендей атты адамның бойындай қалың қары мен сары шұнақ аязы міз бақпай темір құрсауымен қол-аяғыңды «шідерлеп» тастайды. Күздің соңғы күндерінің аздаған, алдамшы жылылығында елді шүршіттер жеріне қарай қозғау бір апаннан екінші апанға апарып құлатқанмен бірдей. «Не құқайды өткермеген қазақпыз, осы халде туып-өскен атамекенде баршасы бөгеле тұрсын, сәл-пәл әліптің артын бағайық. Тағынғы нәсіп тәңірден, ендігі қарбаласты келесі көктемнің қанжығасына байлайық, тірлік-тыныс, бәрі түлкінің жонындай тез өзгеріп барады емес пе, алдағы күндер бәлкім өзгеше ой тастар, сосынғысын тағы көріп алармыз». Міне Құндақбай Төлендіұлы ендігісінде осылай толғады. Намыс атты бір пәле жүрегін пара-пара етіп тілгілесе де құрыштай денесін күшпен иліктіріп, осындай тоқтамға келді.

	* * *

	Атышулы банды атанған Құндақбай Төлендіұлының Шанханайға келіп кешегі қызыл комиссар, бүгінгі артель ұйымдастырушысы Дәнеқұл Байсалов ордасының тап іргесінде екі-үш тәулік жамбастап жатып, сондағы аласапыранның бел ортасында жәбір-жапа шеккен заржақтардың өз ауыздарынан көп жайға қанғанын бұл төңіректе ешкім сезген де жоқ. «Осы тойғаным да жарар» дегендей Құндақбай әлгі Құдайберген мен Аюшалды, басқа да өзіне ере келгендерді тік көтеріп келесі түннің қараңғылығымен шығысқа қарай қайта домалаңдады. Үлкен Быжы өзенінің жағалауында қаңқиған әнеугүнгі орыс Бахтияровтың алабөтен жалғыз қаңқиған ағаш үйіне таң алагеуімде әрең жетті. Жол да ұзақ, әрі бұлар қызыл өкіметтің оты маздап жанған пұшпаққа ат ізін салғандар ғой, соңымыздан қуғыншылар қоса ентелер деген қауіппен арт жаққа да жалтақтай, жолдың бұралаң қалыңы мол тұстарын түртінектеп, абайлап қозғалған.

	Орыс Бахтияров бұрынғындан да қалбалақтап, сырғауылдай бойы жел шайқағандай иіліп-жазылып, әрі шүңірек көк көздері де ұясынан ұшардай бұларды жаман қорқынышпен қарсы алды. Түнімен ұйқы көрмегені де бірден білінді. Мұнда да бір сойқанның орын алғанын Құндақбай табанда сезді. Сонда да сыр алдырмай сұраулы жүзбен Бахтияровтың бет-жүзіне сұқтана қадалды. Ол да көп күттірген жоқ, түбі түскен шелектей қаңғырлады:

	– Құдайым өзі сақтасын, кеше түні тас қараңғылықта ГПУ-дың тұтас бір отряды осында лап қойды. Өздеріне жау есепті жекелеген біреулерді іздеген емес, құтты бір үлкен шоғырына қарсы әскер боп сайланып шыққандай-ақ өңкей қарулы, тіпті пулеметі де бар, бет қаратпас ожар топ, бас-көзіңе, әй-шәйіңе қарайтын емес, бірден жапырып әкетті. Аттылы-жаяуы аралас сияқты көрінді маған. «Құлжатай деген қызыл көз пәлең қайда, қанды қол Құндақбай қайда, кәне тап» деп мені қыл-кеңірдектен алсын келіп. «Құндақбайды сырттай естуім бар, ал Құлжатай аттыны білмеймін» деп зарлай ант-су іштім. Құлжатай іште еді, бірақ оның ұйқысы сергек екен, мына қуғыншы отрядтың тарс-тұрсын, оның бастығының айғайын естіген бойда-ақ қашып үлгеріпті. Әнеукүні, Құндақбай Төлендиевич, өзіңізге көрсеттім емес пе, мына іштегі жапсарлас екі бөлменің түпкісінде ары сыртқа Быжының суына қарай шығатын қосалқы есік барын. Құлжатай, міне, сол есік арқылы суға қарай құлап, сонда отқа қойылған атына мініп, із жасырыпты. Өйтпесе, ол да, мен де қармаққа ілінгендей едік!

	Бұл сөздерді орыс Бахтияров алқынып, түкірігіне шашалып, әрең тауысты. Әрі шүңірек көк көздері де Құндақбайдың, басқалардың өңменінен өтіп бара жатты. Құндақбай әдеттегіше жағдайды тез түсінді. Мына орыс шалы «бастан құлақ садақа, тез қараларыңды батырыңдар, ГПУ отрядының қайта соғуы оп-оңай, жалғыз жортқан Құлжатайдың ізін шалып жаңылыспаған олар мына қара-құраны тіптен көзден қақас қалдырмас, тез-тез жоғалыңдар, маған да жан керек» дегенді ажырайған қабағымен ап-айқын жеткізді. Құндақбай шапшаң бұйрық айтты:

	– Сендер, Кенебай, Денебай, Шаңбат, Манасбай және мына сіздер Құдайберген мен Аюшал ағалар, илеуін тастап қашқан құмырсқадай бәрлеріңіз тез бытырап, із жасырып кетуге жан салыңыздар! Әлдекімдер ұшырасса шекара асқаны, аспағаны бар ағайын-туғандардың бар-жоғын анықтап, адақтап қайтуға шығып едік деп сылтауратыңдар! Мына орыстың лашығында, сонау Шанханайда не естіп, не білдіңдер, солардан өздеріңше түйін түйіңдер. «Шайнап берген ас болмас» деген. Әрі сәті түскенде Құлжатайды да хабардар етіңдер. Мен қашанда жалғыз айылмын ғой. «Жалғыздың жары құдай!» Мен бұқпантайлап тау сағалап, сонау шүршіттер еліне қарай қайта жалғыз жортамын! Бұл менің биылғы соңғы кетісім, шамасы. Елге сәлем айтыңдар, биыл қысқа бәрі шыдай тұрсын, көктем туа қайта ораламын, бәрін көшіріп әкетемін! Қазағымды қызыл өкіметтің тепкісінде қалдырарым жоқ! Ия, Алла, бір өзіңнен медет тіледік!

	Сілтідей тынған қара-құраның ортасында Аюшал қолын отқа күйдірген сәбидей шыңғырды:

	– Құндақбай! Жаным! Айналайын! Сенің қосыныңа қосылып, баламның кегін аламын деген зарымды қалай ұмыттың? Сені іздеп, әуелде Қытай асып қайтқанымды құлағыңның дәл түбінде жыр қылдым емес пе? Мен сенен екі елі ажырамаймын! Егер зорлықпен тастап кетсең мына дос-жарандарыңның көз алдында мойныма қыл шылбыр салудан тайынбаймын!

	Құндақбай Аюшалды өзімен бірге әкетті. Құдайберген ақсақал оларды шекара асуға көмектесуге үшінші адам болып қоса ілесті. Ал өзге қандыкөйлек достар, туыстар Құндақбай баяндаған тәртіппен олар да бытырай қараларын батырды. Тіршілік қайғы-қасіретке қаншама сықап тұрса да кеудедегі бір кішкентай шыбын жанның әуселесі бөлек екенін сезген орыс Бахтияров өз лашығының сыртқы табалдырығын аттап, ішке еніп, ағаш төсекке гүрс құлағанда мына қазақ нояндарына деген таңырқауында да, ризалығында да шек жоқ еді.

	Ал Қытай шекарасына қарай қозғалған Құндақбай бастаған үшеу бұл жолы тым баяу жүріске басты. Кеше түні орыс Бахтияров үйіне лап қойған отряд басшылары Қытаймен екі араға әр тұста қаққан қазықтай етіп қарауылдар қоймасына кім кепіл? Сосын осы жолда да бұлар күндіз баласы шоқ-шоқ тоғайлы тұстарда жасырынып, тек түнделетіп қана тау сағалап, онда да жан-жаққа түз адамдарына тән өткір көздерін қадап, артық дыбыс-сыбыс білдірмей сырғыды. Айналасы үш адам, бірақ осы сапарда көрген-білгендері ортақ десек те үшеуінің бастарында үш түрлі әлем орнаған. Құндақбай өзі Қытай жерінде омалған соңғы жиырма күндікте бұл Қоғалыда бұрынғы зобалаңдар еселеп артыпты, ал алдағы алты ай қыста неше қиямет-қайым орнар екен деген ауыр ойларға шомды. Ал осы Құндақбайға біршама туыс, қаңлының Жантеке атасынан тарайтын Құдайберген ақсақал осы мерген інісін жиырма күндей көз талдыра күтіп, енді соған ере жүріп, өзінің тұла бойын кернеген көптеген сұрақтарға жауап алмақ еді ғой. Ия, заманның сұрқы келіспей тұр. Оған қарсы не шара, не қам-қарекет керектігіне көңіл көншітер жауап ала алмаса да сұңғыла шалдың біршама іштей тоғайған қалпы бар. Бұл затында таңдайынан бал тамған шешен адам еді. Мына орыс Бахтияровтың лашығында, сонау Шанханайдың шетінде ұзақ-ұзақ түндерде мұның құлағына ала-құласы көп қаншама пенденің зар-мұңы құйылды. Құдайберген шал оның бір тамшысын да далаға шашқан жоқ, бәрін Қоғалының аңғарындай кең көкірегіне мұқияттап жинақтады. Егер тыңдаушысы табылса бұл сұңғыла оны неше ай, неше апталық жырға айналдырар еді. Мұны өз басы үшін үлкен ырзыққа балайды. Іштегі тоғайған көңіл-күйдің төркіні сонда жатыр еді.

	Ал жалайыр-ақбұйым Аюшал сәл-пәл өзгеше халде. Мұнда оқу, өнер іздеп алыс шетелге беттеген жас балаң жігіттің көңіл күйіне ұқсас бір алақұйын желпініс бар. Бұл Аюшал Құндақбайдың тәңірім алабөтен жаратқан, оққағары бар, асқан мерген, басқа да қасиеттері қисапсыз жан екеніне кәміл сенді. Міне, осындай сайыпқыранның үзеңгілесіне айналып, алдағы жылдың жазында қайтсем де қызыл бәлшебектің қорғасын оғынан шейіт кеткен баламның кегін қайтарамын деген үміт жетеледі. Кеудесіне шемен боп байланған қайғы-шерден сөйтіп арылармын деп дәмеленеді. Әрине, қызыл бәлшебек өрістегі мал емес, сол жолда өзі қоса ажал тапса да жарасы жеңіл, бұл дүниеде Аюшал қимайтындай дәнеме жоқ, тек сілтеген қаруы мүлт кетпей біраз қызыл көз бәлшебекті жастығына ала жатса мұның арманы орындалғаны, о дүниедегі жалғыз ұлына жүзі жарқын күйде бара алады.

	Міне, сол заманда осы тектес шерменделер де әр тасадан бір қылаң беретін еді.

	* * *

	Құндақбай болжағандай 1928-29 жылдар тоғысындағы қыс шынында жойдасыз шықты. Қар да қалың, үскірік аязы бет қаратпас, атты адам аунап жерге түсіп, қайта ер үстіне қонғанша екі қолы күлдіреп үсіп қалатын еді. Әсіресе, Қоғалы өңірі, Жаркент, Қорғас, Қату тау маңы сондай сұрапыл қалпымен міз бақпай 1929 жылдың сәуір айы туғанша сіресіп жатып алды. Бұл Жетісудың осы бөлігіндегі ел үшін жығылғанға жұдырық дейтіннің нағыз өзі. Малдан таза тақырланған ел аштықтың азабын осы қыста тартты. Әсіресе, балаларға қиын, бір-бірлеп шетіней бастады. Аш балаға әр түрлі кесел де үйірсек қой. Қай үйдің түтіні тік көтерілсе сол үйге көрші-қолаң бас сұққыш. Бірақ бас сұққанмен ауыздарына дәм барған ештемесі жоқ, қайта қай үйде қандай қасірет орнады, не тауқымет туындап жатыр, сондай ақпарлар тұла-бойларын одан әрмен мұздатып, аза бойлары қаза болушы еді.

	Қытай жерінде Құндақбай Төленді атажұрттағы осындай нәубеттің бет алысы хақында ара-тұра хабар алып тұратын. Онсыз да екі ел арасын қарулы күзет бөліп тұр, әрі қарлы аяз да темір құрсаудай тырп еткізбейді. Дегенмен ешқандай бөгесінге дес бермес «ұзынқұлақ» деген де бар ғой. Сол кәрі жолдас – «ұзынқұлақ» анау-мынау сыбыстарды үскірік желмен бірге түйдектетіп жеткізіп тұратын.

	Құлжа қаласынан сәл шығыс бетте Іле өзенінің оң жағалауында жыпырлаған көп лашықтардың бірін қалқа еткен Құндақбай отбасы бұл қыста құмырсқаның илеуіне ұқсайды. Енді қалай, зайыбы Ақтолқын Құндақбайдың үйде болғанынан болмағаны көп тірлігін ескеріп, інісі Жұмақанды әйелімен, екі сәбиімен өз қолына алдырған. Әлгі Қоғалыдан ілесе келген Аюшал да осында. Ақтолқын тар үйге тамаша болған бұл кәртамыстың осы шаңырақтың астына келіп сығылысқанына аса ренжіген жоқ. Себебі, ол жасым үлкен-ау, мейманмын-ау деп, төрде шалжиып жатып алатын кәрілердің қатарына қосылмайды. Қайта осы үйдің отымен кіріп, күлімен шығып жүр. Бұлардан теріскей бетте ақ қар, көк мұз басқан Борақора жотасы, Сарыбұлақ тауы жақтан шанамен ағаш отын тасып жүр. Қыстың көзі қырауда жалбыраған тері тонын, ескі түлкі тымағын киіп алып, қимылы ширақ, елгезек кәрі қайың мен үйеңкіні түбінен шауып бұтарлап, шанаға тиеп, қалың қардың бетімен сырғытқанда жас жігіттен бір былай емес. Сөйтіп, отын шабуға Ақтолқынның інісі Жұмақанды ара-тұра ғана ілестіреді. Онда да оның өзі сұранса, немесе, ерлі-зайыпты Құндақбай мен Ақтолқынның біреуі «сен де бар» деп оны жұмсаса ғана. Сосын да бұл үй осы қыста отынға зарыққан жоқ. Аюшалдың сөйтіп ұшып-қонғанына қарап, Құндақбай «ә, бұл кәртамыстың бала кегін алмаққа аңсары мықтап-ақ ауған екен, өзге дүниеңмен мұны алдаусырата алмассың, құдай қаласа түбінде бұған қол ұшын берермін» деп өзіне тағы бір кішкене міндет жүктеп қоятын.

	Ал мергеннің өз інісі Мырзақбай мен келіні Нұрсұлу көрші лашықта тұрғанмен уақыттың көбісін осы Құндақбай шаңырағының астында өткізеді. Көбіне ішіп-жемдері де ортақ. Соқа бастары сопайған ол екеуге мұндағы Жұмақанның қос сәбиін әлдилеуден артық мәртебе жоқтай. Бұл ғана емес, осындағы Қожахмет Майкөтов пен оның келіншегі Қазиза да осы шаңырақтың астынан біржола орын тепкендей еді.

	Қожахмет қаңлы-жантекеден шыққан, мына Құндақбайдан үш жастай ғана кішілігі бар, ұзын бойлы аққұбалау адам. Атүсті жүріске берік, қару ұстауға да ептілігі бар. Былтырғы күзде бір шоғыр ауа көшушілердің дүрмегіне қосылып осында жеткен. Сірә, өткен 1928 жылы бұл шүршіттер еліне қоныс аударғандардың бас-аяғы көрінбейді екен. Қожахмет мына зайыбы Қазиза екеуі Құлжа қаласының маңы, Іле дариясының оң, сол жағалауы, Сарыбұлақ тауы мен сол аттас өзенннің бойы, Сүйдіннің төңірегі сияқтыларды асықпай түртінектеп жүріп, біраз табан тоздырып, ақыры, осы Құндақбай айналасын таңдаған. Қалайда ағайын елдің баласы, аты шыққан батыр, ел басшысы Құндақбай сындыға қоңсылас отырсақ мына жат жұртта анау-мынау қаққы-соққыдан аман болармыз деген іш түйсігі де соған үндеген. Тап қазір зайыбы Қазизаның алғаш рет ішіне бала бітіп, аяғы ауырлап жүр. Қожахмет Майкөт баласы әрі сол өзінің болашақ шашырандыларының қауіпсіздігін де ескерген тәрізді.

	Қожахмет те, Қазиза да ағайынды Құндақбай мен Мырзақбайдың, олардың қосақтары Ақтолқын мен Нұрсұлудың бала күйігінен туындаған қайғы-шерінен хабардар, әрі жақсы түсінетін де. Бірде осы екі ағалы-інілінің және олардың әйелдерінің мына Қазизаның күннен-күнге іші шығып, әрі ауырлаған жүрісіне жүндес қабақтарынан қар жаудыра сүзіле қарағанын байқады. Бұл біршама елгезек Қожахметтің көкірегінде аяныш сезімін тудырған. Сосын да Қожахмет көп ойланып жатпай:

	– Әй, бауырым, ел басшысы Құнеке! Әй, Ақтолқын жеңеше! Алдымен өзім бір балаға жарып алайын! Сосынғы бір кезекте мына Қазизаның бойына біткен бір шарананы, мейлі ұл, мейлі қыз болсын сіздер бауырларыңызға басасыздар! – деп қойып қалған. Құндақбай жүндес төсіне құлаған басын жұлып алып:

	– Әй, сығыр, шының ба, әлде қалжыңың ба? – деп мылтықша тарс еткен.

	– Оу, мерген аға, құдай бар өнерін салып бөлек өлшеп-пішкен сіз тәрізді шарболатқа жалған сөйлеп, мені өле алмай жүр дейсіз бе? Әрі «уәде құдай сөзі» деген атамыздан мирас нақылды қай пұшпаққа апарып жасырмақпыз?

	Міне, осы сөз алмасу болған күннен бастап Қожахмет Майкөт баласы мен оның зайыбы Қазиза бұл атышулы мерген шаңырағының астында басы артық жандарға жатқызылмайтын.

	Осылай 1929 жылдың көктемі, жазына қарай Құндақбай айналасына топтасқан елдің ұзын саны біразға жетті. Әлгі өзінің қандыкөйлек достары Құлжатай бастаған Кенебай, Денебай, Шаңбат, Манасбай аттылар, тағы біраз Құндақбайдың айтшүуіне жарайтын жігіт-желеңдер де өз жанұяларын осы Қытай жеріне көшіріп үлгерген. Олар да қыс азабын, көктемгі сергелдеңді осында өткерді. Енді жаз туып келеді. Шекараның арғы бетінен, бұлар тастап шыққан ата жұрттан әрқилы хабарлар жетеді. Көбісі адамды жерге қарататындай жайсыз хабарлар. Ия, Құндақбай одан өзгені ол жақтан күтпеген де еді. Қалай күтсін, қызылдардың қарқынын, олардың әперетін «ұшпағын» бұл өз жонарқасы арқылы талай сезді ғой.

	Құлжатай бастаған топ бұл Қытай жерінде бұрынғыдан да белсенді шыққандай. Қытай, дүңген, ұйғыр, тағы басқалардан Құндақбай тартып әкеткен үйір-үйір жылқылардан небір тарланбоздарды таңдап мініп, бұл топ қыс қарын, аязын елең қылмастан аң аулағанды сылтау етіп, Қорғас бекетіне таяу маңда оны-мұны шырғасы берік жүргіншілер арқылы Қоғалы аңғары, Матай тауы жақтан не сыбыс жететінін аңдайтын. Ұсағы, ірісі аралас небір қыбыр-жыбырға да мұқият құлақ түретін. Тек Қорғас бекеті жаққа байланып қалған дәнемесі жоқ, бұлар Іле дариясының мұзын сықырлатып, түстік жаққа өтіп, Кетпен жотасын да шарлап қайтатын. Одан қалса бұрынғыдан да зорырақ, әрі қару-жарағы да сайлырақ топ құрап, теріскейге тартатын. Борақора жотасынан Іле дариясына қарай құлайтын кішкентай өзеншелерді, жылғаларды бойлай, бұл ұзыннан-ұзақ созылған биік жаратылыстың қылта жерлерін тауып ары өтіп кетуші еді. «Ер азығы мен бөрі азығы жолда» деген, бұлар осы беталыспен сақылдаған сары аязда араға бірнеше күн салып, Сайрам-нұр, Ебінұр секілді көлдерді артқа тастап, сонау Шәуешек, Дүрбілжің атты мекендерге де ат басын тірейтін. Байқаса мұнда түстіктегі Кетпен жотасы сияқты емес, қалың ел, қалың қазақ дегенің үйіліп-төгіліп жатыр екен. Көбісі, шекарадан арғы атажұрттан, Шұбартау өңірінен, Аягөз, Ащысу өзендері жағалауларынан, Ертіс, Зайсан төңірегінен келгендер. Мұнда да қыруар әңгіме, қиқу, шекараның арғы беті, бергі беті, қызыл бәлшебектердің жойдасыздығы, кәмпеске, Қытай жеріне үдере көшкен елдің сиқы, тағдыр-талайы, Сібірге айдалғандар, «мойынсерік», артель құрамыз, қызыл школ ашамыз дегенге бой алдырғандар, китель, портфель асынғандардың ата көгаршынша зікір салуы, әзәзіл «банды» атанғандар, тағынғысы тағы бар, таусылмас жыр-хикаяттар. Міне, Құлжатай бастаған топ түстіктен де, теріскейден де өздері мінген, не жетектеулі аттарға тиеулі қасқыр мен түлкіні, бөкен мен қара-құйрықтарды ғана емес, бастарына сыйғыза алмаған осындай жыр-хикаяттарды да қоса қабаттап қап-қабымен таситын. Ал оларды осы Іле дариясының жағалауында, Құлжа қаласынан шығыс бетте жыпырлаған лашықтарда, Құндақбай айналасындағы үлкен-кішінің ен ортасында ежіктеуге неше күн, неше түнді сарп етуге болады десеңші.

	Мысалы, Қоғалы аңғарынан Қорғас бекеті, Жаркент арқылы жеткен хабарлардың бір парасы мынандай. Шаған таудың етегінде қызыл-қаңлыдан шыққан Далабай атты үлкен кісі болушы еді. Бұл да өз заманында мыңғыртып мал айдаған, мұрнынан есек құрты түсті дейтін аса дәулеттілердің қатарындағы жан. Ол Далабай туралы Кеңес үкіметі келерден көп бұрын өтірік-шыны аралас алып-қашпа әңгімелер, өсек-аяңдар тарап жүретін. Себебі, ол байлығының буымен әрқилы түсініксіз, әрекеттерге де баратын, сонысымен ел аузына жиі ілігетін алабөтен қызық мінезді, құбылмалы адам еді. Мысалы, бір кедей баласын үйлендірсе Далабай оның қалың малын, той шығынын ай-шайсыз өзі көтеріп алатын. Ал өзінде жалшылықта жүрген екінші бір кедей ақсақ тоқтыны орынсыз шығын етсе оның жон терісін сыдырудан тайынбайтын. «Бұл не сиқы» деп, ағайын-туғандар, айнала жұрт ішегін тартқанда жел гуіліне ұқсас ызың естілгенге ұқсайды.

	Бұл Далабай Қазан төңкерісінен он жылдай бұрын ақіреттік сапарға аттанған, ал оның Мекебай, Жексенбай атты екі ұлы әке дәулетін бөліп еншілеп, бұлар да байлықтың буына піскен шоң мырзаларға айналған. Бірақ бұл ағайынды екеу малдары бөлек бағылғанмен, өздері қоңсылас, әрі тату-тәтті жандар еді. Міне, былтыр осы екеуі де мықтап тұрып кәмпескенің тырнағына ілінді. Құндақбай Төлендіұлы өзімен туыстас бұл ағайындыларға «тез Қытайға көшіңдер, әлі кеш емес, өзім көмектесемін» деді. Тек Мекебай да, Жексенбай да әкелері Далабайдан дарыған ба нағыз бөрі бет батылдықтың азаматтары еді, күре тамырлары адырайып, «бұл қызыл өкімет бүйтіп жұрттың малын сыпыра берсе өзінің де опық жер күні алыс емес шығар» деп міз бақпаған. Ақыры, бәлшебектер оларды Жаркентке апарып, сондағы абақтыға жабады. Қыстай сонда ұсталады. Жексенбай сәл шыдамсыздау екен, «менде ешқандай байлық жоқ, мен кедеймін, тек бірге туған бауырым Мекебайдың малын бақтым» деп, қызыл бәлшебектерге көз жасын көлдетіп арыз айтыпты. Мекебай да оның уәждерін теріске шығармаса керек. Ақыры, осы көктем туарда Жексенбайды босатыпты. Бірақ одан не қайыр, ешқандай төсенішсіз қыстай цемент еденде жатқан ол екі аяғынан бірдей айырылыпты. Қазір Шаған таудың етегінде, бала-шағасының қасында, өлі мен тірінің арасындағы халде екен. Ал Мекебайды кісендеп итжеккенге айдап әкетіпті. Содан хабар-ошарсыз.

	Ал осы өлі мен тірінің арасындағы Жексенбайды паналатқан үй ішінің жағдайы қаншалықты «құлпырып» тұр? Кәмпеске кезінде Жексенбайдың әйелі бір ешкіні жаппаға тығып қойыпты. Қыстың алғашқы қары жауып, ашаршылық қыл шылбырдай мойынға оралғанда сол ешкіні сойдырып, қыс бойы бала-шағасына талғажау етіпті. Сүйек-саяғын бармақтың басындай кішкене бөлшектерге бөліп, әрқайсысын бір қазан суға қайнатып, «майлы» сорпаға ұқсатып, балаларына бөліп береді екен. Тағы бір қызығы, сол алғашқы қар әбден бекіген шақта, осылардың бір түйесі боздап, ауылға келіпті. Оны жеке-дара кәдеге асыру қайда, сол маңдағы бүкіл қаңлы Жексенбай үйіне лап қойыпты. Ақыры, сол түйенің етін, сүйек-саяғын бүкіл қаңлы алты ай қыста қорек етіпті. Қос аяғынан бірдей айырылған Жексенбай сол жағдайлардың бәрін құлағына құйып жатуға жарапты.

	Ал Құндақбай мұндайлықты естігенде құм болып үгітіліп кетудің аз-ақ алдында жүреді. «Осындайлыққа соғарын ішім сезіп еді, ата жау, барынша қомағай Қытайдың өңешіндегі біз ондайлық нәубетті көрмедік, бұл бәлшебектердің не ойлағаны бар» деп, жан күйзелісін одан әрмен қоздыратын.

	Далабай балалары – Мекебай мен Жексенбай тағдыры жайлы әңгімемен қосақтасып, арғы беттегі басқа да белгілі тұлғалар хақындағы үзік-үзік сыбыстар мұндағылардың тұлабойларын мұздататын. Солардың бірі Қарашоқыдағы Дөнен бай төңірегінде еді. Бұл да жеті атасынан бері дәулетінің мұрты ойылмаған, маңдайында жарқырап шам жанғандай аса маңғаз, кең саялы бәйтеректей көрнекті жан. Табын-табын жылқылары жайлау мен қыстау арасында ары-бері жосылғанда «біз Дөнен байға қарасты сомтұяқтылармыз» дегендей шоқ кекілдің астындағы көздері отша жанатынға ұқсайтын. Мұның әрі аса қонақжайлылығымен де аты шыққан. Сол кездегі таңдайынан бал тамған шешендер, әнші-жыршылар, ақындар, күйші-домбырашылар, сондай-ақ орыс, басқа да шетел жиһанкездері, оқымыстылары осы өңірге ат басын бұрса Дөнен байдың шаңырағының астында айлап, апталап жата-жастанушы еді. Қоштасып аттанар сәтте үй иесінің қолынан жарамды бесті жылқы, сауын бие сияқты сияқты сый-сияпаттарды да әкететін.

	Бұл Дөнен бай әрі атақты Ораз Жандосовтың және Матай таудың етегінде екі артель құрған Дәнеқұл Байсаловтың жақын туысқаны. Мысалы, Дәнеқұл арғы атасы Шапырашты-Қарасай, бергі атасы Түрікпеннің Тілеу атты баласынан тараса, Дөнен бай сол Түрікпеннің Жарылғап атты екінші ұлының нәсілі. Сол Ораз Жандосов, қызыл комиссар Дәнеқұл Байсалов сындылармен туыстық іліктестігі бар да, олармен пікір жарастығы жоққа тән. Бұл түрікпен-жарылғап Дөнен байдың қапы қалуына да ықпал еткендей. Осы қиырдағы Нұрбек бай, басқа да ауқаттылар аздаған ірі қараны, қой-ешкіні жасырып, нәпақа етуге жарарлық талшық жағын қамдаса, Дөнен бай ол жөнінде саусақ ұшын қимылдатпай түгін сыртына теуіп міз бақпастан отырған орнында шөкті. Мың жыл мұрты ойылмаған дәулетімнің бір пұшпағын опырса соның өзі-ақ бұл атжалмандардың тамағынан өтпей қақалып өлер деген сенімділігін, өркөкіректігін көлденең тартқандай. Сөйтіп, тұяғын тасқа соққанын кеш білді. Бәлшебектер бүкіл малын сыпырып әкеткен күннің ертеңіне бұл бұт артар шолақ байтал таппай жер бауырлап жатты. Бірақ өйтіп қанша жатсын, екі-үш апта өткізіп, үйіндегі ұсақ-түйек күміс ақшаға біреудің есегін сатып алады. Ол іштегі күйікке одан әрмен күйік қосса керек. Ақыры, кешегі деміне нан піскен бұл паң да маңғаз бай мал күйігінен о дүниеге аттаныпты. Ал Айдынбай атты жалғыз ұлы жетім қалыпты.

	Осыған ұқсас күйлер басқаларда да бар екен. Кешегі жылқышы, қойшы, бақташы сияқтылар қу таяқты құшақтап қалған соң әлдекімдердің азғыруымен Сарыөзекке тартып, шойын жол құрылысындағы беттері қара-қожалақ жұмысшылардың қатарына қосылыпты. «Аштан өлмеуімізге бұл да бір сеп» деп ойлағанға ұқсайды. Ал өлім-жітімнің онда да баршылық екенін бірден аңғармаса керек. Бұған қоса мал кәмпескелеуші қызыл өкімет белсендісі тағы бір уәкілдің зорлық-зомбылығы жайлы да аңыз тарады. Мұртты мысық тәріздес бір жылтыр көз уәкіл өзі кәмпелескелеген бір орташа байдың отбасына кейін қайта соғып, оның жас та әдемі келіншегін зорламаққа ниеттенеді. Келіншек қол-аяғы берік қайратты жан екен, «құлқыныңа құм құйылғыр, әнеугүнгі жебірлігің аз екен ғой» деп, бұл керегеден ағаш оқтауды суырып, уәкілді маңдайдан ұрады. Бетін қызыл ала қан жапқан уәкіл тапаншасын кезеніп, «кәне жаның барда айтқанға көн» деп қаһар төгеді. Сол шақта үй иесінің жеті, он жастағы екі ұлы кіріп келіп, шешелеріне ара түседі. Дегеніне жете алмаған уәкіл келіншектің қолындағы оқтауды жұлып алып, оның өзін де, екі ұл баласын да қанға бөктіре соққылайды. Сөйтіп, тайып тұрады.

	Көп ұзамай үйдің отағасы да оралады. Ол болған жайды естігенде әлдекім төбесінен ауыр тас тастағандай табалдырыққа шоңқияды да қалады. Келіншек оған «кәне, уәкілдің соңынан қу, кегімізді ал» деп аттандайды. Күйеуі ынжықтау неме екен, сол отырған орнынан тапжылмайды. Содан жаман көңілі қалған келіншек екі баласын жетектеп төркініне кетіп қалыпты.

	* * *

	Ал түстіктегі Кетпен жотасы өңірін шарлағанда әкелетін олжаларының өңі сәл-пәл өңі өзгеше шығады. Мұнда көбіне жоғарыда ныспысы аталған албан Жақыпберді жайлы аңызға бергісіз жайлар бір-бірімен құйрық тістесіп тізбектелетін көрінеді. Арғы бабалары тарихқа аян Әз Тәуке тұсында ғұмыр кешкен Әлмерек абыз бен оның бел баласы Жәнібек болса бергі бабасы кезінде Қытай патшасымен келіссөзге қатысқан елші Пұсырман, одан туған Тазабек делінеді. Бұл Тазабек те көп қиқу сөзге тамызыққа жараған пенде. Герасим Колпаковский әскеріне қарсы шығып, өздерін мұсылман дінінің жанкүйерлері атаған бәз біреулер сатқындық жасап қолға түсіп, Тазабек сол казак-орыс әскерлерінің тұтқынында айуандықпен өлтіріледі. Соның күйігінен де ме бұл Тазабектің ең жақын туыстары кейінгі, 1916-жылғы Қарқара көтерілісінде де жандарын шүберекке түйіп, көзсіз ерлікке барады. Міне, осындай құрыш білекті аталардың ұрпағы Жақыпберді де қаршадайынан-ақ ұшқырлығымен, мергендігімен айшықталыпты. 1913-жылы Романовтар әулетінің таққа отырғанына үш ғасыр толуына орай Қарқара жәрмеңкесіндегі тойда уезд бастығы – үлкен ұлықпен бәстесіп, тұстарынан өткен бір қырғыздың атының құйысқанында жылтыраған күміс қалыпты және сол қырғыздың аппақ айыр қалпағын атып түсіреді. Мұндай мергендікті табиғаттан тыс күштің ықпалы ма деп, ұлық жағасын ұстап, талықсығандай күй кешіпті.

	Міне, сол албан Жақыпберді өткен 1928-жылғы кәмпескенің өнебойында талай қоңсылас руластарды осы Қытай жеріне қарай табан аудартыпты. Бұл ретте Қоғалыдағы мына қызыл-қаңлы Құндақбай Төлендіұлының көптеген қылықтарын айна-қатесіз қайталапты. Ал биылғы, осы 1929-жылдың ерте көктемінде сол Кеген, Нарынқол өңіріндегі Қулық тауының Айырлы асуында болған қаны тамшылаған тың жаңалықты естіген де, естімеген де арманда. Осы аталмыш Айырлы асуында албан Жақыпберді аэроплан атып түсіріпті. Ал, ендеше... ОГПУ басшылары «біз өткен 1928-жылы ұшан-теңіз қателіктер жібердік, шамадан тыс көп тұрғындар мал-жанымен Қытайға өтіп үлгерді. Сырт асуындағы қырғыз Жақсылық Жантай, Нарынқолдағы Мергенбай, Кегендегі Жақыпберді, Қоғалыдағы Құндақбай сынды атышулы, «қанқұйлы» бандылардың әрекетіне еш тиянақ жоқ, осынау таулы өлкелерде барлау қызметін күшейтуге көмек керек» деп жылай бергесін жоғарыдағы әскери лауазымдылар Тянь-Шань сілемдеріне қарай аэроплан ұшырыпты. Мынау Құндақбай айналасындағы ығай-сығайға аэроплан біршама таныс ұғым. 1927–1928-жылдары Түрксіб шойын жолының сорабын сызғанда осындай «темір қанатты құстар» пайдаланылған еді. Сондай бір «құс» осы биылғы ерте көктемде Айырлы асуына таяу Жақыпберді бастаған бір көштің үстінен ары-бері өтеді. «Әй, қазақтар! Қайтыңдар кейін! Қайтыңдар кейін» деген дауыстар да естіледі. Бірақ Жақыпберді саспайды. Жасында сол заманның ғұламасы, шежіреші, фольклоршы, баспагер Жүсіпбек қожа Шайхысламовтан дәріс оқыған бұл әжептәуір сауатты еді. «Саспаңдар, мен бұл пәленің қазанын қақ айырамын» деп өз қарауындағыларға жігер береді. Сосын аэроплан қайта оралып соққанда оның бензин құюлы багын дәл көздеп атады. Көп ұзамай аэроплан әуеде қиқалақтап, ақыры тұмсығымен жер сүзе құлапты.

	Міне, осы оқиғадан соң албан Жақыпберді өкшесін көтеріп, өзі бастаған қазақ көшімен бірге Қытай жеріне, Кетпен жотасы төңірегіне қарай тез жылыстаса керек.

	Осыған жалғас Құндақбай Төлендіұлы теріскейге Шәуешек, Дүрбілжің жаққа ат ізін салғандардың да жырына мұқият ден қойды. Бірақ олардың жыры ағаш бөшкеде орыстар қайнатқан сыра сияқтанып, суынан көбігі көп, алабөтен исі де мұрын жаратын аласапыран бірдемелер болып шықты. Себебі, оны жеткізушілер өз көмекейіндегіні өздері де жете түсінбейтін, сөз жарысында әрқайсысы әр пұшпақтан бір тартып, онсыз да ала-құласын айырғысыз қоймалжың дүниені тіптен алабажақ ететін. Әрине, мұнда да осы Қытай өлкесіне қарай ауа көшу, ал көшіп келгендердің әрқилы қыспаққа ұшырауы, қызыл бәлшебектердің екпіні тәрізді найзағайша шатырлаған тіркестер құлақ жарады. Бірақ тереңіне үңілсең мазмұны сәл басқаша жыр. Жалпы, бұл Тәңір тауының түстігі, теріскейі аталатын кеңістіктегі Шығыс Түркістан өлкесін, яғни, Алтай, Тарбағатай,

	Іле өңірін жоңғар шапқыншылығынан босаған соң Қытайдың Цин патшасы өз меншігі санап, әскери күшпен егіншілерді құмырсқадай қаптатып енгізе бастағаны мәлім. Ал бергі жақтағы Ресей үкіметі де қарап жатпады. 1864-жылы Қытай мен Ресей қазақ даласын екіге бөліп, әрқайсысы өз үлесін қанжығаларына бөктерді. Міне, сол күннен-ақ Қытай билігі өздеріне бұйырған Шығыс Түркістанды игеруді тіптен үдетті. Бұған мынадай екі мысал өзі сұранып тұр. Сол кездегі Қытай армиясының бестен төрт бөлігі осы Шығыс Түркістанға кіргізіліпті, әрі 1864–1911 жылдар аралығында сол әскери күш ұстауға төрт жүз миллион сәрі күмістен астам қаржы жұмсалыпты. Тарихшы-мамандардың пікірінше бұл Аспанасты империясының сол кездегі жағдайында астрономиялық сома ретінде аталады.

	Ал осындағы түркі тілдес халықтардың яғни жоңғар шапқыншылығынан соң қайта оралған, негізінде қазақтардан тұратын көшпенділердің халі тіптен нашарлайды. Енді қалай, алым-салық еселеп артты, ол алым-салықтың түрлері де көбейді, «ислам дінін саясатқа араластырмау, мұсылман дінбасыларын қудалау, егер діндарлар мемлекеттік қызметке тұрғысы келсе өз дінінен бас тартуы шарт» тәрізді ескі заманғы Қытай императорларының саясаты қайта жаңғырды. Бұған халық қалай төзсін, алғашқы пәрменде-ақ Уәлихан, Ишахан, Тәуекел, Ақшахан, Сабыр сынды қожалар басқарған исламды қорғау соғысы бұрқ етті. Бұл Хотан, Қашқар, Кучар диханшыларының, Іледегі қазақ, ұйғыр, дүңген тұрғындарының көтерілісіне ұласты. Бұларды басып-жаншу үшін Қытай патшасы бірнеше жылға созылған қантөгісті жорық ұйымдастырды.

	Бұл жойқын соғыс, қатігездік қазақ, ұйғыр, дүңген тәрізді сол аз ұлттарға ғана емес, қытайлықтардың өздеріне зіл батпан шығын, ашаршылық әкелді. Сөйтіп, 1911 жылы Қытайда жалпыхалықтық төңкеріс нәтижесінде Цин патшалығы жойылып, Гоминдан партиясы басқарған «Қытай Республикасы» жарияланды. Бұл жаңа қоғам батыстық үлгідегі демократиялық мемлекет құруды көздеді. Бұл жағдай 1917 жылы Ресейде жеңіске жеткен большевиктер партиясына, әрине, ұнаған жоқ. Большевиктер Қытайдағы Компартия жетекшісі Маоға көмек қолын созып, оны Гоминдан партиясының көсемі Чан-кайшиге қарсы соғысқа арандатты. Бұл соғыс бас-аяғы жоқ ұзақ жылдарға созылып, сондағы онсыз да күйзелістен күйзеліске ұшыраған, сормаңдай диханшылардың мойнындағы қылбұрауды тіптен қатайтты. Арасында жапон басқыншыларына қарсы Отан соғысы да тұтанды. Шектен тыс қым-қиғаш дүние, арпалыс... Жығылғанға жұдырық. Тіпті үсті-үстіне жұдырық десе де болғандай.

	Міне, осындай төкпелердің ағыны Құндақбайды қалғытып, үйқысыратқанға да ұқсатқан. Кенет Құлжатай аузынан ұшқан бір ақпар мергенді селт еткізіп оятып, табанда сергітті. Құлжатай мынадай бір оқиғаны ежіктей жеткізді:

	– Ау, мерген дос, біз Шәуешекте сіздің бір ерлігіңізді қаз-қалпында қайталаған жүрек жұтқанның ныспысын да естідік. Сосын да оның кім екендігін қазбалай сұрадық. Ол керей Ислам дейтіннің баласы Оспан. Исламның бәйбіше, тоқалы болыпты, мына Оспан сол бәйбішеден туған үлкен ұлы екен. Шәуешек жұрты өзімен іргелес Моңғолиямен алыс-берісі көп, әрі құдандал ел ғой. Осыдан он жылдай бұрын, ол кезде Оспан небәрі он тоғыз жаста, ия, Құндақбай, өзіңмен түйдей құрдас, сол жылы оның немере әпкесі Моңғолия жеріне ұзатылыпты. Әкесі құдалыққа баратындардың ішіне өзінің тоқалы мен Оспанды да қосыпты. Оспан ол жақта біраз бөгелсе керек, қайтар жолда әншейінде ашық-шашық шекара кенет тарс жабылып, Оспан «шекара бұзды» деген жаламен моңғолдардың тұтқынына түсіпті. Шекара бөлімінде біраз күн қамалып, ақыры, оны ішкі қалалардың біріне апармаққа кісендеп, екі қарулы әскердің алдына салып жөнелтеді. Тау қуыстарында бір оңтайлы жерде Оспан «дәрет сындырамын» деп аяқ-қолы сәл босаған ол сол кісенмен екі айдауылды табанда ұрып-жығып, ат-көлігін олжалап, Алтай асып жоғалыпты. Ау, Құнекем, мерген дос, әлгі өзіңді Қоғалыда тұтқындаған қызылдардың бір офицері мен төрт солдаты Қотырқай тауының күншығыс жағындағы Шайтансай арқылы Талдықорғанға апара жатқан жолда сенің жасаған ерлігіңнен айырмасы бар ма? Біз де өзімізге сөз тигенде сол жайында оларға ақпар жеткіздік. Олар да мұқият тыңдады. Сосын да олар Оспан жайында біраз шешіле сөйледі.

	Құндақбай орнынан көтеріліңкіреп отырды:

	– Қырау басқан терезені тазаладың екен, оны ақырына жеткізіп, дұрыстап тазала! Оспан аттының тағы не қылығын естідіңдер?

	Құндақбайдың бұл сауалы Шәушек, Дүрбілжің барып қайтқан Құлжатайдың ғана емес, оның тобындағыларды қоса өрекпітті. Енді бәрі жарыса сөйледі. Түкіріктеріне шашалып, өлердей халге жеткендері де бар. Тек Құндақбай олардың ауыздарынан не шықты, бәрін қапшыққа сала берген жоқ, көп ырду-дырдудың негізгі дәнін ғана теріп отырды. Сондағы мұның жиып-теріп, санасына сіңіргені мыналар еді.

	Оспан Ислам баласы Қытайдың Алтай аймағы Көктоғай ауданында туыпты. Ауыл молдасы, құран хатымға жүйрік әкесінен сауатын ашқанмен дінге аса берілмеген, есесіне Көктоғайда Екіқызыл атты жерде егін салып, әрі ауқатты ағайындардың жылқысын бағады екен. Әрі әкесінің інісі Қыдырханға ілесіп, Моңғолия аумағына сауда ісімен де қатынаған. Тек жоғарыда баяндалғандай ара-тұра, күнделікті тірлік өзі душар еткен шалт қимылдарға қатысып қана аздап аты шығыпты. Былайынша Оспанның тек таза адал еңбекке бой ұрғаны әзірше алақандағы жазудай айқын.

	Жоғарыдағы оқиғаға ұқсас мынадай бір жайды бастан кешіпті. Сол жылдарда Алтай өңірінде атағы жер жарған Зуқа батыр да өмір сүріпті. Бұл өзі ел қамын жеген, әрі анау-мынау қараулыққа да барған оң-терісі аралас жан екен. Терісі сол – Зуқа батыр өз қарамағында бес-алты, кейде оншақты барымташы жігіттерді де ұстайды екен. Бірде оның бес-алты барымташысы жайылымдағы Оспанның біраз жылқысын ысқыртып қуып әкетіпті. Оспан олардың соңынан шауып жеткен жерде әлгі бес-алты жырындыны жалғыз өзі қайың құрықпен ұрып құлатыпты. Бұл жалғыз шауып жау алған сайыпқыран өзіне алыс құда есепті Исламның баласы Оспан екенін естіген Зуқа батыр ол немені көзіммен көрейін, әрі сынайын деген ниетпен қыдырыстап екі-үш нөкерімен Исламның үйіне келеді. Ислам оны қой сойып, астау-астау қымыз алдырып жақсылап сыйлайды. Ал баласы Оспан үйде жоқ, Екіқызылда егін суарып жүр екен. Ақыры, кештетіп, шаршап-шалдығып ол да келеді. Сонда Зуқа батыр: «Оспан шырағым, маған ерген бір жігіт қымызға масайып, босаға сыртында ұйықтап жатыр, кеш қарайды ғой, үйге кіргізе салшы» дейді. Оспан барып оған саусақ ұшын тигізген сәтте-ақ «масайған» неме ыржалаңдап атылып, темірдей қолдарымен Оспанның мойнына, беліне оралып, оның өзін алып ұрмаққа әрекеттенеді. Тек Оспан одан әлдеқайда қайратты шығады. «Масайған» немені тырп еткізбей көтеріп әкеп Зуқаның қасына тастайды. Сөйтсе оның масайған дәнемесі жоқ, Зуқаның алдын ала дайындап әкелген Омырауқара атты палуаны екен. Оспанның жойдасыздығына таңырқап, көзі шарасынан шыққан Зуқа: «О, шырағым, бақталайың Алланың қолында, түбінде исі қазаққа таныларсың, Керейдің кер жақ батыры өзің атанарсың» деп, шын пейілімен бата беріпті.

	Құндақбай бұл Оспан Ислам баласының қызылдарға қарсы тайталаста өзінің бір ерлігін қайталағаны үшін ғана жадында тұтты, ал түптің түбінде, тәңір жазуымен, тағдыр тәлкегімен сонау алыс теріскейдегі өр Алтай аймағының тумасы, осы Орта жүз-керей азаматы өзінің қандыкөйлек, қарулас досына айналарын, әзірге сезген жоқ. Тіпті аз-кем әулиелігі, көрегендігі бар болса да солай. Оның орнына сол теріскейдегі, түстіктегі қырық рудан құралған қазақ атты көшпенділердің ұзыннан-ұзақ созылған шекарадан әрі өтіп, Қытай атты, Аспанасты елі атты қолтығы да, көмекейі де кең аждаһаның өңешіне жұтылып бара жатқанын ойлап, мұның арты неге соғар деген уайымның да уысына түседі. Тек басқа бағдар жоқ, алдыңда екі тозақ тұрса, соның қай жарасы жеңілін таңда, сосынғысын жаратушы ием өзі ымдап көрсетер деген ескі қағида ғана медеу. Ия, медеу, тек қана медеу!

	* * *

	Осы Құндақбай шаңырағының астында бас қосқандардың суық жел үргендей алағызған көңіліне біршама жылылық әперетін де бір адам бар. Ол әлгі Матай мен Түлкілі тауларының тоғысындағы Алтынемел асуынан соққан желді тоқымымен жауып тоқтаттым дейтін әйгілі қуақы, тілін тісіне жаныған, қаңлы Кенжебек еді. Бұл да өткен күзде болмашы мал-жанымен осы Қытай жеріне қоныс аударған. Өзіне алыс ағайын есепті Құндақбай от жаққан маңға таяу тұстағы қауымды іздеуге аңсары ауатыны пешенеден белгілі. Ондай қауым қайдан табылады, әрине, Құндақбай Төленді баласының айналасынан. Бұл Кенжебек тірлік, күнкөріс қамынан гөрі іште кептелген хикаяттарды, жаңылтпаштарды, іліп-қақпайларды сары майдай сақтап, тыңдар құлақ арқылы әрбір зерделі көкірекке құйып жүруді көбірек қаузайды. Міне, бүгін де Құндақбай отбасында сондай ынтазарлар бірінің аузына бірі алақтап, кім не айтады дегендей ашқарақтана ыбырсып жатыр емес пе? Осы қарсаңда ғана Қоғалы аңғарында шөккен бай-кедейлердің, басқалардың тайталасы, атыс-шабысы хақындағы сыбыстарды ежіктеп тауысып, қызылшеке белсенділер Тоқаш Бокин, комиссар Дәнеқұл Байсалов, тіпті олардың да төбелерінен сөз асырып барып, атақ-даңқымен күннің көзін көлегейлердей бар сонау Мәскеу, Петербор тараптағы дөкейлердің ұстанымдарын жаңқалап, бір-бірінің көз алдарында боршалап тастады ғой. Олар таратқан қаулы-қарарлардың оң-терісі қандайлық, мұсылман баласына қайсысының пиғылы түзу деген сұрауларға жауап іздеп бас қатырғандар да жетіп-артылады. Қу шөпке от тигендей аз-кем дау-дамай да оннан-мұннан бұрқ етеді. Біразының тіл-жағына едәуір салмақ түскені де аян. Сондай бір үзілісті шақта ірге жақта, көпшіліктің аяғына оралғы болғандай көрнексіздеу болмысты Кенжебектің сыбызғыша сызылған үні бәріне бүйірден тигендей әсер етті.

	– Ау, қоңсылас, көшпенді ағайындар, атажұртттан безгендердің көңіл күйі қу дала, құба мекенше құлазитынын сіздерге жырлап жатпайын, ол өзіміздің басымыздағы кестелі тақия тәрізді жіп-мібіне дейін таныс мүлік. Сіздер құлағын шулатқан дөкей бастықтардың қай ісі жөн, қай ісі теріс дегенге арқандаулы аттай айналып соға бердіңдер. Әуелі сол бастықтардың өздерінің тегі кім, соны ажыратсаңдар нетті? Осы жөнінде бір естігенім бар. Соны...

	– Әй, Кенжебек, сөз тізгіні сізде! Тек Қожанасырды қоса арандатпай ырғаңызшы! Ол әпендемен құлағымызды жауыр қылдыңыз ғой! – деп екінші іргеден біреу сұңқ етті.

	– Жо-жоқ, шырағым! Бұл хикаятқа Қожанасыр бабамыздың қылдай да қатысы жоқ! Тікенектен шошып, шоқ басқанымыз ба, қалай? Сәл сабыр, сәл сабыр! Өзіміз илейтін терінің пұшпағы, бұл да керек, мұны да іште қорытқан жөн! Ерте-ерте заманда, ешкі құйрығы келте заманда, сахара, сайын даланың ен ортасында үлкен бір әулиенің моласы болған екен дейді. Мұхаммед пайғамбарды пір тұтқан барша қауым бастарына қиын-қыстау іс түскенде сол әулиенің моласына барып зиярат қылады екен. Біреулер әулиеден бала сұрайды, екінші біреуі қатерлі дерттен айығуыма жәрдемдес деп жалбарынады. Басқасынікі басқа дегендей, ел ішінде қайғы-қасірет аз ба, соның сауабын іздеп келгендердің бас-аяғы көрінбейді деседі. Әулие моласының басында сәлдесі дағарадай бір шырақшы отырады екен. Көпті көрген көне, қазақша нақыл сөзге желмаядай ескен, әрі асқан ғұлама ретінде де аты шыққан жан. Зиярат етушілердің қай-қайсымен де ауызба-ауыз сөйлесіп, арыз-мұңына ықыласпен құлақ қойып, «саған әулие қайтсе де қол ұшын береді» деген уәдемен қарық қылады, шамасы. Олардың көңілін өсіріп, олар әкелген аяқты мал, күміс теңгелік, асыл бұйым сияқтылардан әрдайым мол олжа алып отырады. Сөйтіп, әлгі шырақшы сол қиырдағы аса дәулетті жандардың біріне айналыпты. Күндердің күнінде осы шырақшыға үсті-басы күс-күс, өрім иық жалаңаяқ бір жас бала келеді. Алыстан жол жүріп жеткені де көзге ұрса керек. Қарт шырақшы әдеттегіше жөн сұрайды. Сонда әлгі бала:

	«Ата, мен әке-шешесі жоқ тұлдыр жетіммін, жақын ағайын-туғаннан да пана таппадым. Мына әулие моласын күзеткен сіздің атақ-даңқыңызды естіп, сізге көмекші болуға әдейі іздеп келдім, сіз тәрізді құдай жолын тұтқан жандар мендей ғаріпті сыртқа теппес деген үмітті арқаланған жайым бар» дейді. Тілі ширақ жас бала шырақшыға салған жерден ұнаса керек, «е, жарайды, балам, кел, маған қолғанат бол, ондайды өзім де керексініп жүр едім» дейді. Қысқасы, екеуінің тез тұзы жараса кетеді. Жетім бала ұшып-қонып тұрған нағыз қағілез қолғанатқа айналады. Жылдар өтеді. Жетім бала біраз есейеді. Тағы бір күндердің күнінде әулие моласына тауап етушілердің ағыны сәл толастаған шақта, оңашада әлгі бала: «Ата, рұқсат етіңіз, мен ел ішіне барайын, сізден мол тағлым алдым, ол үшін көп ешнәрсе дәметпеймін, маған мына есегіңізді берсеңіз болғаны» дейді. Шырақшының бір кәрі есегі болушы еді, қимайтын дәнемесі жоқ, «е, тілегің мақұл, балам, рұқсат, құдай алдыңнан жарылқасын» деп оң батасын беріп шығарып салады. Бала әлгі кәрі есекке мініп, сахара, сайын даланың екінші шетіндегі елге жетуге барын салады. Бірақ жол ұзақ еді, бір түнемелікке тоқтаған жерде бала, бұл кезде әжептәуір жігіт боп қалған бала, таңертең оянса әлгі кәрі есек өліп жатыр екен дейді. «Қап, әттеген-ай, енді қайттім» деп бала жігіт әжептәуір назаланады. Жаяу жүргіншіге ел шетіне дейін әлі біраз бар. Ары ойланып, бері ойланып, ешқандай ақыл таппайды. Кенет көкжиектен тура осылай қарай қозғалған бір шоғыр атты көрінеді. Бала жігіт дүр сілкінеді. «Өлмегенге өлі балық жолығады» деген мақалды да есіне алады. Сонау өзі тастап шыққан әулие моласының басындағы қарт шырақшының тірлігі мұның көз алдында қайта өсіп шыға келеді. Біраз жыл оған көмекші болып, ондай тірлікке дағдыланған ғой. Бұл дереу өлі есектің қанжығасына байлаулы шаппа шот, істік темір сияқтыларды суырып, топырағы борпылдақ құмды жерді жандәрмен қаза бастайды. Тізеден келетін шұқыр әп-сәтте дайын болады. Соған әлгі кәрі есектің сүйегін сүйретіп апарып салып, бетін дайын топырақпен қайта жабады. Өлген адамның моласына ұқсатып төмпешік жасайды. Әлгі көкжиектен көрінген атты адамдар шоғыры жеткенде бала жігіт басына сәлде орап, ақ таяғын қолына ұстап, адамның сай-сүйегін сырқыратар сазды әуенмен, «О, Алла жолындағы ғазиз жандар, Мұхаммед пайғамбарды пір тұтқан мұсылмандар, алыс сапарға ниет қылған баршаңның тұз-дәмін жаратушы иемнің өзі көтерсін! Құдай бұйырса құрықтағың құтылады, келмеске кеткен ырзығың өзіңе толайымен оралады, қасында қосақ, соңында жетек дегендей артығымен қайтады» деп сарнап береді. Жолаушылар аттарынан түсіп жөн сұрайды, әрі «мыну кімнің моласы» деседі. Сонда бала жігіт «бұл ертеде өткен пәленбай әулиенің моласы, табанымнан тозып, іздеп жүріп әрең таптым, бұл әулиенің басына зиярат етіп, садақа берген пенденің қайтсе де тілегі қабыл» деген бағдарда төгіліп береді. Бұл жөніндегі шеберлегі өзі тағлым алған сонау шырақшының шеберлігінен кем шықпаса керек. Сөйтсе, мына жолаушылар өз ауылдастарынан бірнеше қысырақтың үйірін қуып әкеткен барымташылардың ізін кесіп, солардан малын қайтармаққа беттегендер екен. Бұл қайтсе де қауіп-қатерлі жол, барымташылар әкеткен малды «мә, ала ғой» деп бере салмайды. «Құдай жолымызды оңғарар ма екен» деп, сол жолаушылар «әулиенің» басына тауап етіп, әрі садақаны да өз халдерінше үйіп салады. Құдай орайын келтіріп, бұлардың сапары оң болып, барымташылар өздері олжалаған малды қасына қосақ, соңына жетек дегендей артығымен қайтарады. Міне, бұл жай әлгі жолаушыларды «шынында бізді әулие қолдады» деген сенімге нық байлайды. «Отыз тістен шыққан сөз отыз рулы елге тарайды» деген. Бұлардың осы сенім, пайымынан көзді ашып-жұмғанша сол қиырдағы қалың ел құлақтанады. Енді сол бала жігіт шырақшылық еткен «әулиенің» моласына жұрт тайлы-таяғымен ағылады. Бара-бара осы «киелі» орынның дақпырты мына бала жігіт тастап шыққан бұрынғы әулие моласынан да асып түседі. Сондағы көне шырақшы осыны естіп, өз шәкіртін іздеп келеді. Байқаса бәрі рап-рас. «Әулие» моласы, зиярат етушілердің легі үзілмейді. Сосын бұл да бір оңаша сәтте «жарығым, ағыңнан жарылшы, мынау қай әулиенің моласы, аты-жөнін аташы» деп қадала сұрайды. Бала жігіт бар шындықты аша сөйлейді. Сонда әлгі көне шырақшы басы салбырап, саусағымен жер сызғылап, ауыр ойға шомады. Бұған сәл таңырқаған бала жігіт те «Ата, сіз де ағыңыздан жарылыңызшы, сіз шырақшылық еткен сонау ескі мола қай әулиенікі еді» деп, бұл да қадала кетеді. Сонда көне шырақшы «енді шегінерге жер жоқ» дегендей «ол молада жатқан мына сен мұнда көмген кәрі есектің енесі еді» депті.

	Қаңлы Кенжебектің, міне, осы хикаяты бәрін қасқа маңдайдан таспен ұрғандай әсер етеді. Тіпті Кенжебекке шекесінен қарап, оны келемеж етушілер өздерінен он есе мықты палуанның тізесінің астына түскендей қол-аяқтары жансызданып, тілдерін кәлимаға келтіре алмай үнсіз томырылды. Кім кімді пір тұтады, кім кімге табынады, кім-кімге арқа сүйемекші деген сияқты сауалдар бәрін қара албастыдай басып, алды-арттарына қаратпай тозақтың отына әкетіп бара жатқанға ұқсатты. Жаңа ғана өздері құлағын шулатқан ақ, қызылы аралас танымал тұлғалар енді мүлдем жат қырынан танылып, әрқайсысы бір-бір әзірейілше сойдиып қапты. Тіпті кейбірі о дүниедегі мүңкір-нәңкір сұрақшыға да айналып кеткендей.

	Қаңлы Кенжебек қайдан теріп жүретіні белгісіз осындай хикаяттармен мұңсыздың басына мұң салардай жатыпатар ғана емес, біршама қырағы да жан. Айнала тыңдаушылардың қас-қабақтарына ілулі реніш-қайғы, қуаныш, не абдырасқан көңіл-күй тәрізділерді тап басып байқайтын. Қазір де өзі көйкиткен аңыздың мына шекара асып, ұшпақты жат жұрттан іздеген, ақыры ол да аса көңіл көншітпегесін сәл-пәл ессіздікке ұшыраған пақырлардың ащы етіне тұщы таяқ болып тигенін айқын-ақ сезді.

	Тап осы қарқында Кенжебекте өз тұрғыластарын мүсіркейтін пиғыл жоқ еді, ақыр не өлім, не өмір дейтін сын тезіне түстіңдер, оның ажарын біржола таныңдар дегендей тағы бір өнерді бастады. Сірә, бұл әйгілі сұңғыланың қиянатшыл, қысастық пиғылынан емес, осында қоныс аударғандар арқа сүйер дара тұлға, жалғыз қармар тал, ел басшысы, батыр-бағлан Құндақбай Төлендіұлы сындының айт-шүуіндегі ығай-сығайлардың төрт көзі түгелде келесі пәрменге қажетті айла-шарығыны дәл болжаңдар, ендігі адасушылықты құдай да, адам да кешірмейді деген бағдардағы ой ағымынан туған өзінше бір талпынысы еді.

	Сондағысы не дейсіздер ғой. Кенжебек осы Қоғалы өңірінде ертеректе ғұмыр кешкен бір құлатөбелдеу ақынның тілінің ұшынан қалған жалғыз шумақ өлеңді ыңылдап әуендете жеткізді:



	Жер жаннаты Жетісу сыным екен,

	Қарағайы, шыршасы шырын екен.

	Қалмақ, Қытай апандай аузын ашып,

	Азу тісі сынғаны бұрын екен.



	Бұл шумақта да біле білгендер үшін іштегі бітеу жараны білтелегендей жайсыз астар бар. Құндақбай шаңырағының астында бөшкедегі тұздалған балықтай сұлаған қауымның дәл осы халінде ол жағы да жүрек сыздата әрі тұлабойды шымырлата жота көрсетті.

	* * *

	Құндақбай Төлендіұлы өзі туып-өскен Қоғалы өңіріне 1929 жылы алғаш рет мамыр айында қайта соқты. Сақтық үшін қасындағы нөкерлерін толайымен жаңартқан. Тек ескі атаулыдан қаңлы-жәнтекеден шыққан, қазақ-қытай шекарасының екі қапталындағы кеңістікті алақандағы жазудай білетін Құдайберген мен жалайыр-ақбұйым Аюшал ғана бар. Енді біреуі әлгі «алдымен өзім балаға жариын, сосын түптің түбінде мына қатыным Қазизадан туған бір шарананы сенің бауырыңа саламын» деген Қожахмет Майкөтов деген жігіт. Бұл Қожахмет Құндақбайдан төрт-бес жас кішілеу, қаңлы-жантеке, жоғарыда аталған Құдайберген шалмен рулас, ағайындас, ұзын бойлы ақ-құба жігіт. «Ендігіде, болатын қызылдармен болатын қызыл ала төбелесте сен менің қасымда бол» деген Құндақбай ұсынысын бұл Қожахмет қуана-қуана құп алған. Бұл жайға Құндақбайдың зайыбы Ақтолқын мен інісі Мырзақбайдың үйіндегі келіні Нұрсұлу да куә болған. Көңілдерінде кірбің бар, әрі әлдене үшін өздерін де айыпты санағандай жүздері басыңқы, абысын-ажынды қос келіншектің шырайында «саған бала сыйламақ сабазды сонау Түлкілі мен Шағанның бір қалтарысында жер қаптырып кетіп жүрме» деген жазу тұр еді. Манасбай, Жәкіжан және Әбдіқадыр деген жігіттер де осы сапта. Тағы үш-төртеудің аты-жөндері белгісіз.

	Мамыр айы бұл Қоғалы өңірінің жаңа түскен келіншектей құлпыратын шағы. Қай жағыңа қарасаң да көкжасыл жайлау. Түстігің Түлкілі, Аламан, теріскейің Шаған мен Қотырқайың (қазақтар қысқартып Қотырқай деп атай береді). Бір-біріне қарама-қарсы екі таулар тізбегінің ортасындағы алшиған мол кеңістік Күреңбел аталады. Бұл Күреңбел сонау батыстағы Матай тауына дейін созылып жатыр. Аттың сауырын соғатын жасыл шалғын, көркімен көз тойдырып қана қоймай мұрын жаратын хош иісімен де адамды мас қылады. Бұл, әсіресе, алты ай қысты, әрі осы көктемнің басқы бөлігін шекараның арғы бетінде, Қытайда өткерген Құндақбай тобы үшін алабөтен сезіледі. Бұл аядай мекен – туған жерді бұлардың тастап шыққанына аса көп те болған жоқ қой. Соның өзінде де оншақты аттының қоршауында, ер үстінде теңселген, ұйқысырағандай жадау қалпы бар Құндақбайға ұзақ жылдар бойы қашқақтап жүріп қайта оралғандай мынау таныс өлкенің бітім-болмысы сол тамаша көркімен-ақ мұның көкірегіне қаяу түсірердей қарайды.

	«Ұясынан безген құс», «қара бауыр қасқалдақ» тәрізді ел ішінде жиі-жиі желдей есілетін тіркесті сөздер осы Құндақбайға арналғандай-ақ төбесінен айналып ұшса қайтерсің. «Ия, мұның аты туған жер, туған өлке күйігі» дегенге саяды, ерте заманғы бабаларымыз бәрінен де жаманы туған жер күйігі дегенді өлең сөзге, қобыз сарынына текке айналдырмаған ғой. Құндақбай бәрін түсінеді, түсіне тұра оның күйігінен жан азабын тартады. Құндақбай тобы теріскей беттегі Үлкен Қоянды сайы арқылы өтіп, Итшоқы биігінің тұсында сәл бөгеліп, Аламан жайлауында да біраз ат тынықтырып, Онжас, Қаракемер ауылдарының үстіне құлаған. Қалайда бұлар із суытып үлгерген ғой, ГПУ шолғыншыларының қармағына ілінерміз деп, аса қауіптенбей осындағы ел тірлігін де аздап көзбен сүзе қозғалған. Байқаса, ел жағдайының ажары мүлдем басқа, мал түгіл үрген иттің де даусы естілмейді. Қай үйдің де ауласында сынық арба, шашылған тері-терсек, иығы жалаңаш бірен-саран қара-құра. Қазақтар бұрыннан қонақжай халық қой, алыстан аттылар тобын көрсе елеңдесіп, көздерін күннен көлегейлеп, телміре қарайтын дағдысы бар емес пе? Ал мына жолғысында одан жұрнақ та жоқ. Қандай аттылар шоғыры жақындаса да жансыз бейнелер тәрізденіп, жота көрсетіп теріс қарап қатып қалады.

	«Е, қонақ болсаң қайтейін, ас түгіл қайнаған қара су беруге де дәрменіміз жоқ, сілекейіңді шұбыртпай, жұтынып ашқарақтанбай өтіп кете бер» деген белгі беруге машықтанып-ақ қалған. Тіпті ол аттылар шоғыры ГПУ сілімтіктері болып шықса да мыңқ етпестей. «Е, ашкөз жаралған атжалмандар, аларыңды алдыңдар, енді не әкелеріңнің құны бар бізде, керек десеңдер менің өзімді ту сыртымнан құшақтаңдар да әкете беріңдер» деген тәрізді оларға да қолма-қол қайтарар жауабы дайын. Кім-кімге де сөйтіп қыр көрсетуге бар.

	Құндақбай тобындағылар Қытай жерінде жатып та осы Қоғалы өңіріне аш арыстандардай бассалып, есігін ойран, төрін талқан қылған ашаршылық атты нәубеттің лаңы жайлы біраз хабардар еді. Сосын да Онжас, Қаракемер ауылдарына аса ентелемей аттың құлағы әрең көрінетін қалыңмен қозғалып, бір теңкиген тастардың қалқасына жасырына тізгін тартты.

	«Не деп болады бұл күнде, мұндағы тұрғындардың көзіне түссең кейбірі өзіңді бірден ер үстінен аударып тастап, астыңдағы қылқұйрықтыны табанда бауыздап, етін талапайға салудан тайынбайды. Осыны ойласа келе Құндақбай Онжасқа көзге көрнексіздеу бір жігітті, Қаракемерге сондай екінші біреуді ел ішінің ау-жайын түйіп қайтуға жұмсады. Олар биенің бас сауымы шағында жаяулата кетті де, кештетіп іңір қараңғылығында бір мезгілде дерлік оралды. Өздері емес, сырты бүтін, іші түтін, құр сүлдерлері жеткендей. Қытай шекарасынан ары асты, бері асты дегенмен деп көріп-білгендері мардымсыз жас бозбалалар әлдекімдер өздерін мойындарына тас байлап, терең тұңғиыққа батырып, ақырғы демі таусылар шақта ғана суырып алғандай түстері бұзылып, тілдері күрмелген халде Құндақбай тобының аяғының астына сүріне құлады. Оларды сөзге шақыруға едәуір уақыт, күш жұмсалды. Сонда да нәтижесіз. Екі жігіт түнгі ұйқыға бас қойып, таң атқанша тырайып, өздері басып өткен Үлкен Қоянды сайынан теріскей шығыстағы Сатылы биігінен күн арқан бойы көтерілгенде ғана ес жиды. Торсықтағы қымыздан шашала-шашала екі-үш тостағаннан жұтқан соң ғана сөз түсінетін халге жетті. Құндақбай өзі бас болып, үзіп-жұлқып мынадай деректерді әрең алды: Былтырғы, 1928 жылғы кәмпеске науқаны ет пен терінің арасындағыдай ғана екен. Қара қазақтың жон терісін сыдырған нағыз зорлық-зомбылық биыл ерте көктемнен басталыпты. Былтырғы, 1928 жылғы кәмпеске кезінде комиссия назарына ілікпеген аздаған тоқты-торым, ақсақ-тоқсақ бұзау, мал, құлын-тай, үйірін іздеп қашып келген малдар ғана емес, «бірішке» (көк арба), соқа, тұқым сепкіш, дән суырғыш, тырма, кілем, текемет сияқты мүліктер де тәркіленіпті. Ол да жұмырларына жұқ болмай әр түтіннен пәленбай десятин егістік, пәленбай десятин шабындық қоса кәмпескеленіпті.

	Соңғы деректі естігенде Құндақбайдың осы жолғы тобындағы ең елгезегі Аюшал шарт жарылды:

	– Ау, жарығым, жерді қалай кәмпескелейді? Немене топырағын ойып алып, арқаларына салып, көтеріп әкетті ме? Былай қарасаң, құдай жаратқан жердің бәрі өз орнында сияқты ғой! Не тантық, не өрекпу бұл?

	Бұған Құдайберген түсініктеме жасады.

	– Ау, тұрғылас, мұнда ешқандай тантық жоқ, артель құрамыз, кедей-кепшіктердің басын қосақтап, ортақ шаруа, ортақ мал-мүлік жиямыз деп жатыр емес пе? Жерді тәркілегенде тұқым себуге жарамды жазық танаптардың шет-шетіне қада қағып, есепке алып, осында осынша, мұнда мұншама бидай, арпа егіледі, егер екпесеңдер атқа теріс мінгізіп итжеккенге жөнелтеміз дейді ғой. Аюшал мырза, осыны не естімеп пе ең? Екі құлағың тас бітеліп қап па еді?

	Одан әріде Онжас, Қаракемер барып қайтқан қос жігіт мұндағы кедей-кепшіктердің тұқым себуге құлқы жоқтығын да естігендерін жеткізді. «Тұқымдық астықтың өзін де тартып әкетуде, күзде орақ салып, аздаған дән жинасақ оның өзі де ернімізге тиетін емес, сосын да ашқарынға бейнеттеніп не жынымыз бар» дейтін көрінеді. Біраз жігіт-желеңдердің Сарыөзектегі шойын жол құрылысына әлі де кетіп жатқаны баршылық екен, бәз біреулер тау кезіп аң, құс атуды, шөп тамырын қазып әкелуді, сөйтіп, талшық табуды кәсіпке айналдырыпты. Матай тауы бөктерінде қол жиып, қызыл өкіметтің шаңырағын ортасына түсіреміз деп сойқан тудырып, онда-мұнда қанды із қалдырған жалайыр-қарақалпақ Молданазарды іздеп кеткендер жөнінде де сыбыс бар. Тек ол Молданазар ғана емес, Омар төре, Құдияр хан, мына өзіміздің Құндақбай аға жөнінде де арсы-гүрсі әңгімелердің өрті лаулап тұр, жоғарғы билік орындарына жазбаша хат түрінде, немесе, ауызша сәлемші арқылы өз ашу-ызаларын жеткізу тіпті асқынған. Себебі, 1928-жылғы кәмпеске кезіндегі сорақылық, әділетсіздік, бұрмалаушылық атаулының шын сұрқы енді ғана ашылып, қарабайыр қазақты аждаһадай жұтып барады. Жартылай көшпелі ауылды отырықшы ауыл атап, кейбір еншілес, туыстас азаматтардың малын қосып есептеп, «ірі бай», «қауіпті элемент» аттылардың қатарына жатқызу, сәл бойсынбай мінез көрсеткендерді де солай жазалау, «тап жаулары» деген айдар тағып, жер аудару, міне, тағы басқа осы сияқтыларда қисап жоқ. Ал бұдан да зор қасірет – былтыр күзден бері, осы 1929 жылдың мамырына дейінгі аралықта жер жұмағы, ен байлықтың көзі осы Қоғалы өңірінде, Күреңбелде адам өлімі, жас нәрестелердің шетінеуі адам шошырлақтай. Бұл бұрын-соңды болмаған сұмдық. Қызыл өкіметке пейіл берген, сөйтіп жатқа сенген қалың қазақ бармағын шайнап тақыр мұзға шоңқиыпты. Қыстың көзі қырауда аш-жалаңаш, жалаң-аяқ теріскейдегі алыс Сібірге жаяу айдалғандардан мүлдем хабар-ошар жоқ. Тіпті оларды ойлап жатқан да көп ешкім табылмайтын секілді.

	Онжас, Қаракемер атты екі кішкене мекенге жаяулап барып қайтқан қос бозбаланы сондағы ақ шашты аналар орамал-кимешектерін жайып, бұршақтай көз жастарын көлдете төгіп, зар ма, ән бе, әлде екеуінің қосындысы ма, әйтеуір сондай бір әуенмен әуелетіп осындай жайларды жырлап беріпті. Ал иығы салбыраңқы, сақал-шаштары ұйпалақтанған жасы жетпей беттерін әжім сызықтары тілгілеген, тағдыр тәлкегінен күрт сынған отағасылар өз зайыптарының ауыздарына қақпақ қоймай, ара-тұра өз біліктерімен толықтырыпты. Бір-бірінің күйігіне күйік қосқанға да ұқсап кетеді екен. Сірә, олар мына екі жігітті әлдебір алыстағы абзал жандардың өздеріне жұмсаған елшілері екенін адаспай шырамытса керек. Оған бұл екеудің өздері де мұрындық болғандай.

	Осындай әңгімелердің бір тиянақталған тұсында Құндақбай шарт кетті:

	– Әй, ақ шашты ағалар! – деп Құдайберген мен Аюшалды өзіне жалт қаратты. – Осындай жырды тыңдап қашанғы мүлгиміз? Тыңдай бергеннен майы шыға ма? Мұндай жырға былтыр күзде өздерің ертіп апарған Шанханайда, әлгі Дәнеқұл Байсалов белсенділік еткен ауылдың тап іргесінде жатып та құлағымыздың құрышын қандырмап па едік?! Ендігіміз не? Мынау жыр сол кешегінің сығындысы! Тіпті жаман сығынды! Бәрі жаман ауан алғандай! Бас қатырар дәнеме жоқ! Қызыл өкіметтің тізесі батып, ел-жұртты одан әрмен шырқыратып барады! Былтырғы ісімізді одан әрі жалғастырайық! Сол бағдарымыз дұрыс!

	Сәл дағдарған жұртқа Құндақбай өз шешімін қоса жеткізді:

	– Атамекеннен сәл жырақтап, біз бұрынғы ізімізбен жаңылысқан тәріздіміз! Біз дереу көтеріліп, былтырғы Шанханайға қайта соғайық! Жамбастап жатудың пайдасы жоқ! Сонда әлгі Матай таудың өнебойында жортып, жұртты биыл да Қытайға көшіріп жүрген жалайыр-қарақалпақ Молданазарды табайық! Ендігі амал соның жөн-нұсқасымен болсын!

	Бұл топ тағы да түнделете жортып, әлгі Быжы өзенінің бойындағы Бахтияров атты орыстың тұрағына тұмсық тіреді. Байқаса, қаңқиған үйі өз орнында, ал Бахтияровтың өзі жым-жылас жоғалған. Бұлар сондағы үй сыртындағы кісі бойы боп өскен көк құраққа бой жасырып, жарты тәуліктей аялдады.

	«Бәлкім, келіп қалар» дескен. Бірақ ол көірнбеді. Құдайберген шал үйдің ішіне кіріп, орыстың қалған-құтқан дүние-мүлкін аударып-төңкеріп ұзақ сүзгіледі. Сәлден соң Құндақбай шоғырына қайта оралып:

	– Мұнда адам тұратынға ұқсамайды! Ондай аттының исі де білінбейді, – деді.

	– Мұны да жыланша жалап кеткен бе? Әлде басқа бірдеме болды ма екен? – деп Құндақбай өз айналасындағыларға жағалай көз салды. Ешқайсысы жақ ашатын емес. – Жарайды, біз тез Тастыөзекке жетейік! Сонда менің өз ауылдастарым тұрады. Ендігі ау-жайды сонда түйейік!

	Былай қарасаң ел-жұрт бәрі өз орындарында секілді. Қытайға ауа көшетіндей малы жоқ кедей жатақтар жапырайған лашықтарының астында тым-тырыс жатқанға ұқсайды. Күрек ұстап, жер қазып, топыраққа тұқым сіңірмекші жансебілдер бірен-саран ғана. Сірә, тұқымдық астықтың өзі де тапшы. Жолай ұшырасқан үлкен-кішілі елді мекендердің бәрі солай. Тастыөзекте де тап осының өзі. Құндақбай шоғыры бірден ауыл ішіне кірмей сырттан тың тыңдады. Шолғыншылыққа көбіне сол баяғы Құдайберген мен Аюшал жүретін еді. Ал Қожахмет Майкөтов, тағы басқаларды Құндақбай өз қасында ұстады. Ия, сақтық мәселесі бірінші кезекте. Бірде екі қарт шолғыншы мынадай хабар әкелді. ГПУ тыңшылары биылғы көктемде тіптен көбейе түскендей. Тек Құндақбай Төленді баласын ғана емес, өзге де қарауылға алғандары бар. Тіпті аңдаусыз сөйлеген кедей-кепшіктерді де мылтықтың дүмімен бастан ұрып әкетіп жатқанға ұқсайды.

	Жүрттың сыртқа көп шықпай жым-жылас болатыны содан, шамасы. «Аштан өлсек осылай тыныш жатып өлейік» деп уағдаласқандай.

	Бұл екі қарттың тағы бір әкелген хабары таяуда ғана осы Тастыөзекке, сонау Шаған баурайындағы Күркілдек, Жаңалық сияқты ауылдарға Шаған тауының арғы бетінен әлгі жалайыр-мырза Бұлғақбай Білдебай баласы келіп-кетіпті. Қасында өзіне туыс Қойшыбек деген жігіт бар десті. Олардың келгендегі шаруасы мына мерген Құндақбаймен ұшыраспақ екен. Жүрістері суық, әрі асығыстау. «Құндақбай мына өз кіндік қаны тамған Күркілдекке қашан соғады, ол жөнінде сыбыс-дыбыс бар ма, жоқ па» тәрізді сұрауларды бірнеше мәрте қайталапты. Ақыры мардымды ақпарат ала алмағасын ғана тайып тұрыпты. Бұл хабар Құндақбайға едәуір ой салды. Екі шолғыншы қарттың өздеріне, Қожахмет Майкөтовке, Әбдіқадырға, Манасбай мен Жәкіжанға, басқаларға «не ақыл қосасыңдар» дегендей тағы да ұзақ сазара қарады.

	Енді бұл Құндақбай тобының алдында айрық жол ашылғандай. Біріншісі, әуел баста келіскендей жалайыр-қарақалпақ Молданазармен жең ұшынан болса да жалғасу, екіншісі, мына Шаған таудан әрі аунап түсіп, жалайыр-мырза еліне бару, сондағы Бұлғақбай Білдебай баласымен тілдесу. Сөйтіп, келесі қимыл бағдарын айқындау. Ақыры, «алыстан арбалағанша жақыннан дорбала» деген, тап қазіргі ең тәуірі өздерінен маңдай беттегі Матай тауының қуыс-қолтықтарында бой жасырып, әжептәуір жасақ құрып, қызылдарға қырғидай тиген Молданазармен тілдесу деп шешілді. Бұлар батысқа қарай түнделетіп-ақ жүрген. Түнделеткенін қайтерсің, сол қараңғылықтың өзінде бұлар ГПУ әскерлеріне қарсы соқтықты:

	– Кто вы? Бросайте оружие! Двое к нам приближайтесь! – деген өктем дауыс Құндақбай тобының төбе құйқасын шымырлатты. Ал Құндақбайдың өз басы мұндайлыққа әзір еді:

	– Мы бедняки из Бостана! Едем в сторону Сарыозек в поисках работы. Почему ночью? Потому, что нас вынуждают последнюю кобылу, последнюю корову сдать в общее хозяйство.

	– Значит беглецы! Саботажники!

	Құндақбай бірінші болып екі оқ шығарды. Сол-ақ екен бұған ерген оншақты жүргінші ат жалын құшып жан-жаққа бытырай қашты. ГПУ жасақшылары тарапынан да тарс-тұрс мылтық атылды. Тек Құндақбай да, басқалар да бұл жолы аман кетті.

	Алдын ала келісім бойынша мұндай жағдайда жан-жаққа бытырай қашқандар әрқайсысы өздерінше саңлау тауып, Шаған таудың басындағы Қараңғысайға жетіп құлауы шарт. Бәрі сонда табысуы керек. Тек бұл табысу екі тәуліктен астам уақыт өткенде ғана жүзеге асты. Бәрі жүректерін қолдарына ұстап, жалғыздап, әрқайсысы өз үлесіне бұйырған соқпақпен қоянша секектеп, ауыл-ауылды айнала жортып, әрең дегенде бой жасырып үлгеріпті. Кейбіреулері ғана Алтынемел, Доланалы, тағы басқа бірер мекендерге соғып, сондағы өз жақын туыстарының үйін паналапты. Ол туыстар «ойбай щырағым, сенің Құндақбай тобында екеніңді, біздің шаңырақты паналағаныңды естісе қызылдар үйелменімізбен өртеп жібереді» деп, азар да безер болып шығарып салыпты. «Қазір ГПУ дегенің жұт жылғы қасқырдан жаман, үй-үйді тінтіп, қора-қопсыңның есігін мылтықтың дүмімен ұра ашып, бір уыс, жарты уыс бидай-тарыңның өзін атан түйеге балап, тәркілеп әкетеді» деген сөздерді де солардың ауыздарынан естіпті.

	Кім арқылы жеткені кейінгі ұрпаққа белгісіз, сол жолы осы шоғырда Құндақбай Төленді баласының да бар екенін құлағы шалған ГПУ басшылығы Қараңғысайды қоршауға алуды бұйырыпты. Тіпті онда пулемет апарыпты деген де дерек бар. Қараңғысай Құндақбайдың ежелгі жан сақтар ұясы ғой, мұндағы әрбір қайың, қарағайға дейін оған жақсы таныс. Соның көмегі тиген шығар, қызылдардың біраз жанкештісін оққа байлап, өздері бір адам да шығын бермей дін аман құтылып кетіпті. Құндақбайдың туып-өскен ауылы Күркілдек арқылы төмен құлдилап, қарсы беттегі Доланалы тауына жетіп, сонда аз күн із суытып, жиырмаға жетеғабыл отбасын, Түлкілі тауының сыртымен Қытайға көшіріп әкетті. Сонда да Құндақбай өзінің бұл жорығын сәтсіздеу сапарға балады.





СЕГІЗІНШІ ТАРАУ




	Құндақбай Төлендіұлы осы 1929 жылдың мамыр айында Қоғалы аңғарына жасаған «сапарына» көңілі толмай, тіпті оны сәтсіздікке балағанмен шындық сәл басқаша екенін едәуір уақыт өткізіп барып бағамдады. Бұл «сапарының» жай «келді-кетті» дейтін ұғыммен сиыспайтын, мүлдем ажары бөлектігі бара-бара айқындалды. Көзді ашып-жұмғандай ғана сәтте өткенмен бірер аптадан соң-ақ жүрген жолын өртке орап кеткендей нағыз қанды жорық, аласапыран дүрбелеңнің алғышартына ұқсаған.

	Осы Жаркент уезіндегі ГПУ жүйесінің ең үлкен бастығы Фома Иванов дейтіннің бұл шақта жүйкесінің мықтап жұқарғаны анық. Енді қалай, 1929 жылдың көктем, жаз айларында сол кездің тілімен айтқанда «террорлық актілер» бір-бірін баса көктеп өршіген. Оларға ресми тілде «контрреволюциялық» әрекеттер деген айдар тағылды. Бұл әрекеттерге қатысқандарға қарсы «жою» және «тұтқындау» шаралары қолданылды. Әрі олардың бәрін «байлар» деп атады. Расында, 1929 жылдың орта шенінде Қазақстанда, оның ішінде Жетісу өлкесінде «байлар», «аса ірі байлар» дейтіндердің қарасы мүлдем өшкен. Себебі, олардың бәрі дерлік жер аударылып, абақтыға қамалып, не мал-жанымен шетелдерге шекара асып үлгерген. Ал мына «контрреволюциялық» әрекеттерді тұтандырушылар орта шаруалар, кедей-кепшіктер еді. Тек оларға бөтен айдар тағып, қызыл өкімет өзінің шынайы сипатын бүркемелеуге тырысты. Тіпті кейбір өлкелерде мұндай бас көтерулер діни ұйымдардың лаңы, қаскүнемдігі деп жарияланды. Ал шындығында кешегі көбісі байдың малы дегенмен де сондағы жүген-құрық тимеген асауларды үйретіп, тақымға басқан шабандоздар енді сол жүген-құрықтың өзіне сүрініп, аспанға қарап ұлыған ашбөрілердей халге түскенде неге ашынбассың? Міне, ГПУ белсенділері «лаң, қаскүнемдік» атағандардың бәрі сол ашынудың заңды жалғасы екенін біле тұра ол хақында тосын атауларды үйіп-төгіп, отқа май құйғанның кебін келтіретін. Бұл әдіс ол белсенділердің өздеріне де оңайға соқпайтын. Осы жүйедегі Жаркент уезі бойынша ең үлкен бастық Фома Иванов жиі-жиі тығырыққа қамалып, амалы таусылып, есесіне «тазы ашуын тырнадан аладының» қылығына басады. Ол ең әуелі өзіне тікелей бағынышты, осы ОГПУ-дің Талодықорған аудандық бөлімшесінің қызметкері, әрі коммунистік отряд дейтіннің командирі, туа-бітті әскери адам, толық денелі, көк көзді, қызыл жүзді, аздаған демікпесі бар Беляев пен оған қарасты «оперативтік топ» дейтіннің командирі Ботвиновті үсті-үстіне желкеден қысты-ақ.

	Бір жайдан тап осы апталарда аталмыш үшеу – Фома Иванов, Беляев, Ботвинов ұстаның қолындағы балға мен төстемір аралығында нанша иленген қып-қызыл шоқ-бұйымға айналғандай еді. Оған мынадай бір құжат анық дәлел. Қазақ тарихшыларының бірі өз еңбегінде бұдан сәл бұрынырақта осы Фома Ивановтың қазақ өлкелік БК(б)П комитетінің бірінші хатшысы Ф.Голощекин мен Өлкелік партия комитетінің бюро мүшесі С.Сәдуақасұлына жазған хатын келтіреді. Біз де сол тарихшығалымнан кешірім сұрай отырып, осы хаттың толық нұсқасын өз оқырмандарымызға да көлденең тартпақпыз.



	г. Кзыл-Орда 10 сентября 1926 г.

	Совершенно секретно



	Я как сотрудник ГПУ, знающий воочию проводимую политику группой губернских европейских работников в лице Шишко, Берестина, Озола, Альшанского и других, считаю своим партийным долгом донести, что если не изменить антипартийную политику этой группы, которая направлена заведомо в сторону преследования и гонений казахских работников путём использования против них всех сил и возможностей, которыми располагают они. По линии ГПУ первоочередной операционной работой является собирание ложных материалов на казахских ответработников. Мы практикуем различные способы, специально нанимаем уголовных элементов из казахов или арестовываем конокрадов для получения ложных свидетельских показаний на казахских ответработников, нарочно создаём группировки из казахских влиятельных родоначальников и русских кулаков, чтобы натравить последних на казахских ответработников и тем самым приобретаем нужные материалы, кроме того, усиливаем слежку и, для того чтобы побеждать и парализовать казахских работников, искусственно натравливаем одних работников на других, сваливая «вину» с одного на другого и т.д.

	В силу нашей политики, в результате операционных достижений по линии ГПУ ежегодно десятками убиваем казахских бедняков, чтобы изолировать бедноту и середняка от казахских работников, и если не мы убиваем их непосредственно, то действуем через русских хулиганов. В настоящем году, как и прежде, используем призывников не только против казахского населения, но и против ответработников, занимающих видные посты, под видом конокрадства, обвиняя последних перед русским населением в руководстве конокрадством; конечно если кто заметит, то сваливаем всё на русских кулаков, атаманов, казахских родоначальников, фактически в условиях Казахстана приходится ими руководить и использовать против казахских ответработников, т.к. у нас немало русских кулаков и казахских родоначальников, которые, служа агентами, получают огромные деньги и дают солидные материалы на казахских работников.

	Хотя я не имею права раскрыть тот секрет, который известен мне, но как член партии доношу исключительно Секретарю Казкрайкома Голощёкину и т.Садвакасову как члену Бюро Казкрайкома, чтобы о упомянутом мной секретном сообщении знали европейский руководитель и казахский, для обьективного суждения затронутого мной выше вопроса. Кроме того, я категорически заявляю, что всё вышеизложенное есть практическое положение вещей, и всё мною лично практиковалось в мою бытность уполномоченным в Лепсинском уезде и в Джаркендском уезде ныне, поэтому, сомневаясь в правильности этой практики и тактики, прошу Вашего личного совета, никому не говоря ничего, ибо, если узнают об этом моём сообщении т.Альшанский и т.Журавлев, то они меня живьем съедят. Один исход: отказаться от своей подписи или же изменить свою подпись и одновременно надеюсь, что Вы не выдадите меня в обиду этим хищным зверям на растерзание за мою коммунистическую откровенность.

	С коммунистическим приветом

	Фома Иванов.



	Егер зерделі оқырман осы хатты ынта қойып, астарына үңіліп, талдап оқыса оның әрбір жолынан қан тамшылайтынын аңғарар еді. Онсыз да өзара дау-дамайы көп, ауызбіршілігі аз, атысып, шабысудан көз ашпайтын қазақтардың ортасында осы хатта баяндалған зұлымдық саясат жүргізілсе отқа май құйғаннан несі кем? Мұндай саясаттан Жетісу өлкесінде ұжымдық шаруашылықтар құру, «буржуазиялық ұлтшылдар» мен «тап жауларын» жою жөніндегі тапсырмамен келген орыс нәсілді жоғары мәртебелі қызыл командирдің өзінің жүрегі шайлыққаны тайға таңба басқандай емес пе? Олар солай, басқасынан не қайыр дегізгендей.

	Алғашқы қарқында Құндақбай Төлендіұлына осы биылғы, 1929 жылғы науқан өткен 1928 жылғы науқаннан пәлендей айырмасы жоқ, жай соның шұбалаң құйрығы ретінде көрінген. Тіпті Қытайға қарай шекара аспаған, осы Шаған таудың теріскей бетінде ел не көрсе, соны көремін деп тас бекінген Бұлғақбай Білдебай баласы да солай ойлаған. Сөйтсе олай емес екен. Бұлғақбайды ұйқысынан шошытып оятқан мына бір кездесу болды. Оның Шаған тауынан бері асып Құндақбайды іздеп сансырауы жайдан-жай емес еді.

	* * *

	Жарайды, ол кездесу жайын сәл кейінге ысыра тұрайық. Себебі, осы 1929 жылғы жазда Бұлғақбайдың бұл Шаған таудың түстік бетіне, Қоғалы өңіріне, Матай, Доланалы биіктерінің айналасыда ат ізін салуы әлденеше рет қайталанған. Бірақ бәрінде де қияметтік дос Құндақбайдың орнын сипап қала беретін еді. Ал Құндақбайдың өз басы қайтті? Ол Қытай жерінде де аса жұмыссыз емес еді. Туған жерден өкше көтеріп, осылай қосы ауған қазақтардың мұнда да аса шекесі қыза қоймаған. Ондайлықтың басымы қытай, ұйғыр басқа да ұлттар тарапынан жасалған қысымшылықтарға қатысты. Оған қоса негізінде Жалайыр, Суан, Албан, Қаңлы сияқты рулардан құралған осы қазақтардың жаңа жағдайға көндіге алмауы, егіншілікке, сауда-саттыққа епетейсіздігі де қолбайлау. Міне, атақты мерген сол сияқты ырду-дырдуды реттеуге көп уақытын, күш-жігерін сарп етті. Әрі Қоғалы өңіріне өзінің жасаған «сәтсіз» соңғы сапарынан соң ондағы жоғарғы-төменгі қызыл командирлер жұт жылғы аш қасқырлардай өзге түгіл өздерінің жақтастарын талап жей бастағанын, Түлкілі, Шаған, Қотырқайың, Аламан, Сатылы, Үлкен Қоянды тау, тағы басқа да биіктерде әр түп қарағаайдың түбінде, әр тұста қаңқиған жартастардың тасасында бір-бір қарулы күзет қойғанын, әрі Құндақбайдың бір басы үшін төленетін «сыйақыны» еселеп арттырғанын естіп, сәл-пәл әліптің артын баққан сыңайда еді. Осымен маусым, шілде айлары таусылуға жақындады.

	Сол шілде, тамыз айларының тоғысына таман, жарқыраған жаз күндерінің бірінде Құлжа қаласының сыртында, төбе басында Құндақбай оншақты нөкерімен қымыз ішіп, ел-жер жайында әңгіме-дүкен құрып отырған. Араларында өз інісі Мырзақбай, өз әйелі Ақтолқынның інісі Жұмақан, сосын әлгі соңғы «сәтсіз» сапарда Қоғалыға бірге барып қайтқан Құдайберген, Аюшал, Әбдіқадыр және басқалар бар. Уақыт сәл күн еңкейген шақ. Батыс жаққа бетін бере жайғасқан Құндақбайдың қас-қабағы, қыл қыбыры мол етті жүзі, жалпақ маңдайы сол күн сәулесіне молынан-ақ шомылғандай еді. Буып бара жатқан ыстық жоқ, әрі мына төбе басында теріскей беттегі таулардан ескен самал айқынырақ сезілген жанға жайлы бір жаймашуақ шақ еді. Уақыт кең, мерген айналасына малдас құрып, не жантая жайғасқандар әр жайдың басын бір шалып, ортаға салуда.

	Кенет Құндақбай оң қолының алақанымен көзін көлегейлей батыс жаққа елеңдеді. Мергеннің қылығын басқалар да қайталады. Бәрі бірден-ақ көздеріне іліктірді. Түстік беттегі Іле дариясының жағалауымен осылай қарай бес салтатты салып ұрып келеді екен. Қарулы қызыл әскерлер екенін де түз адамдары бірден-ақ ажыратты. Аттарының бас шұлғысы да бір түрлі, ештеңеден сескенетін түрлері білінбейді.

	– Мыналар анық бізге келе жатқандар! – деп бірінші тіл қатқан Құдайберген.

	– Біреулер жөн сілтеген ғой, шамасы! – деп Аюшал да оны қостағандай еді.

	Құндақбай да, басқалар да үн-түнсіз. Бәрі де көз жанарларына күш түсіре селт етпей телмірісті. Аттылардың жүрісі тез, тым жақын қалғанда осындағы Әбдіқадыр деген кісі табаға қуырылған балықтай шаж етті:

	– Әй, Құндақбай бауырым, мына бесеудің біреуі өзіңнің нағашы інің ғой! Әлгі қызыл әскердегі Ералы ғой!

	Олар тіпті жақындағанда біреуі Ералы екені тіптен анықталды. Бұл қаспан-қаңлыдан шыққан, мына Құндақбайдың шешесі Мәуеске жақын іні, кедейлігіне, жалғыздығына орай о бастан-ақ Қызыл әскер қатарына жазылып, сонда жан-тәнімен қызмет еткен жан. Әрі өзі Сатылы тауында сондағы Дәуренбек батыр қорғаны аталатын сайда жалғыз жапырайған киіз үйде ұйықтап жатқан Құндақбайды атышулы оперативтиік топ дейтіннің бастығы, әккі әскери адам Ботвинов бастаған үлкен шоғыр қоршауға алғанда Құндақбайдың аман-есен құтылып кеткен оқиғасы бар емес пе? Міне, сол оқиғаның бел ортасында болған Ералы, міне, осы еді.

	Әскери киім киген бұл Ералының сыптай денесі ер үстінде де бөлектеніп тұрады екен. Фуражкасына қадалған кокарда аталатын формалық белгісі де алыстан жылтырайды. Құндақбай әзірге үнсіз. Бес салтатты бұларға оқ атымдай жер жақын келіп, тізгін тартты. Үсті-бастары қару-жараққа толы солдаттар қанша майданнан өткен, сары тісті, сақа айғырларға түрлері келгенмен тап мына жерде тақыр мұзда табандары тайғанақтағандай бір дегбірсіздікке ұшырады. Ол жағын өздері ерттеп мінген бес сәйгүлік өз қимыл-қозғалыстарымен растағандай. Ия, ер үстіндегі пенде мен қылқұйрықты жануардың қашан да жандары бірге ғой.

	Енді екі тарап бір-бірін көзбен арбасты. Тіл мен жақты әзірге қаңтарып тастап, кім бірінші сыр береді дегендей. Кенет Құндақбай оң қолының алақанын жазып жіберіп, саусақтарын тарбита белбеуінен әлденені іздегендей қимыл жасады. Бұдан бірінші болып шошынған Әбдіқадыр еді.

	– Әй, жарықтығым! Неғыласың? Қай бір жетіскеннен келіп тұр дейсің? Мына Ералы ит те болса нағашы інің, туысқаның ғой! Тиіспе! Әуелі қызыл тілге кезек берсеңші! Сосынғысын сосын көрерсің!

	Құндақбайға Әбдіқадырдың сөздері ұнамады. Бұл Құндақбайдың кім-кімді де жалпасынан түсірер жаман отты қарасы болушы еді. Міне, сол жаман қарасын Әбдіқадырға қадағанда ол бір жағына аунай құлады. Басқалары әлі де қыбырсыз. Құндақбай сосын белбеуіне қыстырулы орыс тапаншасын суырды да көздеп жатпастан қарсы беттегі бесеуге қарай оқ атты. Бұл оқ Ералының фуражкасына қадалған кокарда аталатын, күнге жарқыраған формалық белгісін мүлтіксіз дәл ортасынан тесіп өтті. Ералы ер үстінен әлдекім күшпен алып лақтырғандай оң қапталға қарай ұшып түсті. Қасындағы төрт солдаттың да көздері өткір еді. Олар үрейлене, ес жоғалта абдырап, Құндақбайдың Ералыны емес, оның кокардасын көздеп атқанын, әрі нысанаға дәл тигізгенін табанда бағалады.

	Сірә, бұл тұрыста Қоғалы өңірінде орыс-қазағы, байы-кедейі, чекистер мен чекистер емесі аралас ел-жұрт ортасында Құндақбай хақындағы қиял-ғажайып ертегіге ұқсас әңгімелердің шектен тыс етек алғаны да өз дегенін істеп еді. Бұл әңгімелер Құндақбайдың ол жаққа жасаған соңғы «сәтсіз» сапарынан соң тіпті қаулады емес пе? Тіпті жаңартылған жаңа нұсқалармен толықтырылды ғой. Одан мына Ералыға ерген кәнігі төрт орыс солдаты да хабардар. Енді соның бір мысалын бұлар өз көздерімен көргендей еді. Сосын не жан қалсын? Бұл мұздай қаруланған төрт солдат енді жандарын шүберекке түйіп, аттарының жалын құшып, кілт теріс бұрылды да күнбатыс жаққа, Іле жағалауына қарай тасырлата шапты.

	Ал Ералы сол құлаған жерінде тырп етпей жатты. Құндақбай екі иінінен дем алғандай сәл-пәл ойлана дағдарды. Сосын отты қарасын Құдайбергенге қарай бұрды. Елгезек шал оның ойын сол заматта-ақ ұғып, қасындағы ең жасаңдау Мырзақбай мен Жұмақанға бұрылды:

	– Кәне, сен екеуің менімен бірге жүріңдер! Мына Ералыны иығымызға салсақ та көтеріп, осында әкелейік! Аты да көп ұзамаған сияқты ғой, жә, ол бәрібір алысқа кетпес!

	Құдайберген, Мырзақбай, Жұмақан – үшеуі сұлап жатқан Ералыны иықтарына салған жоқ, бұл ұлты қазақ қызыл әскердің құла жирен сәйгүлігі де әскери тәртіпке үйренген бе, иесінен екі арқан бойындай қашықтықта состиды да тұрды, сосын да оны Жұмақан оңай ұстап әкелді. Ералыны ер үстіне көлденең тастады. Құндақбай алдына жеткенде де Ералы өлі балыққа ұқсап, былқ-сылқ етіп, бірден тілге келмеді. Құдайберген мен Аюшал – екі кексе оған зіркілдей ұрсып:

	– Әй, немене, саған оқ дарыған жоқ, өзің қызыл әскерсің, жер бетінде ұжмақ орнатамыз деп жапырып барасыңдар! Сөйте тұра, жас балаша қырсығасың..! Кәне, іш мына қымыздан, тілге кел! Құндақбай туысқаның дәл қасыңда! Екеуің жиен-нағашы болып дидарласпайсыңдар ма? Жеті насырың жерге кіріп, бетіңнің суы бес төгілсе де кәне ашыл! Сөйле!

	Ералы атүсті жүрістен шынында әбден шөліркепті. Ағаш тостағандағы қымыздан үсті-үстіне сіміргенде іш құрылысында бөгде бір аласапыран орнағандай ол неме бүкіл тұла бойын жайлап әкетті. Сәл-пәл әлсірегендікке де ұқсайды. Құндақбай тобы бұдан әрі де Ералыны асықтырмады. Екі көзі алайып, қыр мұрнында күн сәулесі ойнағандай оның қалпынан не тағдырға да мойынсұнғандық белгілері шалынды.

	Тағы біраз уақыт өткізіп барып, Ералыны Құндақбайдың өзі тергеуге алды:

	– Әй, иттің күшігі! Бұл жүрісіңнің мәні не? Не бұйымтайың бар? Бәрін ішім сезеді. Сонда да ең әуелі өз аузыңнан естіген лазым.

	Біраз ес жиып үлгерген Ералы:

	– Қайсыңа қауындай жарылайын?! Большевиктердің де қайсы бір лебіздері оңға ұқсайды. Ал сендер де оңай тентекке жатпайсыңдар! Мынау не деген ғажайып? Ерте заманғы құралайды көзге атқан, қол-аяғы құрыштан құйылған, отқа салса күймейтін, суға салса батпайтын, батыр-бағландар, хас мергендер осындай-ақ шығар! – деп, ыңырси қолындағы фуражкасын, оның оқ тесіп өткен кокардасын саусақтарымен езгілей бастады.

	– Сонда да шаруаңды айт! Біз тіліңнен тартқандай болмайық! – деп Құндақбай қайта қадалды.

	– Не шаруа болушы еді?! Біздегі ең үлкен бастық, оқу-шоқуында мін жоқ білімдар Фома Иванов өзіңе жалынды сәлем жолдаған. «Құндақбай Төлендиевич өз еркімен қызыл өкіметтің қолына өтсін, егер сөйтсе оның барлық күнәлары кешіріледі, басынан бір тал да қылшық түспейді, оған өз басым кепілдік беремін» дейді.

	Енді ғана Құнбақбайдың түсі жұмсарып мырс-мырс күлді. Қасындағылар – Әбдіқадыр, Құдайберген, Аюшал, Мырзақбай, Жұмақан, тағы басқалар жарамсақтана олар да жарыса пысылдады.

	Құндақбай:

	– Егер оқу-шоқудың түбін түсірген тым білімдар бастығың өйтіп сәлем жолдаса оның да ақыл-есіне зақым келген екен? – деді. Кенет өлі балықтай былқ-сылқ еткен Ералы кеудесін тіктеп алып, Құндақбайдың бет-жүзіне тура қарап, заһар шашты:

	– Ақыл-есіне зақым келмей қайтсін?! Кейде менің сол діні басқаға жаным да ашиды! Сен, Құндақбай жиенім, тура тиген бір оқтан ажал құшар едің. Ол шарадай басына күніне он оқ тиіп, әлі күнге тірі жүрген пенде! Қандай оқ дейсің бе? Сен, Құндақбай жиенім, өзіңді дүниенің жалғыз тұтқасына балайсың-ау, сірә! Сен сияқты дүниеге тұтқа болуға иегі қышығандар тезекше ыбырсиды. Анау Матай таудың бөктерінде артель құрмақ шапырашты Дәнеқұл ауылын сырттан торуылдаған жалайыр-қарақалпақ Молданазардың қылықтары сенікінен кем соқпайды. Ол қылықтар Иванов үшін бір оққа татымайды деп пе ең? Әнеукүні ғана сонау Іле дариясының осы оң жағалауынан, Ақкөл деген мекеннен бір жігіт келіп кетті. Сені іздеді. Бір ақсақалдар оны оңашалап сыр тартқан екен, сөйтсе оның жүрісі де тегін емес, сол Ақкөлде бір Құлтай атты өзің тәрізді бір жырынды қызыл өкіметке қарсы кедей-кепшікті көтеріп, араларында қырғын найзағайша шатырлапты. Қызыл өкіметтің қаруы күшті ғой, соны Құлтай жазған неге кәперге алмаған, көп боздақтар қан жұтып өліпті. Ал тірідей қолға түскен көтеріліс басшылары айналасы он бір адам, тегіс сотсыз, тергеусіз табанда оққа байланды. Құлтайдың өз басы сынаптай сырғып бас сауғалапты. Бұл бір жолғысы емес екен, сосын да оны «неуловимый Култай» атапты. Ал бізге Қоғалыдан сені іздеп келген жігіт, сол Құлтайдың жансызы көрінеді. Өзі сені жақсы таниды екен. Оны біздің чекистер әзірше анықтап жатыр. Ал сол Ақкөлдегі көтерілісті басуға сонау Алматыдан үлкен шенділердің бұйрығымен біздегі шонжар Фома Иванов та күш-көмек жіберуге міндетті екен. Кейін сенің жіберген көмегің мардымсыз, әрі кешігіп жетті деп, алматылық дөкейлер мына бәріміздің төбемізге әңгір-таяқ ойнатуда. Фома Ивановтың атына қаһар төгіп, хат-телеграммаларды бірінен соң бірін тоғытуда. Оларды оқып көрсең төбе шашың тік тұрады. Фома Ивановтың өзіне арналған «егер жұмысты босаңсытсаң сол ымырасыз халық жауларының бел ортасында арестанттың лыпасын иығыңа іліп, Сібір тайгасына қарай шеру тартасың» деген ескертпелер бар. Бұлары неше оққа татиды? Санап көр! Басқалары тағы бар. Сол Ақкөлден сені іздеп келген пақыр біздің чекистердің қарауылына іліккен! Шүріппені бассаң-ақ қалпақтай ұшқалы тұр. Ол сені іздеуде де кәдеге асар! Сосын да әзірге тимес! Ал биылғы Кеген, Нарынқол жақтан жеткен дыбыс ше?.. Сондағы албан ішінен шыққан, өзіңе ныспысы мәлім Жақыпберді салған шулыған қаншалықты? Ол да сондағы албан, суанды таутастың арасымен Қытайға көшірді емес пе? Таулы жер, барлау жұмысы қиын деп, қызыл өкімет ол жаққа аэроплан ұшырды емес пе? Қызық қылғанда биыл, биыл болғанда осы жақында ғана сол албан Жақыпберді сол барлаушы-аэропланды атып түсірді ғой.

	Аузынан түкірігі шашырап, көзі қанталай лапылдаған жас жігіт Ералы шаптықпасының осы тұсында Құндақбай сәл қалғып кеткендей еді. Қарқарадағы албандар көсемі, әрі батыр Жақыпбердінің аэроплан атып түсірген оқиғасының мына сорлы Ералының бастығы Фома Ивановқа қандай қатысы бар, сол жағы сәл ежіктелсе де Құндақбайдың құлағынан қақас кетті. Бұл сәл оянғандай сәтте қайта зер салса Ералы бір кезде сол Ивановтың орынбасары атанған Мырзахан және осы Құндақбайдың ең жақын достарының бірі, Шаған таудың теріскей-батыс беткейіндегі жалайыр-мырза Бұлғақбай Білдебай баласы сияқтылардың құлағын шулатып жатыр екен. Бұған, әрине, Құндақбай елең етті. Түкірігіне шашала, қылғына сөйлеген Ералы олар жайлы да әңгіменің ең бір ащы-ащы тұстарын теріп-теріп ортаға салуда екен. Бұдан қызыл-қаңлы мергеннің ұққаны мынау: Шындығанда, бұл Мырзахан мен оның інісі Керімбек бұл Жетісу өңіріне біршама танымал тұлғалар. Ең әуелі бұл ағайынды екеу сонау Алаш қозғалысы заманында атақты инженер Мұхамеджан Тынышбаевпен бірге жүрген. Ә.Бөкейханов, А.Байтұрсынов сындылармен де үзеңгілес, сыралғы достар қалпында болған кезеңдері бар. Әсіресе, бұл екі ағайынды сонау 1916 жылы қазақ жастары батыстағы майданға қара жұмысқа алынғанда өздерінің сауаттылығын, орысшаға жетіктігін пайдаланып, оларға көмек қолын созғаны ел ішінде талай дыр-думанға тамызыққа жараған.

	Кейін, Мырзахан Төлебаев пен Мұхамеджан Тынышбаевтың жолдары екі айырылып кеткендей еді. Екеуі де қызыл өкіметке берілген жандар. Мысалы, дәл қазір М.Тынышбаев Алматы-Талдықорған арасында тарамысша тартылып жатқан Түрксіб теміржолының бас инженері, ал Мырзахан Төлебаев осындағы бас «жаналғыш» Фома Ивановтың орынбасары. Былайша екеуінің бағыты бір. Тек араларында ала мысық жүгіріп өткендей бір пәле бар. Ол жағын Құндақбай бірнеше мәрте естіген де еді. Тек тағдыр жазуымен екеуінен де бойын аулақ салғасын олардың арасындағы дүрдараздықтың байыбына бармаған. Ал мына Ералы қақалып-шашалып сол Мырзаханның бүгінгі қайғылы жайын тілге тиек етіпті. Былтыр, 1928 жылы, Мырзахан мына атышулы Фома Ивановтың оң қолы атанып, айы оңынан туып тұрған шақта осы Жетісу өлкесіндегі аса ірі байлардың қара тізімі алынды емес пе? Демек олар тегіс атылуы тиіс. Міне, сол тізімге ілінгендердің біреуі осы Мырзаханның өзінің нағашы туысқаны, тағы сол шақта Лабасының тұмсығын жайлаған Тоқберген деген кісі еді. Не істеу керек? Туысқандық парыз Мырзаханның ішін бұрайды. Ақыры, сол күні кеште іңір қараңғылығы түсісімен Мырзахан бір жарамды ат ерттетіп, жалғыздап Лабасыға тартады. Тоқбергеннің үй-ішін түн жарымда оятып, бүгін түннен қалмай Қытайға ауа көшіңдер, әйтпесе ертең қол-аяғың кісенделіп абақтыға жабыласың, сосын атыласың дейді. Тоқберген сол түні дүрк көтеріліп, Шаңғараққа қарай қозғалып, қара үзіп кетеді. Ертесінде Тоқбергенді тұтқындауға келгендер оның орнын сипап қалады. ОГПУ бастығы арамызда сатқын бар, «ақша-пұлды аямай, кәне, табыңдар» деп зікір салады. Сонда бір желбуаз сатқын қазақ Мырзаханды сол күні құлқынсәріде Лабасыдан бері ұзап, ат үстінде теңселіп келе жатқанын көргенін жеткізеді. Мәселенің арғы жағы белгілі, Мырзахан табанда ұсталып, атылып кетеді. Бұл оқиға Мырзаханның жақын туыстарының көкірегіне айықпас қаяу түсіреді. Себебі, мұның алдында Жетісуда қазақ ауылдарын ақ пен қызыл талауынан сақтауға жанын салған Керімбек те, ия, әлгі осы Мырзаханның інісі Керімбек те ұсталып атылған еді. Міне, осы екі ағайындының туыстары, жақын-жаңбарлары кеңес өкіметіне осыншама еңбек сіңірген жандардың бұлайша құрбандыққа шалынуы шектен шыққандық, бір қам-қарекет жағын қарастырамыз деп өздерінше топ құрады. Ол топтың біраз мүшелері бұл шақта Айнабұлақта түйісуге жақын қалған шойын жол құрылысында жұмыс істейді екен. Бұларды да қарауылға алған ОГПУ мүшелері: «Жоқ, бұларға әзір тиіспейік, тізімге алайық та әзірге әліптің артын бағалық, себебі Түрксіб бүкіл кеңес еліне қатысты екпінді құрылыс алаңы, оның аяқталуына орай ұйымдастырылатын үлкен мерекелік шараға көлеңке түсірмелік, ол шара өтсін, сосынғысына тағы әзір болармыз» деп, тізгін тартқан еді.

	Міне, осындай ақпарларды бірінен соң бірін жентектеген Ералы нағашысын Құндақбай танымай да қалғандай. Жастайынан жетім өскен, арықша ұзын бойлы, мінезі бір тоға Ералы мұншама заржақ шығар деген ой мергеннің үш ұйықтаса түсіне кірмес еді. Бара-бара түсінді. Бұл Ералы жаңа ғана қызыл комиссар, бүгінде артель ұйымдастырмақшы Дәнеқұлды, оның бітіспес жауы жалайыр-қарақалпақ Молданазарды, олардың арасындағы ит-жығысты, сонау Іле дариясының осы теріскей жағалауында Ақкөл атты мекеннің жел-құйыны Құлтайды, қайғылы қазаға ұшыраған ағалы-інілі Мырзахан мен Керімбекті, сонау Қарқара тауларында аэроплан атқан Жақыпбердіні, тағы басқаларды, мына мерген Құндақбай мағынасын ұстай алмай қалған өзге де оқиғаларды бірін екіншісіне бастырмалатып сапырды емес пе? Бұған әрі Құндақбайдың өз басының қылықтарын қос. Соның бәрі жиылып келіп, жай тізімге айналғанымен олар Фома Иванов пен оның тобындағылар үшін әрқайсысы бір-бір бас-аяғы жоқ майдан ғой. Ет пен сүйектен жаралған олар үшін осыншалық майданға шыдас беру оңай ма? Шарт жарылып, оппыға құлап жатқандары қаншама? Ол жайында әрине, жалпақ жұртқа жария етілетін ақпарлар жоқтың қасы. Зерделі де, қырағы Құндақбай ол аласапыранның қызыл өкімет «қырандарына» қалай әсер етуде екенін мына күрт өзгеріп кеткен, тіпті ақыл-есіне зақым келгендей Ералының болмысынан-ақ көріп тұр. Қытай асқан, «қандыбалақ қарақшы» Құндақбай алдында Ералының бұлайша ақтарылғанын ГПУ басшылары естісе мұның маңдайынан сипай қоймас. Соны біле тұра қызыл әскер Ералының осыншама ашылып-шашылуына не жорық? Әлде бұл Ералы, әбден шаршап-шалдыққан Ералы мына «қандыбалақ қарақшының» қолынан тірі кету жоқ, сосын да іштегі запыраннан арылып қалайын деп, өлімге мойынсұнғаны ма?

	Осындай сұрақтардың астында қалған Құндақбай Ералыны тыныштандырудың амалына көшті. Сол өздері отырған төбенің шығыс жақ көлеңкесінде кішкене қос тіктіріп, ас-су әзірлетіп, Ералының сабасына түсуіне ықпал етті. Түнде бұл Ералыны өзі күзетті. Мына Ералының ұшқыр сәйгүліктер мінген, бақайшағына дейін қаруланған төрт серігі аман-сау кетті. Не деп болады бұл күнде?

	Түнде Құндақбай тағы біраз ауыр ойларды, әрқилы жорамал, сезіктерді бастан өткерді. Солардың арасынан бұл екі жағдайды бөліп алды. Біріншісі, сонау Іле дариясының төменгі ағысының оң жағалауындағы «неуловимый Култай» атанған сұрперен осы Құндақбайға жолығып қайтуды тапсырған, әрі осы қызыл-қаңлы мергенін жақсы танитын жігіт кім деген сауал еді. Ол мені жақсы таныса мен де одан хабардар болуым керек қой деген жорамал басын шырмады. Екіншісі, мына Шаған таудың теріскейіндегі өзінің ежелгі досы Бұлғақбай Білдебай баласы мынадай әр түп бұтаның түбіне бір-бір қызыл қарауыл қойылған заманда неғып ары-бері шапқылауды жиілетіп жіберді деген таңырқау.

	Ертеңіне түске дейін ұйықтап, ет пен женттен тойғанынша жеп, қымыз бен қара шайға мейірін қандырған Ералы әбден-ақ оңалған. Құндақбай өзіндегі адуын мінезді қақ тұмсықтан ұрып бұрышқа қуып тастап, бұл да тонын ауыстырып кигендей нағашы туысқанына барынша жылы шырай білдірді. Құндақбайда дипломатиялық қабілет те жеткілікті, керек кезде неге оны кәдеге жаратпасқа?

	– Әй, Ералы інім, екеуміздің бөлісе алмай жүрген дәнемеміз жоқ! Елді ақ пен қызыл деп қақ жарған заманда екеуміз екі санатта қалып қойыппыз! Ол пешенемізге жазылған сірә. Ол үшін сені жазғырарым жоқ! Мен саған қылдай да қиянат жасамаймын! Кетем десең қазір-ақ жолың ашық! Тек мені екі мәселеде көзімді ашшы.

	Алғашқы мәселеде Құндақбайдың «көзін ашу» Ералыға мүлдем қиынға соқпады. «Сөйлей-сөйлей шешен боларсың» дегендей кешегі арыны бүгін қайта қозғандай. Ералы ол жағын тез сап қылды. Мәселе мазмұны мынау екен. Құндақбай он алты жасынан байлардың жылқысын бақты емес пе? Бұл әрі көкпар тартуда да алдына жан салмастың өзі еді. Мұның сонау жас балғын кезінде Іленің осы теріскей жағалауында мына Қоғалыдан бастап судың сонау төменгі ағысындағы Ақдала, Ақкөл, Көкжиде аталатын мекендерге дейінгі аралықтағы ел бір-бірімен ауылы аралас, қойы қоралас жұртқа ұқсайтын. Әсіресе, жылқылы байлардың қарым-қатынасы ширақтау. Себебі, бергі Малайсары тауы мен арғы Мойынқұм, Сарыесік Атыраудың ұшқан құстың қанаты талатын кең-кең жазықтары қыс қыстауға, жаз жайлауға молынан жарап жататын. Өрісі солай болғасын, қонысы да өзара араласпай тұра ма? Әрдайым торқалы той, топырақты өлім сияқтыларда бір-бірінің қасынан табылатын. Бірде мына берідегі Шеңгелді өзенінің бойындағы бір жайлауда ат жарысы, тай жарысы, жорға жарысы түгел орын алған, әрі көкпар тартылған ұланасыр үлкен тойда бір жаман дау бұрқ еткен. Оңайлықпен басылар түрі жоқ, дауласушы екі жақтың да беті қатты.

	Тек той иесі, кәмелетке жаңа толған сүйікті ұлын үйлендірген атышулы бай дауды шешуге өзі кіріседі. Бұдан да нәтиже жоқ. Ауыздарынан ақ көбік бұрқыраған дауласушы екі жақ ашу-ызаға тіптен ерік беріп, іс насырға шабады. Даудың түп қазығы сол – той иесі көкпарға берген серкешті сондағы шабандоз жігіттердің бір тобы өз руластарының мерейін өсіру үшін қараулықпен әкетті, себебі, ашық дала жетпегендей көкпар додасын жіліншік сынатын дөңестерге қарай бұрды, сонда әлдекімдерге тас лақтырып, бәсекелестердің аттарын мертіктірді деп, лаң салды. Ал қарсы жақтың да өз уәждері бар.

	Ол кезде осы тойдың бел ортасында жүрген Құндақбай небәрі он алты жаста еді. Бала палуандай домаланып ортаға шыға келді де:

	– Тоқтаңдар! – деп ақырып қалды. Аспанның көбесін сөгердей жаман дауыстан ауыздары ақжемденген даукестер кілт тыйылды. Әрі Құндақбай бұрын ешкім көп байқамаған, қорғасын оқтан әрмен көздерімен айнала тола жұртқа қарағанда тіптен жым-жылас болыпты.

	– Төрелікті мына мен айтайын! Баяғы заманғы шежірелерде Ғайса пайғамбар туардан көп бұрын ел болып құралған, Сырдария бойында іргесін бекіткен, Жиделі-Байсынға үкімі жүріпті делінетін ең ежелгі ру Қаңлыдан, оның ішінде Қызылқаңлыдан тараған Төленді баласы мына Құндақбай – мен айтайын! Жол менікі!

	«Жер астынан жік шықты, екі құлағы тік шықты» ма, мынауың кім еді деп тойшылар абдырай мелшигенмен көпшілігін әлдебір үрей, қорқыныш матап қалып еді. Құндақбай көп күттірмеді, қайта айғайлады:

	– Төрелік мынау! Той иесі тағы бір көкпар береді! Тағы бір серкешті сойып, сонау бір топ тобылғының түбіне тастайды. Дауласушы екі жақтан бес-бестен, барлығы он жігіт сайланып шықсын! Ортада мен боламын! Ол серкеш-көкпарды бірінші мен алып қашамын! Екі жақтағы бестіктің қайсысы менен тартып әкетсе жеңіс солардыкі! Ал менен ешқайсысы тартып әкете алмаса алғашқы көкпарда жеңімпаз атанған топ абырой иесі болып қала береді!

	Екі жақтан да «тсс» деген дыбыс білінбеді. Құндақбай кесімі қабылданды. Бұдан көкпарды ешкім тартып әкете алған жоқ, алғашқы көкпардағы шешім күшінде қалды. Той иесі – атышулы байдың Құндақбайға деген разылығында шек жоқ еді, жас сұрперенді бірнеше күн қонақ қылды. Ақыры, оның көп қасиеттеріне қаныққасын ба оған қызын берді. Бұл, әрине, Құндақбай күтпеген жағдай. Сол екі ортада бұл оқиғаға бөгде біреу килікті. Бұл келген Құндақбайдың өзінен сәл үлкендеу, сол кездің тілімен сипаттағанда 22-23 жастағы кекселеу, жүдеу өңді жігіт еді. Ол бірден Құндақбайды оңашалап, оған мұңын шақты:

	– Інішегім, кедейді кедей кебісінен таниды деген, бірақ сен кедейліктің жіп-шудасын бырт-бырт үзген жігіттің нары екенсің. Мына саған телінген қыз екеуміз көптен бері бір-бірімізге ынтызар едік. Әкесі, мына атышулы бай сом тұяқты, жібек жалды қырық жеті жылқыны дүркіретіп есігімнің алдына айдап әкелмей саған қыз жоқ деп бетімді бірден қайтарды. Бұл атышулы байға керегі қалың мал емес, ең әуелі ол менің өмірі түтіні түзу шықпаған тақыр кедейдің баласы екендігімнен жиренетін секілді. Ол жағын соңынан ашып айтты да. Айналайын, інішегім, құдай алдыңнан жарылқасын, сен бір жомарттық жаса! Мына қызды маған қи! Бәрібір оны жылатып, боздатып қайда апарасың?

	Құндақбай алғашында тосырқап, сосын жігіттің үсті-басын, шүңірейген көздерін, қара жұмыстан күстелген қолдарын, шыр бітпеген сүйек-саяғын мұқият барлап:

	– Қидым! – деп бір-ақ сөзбен жауап қайырған. Бүйтіп өз жолын берген жомарттық қазақта ілуде-шалуда бір ғана ұшырасады. Ол жігітті Құндақбай қайтып көрмеген де еді. Бұл мәселеге Құндақбай әр қырынан келіп, Ералыны әрқилы ірілі-ұсақты сұрақтардың астына алды. Тіпті ныспысына дейін есіне түсірді. Сосын ғана Ақкөлдегі «неуловимый Култай» Қоғалыдағы Құндақбайға тап сол жігіт арқылы сәлем жолдағанына еш күмәні қалмады. Кенет Құндақбай іштегісін ашпаса да өзінше дүр сілкінді. Бұл қалай да сол жігітпен кездесуім керек деп шешті. Оның бұл шешімін Ералы да дәл аңғарды, «ол танысыңыз қызыл тыңшылардың қарауылына іліккен, мүмкін сол арқылы сізді қолға түсірмек шығар» деп кешегі жорамалын қайталап жеткізді.

	– Жарайды, қызылдар өйтсе біз де айласына айла жасармыз! Ал бұл жігіттің жүрісі тегін емес! Ақкөлдегі Құлтай бізге қарай алтын арқау тартпақ-ау, шамасы, – деп бұл мәселені әзірше жаба тұрды.

	* * *

	Ал екінші мәселе – Шаған таудың арғы бетіндегі жалайыр мырза Бұлғақбай Білдебай баласы бұл Қоғалы өңіріне неге келгіштеп кетті, енді бәрі соған шүйілді. Тек бұл жайдың түп төркіні тым арыға кетеді екен. Задында Ералы біршама есті жігіт. ГПУ қызметкерлері әрқилы күдіктілерді сұраққа алғанда қызыл әскер Ералы қарулы күзетші ретінде олардың ту сыртынан бағып тұрады. Сосын да өз еркінен тыс көп жайға құлағының құрышын қандырған. Құндақбайдың ежелгі досы Бұлғақбай Білдебай баласының арғы-бергі жорығына куә болғандарды көгендегі қозыдай тізіп тергегенде олардың ауыздарынан не төгілмеді дейсің? Мұнда жай тұтқындар емес, өткен-кеткеннің алтын, күміске бергісіз ырзықтарын, ғұлама зерттеушілер табан тоздырып іздер, тылсым деректерді қоса төгіп тастары бар сұңғылалар да төбе көрсетеді. Ералы бұл Құндақбайдың қармағынан енді құтылу жоқ деген сеніміне одан әрі байланды ма, кешегі «шешендігін» қайта тапты. Іштегі запыранды оңтайы келгенде өстіп төгіп арылмаса оның да әуселесі көп. Біз бұл жайларды Ералы айтқан тәртіппен емес, хас шындықтың өрімін сол қалпында келтіріп тізсек былай болып шығады.

	Бұлғақбай Білдебай баласы туып-өскен Шаған таудың теріскей-батыс бетін негізінде жалайыр-мырза елінің бір бөлігі, яғни, «бәйбіше» аталатын тармағы жайласа ал сол жалайыр-мырзаның өзге аталары, әлде қайда мол шоғыры одан да жоғарыдағы Қаратал өзенінің, оның Қора, Шажа, Талды, Қойтас атты салаларының суын ішуші еді. Осы Қоғалы тауларымен жалғасқан Ақтөбе, Сарноқай, Тазтау, Суықтөбе сынды биіктердің қойнауларынан жұлқына аққан аталмыш өзендер күн сәулесін молынан ұялатып, жердің тағы бір жұмағы аталуға лайық ол өлкенің көркіне көрік қосушы еді.

	Ал мұнда Мырза ұрпақтары ғана емес, жалайырдың ең ірі тармақтарының тағы бірі Сиыршы (Байгөбен) балалары да қоныстанған. Жалпы, Мырза, Сиыршы ежелден бір-бірімен қоян-қолтық араласқан, бір-бірінен аса көп бөле-жарылмайтын руларға жатады. Ондай іліктестікті араларындағы қыз алысып, қыз берісу де одан әрмен шыммен бекіте түскендей.

	Ал Сиыршы елі өз кезегінде Тоқымбет, Сырымбет, Жақсымбет, Бейімбет, Шәлімбет болып тағы беске бөлінеді. Осындағы ең кенжесі Шәлімбет еді. Міне, осы Шәлімбетке байланысты бір аңыз жақсы сақталған.

	Оқырманнан кешірім сұрай отырып, бұл жерде мынадай бір түсінік беруге мәжбүрміз. Шежіренің бір нұсқасында қазақтың түп атасынан Ақарыс, Бекарыс, Жанарыс атты үш ұл туған делінеді. Ақарыстан – Жұман, Жұманнан – Төбей, Төбейден екі ұл – Қоғам мен Майқы туыпты.

	Міне, осы соңғы екеуден – Қоғамнан – Бақтияр, Майқыдан – Қаңлы, Шанышқылы дүниеге келіпті. Бүгінгі зерттеуші-ғалымдардың пайымынша қазақтың қай шежіресінде де қандай да бір ерлігімен, ұлағатты өмірімен ел жадында қалған аталардың ғана тізбесі бар. Әрі бұл біз келтірген тізбедегі ныспылар өте ерте-ерте заманғы тұлғалардан хабар береді. Мысалы, осындағы Қаңлы атаның есімі, бұған дейін де ескертілгендей, сонау Ғайса пайғамбар туардан бұрынғы жазбаларда кездеседі екен.

	Ал Бақтиярдан – Үйсін мен Үйсіл туыпты. Бақтяир күні бүгінге дейін Ұлы жүз қазақтарының ұранына айналып, қасиеттелуде. Үйсіннен – Абақ (шын аты Байсақал), Тарақ (Жансақал) тарайды. Ал Жалайыр (шын аты Қабылан) Жансақалдың баласы. Ал Жалайырдан бері қарай біраз секіріс жасасаң жоғарыда біз сөз еткен Сиыршы (Байгөбен) мен оның бес баласына табан тірейміз. Бір ақиқаты сол Сиыршы он екі ата Жалайырдың үлкен бір руына айналған ел еді. Ал Сиыршы мен оның бес баласының заманы, шамамен, Шыңғысхан заманынан сәл-пәл әріректе деп шамалауға негіз бар. Ия, мұның бәрі басқа да нұсқалары бар қазақ шежіресінің бір бөлігі ғана. Жарайды, бұл сөзді осымен тиянақтап, Сиыршы (Байгөбен) ата мен оның бес ұлының кенжесі Шәлімбет туралы аңызға қайта соғайық.

	Сиыршы-Байгөбен атаның аталмыш бес ұлға қоса үлкенді-кішілі қыздары да болыпты. Сондағы бір қыз мұның шашырандыларының ең үлкені екен. Өзі сұлу, өзі ерке, өзі қайратты үлкен қыз кейінгілердің бәріне апа есепті ғой. Міне, сол апалары балиғыға толар-толмаста-ақ он екі ата Жалайырдың тағы бір тармағы Сыпатайдың бір жігітіне тұрмысқа шығады. Күйеу де риза, қайын ата, қайын ене, ағайын-туысқан бәрі риза. Себебі, мына келіннің айналасына нұр шашатындай қасиеттері көп екен. Тек бара-бара оның әсері азайғандай көрінеді. Себебі, жалайыр-сиыршының бұл қызы құрсақ көтермейді. Ешкім оны бетіне шыжғырып баспаса да бұл сұлу да, ақылды келін іштей сезіп жүреді. Ақырында ол өз күйеуіне: «отағасы, сен дәулетті адамсың ғой, мұртың ойылмас, алдыма біраз мал сал, бірнеше түйеге жанат ішік, қыжым шапан, қалы кілем сияқтыларды арт, мен сондай тарту-таралғылармен өз еліме төркіндеп барайын, мен де олжасыз қайтпаспын» дейді. Күйеуі жұбайының өтінішін бұлжытпай орындайды. Сиыршы Байгөбен атаның әлгі Тоқымбет, Сырымбет, Жақсымбет, Бейімбет, Шәлімбет атты бес ұлы, әрі қыздары «о, апамыз келді, апамыз келді» десіп бәрі құрақ ұшып қарсы алады.

	Бұл апалары осында төркіндеп апталап жатады. Өзі ұзатылып барған елі – Сыпатайдың көп ерекшеліктерін, ондағы әрқилы жайларды тілдің майын тамызып ырғайды. Енді қайтатын күн де жақындайды ғой. Сиыршы ата мен оның бес баласы осыншама жылқы, тарту-таралғымен келген үлкен қызға не сыйлық жасаймыз деп бас қатырады. Сиыршы ата: «бәлкім, өзінің бір көздегені бар шығар, сол бұйымтайының не екенін сұраңдар» деп ақыл салады. Үлкен қыз: «мен барған жерімде құрсақ көтермедім, маған мына кенже інім Шәлімбетті беріңдер» дейді. Сиыршы мен оның балалары бәрі аң-таң. Бұғанасы енді ғана бекіп, апталдай азамат болуы оп-оңай ұлды сонау Сыпатай еліне ұзатылып кеткен қызға қалай жетектетіп жібереді? Қыздың көңілін қалдыруға тағы болмайды. Ақыры, «сен мына үлкен апаңа ілесіп, оның келін боп түскен қайын жұртына барасың ба» деп, Шәлімбеттің өзінен сұрайды. Шәлімбет: «барамын» деп, жауабын қолмен қойғандай етіп бірден қайырады. Шәлімбет сондағы жалайыр-сыпатай елінің үлкен мырзасына айналады. Мыңғырған мал бітеді. Төрт қатын алып, олардан қыздарды қоспағанда он сегіз ұл туады. Бірақ бәрі де Сиыршы емес, Сыпатай атаның балалары деп, соларға телініп кетеді. Басы қатты уақыт алға қарай зымырай береді. Заманнан-заман өтеді. Шәлімбеттен туған он сегіз ұлдың әрқайсысы бір-бір рулы елге айналады. Міне, осының бәрі Сиыршы (Байгөбен) атаның өзге балаларынан тараған ұрпақты астарынан су шыққандай тықыршытады. Себебі, Шәлімбет балалары өздерінің түбі сиыршы екенін ұмытып, кейін сол өз сиыршыларымен қыз алысып қояр ма екен деп жандары шығады. Себебі, күйеу мен қалыңдықтың бір-бірімен туытсас, қандас болуы Мұхаммед пайғамбардың уағызына қайшы, үлкен күнәхарлыққа жатады. Ең сорақысы, олардан туған балалар шетінен әлсіз, аурушаң, әрі ақыл-есінде кемістік болады. «Бұған қалай жол беріп қоямыз» деген сауал Сиыршы ұрпақтарын қылкеңірдектен алады. Ақыры, олар ойласа келе бір амал табады. Ел ішінен аузы дуалы, сөзге шешен, ұзақ сапарға шыдамды көнелерді іріктеп, соларды өздерінен жырақтап Сыпатайға сіңіп кеткен ұрпақтарына аттандырыпты. Солар Шәлімбет ұрпақтарының басты-басты адамдарын тауып, бұлардың түбі сиыршы, сосын да оның Тоқымбет, Сырымбет, Жақсымбет, Бейімбет атты өзге ұлдарының тұқымдарымен қыз алысып қоймауын уағыздауды өтінеді. Міне, бұл дәстүр сонау Шыңғысхан заманынан бері қарай әлі де қаймағы бұзылмай жалғасын тауып келеді екен.

	Біз кейде қазақты ауызбіршілігі жоқ, күншіл, шаруаға енжар деп жазғырсақ та оның осындай бабалар мұрасы – аса құнды кейбір дәстүрді ғасырлар бойы сақтай алғанына бас имеске лажымыз жоқ. Әрине, әр заманның өз тарландары бар, кейінгі күнде де сол дәстүрлерді өшірмей, оның қоламтасын үрлеп қайта тұтандырғандар табылған. Солардың бірегейі осы Сиыршы (Байгөбен) атаның тағы бір ұлы Сырымбеттен тараған Кекіл-Шанаш атты егізек абыз жандар еді. Сырымбеттен – Тасым, Қортық, Өтенай, Лепес атты төрт ру өсіп-өнсе кенжесі Лепестің кейінгі ұрпақтарының бірі Мейірманнан осы Кекіл-Шанаш туған. Бұлар 19-ғасырдың орта шенінде өмір сүргендер. Бұл Сиыршы-Сырымбеттен шыққан егіз ата Кекіл мен Шанаш өз кезінде осы Жетісу өлкесінің шығыс-түстік бетіндегі бүкіл жалайырдың әулиесі ретінде аты шыққандар. Көріпкелдігі бар, құмалақшы, түс жорығыш, әрі емші-дарымшы жандар. Осы қасиеттердің бәрі Кекілден туған Бейсекеге де дарыған екен. (Бұл Бейсеке осы жолдар авторының нағашы атасы). Міне, егіз шал Кекіл-Шанаш және Бейсеке үшеуі адамды да, малды да емдеген. Әсіресе, адамды, малды жылан шақса оның уын тез қайтаратыны ел ішінде кең айтылады. Бұл үшеуін кезек-кезегімен алыстағы көшпелілер бастарына қиын-қыстау іс түскенде, қауіп-қатерге ұшырағанда, әсіресе, ауру-сырқау дендегенде қос ат жіберіп алдырады екен.

	Міне, осындағы Кекіл-Шанаш көптің басы қосылатын жиындарда, ас пен тойда екеуі тізе қосып отырып, алдағыны болжайды. «Жер мен көкті дүрсілдетіп, кейпі бөлек, мінезі шатақтау өзге бір заман ентелейді, қазақ оны буыны берік, ақыл-есі түзу, сергек қалыпта қарсы алса жеңіл тиер ме еді» деп ескертпе жасауды дағдыға айналдырады.

	Сол қарқында осы Жалайырдың Сиыршы және Сыпатай атты тармақтарының арасындағы аталмыш іліктестікті ауыздарына алады. Сыпатайға телініп кеткен сиыршы-шәлімбет үрім-бұтақтары өз сиыршыларымен қыз алысып қоймасын деп сол сыпатайлар неғұрлым көп шоғырланған қиырларға оқтын-оқтын кісі шығарып тұру үрдісін қайта жандандырады.

	Міне, бұл үрдіс 20-ғасырдың алғашқы жартысында, біз суреттеп отырған 28-30 жылдардағы кәмпеске кезінде де күшін жоймаған. Жоғарыда баяндалғандай жалайыр-сиыршы елінің ең үлкен шоғыры Қаратал өзенінің жоғарғы салалары – Қора, Шажа, Талды, Қойтас жағалауларын мекендесе жалайыр-сыпатай елінің сондайлық бөлігі, Шаған, Түлкілі, Матай, Шолақ, Желдіқара сынды биіктердің айналасында едәуір шашырай көшіп-қонып жүретін. Қазақтардың бір бөлігі Қытай асуға бет алып, арсы-гүрсі болған мына заманда сол Қаратал өзенінің өңіріндегі сиыршылардан мына Шаған тауының шығыс-теріскей бетіндегі Жалайыр-мырза Бұлғақбай Білдебай баласын бір әйел іздеп келіпті. Басында айқарадай аппақ күндік орамал, астында тоқпақ жалды қаракөк ат, біршама күнқақты жүзін әжім іздері тілгілегенмен қайраты қайтпаған жан екен. Нұры таймаған көздері де соны айғақтайды. Қасында, олар да атты, екі жас жігіт бар. Қызыл әскер Ералы ол кексе әйелді алғаш көргенде өзінің де қатты таңырқағанын жеткізді. Бір қызығы, бұл жүргінші үшеу де ГПУ қызметкерлерінің назарына ілігіпті. Салған жерден тап беріп, ұстамай оның жүріс бағдарын бақылауға адамдар бөліпті. Сол адамдардың бірі осы қызыл әскер Ералы еді. Бұл Ералы, тағы үш-төрт «салпаңқұлақ» сиыршы-сырымбет елінің қызы, әрі әлгі егізек абыз аталар Кекіл-Шанаштың тікелей ұрпағы дерліктей туыстық іліктестігі бар әйелдің мына Шаған таудағы Бұлғақбай Білдебай баласымен алғашқы беттесуіне куә де болды. Көрген-білгені көп кексе әйел сөзге тым ашық екен, шаруасын бірден ақтарып салды:

	– Әй, мырза баласы, сендер сиыршылармен қашан да қоян-қолтық ғұмыр кешкен елсіңдер. Мен әлгі Сырымбеттерге телініп кеткен біздің сиыршы Шәлімбет балаларының үрім-бұтақтарын іздеп келіп отырмын. Арғы бабаларымыздан қалған дәстүр ғой бұл! Оны аяқ-асты етсек аруақ бізді кешірмейді. Қазір мына сұмпайы заманда жұрт онда-мұнда қозғалып жатыр. Әсіресе, Қытай ауғандар шаш етектен. Біздің Қаратал бойында да дәл сондай. Сосын да мені сондағы көзі қарақты, көңілі ояулар осылай аттандырып салды. Дәл қазір Сыпатайлар осы Қоғалы жерінің қай жайлау, қай қыстауларын бұқпантайлап жүр. Соларды нұсқап жібер! Олардың Қытайға ауғандары, не солай аумаққа бел буғандары бар ма, сол жайында білгенімше көзімді аш! Егер сыпатайлар Қытайға ауса ондағы Шәлімбеттердің түбі сиыршы екенін құлақтарына құйып жібермекпін! Сиыршы атаның балалары бір-бірімен қыз алысып жатса оның әуселесі неше сұмдығыңнан асып түспей ме? Осында елді сол шүршіттерге қарай қоздырып, буындырып-түйіндіріп тоғытқан қызыл-қаңлы Құндақбай деген бар дейді. Өзін сиқыршы, оққағары бар, бәлшебектердің темір мылтығынан да мыңқ етпейтін әулие жан атайды. Ел басшысы ғой, қаңлыдан шыққанмен жалайырдың да мұң-мұқтажынан да жиренбес, егер беттестірсең соған да осы жайды арғы-бергісін жіпке тізіп берер едім. Құдай берген тіл мен жақтың несін аяйын!

	Қаратал жағалауынан келген, айқарадай ақ күндік орамал тартқан, қайратты кексе әйел мұнымен тиянақталмады, өз баянының ауы мен бауын толықтыра тағы біраз сампылдады. Расында бұл жырды Бұлғақбай жалғыз өзі тыңдаған жоқ, үйірімен үш тоғыз бір қауым ел құлақ тосты. Бұлғақбайдың әкесі Білдебайдың төрт інісі – Жидебай, Нұрлыбай, Жайлыбай, Сайлыбай, бұған қоса сол Білдебайдың өз кіндігінен тараған Мылтықбай, Кеңесбай, Қошақан, Қошым атты жас жігіттер де құлай зейін қойды. Көрші-қолаң дегендерің тіпті бірін-бірі басып-жаншып, Бұлғақбай тіккен ақ киіз үйдің айналасын тіпті ат көпір қылды. Ералы да, оның үш-төрт әріптесі де формаларын тастап, сол көп қара-құраның ортасына сіңіп кеткен. Сосын да олар біршама елеусіз қалғандай. Бір жайдан жергілікті жұрт мұндай «салпаңқұлақтардың» жүріс-тұрысына көздері де үйрене бастағандай еді. Олардың көбісі тіпті жайбарақат. Тек осылардың ішіндегі Бұлғақбай Білдебай баласының ғана іші алақұйын. Ол мына Қаратал бойынан келген ақ күндікті тақыс әйелдің бір де-бір сөзіне сенген жоқ. Ия, Бұлғақбай аса саңырауқұлақ емес, Жалайыр-Сиыршы атадан жігі ажырап кеткен Шәлімбет оқиғасын, оған қатысты әрқилы дәстүрлерді бұл да жақсы білетін. Бірақ тап қазір мынадай ел іші аштыққа ұшыраған, сырт өлкелерге үдере көшкен, орыс-бәлшебектердің темір істікті мылтықтары кеңірдекке шаншылғанда мына ұзын шаштының сондай шаруамен бұлайша салтанатпен келуі сыйымды ма? Жоқ, сыйымды емес! Бұл кейуананың жүрісінде басқа бір мән бар! Аң мен құстың тілін білген, аю мен қасқырды өрістегі малындай қайырған, домбыра тартқанда қу ағашқа жан бітірген Бұлғақбай Білдебайұлы мына кексе қатынның көмекейіндегіні болжамай не жын ұрыпты? Бірақ сонда да Бұлғақбай сыр білдірмей сөз ағымын басқаға бұрып аттан салды:

	– Ау, туысқан замандас! Апатай! Өзге қолқаңның бәріне даярмын, тек мені Құндақбаймен қосақтама! Ол желқұйыныңмен ешқандай шатағым жоқ! Көрмегеніме неше заман?! Қызыл әскерлер соңына шам алып түсіп таппай діңкелейді, ал менің олардан асып түсердей не қасиетімді көріп едіңдер! Ойбай, замандас, апатай! Құндақбайыңды аулақ әкет!

	Өстіп көп көзінше Бұлғақбай ер-тоқымын бауырына алып тулаған аттың мінезіне басты. Арада біраз сөз тоғытылды. Бұлғақбайдың ағалары, өз балалары да, көлденең көк аттылар да біраз білгішсініп, әңгіме ауанын онда-мұнда жұлқыды. Бәрінің барып құятын арнасы біреу – тап қазір сиыршы-сырымбет ұрпақтарының ондай атты әуенге құлақ тосар дәрмені жоқ дегенге сайды.

	Қаратал бойынан келген әйел екі атқосшысымен осы Бұлғақбай шаңырағының астында түнемелікке қалды. Көп жұрт тарап та кетті, тек Бұлғақбайдың аталмыш туыстары, біраз сыралғы достар қараңғылықты тұмшаланып олар да осында қисайды. Ералы да солардың арасында. Жұрт бір ұйықтап оянды-ау дегенде, түн ортасында, айсыз қараңғылықта әлгі жүргінші әйел мен Бұлғақбай бөстектен бастарын көтеріп алды. Екеуі де тысқа шықты. Сыртта айқасып-ұйқасып жатқандардың аяғын басып кетпейік деген сақтықпен ділдалай жүріп сәл ұзады. Бұлғақбай:

	– Әй, замандас, апатай, қасиетіңнен айналайын егіз ата – Кекіл-Шанаштың ұрпағы! Тап мына түн түнегі қара албастыдай басқан шақта ешкім бізді төбемізден түсіп тік көтеріп әкетпес! Сіз осы қызыл сөзге бой алдырмай, ағыңыздан жарылыңызшы! Не құйын, не дауыл сізді осында домалатып әкелді? Әйел жолы жіңішке, бірақ сіздің мына жүрісіңіз оған ұқсатпайды. Сіз сиыршы-шәлімбет ата ұрпақтарының ізіне түсіп келген пенде емессіз!

	Міне, сонау Қаратал бойынан бірнеше тау асып жеткен кейуана сонда ғана шешілді. Екі зерделі жан, бір-біріне сай айтушы мен тыңдаушы осы Шаған таудың бөктерінде қалың жұлдызды аспан астында түн қараңғылығынан өздерінше бір жарық көзін тапқандай сөз арнасын басқа бір бағытқа бұрды.

	* * *

	Ия, ендігіде жалайыр-сиыршы атаның Тоқымбет, Сырымбет, Жақсымбет, Бейімбет, Шәлімбет аталатын бес тармағының ең соңғысы Шәлімбет оқиғасы жайына қалып, Сырымбет ата әулеті атойлап алға шыққандай. Ділмар әйел ең әуелі өз бабалары Кекіл-Шанаш аруағынан медет сұрай, оларды тіл ұшына іліктірді де келген шаруасын белден баса жортаққа басты.

	Сырымбет ежелден басынан бұлт арылмаған ел екенін қысқаша ескертіп өтті. Осыдан он екі жылдай бұрын сырымбеттердің басына төнген қырғын-нәубет соның бір мысалы екенін көлденеңдетті. Оны шуда жіптей созбұйдаламады, жәй Бұлғақбайдың есіне салды. Бұлғақбай – ол оқиғадан да жақсы хабардар. 1916 жылдың қоңыр күзінде Қаратал өзенінің бас жағындағы күнгей бетті қыс қыстауы, ал Сарноқай тауын жаз жайлауы еткен сырымбеттердің бір азаматы – Байбөрлі деген ұста етектегі өзінің ұста дүкенінде пышақ соғып жатады. Оған сондағы казак-орыстың әлі кәмелетке толмаған бір баласы кіреді. Онымен қабаттаса сондағы сұйық жүрісті бір Шорабек деген кісі де бас сұғады. Казак-орыс баласы: «әй, Байбөрлі, мына ұзын пышақты неге жасайсың?» деп сұрайды. Байбөрлі өзінің ашық ауыз, мысқылшыл әдетіне басып: «сенікі бас алады» дейді. Бала қасындағы Шорабекке жалт қарайды. Бұл нақұрыс та Байбөрлі сөзін ымдап қостағанға ұқсайды. Ел аузындағы кейбір жорамалша сол казак-орыс баласын Байбөрлінің ұста дүкеніне ертіп кірген осы Шорабек секілді. Баланың өңі жаман сұрланып, ендігіде тіл-жағы икемге келмей сыртқа ұмтылады. Ол кезде мұндағы сырымбеттер Қаратал өзенінің арғы теріскей жағалауында, (бүгінгі Қаратал ауылы) атаман қара Андрей дегенге бағынатын. Орыс баласы дереу бір ат тауып, солай қарай құстай ұшады. Ал атаман қара Андрей де астынан су шығып отырғандай неме екен, істің байыбына бармай Қапалдағы уезд бастығына тіпті қара борандатып хабар жөнелтеді. Сол-ақ екен мұздай қаруланған 270 солдат сау етеді. Бас-көзге қарамай жаппай қырып-жою басталады. Байбөрлінің ұста дүкенінен бірнеше пышақ, қылыш, он бір мылтық табылады. Ұстаны дереу тұтқындап, ал бала-шағасын оның көзінше қан-жоса етіп кескілейді.

	Ия, адамның адамға деген аяусыздығында шек жоқ, кемпір-шал, әйелдер, аяғын қаз-қаз басқан нәрестелер қылышпен туралды. Екіқабат әйелдердің іштері қылышпен тілінді. Әкенің қолын баласына, баланың қолын әкесіне байлаттырып аттырды. Байлағысы келмегендерді одан да жаман азапқа салып, шыңғыртып жатты. Сол күні құрбан айт мейрамы екен, азалаушы отрядтың бір бөлігі Сарноқай тауына көтеріліп, ойдағы қырғыннан хабары жоқ ондағы ел қызыл-жасылды киініп айтшылап жатыр екен жазалаушы отряд олар бізге қарсы қол жиып жатыр деп жорамалдап, олардың төбесінен оқ жаудырады. Құлындағы дауысы құраққа ұшып шашырай қашқан жұртты қойша иіріп, одан әрмен екілене қылыштайды.

	Ал ойдағы қырғын да одан әрі жалғасады. Әрі осы елді қоздырушы бұлардың басшысы Жазықбай деп шешіп, аласұрып соны іздейді. Бірақ Жазықбай табыла қоймайды. Тек оның баласы Биболатты ұстап «әкең қайда» деп қыспаққа алады. Ал Биболат білмейтінін айтады. Сосын жазалаушы отряд бастығы қулық ойлап, Биболатты босатып жібереді. Оның ізіне түсіп, сол арқылы Жазықбайды табуға ниеттенеді. Ал қырғын одан әрі асқындайды. Биболат «Енді жасыратын ештеме қалмады» деп, аттандап, «жау шаптылап» әкесінің тұрағына қарай шабады. Ал бұл шақта Жазықбай да шағын қарулы топ ұйымдастырыпты. Тек казак-орыстардың соққысына төтеп бере алмай бәрі жер жастаныпты. Жазықбай мен оның баласы Биболат тұтқындалып Семейге айдалыпты. Ал, әлгі «ашықауыз» Байбөрлі ұстаның «сенің қылыш соққан қолың мынау ғой» деп, екі қолын артына қайырып шауып тастайды, соңынан басын да домалатады.

	Семейде Жазықбай мен Биболатты бір-бірінен бөліп екі жаққа жөнелтеді. Соңғы кездесуде Жазықбай «балам, жасыма, бұл кәззаптарды елдің көз жасы жібермес» дейді. Шынында көп ұзамай большевиктер үкіметі жеңіп, казак-орыс солдаттары, басшылары тегіс атылады. Атаман қара Андрей Қытайға қашқан бетте жолда өліп, көмусіз қалыпты. Сатқын Шорабекке де бір қорғасын оқ «бұйырыпты». Ал Семей абақтасында алты ай жатып босанып шыққан Биболат: «менің әкем Жазықбай хас сәуегей екен, адам қаны жібермес дегені расқа айналды» деп, үнемі ел ішінде жариялап жүріпті. (Бұл қаралы оқиға «Сырымбет қырғаны» аталып, жергілікті жазушы-журналист, ұстаз Мұхамежан Мырзақұлов кезінде Талдықорған облыстық «Октябрь туы» (1989 ж.), Талдықорған аудандық «Жетісу шұғыласы» (5-12 қараша. 1987 ж.) газеттерінің беттерінде біраз материалдар жариялады. Бірақ, бұл жай әлі де зерттей түсуді қажетсінеді.

	Қаратал бойынан келген әйел осыны дұрыстап Бұлғақбайдың есіне салды да:

	– Сол нәубет біздегі Сырымбеттердің басына қайта соқты ғой! Жә, тоқта, бұл соңғы нәубет осындағы елді де ұзын құйрықты айдаһардай ойрандағанын естудеміз. Тек «қайтып келген қыз жаман, қайта шапқан жау жаман» деген бар емес пе? Сосын да біздегінің дүмпуі ет пен теріні, сүйек-саяғымызды ересен ауыртып, шығарға жанымызды қалдырмай барады. Сосын да сиыршы-шәлімбет жайын бетперде етіп, осы елге мені Құндақбай Төленді баласымен бір тілдесіп қайтуға жіберді. Оның себебі мынау!

	Әйел гөй-гөйінің осы тұсында Бұлғақбай жұлдызды аспанға бір қарап, одан еш өзгеріс таппағасын қараңғылық тұмшалаған төменге көзі түсіп еді, өзгеріс, жаңалық атаулының бәрі осы иісі мұрын жарған көк жамылғылы жерде екенін байқады. Тіпті, бұл жаңа көрген дүниесіндей-ақ тұла бойын дүр сілкіндірді. Сәл бұрын жап-жазық сияқтанған айналасы енді шомбал-шомбал тастарға толып, кедір-бұдырланып кетіпті. Қиырдың қылаңындай тап болған бұл не пәле деп, Бұлғақбай сәл ес жоғалтқанға ұқсады. Тек бір жақсысы оны тез пайымдады. Бұлғақбай киіз үйінің іші-сыртында қисайған әлгі жақын туыстар мен сыралғы достар бір-бірімен үнсіз түсініскен жырынды топтай ырғаушы мен тыңдаушы екеудің назарына ілікпей домалана-домалана жақындап бұларды қоршап алыпты. Шомбал тастай теңкиіп, айналаны кедір-бұдыр еткен солар екен. Әлгі атышулы Ералы да осылардың қасында.

	Сиыршы-сырымбет елі сол аталмыш қырғыннан соң да бір-жола тұралап қалмай соңғы он жылдан астам уақытта қайта бой түзепті. Мал мен егіншілікті қатар өрбіткен сырымбеттерден көптеген маңғаз, дәулеттілер шығыпты. Солардың қатарында Толқынбек, Толымбек, Нұрмұхамбет атты үш ағайынды да бар. Осындағы, әсіресе, Толқынбектің байлығы ел аузындағы жырдың өзегіне айналыпты. Енді қалай, жаздай тау басындағы жайлау қызығын көріп, қыркүйектің алғашқы жұлдыздарында жылқыларын етекке құлатқанда жібек жалдылардың басы Қораның суына жетсе, ал соңы сол тау төбесінен бері қозғалып та үлгермейді екен. Осыншама малды шашпай-төкпей ұстаған сиыршы-сырымбет Толқынбектің шаруақорлығында шек болмаса керек.

	Ал ойда да солай. Толқынбекке қарасты кедей-жатақтар кең-кең суармалы танаптарда жайқалтып егін егеді. Бидай, сұлы, тары құнарлы топырақта қалай дән береді десеңізші. Бұған қоса ол кезде қазақтар аса көп дәнікпеген картоп, жүгері, қауын-қарбыз, пияз сияқтылар да егіс алқаптарының өңін кіргізеді. Сөйтіп, бай мен кедейлердің ішіп-жемі теңесіп жатады. Міне, осындай молшылық заманға былтырғы, 1928 жылы басталған кәмпеске науқаны өкпе тұстан пышақ сұққандай тиіпті. Толқынбектің де, оның екі інісі Толымбек пен Нұрмұхамбеттің де желмен жарысқан ат-айғырларын, құлын-тайларын бәлшебектердің «қызыл сұңқарлары» ашық күнде найзағай ойнатып, аспанға мылтық атып, бір-ақ күнде сипап, сыпырып әкетіпті. Жұттың неше көкесін көрсе де мұрты бұзылмастай осыншама байлықтың тапа-тал түсте, қас пен көздің арасында жым-жылас болып, айналаның таза тақырлануы бұрын-соңды қарасын шалдырмаған нәубет қой. «Ия, қайта шапқан жау жаман!». Мұндағы елге кешегі «Сырымбет қырғыны» төбелерінен қайта топ еткенге ұқсайды.

	Ия, аяқты мал жағы солай. Оның әуселесі тез басталып, тез аяқталды. Ендігі кезек былтырғы, 1928 жылғы бітік шыққан бидай мен тарыда еді. Бұл Қаратал өзенінің Қора, Шажа, Қойтас сынды аппақ қалайыдай аққан үш судың қосындысынан құралған тұсында, соның төңірегінде «Жеңдік», «Теңлік», «Теректі», «Қора-Талды», «Қызылкүншығыс» атты тағы біраз ауылдар құралған. Осындағы соңғы аталған «Қызылкүншығыс» Қараталдың күнгей бетінде, Текелі сайының батыс пұшпағында. Бұл болашақ күре жолдың басып өтетін жері деп есептелгесін бе мұнда «Госхлеб» (қазақтардың тілінде «Көкілеб») атты шатырлы, айбарлы мекеме құрылған. Міне, елден жиылған бидай мен тары осында құйылатын. Іші-сырты қарулы күзетшілерге толы бұл мекеме әп-сәтте малшы, диханшы елді тайлы-таяғымен жұтар абжыланға айналған.

	Бұл «Госхлеб» орныққан «Қызылкүншығыс» ауылы көп ұзамай «станция» аталды. Себебі, Сарыөзек, Айнабұлақ сияқты мекемелерді басып өтіп, Үштөбеге қарай тартылатын шойын жолдың оған «соқырішекше» жабысқан бір тармағы осы «станция» арқылы Текелі сайын өрлей тағы біразға созылмақ деген қауесеттің де таралғанына едәуір уақыт. Себебі Текелі сайының өрінде қорғасын-мырыш кенінің мол қоры табылып, бәлшебектер қызыл көрген қарғадай солай қарай да қол созбақшы екен. Ия, ол әзірге келер күннің нәпақасы. Ал тап қазір аталмыш «Жеңдік», «Теңлік», «Теректі», «Қора-Талды», «Қызылкүншығыс» сынды ауылдардан жиылған астық осы «Госхлебке» (Көкілебке) құйылып, одан Үштөбеге, не Сарыөзекке жөнелтілетін. Ол кезде арба, шана жоқ, бәрі аяқты малға теңдеп тиелетін.

	Толқынбек, Толымбек, Нұрмұхамбет атты үш ағайынды сияқты ауқаттылардың ұрадағы астығын әкету алғашқы 1928 жылдың қара күзінде-ақ, желтоқсан-қараша айларында-ақ тәмамдалған. Ал 1929 жылдың көктемінде олардың аулаларын, қора-қопсыларын тінту қайта жанданды. «Тыққан астықтарыңды өткізіңдер» деп зікір салды «қызыл сұңқарлар». Жай зікір салған жоқ, қолдарындағы істік темірлерді онда-мұнда сұққылап, ертелі-кеш өздері қара терге түсті. Егер бір уыс бидай, не тары табылса сондағы отағасы Сібірге қарай жаяу айдалатын.

	Осы өңірде сиыршы-сырымбеттен шыққан Жүндібай деген кісі ғұмыр кешіпті. Өзі аса қайратты, төбелескенде, не жай алысып-жұлысқанда бес кісіге төтеп береді екен. Асып бара жатқан байлығы жоқ, тек ұрлықпен, қараулықпен, зорлықпен ғана біраз мал жиыпты. Ал тап осы кәмпеске қарсаңында ол Жүндібай батыр бақилық дүниеге атаныпты да оның Шаймұхамбет атты бір баласының жалы күдірейіп шыға келіпті. Жүндібай кедейліктің зарын тартпаған, тек кедейлер санатындағы жан. Ал оның баласы Шаймұхамбет тап өз әкесіндей қара күшке жоқ, бірақ сөзге шешен, тілді-тісті, қиянатшыл, жел қалай соқса соның ығына жығылғыш икемді де екен. Міне, осы Шаймұхамбет қызылдардың бел ортасынан табылыпты. Енді қалай, кедейдің баласы, әрі әкесі Жүндібайдың малды-жандыларға жасаған қысастығы «үстем тап өкілдеріне» қарсы күресі деп бағаланса бұл Шаймұхамбет ондай атақ-айдарды қалай кәдеге асырмасын?

	Бұл Шаймұхамбет әлгі өзіне туыс үш ағайынды – Толқынбек, Толымбек, Нұрмұхамбет дегендермен іштей дүрдараз. Ол дүрдараздықтың түп төркіні қызғаныш. Себебі, аталмыш үш ағайынды әу бастан-ақ босағаларына береке байланған нағыз ауқаттылардың өзі. Ол үшеу, әсіресе, ең үлкені Толқынбек тек күпсіген мал санымен мастанбай сол заманның мүмкіндігіне сай біршама салтанатты тұрмыс қалыптастыруға да ыңғай берген. Үш әйелі болған. Алыс-алыс қалаларға мал айдатып, суда-саттық жасатып, үй-ішіне қажетті әшекейлі бұйымдарды көптеп алдырады. Зерлі шапан, кілем, күміс сапты пышақ, алтын жиекті айна, басқа да көздің жауын алар қолөнер туындылары Толқынбектің және оның екі інісінің шаңырағының астында аткөпір болып жатады. Міне, ол да осы сиыршы-сырымбеттен шыққан әлгі Жүндібай баласы Шаймұхамбеттің көкірек қуысын қыз-қыз қайнатып жүруші еді. Міне, сол қыз-қыз қайнаған дүниенің сабыр суын басып, салқындатып, мейір қандырар шақтың туғанын Шаймұхамбет дер кезінде-ақ ұққан. Сосын да Тоқынбектің, оның екі інісінің мал-жанын кәмпескелеуге қызылкөзденіп бел шеше кіріскен.

	Қаратал өзенінің түстік бетінде, осы ағайынды үшеу және Жүндібай баласы Шаймұхамбет от жаққан «Қызылкүншығыста» ғана емес, жоғарыда аталған «Жеңдік», «Теңлік», «Теректі», «Қора-Талды» тәрізді ауылдардың да өз белсенділері болған. Олар да өз кезегінде малдан жұтаған, отырықшылыққа аса көндікпеген үйлердің қора-қопсысын, ұраларын темір істікпен түрткілеп, бір дән қалдырмай «Госхлебке» құйдырған. Сөйтіп, жаппай аштық басталған. Ауыл-ауылда бейітке қарай тартылған жол өлік тасығандардың қарасына толған. Ашаршылық орнаған жерде «сатқақ» атты дерт қоса жабысады. Кейбіреулер аузына дәм барғанда өзінен-өзі селкілдеп, көзі алайып, бір жанына құлай кетіп, жан тапсырады екен. Кемпір-шалдар, жас қыршын балалар өстіп, бірінен соң бірі қаздай тізіліп кете барды.

	Тек Терктіде ғана бір адам да аштықтан өлмепті. Себебі, онда ауызбіршілік жағы күшті екен. Бір-бірінің тыққан астықтарын белсенділерге көрсету деген болмапты. «Ішегі үзілген ішінен жалғасады» деген. Ал қазақ ішінде ондай «ауызбіршілік» атаулы аса қат дүние қатарында ғой. Тек бұл «Теректіде» мал ұрлағаны үшін үш адам абақтыға қамалып сонда өліпті. Ал ауылдағылар дін аман.

	Қаратал бойынан келген кейуана әйел мына Бұлғақбай Білдебайұлына төккен хикаятында мынадай да бір деректі келтіріпті. «Қызылкүншығыс» белсенділері өз ағайындарының үйін темір істікпен тінтіп, тапқан болмашы ырзықты «Госхлебке» өткізбей жолай өздері жепті. Бірақ ол қаншалықты нәпақаға жарасын, көп ұзамай олардың өздері де аштан өліпті.

	«Алдыңғылардың қарғысы жібермеді» деседі екен жұрт.

	«Түйенің үлкені өткелде таяқ жейді» деген мақал бар. Соның кері келіп, ашкөз сұғанақ белсенділер де әлгі Толқынбекті қысымға алады.

	– Сен мыңғырған байсың! Малың да көп, еккен егінің де шаш етектен! Сенде қалайда бидай мен тары бар! Өткіз! – деп дігірлейді. Өйтіп дігірлеумен шектелмей «Көкілебке» осыншама астық құясың» деп жоспар береді. Ондай жоспарлар әрқилы көлемде аса ірі бай, орташа, кедей-кепшік атаулылардың бәріне де белгіленген. Толқынбек:

	– Әй, сиыршы-сырымбеттің баласы! Аса бет жыртыспайық! Астық деген шөп арасына тыға салатын ине емес қой! Қолыңдағы темір істігің шыдас берер, айналамызды тегіс тінт! Бірер пұттан артық астық тапсаң жазасын көтеріп алайық! Бәрін тапсырдық емес пе? – деп айқайлайды. Ал Жүндібай баласы Шаймұханбет:

	– Сенің жалтарма уәжің қызыл бидайдың орнына жүрмейді! Кәне тап! Таппасаң сені өзіміздің сиыршы-сырымбет шашырандысы екен деп талтаңдатып қояр мен емес! Жалаңаяқ, жалаңбас Сібірге айдаласың! – деп жер тепсінеді. Ол кезде Сібірге айдалу деген аса таңсық нәрсеге жатпайтын. Толқынбек мына туысқанының зәр шашқан сиқынан шошып, басқа амал қарастырады. Қалайда, өзінде арық-тұрақ аздаған мал қалған ғой, соларды көрші-қолаңға астыққа айырбастап, сонымен құтылғысы келеді. Ол кезде бір қой үшін бір пұт астық беретін еді. Алайда, көп адамда астық жоқ. Қайдан болсын? Өткен 1928 жылғы Диқан баба берген дәннің бәрі ұстағанның қолында, тістегеннің аузында кетті. Ал биылғы 1929 жылдың көктемінде сол диханшылар салы суға кеткен күй кешті.

	Себебі, былтырғы нәубет қаз-қалпында биыл да қайталанатыны білінген. Сосын да көпшілігі егіншілікке немқұрайды қарады. Топыраққа тұқым сіңірушілер қатары күрт азайды. Аздың аты аз. Одан алынған астық та айтып ауыз жарымастай болмашы, әрине. Сол болмашының өзін де жарым-жартылай қан талапай қылды. Сосын да Толқынбекке мұндай «сауда» түрі опа бермейді.

	Ақырында қаны бұзылған Шаймұханбет өзіне туыс, әрі ауылдас Толқынбекті қамауға алдырады. Сонда бірер тәулік ұстап, келесі күні тапа-тал түсте жұрттың көз алдында жалаңаяқ, жалаңбас Сібірге айдатады. Бұл жайды ұлардай шулаған ел, осы Толқынбектің он үш жасар ұлы Қыдырбек және қатын-қалаштары, малшы-жалшылары да тегіс көріп тұрыпты. Сол малшы-жалшылардың бірі тарс жарылып:

	– Әй, албасты басқыр Шаймұханбет! Бір Сырымбеттің баласы емессіңдер ме? Оған қоса кешегі ел сыйлаған батырдың тұяғы едің ғой! Неден көзіңе қан құйылып, қан шеңгел салдың?! – деп айғайлапты. Осы айғай үшін оның өзі де ұсталып кетер еді. Соны біле тұра осылай ауыр сөздерді қойып қалыпты.

	Енді қалай? Шаймұханбет кешегі маңғаз байды жай айдамай кәдімгі екі құлаштай ұзындығы бар шырғанақпен ұрып айдапты. Ол кезде өгізге жүк арту үшін ағаштан айқастырып жасайтын қом сияқты құрылғы болушы еді. Оны жергілікті тұрғындар «ашамай» атайды. Міне, осы «ашамайға» ұқсаған, одан көлемі әлдеқайда кіші бір құрылғыны Толқынбектің желкесіне, мойнына жапсыра байлапты. «Бұл сенің айналаңа, ел-жұртқа мойныңды бұрып қарамауың үшін» деп түсіндіріпті. Жалаңаяқ, жалаңбас, әрі желкесіне осындай «әлем-жәлем» байланған кешегі маңғаз байды шырғанақпен қоса ұшықтап, «айналаңа мойын бұрма, кәне, бас аяғыңды» деп желкелеген ғой. Міне, сол шақта көптің көз алдында айтса адам нанғысыз алабөтен бір көрініс атой беріп, баршасын шалқасынан түсіре жаздапты.

	Толқынбек қалайда қайратты адам. Желкелігін «ашамай» іспеттес құрылғы қанша қысса да мойнын күшпен бұрып, көп ішінен өзінің он үш жасар ұлы Қыдырбекті тауып алыпты. Көзі жаспен шыланған жасөспірім бала әкесінің бұл назарын табанда байқап ол да бақырая қадалыпты.

	– Әй, Қыдырбек! – деген әке даусы зеңгір көкті әйнекше сындырардай шығыпты. – Осы кекті алмасаң менен тумай кет!

	Онсыз да жағасын ұстардай тұрған жұрт бұл ғана емес, бұдан да өткен тағы бір ғажайыптың куәсі болыпты. Шаймұханбеттің дігірлегеніне міз бақпай орнынан қозғала қоймаған Толқынбек тағы бір өнерді бастайды. Мынаусы дүйім жұртты алдыңғыдан да жаман елең еткізген бір сазды дауыс еді.

	– Апыр-ау, мынаусы ән ғой! Бұл ән айтатын уақыт па?

	– Жаратқан ием! Мынау қайтеді? Ағайын-туғанмен қоштасқаны ма?

	– Толқынбектің көмекейінен емес, жердің жарығы ашылып, содан шыққандай күңіренген, өлікке дауыс айтқандай бірдеме ғой.

	Осы тақілеттес таңданыстар айналаны гуілдеген желге толтырғандай. Толқынбектікі жай дауыс емес, айқын сөздері бар ән мен оның мәтіні еді. Әсіресе, ең бастапқыда «Сұлужай» деген сөздер құлаққа жылы ұялай жұрт ықыласын одан әрмен оятты. «Сұлужай» бұл жақтың тілінде жасыл желек жамылған көрікті мекен, туған жер, қимас өлке деген мағынаны білдіреді.



	Әй, Сұлужай!1

	Жазалы кетер ұруға-ай!

	Болмайды-ау мойын бұруға-ай!

	Адамның ішкі аласы-ай!

	Мына шыққыр көзімнің,

	Ағы менен қарасы-ай!

	Ұстап та бердің, қайтейін,

	Сырымбеттің баласы-ай!



	Әй, Сұлужай!

	Бұғанасы қатпаған

	Қыдырбек ұлым түріңді-ай!

	Осы кекті алмасаң

	Тумай кет менен демеске

	Тыя алмадым тілімді-ай!



	Әй, Сұлужай!

	Адамның зары, наласы-ай!

	Шамшырағым көзімнің

	Ағы менен қарасы-ай!

	Ұстап та бердің қайтейін,

	Сиыршының баласы-ай!

	Әй, Сұлужай!..



	Міне, кешегі маңғаз бай Толқынбек мойны мен желкелігін «ашамай» қысып, ет пен сүйегін шырғанақ дызылдатып, жалаңаяқ, жалаңбас Сібірге айдалып бара жатқанда осындай зарлы әуен мен оның мәтінін шығарыпты. Неткен суырыпсалма қабілет десеңші! Таразылап байқасақ, кешегі «кәмпеске» заманында қазақтың мал-дүниесі ғана емес, басқа да көп ырзықтары хан талапайға түскені анық (Әттең, осы «Сұлужай» әнін, оның толық мәтінін ел ішінің құймақұлақтары игілікке айналдырса аруақтар ризашылығында шек болмас еді-ау).

	Қаратал бойынан келген кейуана әйелдің Толқынбек пен Шаймұханбет шиеленісі жайындағы толғамы осымен аяқталады. Біз тек оқырманды көп зарықтырмай өз тарапымыздан сөз қосып, оқиғаның бұдан әріде қалай дамығанын ескертсек ол былай өріледі. Кейін колхоз құрылғанда Шаймұханбет оған бастық болып көп жылдар деміне нан пісіп жүреді.

	Ал жас бала Қыдырбек өз ағайындарымен бірге Қытайға қашады. Бірақ ара-тұра туған жерге жасырынып келіп тұрады екен. Сосын да екі ортадағы жолды жақсы біледі. Оншақты жылды араға салып, күш-қуаты толысқан кезде Қыдырбек әке кегін алуды көздейді. Бұл оңай шаруа емес, Шаймұханбет колхоз бастығы, елге, жұртқа танымал жан. Оны оңаша ұшырату қиынның қиыны, бір оңтайлы сәтті күту керек. Бірде Шаймұханбеттің ағасы балалы болып, оған шілдехана жасайды. Бұл жақтың салтында шілдехана өзге тойдан өзгеше, ол тек түнде ғана жасалады. Себебі, ескі наным бойынша бала шыр етіп дүние есігін ашқан сәттен-ақ үш түн бойы оны шешесі кірпік қақпай күзетіп отыруы шарт, әйтпесе, баланы шайтан айырбастап кетуі мүмкін. Міне, сол шарананы күзеткен жас ананы жалғызсыратпау үшін де үш түн бойы ол шаңырақтың астында ойын-сауық өтеді.

	Қытайдан әрі-бері жиі қатынайтын 22-23 жасар Қыдырбек осы сәтті құр жібергісі келмейді. Шаймұханбеттің ағасы саман кірпішті өз тамының қасынан үлкен алты қанат киіз үй тіктіріп, шілдехананы сонда өткізеді. Ол кезде сыртта жерошақтағы оттардан басқа жарық көзі жоқ, екі үйдің ортасында қалайда қараңғылық басым, ішкен, жеген жұрттың ары-бері жүрісі көп, әрі сыртта бір-бірінің жүзін анықтап көре де алмайды. Міне, осындай сәтте Шаймұханбет те ішкен арақтан теңселіп, сыртта оңашалана қалады. Аңдып тұрған Қыдырбек бір досы екеуі оны шап беріп ұстап, дыбысын шығартпай тіптен аулағырақ әкетеді. Сол жерде оны малша бауыздап тастайды. Қытай сіріңкесін шағып, оны өліктің бетіне тақап, мұның сол анық Шаймұханбет екенін білгесін ғана тайып тұрады. Шаймұханбеттің айналасы «мынау айна-қатесіз сол Толқынбекұлы Қыдырбектің ісі» деп жар салады. Қытай шекарасына қарай шапқыншы ұшыртады. Бірақ бәрі нәтижесіз, Қыдырбек суға сіңгендей жым-жылас жоғалады. Кейін 1956 жылы Қыдырбек көппен бірге елге оралғанда Шаймұханбеттің балалары оны танып үстінен арыз боратады. Бірақ ештеңе өндіре алмайды.

	* * *

	Ия, бұл соңғысы кейінгінің жыры. Ал Қаратал бойынан келген кейуана шешен Толқынбектің Сібірге айдалуын тауысқасын қалған сөздің бәрін сондағы елдің бүгінгі өзге халін сыпаттауға бағыттапты. Оларды да Ералы және оған ерген «салпаңқұлақтар» зерделеріне құйып отырыпты. Кейуана әйел мынандай да бір деректі келтіріпті. Бұл Қаратал өзенінің төменгі ағысы бойындағы оқиға екен. Одан Ералының өзі де аздап құлағдар. Әйелден естігенін және өзінің білетінін қосақтап, топтап, біраз тігісін жатқыза баяндады.

	Қаратал өзені қалың тауларды артқа тастап, төменде көбіне жазықты алқаптармен ағады. Әсіресе, Үштөбеден әріде солай. Үштөбе дегеніміз бұдан күнгейдегі, әлгі атышулы Сарыөзек пен Айнабұлақ тәрізді Түркістан – Сібір шойын жолының құрылысына орай іргесі қалана бастаған елді мекен. Бұл жақта жер көбіне тегіс, әрі үлкен судың бойы болғасын да жайқалтып егін егуге қолайлы. Қараталдың бұл тұста оң жағалауы ит тұмсығы батпас қалың орман да, ал сол жағалауы сонау Іле дариясына дейін маңғаздана керіліп, күлімсірей созылып жатады. Қызыл өкімет мамандары оны тез игерудің қамына кіріседі. Ең алдымен не керек, әрине, сусырап жатқан кеңістіктерге су апару керек. Ол үшін Қараталдан су шығарып, оны солай қарай бұрып салған жөн. Міне, сөйтіп Бас арықтың құрылысы былтырғы 1928 жылдың өзінде-ақ басталып кеткен. Бұл жылы жұрттың малын сыпырып болған соң өздерін сол Бас арықтың құрылысына қарай айдады.

	Алғашқы жылы жұмыс аса өнімді емес еді. Себебі, қол күші аздық етті.

	Су аяғы – көк теңіз, яғни Қаратал өзенінің Балқаш көліне құяр сағасында жалайырдың Арықтыным-Бәйшегір тармағына қарасты жеті-сегіз мың түтін ел жатыр еді. Олар да қой мен жылқыдан таза-тақырланып, әрі күзге салым орған бидай мен тарысынан да қағылып, көкке қарап ұлитын ит-құстың халіне көшкен. Ал биылғы 1929 жылдың ерте көктемінде олардың да аулаларын істік темірмен тінту басталды. Қолға ілігер мардымды ештеме жоқ, сосын да бұларды су бойлап өрге қарай көшіңдер, Бас арықты қазуға бел шешіп кіріссендер аштықтан құтыласыңдар деп үгіттеді. «Е, бізді сонда келтіру үшін былтыр малдан әдейі жұтатқан ғой» десті жұрт. Басқа амал жоқ, бәрі жоғарыға су жағалай өрлейді. Бұл шеруді көзімен көргендер «бәрі аш, аяқтарын тәлтіректеп әрең басуда, қолдарында дорба, онда екі-үш уыстан ғана бидай, не тары бар, бір-бірін сүйреп жылжиды, оған да жарамай отыра қалғандарды сол жерде тастап кетеді» деп сыпаттайды.

	Сол шеруден мынадай бір оқиға ел жадында сақталып, ауыздан-ауызға тарапты. Осында Базарбай мен Түменбай атты ағалы-інілі адамдар болған, қазір олардың өздері жоқ тек балалары бар. Базарбайдың он сегіз жасар ұлы Ербай осы шеруде шешесі Қалиманы арқасына салып әкеле жатыпты. Орта жолда сол Ербай да сүрініп-қабына бастапты. Шешесі Қалима мұны байқап: «Әй, шырағым Ербай, мені тастап кет, мені арқалап, өзің құрисың» депті. Ербай оған көнбейді. Қалима қайта зарлайды:

	«Ербай жаным, көзімнің нұры! Құранда «бала шеше қарызынан оны Меккеге үш рет арқалап апарса ғана құтылады» делінген екен. Сенің мынауың сол Меккеге апарғаннан да асып кетті. Сен қарызыңнан құтылдың! Батамды берейін! Мені тастап кет! Мен дән ризамын! Тастап кет!» – дейді. Баласы оған да құлақ аспағасын ғазиз шеше өздерімен бірге ілбіген ағайындарына да осы сөздерді айтып, Ербайды иліктіруге шақырады. Ақыры, Ербай сөзге илігіп, ағайындары сол жерде шұңқыр қазып, Қалиманы соған жатқызады да басына екі уыс тары қойып кетеді.

	Тағы төрт-бес күнгі жүрістен соң айдауылдар шеруді тоқтатады. Кейін «Кескентал» атанған маңда жамбастарын ауырта-мауырта бәрі құлай кетеді. Қараталдың сәл иірім жасаған осы тұсында тал дегенің үлкен тоғай болып сіресіп тұратын. Соны кесіп, буып, канал құрылысына пайдалануға апаратын. Осында жұмыс басталады. Тағы төрт-бес күннен соң Ербай жолай тастап кеткен шешесі Қалиманы іздеп барады. Ербай жақындағанда: «Ербаймысың?» деген шешесінің даусы тұла бойын үйіріп әкетеді. Қалима басына қойып кеткен тарыны аузына салып, бірнеше күн оның сөгін сорып жан сақтапты.

	«Кескенталдағы» жұмысшы ел Ербайдың аяғын талтаңдатып шешесін тағы да арқаға салып әкеле жатқан түрін көргенде, әрі ол шешенің тірі екенін білгенде көздері атыздай болып, таңырқасыпты. Таңырқасқаны сондай демдерін ішке тартқанда уілдеген желдің дыбысына ұқсапты. (Мұның да кейінгісін өз тарапымыздан жеткізсек Қыдырбек соғыста хабар-ошарсыз кетіпті, ал шешесі Қалима әбден қартайып өліпті).

	Міне, сондай ашаршылық заманның өз хикаяттары да туа бастаған. Ойдан шығарылған емес, болған жайлар. Сол «Кескенталда» қазылған тоған бұзылып, оны бөгеуге бірнеше жігіт шығады. Өздері аш, жалаңаш. Күніне жейтіндері бір уысқа жетер-жетпес бидай. Сөйтіп жүріп, жұмысқа өлең айтып, ән салып баратындарын қайтесің? Алайда, мына бұзылған тоғанның әуселесі бұлар ойлағаннан әлдеқайда орасан екен. Қараталдың тастай суық суына белуардан малтығып, «бура басу» жұмысымен шұғылданады. Ия, буылған талдардан бұзылған тоғанның құлақтарын бекітуді сол кездің тілінде «бура басу» атайды. Қырсыққанда тап сол күндері, ауа райы күрт бұзылып, үсті-үстіне жаңбыр жауып, теріскейден өңменіңнен өтер жел соғады. Ал бұзылған тоғанның құлақтарын бекіту тым ұзаққа созылады. Соңында суда малтыққан жігіттердің бірі қатты тоңады, қалжырап, өңі қашып, ес-түсінен айрыла бастайды. Қолда бар дорба, киім-кешек сияқтылармен орап, аузына ыстық су тамызады. Еш көмегі жоқ, ақыры ол өлер халге жеткенде сондағы екі жас келіншек өз күйеулерінің көзінше үстеріндегі лыпаларын сыпырып тастап, тыр жалаңаш күйде әлгі жігітті денелерімен жылытып, содан ол бейшараның жаны қалыпты.

	Тағы бір ғажабы, халық қатты қысылғанда әмсе сіркесі су көтермей қабақтары салбыраңқы жүреді деу бекершілік, шамасы. Ол жағын да Құндақбайдың нағашы туысқаны Ералы ажыратып айтты. Қайта ілуде-шалуда сауықшыл болатын да сайтаны бар. Мысалы, Қаратал өзенінен біраз теріскейде Іле дариясы да осы бағытпен Балқаш көліне қарай ентелейді ғой. Бұл екі су төменгі ағыста бір-бірінен алшақтап кеткенмен бас жағында, әсіресе, осы жаңадан іргесі қаланған Үштөбе тұсында бір-біріне жақындау. Әрине, қол созымдай дейтін жақындық жоқ, бәрібір мал баққан, аң аулаған қазақтар үшін алыстық етпейді. Әрі осы екі судың жағалауындағы табиғат жағдайы өзара ұқсастықтан да ондағы елдің тіршілік-тынысы да бір-бірімен егіз қозыдай еді. Сосын да біріндегі болған жай екіншісіндегі «түрік құлақтарға» тез жетіп таралушы еді.

	Мысалы, сол бір ашаршылық атты обыр жайлап адам шығыны көбейгенде Іле өңірінде Құлжабеков Қағазбек атты өзі ақын, тапқыр, сері адам өмір сүріпті. Ол өзі, әсіресе, тақпаққа, жұмбақ айтысқа бейім екен. Сол Қағазбектің аузынан ұшқан небір өткір, тіпті жабырқау адамның көңілін шайдай ашар әзіл шумақтар осы Қаратал өңіріне де жетіп жатады екен.



	Келіп едім Кегенге,

	Кеген жақсы дегенге.

	Тары тұрмақ талқан да жоқ,

	Суға шылап жегенге.





	Міне, осы тәріздес шумақтардың біраз басы құралып, естіген жанды күлкіге қарық қылады екен. Қағазбек басқа бір жолы әйел ақынмен жұмбақ айтысқа барыпты.



	Қағазбек:

	Тақыр жерде тайдың ізі. Ол не?

	Әйел:

	Еркектің кіндігі.

	Қағазбек:

	Қойнау жерде қойдың ізі. Ол не?

	Әйел:

	Әйелдің жүндігі.

	Қағазбек:

	Жуан еді, жіңішкерттім,

	Ұзын еді, қысқарттым.

	Өйтіп-бүйтіп құйрығыма дәл келтірдім. Ол не?

	Әйел:

	Ағаш ер.

	Ендігісін ақын әйел бастайды.

	Әйел:

	Таудан тас домалайды,

	Бірін-бірі қуалайды.

	Қағазбек:

	Түйенің құмалағы.

	Әйел:

	Таудан тас домалайды,

	Бірін-бірі қуаламайды.

	Қағазбек:

	Түйенің жұмалағы.

	Ендігі кезек Қағазбектікі:

	Аузы апандай,

	Түбі қопандай.

	Дымдап салам,

	Құрғатып алам.



	Әйел бұл жұмбақтың шешуін таба алмайды. Бұл тандыр нан жабатын пеш еді. Сосын да әуелгі келісім бойынша ақын әйел Қағазбекті қойнына алыпты.

	Сол 1929 жылдың өзінде әлгі Іле өңірінде, Қапшағай маңында қызылдар бір дүкен ашыпты. Сондағы ел оны «ләпке» атайды. Ал дүкенші әлгі Құлжабекұлы Қағазбек екен. Бірде Қағазбек «ләпкесінің» сыртында тұрғанда тоған қазған бір топ әйел тұсынан өтеді. Сондағы бір ойнақы келіншек:

	– Әй, Қағазбек, ішінде дымы жоқ «ләпкеңнің» қасында қу ағашша қақаймай жапсаңшы мұныңды! Өз әбиіріңді өзің ашқандай состиып қапсың! – деп қағытады. Сонда Қағазбек:

	– Неге дымы жоқ? Аузымызды қу шөппен сүрте бермейік!

	«Ләпкемде» бір қияр, екі помидор қалды. Алсаң ал, алмасаң, әрине, жабам! – деп іле жауап қайырыпты.

	Енді бірде сол Қағазбек Құлжабек баласы балық аулап нәпақа таппаққа кіріседі. Бірақ ағыны қатты Іле дариясы дес бермепті. Сол күндердің бірінде Қағазбек шаршап-шалдығып балықтан қайтыпты. Қармаққа іліктірген дәнемесі жоқ, әрі сирей бастаған шашы одан әрмен жидігендей басы жарым-жартылай жалтырап келе жатады. Бұл жолы да тілінің қышымасы бар бір шүйкебас:

	– Қағазбек-ау, басыңа не болған? – дейді. Сонда Қағазбек мына бір шумақты табанда суырып салған екен:



	Барамыз осы күні бастан тозып,

	Барады біреуінен екеу озып.

	Дүбірге шыдамайтын қайран заман,

	Шалбарымнан шығарам әрең созып.

	Ия, мұндай қақпақылдар санап тауысқысыз.

	«Мына жерді дейді екен сталавай,

	Үш сомның қолда жоқ-ай, қызталағы-ай»,



	– дейтін жолдар да сол Қағазбек ақыннан қалған тәбәрік.

	Ия, мұның бәрі жағалай жұрт тілін тіске басқан ашаршылық жылдардың «шығармашылық» дүниесі. Ашынды елдің тілі де ащы. Бір-бірін шаянша шаққан, тұздығы мол удай ащы әзіл, ара-тұра тұрпайы реңкі де басым, ет түгіл сүйекке жетер мірдің оғындай өткір, тиген жерін өртеп кетер аяусыздығы қоса бар, күлдіріп отырып, күңірентіп кетер құдіреті де көпе-көрнеу болғасын есте сақталған ғой. Әрі солар арқылы қылаң беретін, қайғылы, қаралы тірлік нышандары кімдерді бей-жай қалдырар? «Арық атқа қамшы ауыр» ғой. Сол кезеңдегі арық-тұрақтың, өлуге шақ тірі аруақтардың қарпуын аңдып тұрып, тілінің безі бар әлдекім дәл көздеп жанды жарасын ауыртса ол сорлы табанының астындағы қара жердің жарығын іздеп әуре-сарсаңға түседі ғой.

	Кешегі «қызыл әскер», бүгінде түз тағысының тырнағына ілінген пұшайман Ералы бара-бара ет қызуымен бәйгеге қосқан жүйріктің бабына келгендей. Ал мұның жырына тек Құндақбайдың өз басы ғана емес, оның інісі Мырзақбай, әйелі Ақтолқынның інісі Жұмақан, Қоғалыға бірге барып қайтқан Құдайберген, Аюшал, Әбдіқадыр, тағы басқалар да құлақ құрышын қандырды емес пе? Бара-бара ең белсенді «тыңдарман» Құндақбайдың ұнжырғасы түсе бастады. Бұл енді қиялға батты. Өзінің жасаңдау кезін елестетті. Осыдан он жылдан астам уақыт бұрын Қапалдағы мәртебесі асқар таудай асқан аса ірі байдың жылқысын Ташкентке айдап апарып, саудаға салған кезі есіне түсті. Ондағы сауда хикметі, цирк өнері ғана емес, басқа да қызық-шыжықтар көз алдында көлбеңдеп, тіпті мойнына орала бастағандай. Сол әуенмен отырып Ералы жырының соңғы буындарынан қағыс қала беріпті. Ішінде бір дерт қозғандай. «Апыр-ау, бұл не?» деп, түз тағысы өз-өзіне барлау жасағысы келгендей. Ал «басқалар ше?» Осы сауалдың екпінімен бұл әуелі Аюшалдың сұлбасына назары ауды. Қызылдардың қолынан шейіт кеткен баласының кегін алмаққа мына «қанды балақ қарақшының» тобына қосылған тірлігінен енді жери бастағандай ма? Ия, тап солай. Жүндестеу қабағына бала кегінен гөрі одан әлдеқайда салмақты, кең ауқымды ойлардың көлеңкесі түскендей. Тіпті өз інісі, екі туып бір қалған Мырзақбай да өз ағасынан айнып, мына нағашы туыс Ералыны Құндақбайдың тырнағынан босатып әкетіп, соның соңынан еріп, сол сілтеген бағдармен салып ұрып кетер ме еді деп, бұған дейінгі қимыл-әрекеттің бәрін тәрік еткенге ұқсайды. Енді Құндақбай басқаларды да солай көз нысанасына алды. Байқайды, Құдайберген, Әбдіқадыр, Аюшал сынды кәртамыстар ғана емес, өз әйелі Ақтолқынның інісі Жұмақан тәрізді жасаңдар да алғашқы райларынан қайтып, басқа бір мақсат, мұраттан жаңылған сыңайларын көлденең тосқандай.

	Құндақбай олардың әуеніне төңкерілмек емес, өз кеудесінен бір қайрат тауып, алғашқы өз қиялының жалғасын қайта шап беріп ұстады. Мұны меңдеген бір сауал: әттең осы Ералыны қолына қару ұстатып, өз халқына қарсы кезендіріп қоймай, әуел бастан дәріс тыңдатып, Ташкенттегі цирк өнеріне, басқа да кітаби сауаттылыққа, жазба ілім-ғылымға баулыса бұдан мына көкірекпен үлкен ғұламаның өсіп шықпасына кім кепіл? Бара-бара осы сауал мұның кеудесіндегі қара дертке айналғандай.

	Құндақбай осы соңғы сәтте ғана емес, бұл жырдың орта шенінде-ақ, Ералы әлгі Қаратал өзенінің жағалауынан келген кейуана әйелден ұққандарымен шектелмей, оларды біраз жетілдіріп, әрі өзінің басқа тараптардан да зердесіне құйғандарын қоса сапыра төгуде екенін пайымдаған.

	Бұдан кейінгі шешімді Құндақбай тез қабылдады:

	– Ералы сабазым, нағашы туысқаным, сен осы тойғаныңмен ертең таң азанда шекараның арғы бетіне ауып кет. Бізді де тойдырдың, өзің де құралақан емес шығарсың. Сен қайт! Қызыл әскермен қайта табыс! Бетіңнен қақпайын! Құдайдың саған сілтеген жолы сол шығар! Тек қасыңа Құлжатай, Кенебай, Денебай – үшеуін қосып беремін! Олар менің ежелгі достарымның алтын асықтай таңдаулылары. Бұлар сенің бастықтарыңның көзіне түспеуі шарт! Солар арқылы мен сенімен тілдесіп тұрамын! Бұлғақбай Білдебай баласы туралы да солар арқылы бір хабар жеткіз. Тек жалған ақпармен алдаусыратпа! Ол жағыңды кешірмеймін. Мен құдай сүйген Құндақбаймын! Құндақбай Төленді баласымын!

	Соңғы сөздерді Құндақбай құлақ жарардай етіп ақырып жеткізді. Ертеңіне Ералы, оның соңын ала Құлжатай, Кенебай, Денебай – үш көкжал бір-бірімен жанаспай алшақтау қозғалып, көзден өшкесін Құндақбай қамшысымен қара жерді аямай ұрды:

	– Нағыз жан беріп, жан алысар жорық енді басталды! – деді. Кешегі кәртамыстар – Құдайберген, Аюшал, Әбдіқадыр және өз әйелінің інісі Жұмақан, тағы басқаларды қайта жиып:

	– Ертең емес, бүрсүгіні біз де шекара асамыз! Аттұрмандарың, қару-жарақтарың сайлы болсын! Онда не қарекет қыламыз, Аллам оны құлағымызға жолай өзі сыбырлар! «Ер азығы мен бөрі азығы жолда» деген!

	* * *

	Бұл жоспарға сәл-пәл өзгеріс енді, Құндақбай ұзақ жүріске қажетті ер-әбзелдердің оны-мұнысын алуға Құлжа сыртындағы базарға келгенде ойда-жоқта әлгі Қоғалыда, Матай таудың бөктерінде қызыл командирдің оғынан қаза тапқан ел ардақтысы жалайыр-қарақалпақ Диқанбай қажының баласы Смағұлды ұшыратпасы бар ма? Екеуі бір-бірін көрмегелі неше заман? Алғашқыда тосырқай бір-біріне сенімсіздікпен қарап, оқшырая тұрысты. Тіл табысу бірте-бірте жүзеге асты. Не деуге болады бұл күнде, Смағұл Диқанбайұлы Омбыда оқыған, қызыл бәлшебектердің нағыз сойыл соғарына айналған жан, ал Құндақбай солардың «қанды басың бері тарт» деп жүрген адамы. Осының бір басы үшін олар неше мәрте «сыйақы» тікті екен? Тек Құндақбайдың қырағы көздері қажы баласының жүні жығылыңқы, әрі киім-кешегінің де олпы-солпы екенін бірден ішке түйді. «Тап мынау мені қарауылдаған салпаңқұлақ емес» деген байламның бірден жалына жабысты. Әрі бұрынырақта Смағұлдың Жаркенттегі қызметін тастап, осылай шекара асып жоғалғанын естуі де сол пиғылының отын үрлеген. Үсті-басы қару-жараққа толы, әрі мынау ығы-жығы ел, қан базардың ортасы, бұл Құндақбаайдың қай жансыздан да қорқатын реті жоқ.

	Алғаш тіл қатқан Құндақбай:

	– Есенсіз бе, қажы баласы?

	– Қара басым есен-ау! Өзгесінен жұрдаймын! – деп Смағұл да салған жерден ашық сөзге шақырғандай сыңай танытты.

	– Үй ішің, кішкентай қара сирақтарың аман ба? – деп Құндақбай сәл шошына сұрақ қойды.

	– Үй ішімді тау мен тасты сағалап жүріп, көшіріп әкеткенмін, бәрі де осында, тек соңғы он жылдай уақытта нені мұрат тұтып, не үшін жанымды шүберекке түйіп қызмет еттім, соның ызасы жүрек қыжылдатқанда қара жердің жарығын іздеймін.

	Смағұлдың осы наласы «Мың бір түннің» хикаяттарындай бас-аяғы жоқ жырды бастарына шелектеп құйған, кеше ғана Құлжатай, Кенебай, Денебай – үшеуінің бақылауында Қоғалы өңіріне қарай шекара асқан Ералыны есіне салды. Бұл Смағұл атақты қажы баласы, орыс оқуының түбін түсірген, әрі Алашордаға да, мына бәлшебектерге де үлкен лауазым иесі ретінде жалданып үлгерген әккілігі бар, ал Ералы өрім иық кедейдің баласы, жетімек, тек маңдайына қызыл жұлдызшасы бар «буденовка» киіп, мылтық ұстап, өз қандастарына қарсы оқ атуды ғана меңгерген. Сөйте тұра бұл екі ғаріпті өзара байланыстырған ортақ желі бардай. Ол желінің атауын Құндақбай тез тапты. Ералыда тығыны ашылмаған жүйрік көкірек, мына Смағұлда да солай ішкі кең дүние, онысы оқу-шоқуының мәзіріне толы, сөйте тұра бұл екеуі де жардың басынан құлап, қол-аяқтарын жарақаттап, әлсіреген мүшкіл немелер. Екеуі де жас басымен өз өмірлері үшін өкініштің уын ішкендер. Міне, Құндақбай осы екеуінің осындай алмағайып халдерінен өзі үшін бір саңлау табуға аңсары ауды.

	Құндақбай өзінің «дипломатиялық» қабілетіне басып, Смағұлды одан әрмен сұхбатқа тартты. Смағұл да кекірейетін жан емес екен, іштегі запыранын бұл да төкті. Сөйтсе бұл Смағұл – бәлшебектердің оң көзі, мына Төленді баласының соңғы екі-үш жылғы жортуылдарына жақсы-ақ қанық екен. Тіпті әлдекім оның әрбір буынын сап-сабымен өз кезінде Смағұлдың құлағына құйып отырғандай-ақ. Солардың әрқайсысын бақайшығына дейін шағып, қырмызыдай талдап, Құндақбайдың өзіне баяндап бермесі бар ма? Қара шойыннан берік «түз тағысы» тап осы тұста бір әлсіздікке бой алдырды. «Жоқ, оқу аттының жөні бөлек, мен қанша өрекпісем де осынау қажы баласы менен әлдеқайда берік, өресі жоғары, қыран бүркіттей алысты шалары бар, бірақ ол үшін бұған құлдыққа жүрер жайым жоқ, ертең Қоғалыға қарай шекара асып, нағыз қанды доданың ортасына түсер қарсаңда мұның ішкі тірліктерінен біраз тояттанайын, аты-жөні жоқ қойып кетсем тағы да темір тікенектей шеңгелге ұрынармын, кей жайды ақылға салған жөн, жә, жә, сабыр! Тек ол ойымды қалай жүзеге асырамын» деген ой-толғаныстарға, сұрауларға маталды да қалды.

	Құндақбай енді өз тіл-жағын қарыстырып, көбіне Смағұлдың баянына ықылас қойды. Бұның пайымдары құлаққа жағатындай-ақ екен. Бұл негізінен өз басынан кешкендерін тізбелегенімен кейбір сөз саптаулары кенет осындағы орыс Клещов Фома Ларионышты еске салды. Бұған Құндақбай жерден жеті қоян тапқандай қуанды. «Апыр-ау, осы қажы баласы мен сол орыс офицерін беттестірсем қайтеді?» деген сауал табанда көкірегін ойып түсті. «Шақпақ тастарды бір-біріне соққыласа ұшқын ұшады. Ол ұшқындардың басқалардан жарығы әлдеқайда мол ғой, мынадай түн-түнекке ұқсаған заманда сол жарық молдығына не жетсін?»

	* * *

	Бұл үшеудің кездесуі сол күні Құлжа қаласынан сәл шығыс бетте, Іле дариясының оң жағалауындағы Құндақбай лашығында басталған. Ақтолқын өз отағасына:

	– Заржақ нағашың Ералының жырынан құлағың сарсып еді, енді оның қышымасы қозып, мыналарды ертіп әкелдің бе? – деп қағытты. Бұл шамшыл мінезі бар жас әйел бала күйігінен, әрі Қытай жеріндегі бейтаныс тұрмыс ауыртпалығынан бет-жүзі, киім киісі арқылы өзінің кәрілікке ерте мойынсұнғанын білдіргендей еді. «Тсс» деп, Құндақбай қатқыл қабағымен «аузыңды жап» деген белгі бергесін ғана тыйылды. Бұл Ақтолқын орыс офицері Клещовты бұрын бір мәрте көрген де, бірақ мына екеудің бірі сол екенін бұл жолы ажыратпады. Себебі, Құндақбай «Пам-Пама» атайтын бұл Фома Ларионыш соңғы айларда үлкен өзгерістерге ұшыраған. Бұрынғы әскери адамға лайық сыптай денесі екі бүктеліп, бет-аузын кереқарыс жирен сақал-мұрт басқан. Басына осындағы қытай, дүңген, ұйғыр, қазақ – бәріне ортақ шошақ киіз қалпақ киіп, нағыз шошқа бағар орыс мұжығына ұқсаған. Бұндай өзгерістеріне әрі қолына қабығы аршылған ұзын ағаш таяқ ұстайтынын қос.

	Бұл Фома Ларионыш Клещовтың бұлайша «тон ауыстырғанын» Құндақбай да түсінбеген. Тек шекарадан арғы беттегі ГПУ тыңшылары бері өтіп, Құндақбай тәрізді қазақ нәсілділерді ғана емес, қару-жарақтың тілін білетін, кейбірін тіпті өз қолымен құрастыратын Ресей әскерилерін де тіміскілеп іздестіруде деген қауесет өз құлағына да жеткесін, ол жайын сұрап мазаламаған. Клещов, Смағұл, Құндақбай – үшеудің сұхбатына мұздай қаруланған бес-алты жас жігіт қатысып отырды. Сыртта тағы екі-үшеуі бар. Сол сырттағы екі-үшеуді мұндағылар әрбір бие сауымындай уақыттан соң алмастырып отыруға міндетті. Бұл Құндақбайдың өзі ұйымдастырған күзет тәсілі. Енді қалай? Бұл үшеудің қай-қайсысы да қызыл өкімет атжалмандарының «ат басындай алтыннан» да зор олжа үшін күні-түні дамылсыз іздеп жүрген адамдары, әрі бұл үшеу әрқайсысы үш тараптан кеп қосылып отыр ғой, бірі болмаса бірі қауіпсіздік жөнінде әнтек жаңсақтық жібермесіне кім кепіл? Әрі күзеттегі жас жігіттердің Құндақбайдың ойынша мына екі ғұламаның пікір сайысынан көккіректеріне жарық құйылса зияны жоқ.

	Сөзге алғаш пәрмен берген Смағұл:

	– Әй, Фома Ларионыч мырза! Бірден төтесінен тартшы! Көп жайдан мен де хабардармын! Осы Қытайда да, шекараның арғы бетінде де қызыл өкіметке кереғарлар ыбырсып жатыр! Бірақ қызыл өкіметтің де беті күшті. Осы біздің тырбаң-сырбаңымыздан ештеме өне ме? Әлде біздікі сағым қуамын деп, өз еркімен қан құшу ма?

	– Неге өнбесін? Апыр-ау, біздің өсіп-өнуімізге қажетті құнарлы топырақты сол қызыл өкіметтің өзі суарып, қопсытып беріп отыр емес пе? – деп Фома Клещов та бірден ашығына басты. Бұдан әріде мына «конфискация» дегеннің бас жарып, көз шығаратын үлкен қателік екенін жұрттың бәрі көріп үлгерді. Қазақ даласының мал ұстаған жұрты ғана емес, сонау ішкі Ресейдегі кешегі фабриканттар, жер иелері, интеллегенция өкілдері де көз қанықтырды. Ал Мәскеудегі орталық үкіметте осы жөнінде үлкен тайталас ушығып, Бухарин, Рыков, Томский, Зиновьев сынды аса қабілетті экономист-саясатшылар қызметтен қуылды. Ресейдің көп губернияларын, Украинаны, Қазақстанды, өзге де шағын ұлттар аймағын ашаршылық жайлады. Артель, колхоз, коммунизм атты құрғақ уәделер қарынға ас болып сіңер емес. Сөйткен өкіметтің тамыры қиылмай қайтсін? Осыларды әдіптеп кеп ол сөзін былай жалғастырды:

	– Мен жақында ғана сонау патша заманында үлкен шен-атақты иемденген барон полковник Попенгут атты әріптесімді жолықтырдым! – деп салды.

	– Апыр-ау, қай Попенгут! – деп Смағұл бар даусымен айғай салды. Смағұлдың мұнысынан тұмсықтарын ішке бүккен күзеттегі үш-төрт жас жігіт те шоршып түскендей еді. Құндақбай да солай. Тек Клещовтың өзі сабырлы еді:

	– Ия, кешегі Ресейдің ең үлкен атаманы, кейін қазақ жеріне жетіп, әлгі Анненков дейтінді сағалап, оның аяғы аспаннан келгесін осы Құлжа маңында бекініп, осында большевиктер жұмсаған чекистердің қолынан қаза тапқан атаман Дутов Александр Ильич дейтіннің ең жақын көмекшілерінің бірі Попенгут! Осындағы орыс эмигранттарының ең әуелде басын біріктірген сол Попенгут пен Дутовқа қарасты иеромонах Иона емес пе еді?!

	Бұл сөздерді естігенде Смағұл көкірегіне оқ тигендей табанда былқ-сылқ етіп, бір жанына құлай жаздады. Бір кезде мұның қажы әкесі Диқанбай сонау Матай таудың бөктерінде кеудесіне дарыған бір оқтан жан тәсілім етіп еді, мынау да тап соның кебін кигендей. Енді «шығар жан біржола шыққсын» дегендей оқыған оқуы бар, көп қызмет атқарған зиялы жан Смағұл өз аузына ерік беріп:

	– Сол атаман Дутовты о дүниеге аттандырған чекистердің бірі көз алдыңда отыр, шапсаң міне бас, Клещов мырза!!! – деп тағы дауыс салды. Бұл дауыстан жүрек талмасы бар бәз біреулер біржола құлап та түсер ме еді, кім білсін?

	Бұдан әріде ту-талақай сөз жарысы басталды да кетті. Әрқайсысы өз ішіндегісін тезірек сарқуға асықты. Әсіресе, Смағұлдікі ерен еді.

	Бұлар бас қосқан Құндақбай лашығының есік-терезесінде ашық саңлаулар көп. Ақтолқын мен Нұрсұлу сияқты әйелдер, Мырзақбай, басқа да көрші-қолаңдар бір-бірін баса-жаншып сол саңлауларға құлақтарын жапсыруға тырысты. Тіпті күзеттегі екі-үш қарулы бозбала да өздері кімдерді күзетуде екенін ұмытып, олар да солай кепкен қурайша жапырылды. Бұл қарқында көп жайдың, тіпті көлденең көзге түспеуі тиіс көп шындықтың беті ашылды.

	Смағұлдың кеудесінде жүрек тырнағандай сондай бір құпия секемі бар еді. Бұл есін жоғалтып, соны да жайып салды. Әлгі осы Смағұлмен сонау Омбыда бірге оқыған, кейін мына Жаркентте қайта табысып, бұл кезде сол Жаркенттегі ОГПУ бөлімшесінің бастығына аайналған Асан атты еңселі де, зерделі жігіт жақында ғана ұшты-күйлі жоғалыпты. Ресми орындардың таратқан хабарынша ол Алматы, тіпті одан да жоғары Мәскеу жақта үлкен лауазым иесі атанып, әйелімен, бала-шағасымен алды-артына қарамай тез көшіп кеткен. Тек одан қайтып телеграмма, не басқа да хабар келмеген. Ал Смағұлдың өз басы бұдан үлкен жаманшылықтың иісін сезген. Көз алдында әкесі Диқанбай қажының елесі көлбеңдеген. Сол әке кезінде осы баласы Смағұлға қалай зіркілдеп еді. Атаман Дутовты өз қолдарымен о дүниеге аттандырған татар Қасымхан Чанышев, қазақ Махмұд Қожамияров, ұйғыр Нұқай сол қызыл өкімет үшін көрсеткен ерліктері үшін әйелі, бала-шағасы, кәрі әке-шешесі, іні-қарындастарымен бірге түгел жайратылмап па еді? Тек осыдан сәл бұрын осы Қытайда Смағұл ұшыратқан қазақ жігіті Тоқтам ғана ол кезде қашып үлгеріп еді. Міне, сол Тоқтам да көзден ғайып болды. Кешегі Жаркенттегі ОГПУ бөлімшесінің бастығы да солардың аяғын құшқан жоқ па?

	Ия, Фома Ларионыч Клещов табиғатынан зерделі де, аса білімдар адам ғой. Ол Смағұлдың іші-сыртын тез таныды да оның осыдан сегіз жылдай бұрынғы оқиғаға қатысты таңданыстары мен сауалдарына арқандаулы аттай көп айналшақтамай оның әуелгі «қызыл өкіметтің тамыры қаншалыққа шыдас береді» деген сауалына жауап қайтаруға бар қайратын жұмсады.

	Бұл Клещов Құлжада тұрғалы сондағы Полумисков деген ауқаттылау бір казак-орыспен жақсы арақатынаста еді. Бұл Полумисков ұн тартатын, бидай, арпа, сұлы, тары сияқтыларды ұнтақтап жарма жасайтын үлкен диірменге иелік ететін, оншақты қандасын жалшылықта ұстайтын іскерлігі бар жан. Клещовтың қырағы көздері бірте-бірте осы Полумисковтың үйінде түнделетіп, кейде күндіз де жалшылықта жүреді дейтіндей емес, одан гөрі серейген бойлары көк тірейтіндей, қас-қабақтарына зиялылық нышандары ілулі бөгде біреулердің де ара-тұра бас қосатынын байқады. Сосын да бұл кәнігі неме Клещов Полумисковқа тіпті жақындай түсті. Өз өмірбаянын қыл-қыбырына дейін қалдырмай әлденеше мәрте жыр қылды. Патшалық орыс армиясының көптеген жықпылдарын ашып берді. Бұл үй қожайыны Полумисковқа өте ұнады. Сөйтіп екеуі өзара сенімге байланды. Бірте-бірте бұл үй иесі Клещовты Попенгутпен таныстырды. Бұл екі тарлан офицер де бір-бірімен тез ауыз жаласты. «Балықшы балықшыны алыстан көредінің» кері келді.

	Сөйтсе бұл Попенгут мына диірменші Полумисковтың шаңырағының астын өзінің кезекті бір бекінісі ретінде пайдаланады екен. Кезінде бүкіл Ресейге аты мәшһүр атаман Дутов басынан бағы тайып, онда-мұнда қашып-пысып жүрген жылдарында осы барон полковник Попенгутты өз штабын басқаруға тегін таңдамапты. Бұл Попенгут Екінші Николай патша заманында-ақ Орынбор казак әскерінің полковнигі болған, біраз қанды шайқастарға қатысып ысталған жан. Оның адъютанты Сергеев пен көмекші есаулы Манихин де сондай тіс қаққандар. Бұл үшеу білім, тәжірибе жағынан өздері дәрежелес Фома Ларионыч Клещовты бірден ішке тартты. Ойда жоқта кезіккен үлкен олжаға балады десе де болғандай. Сондай араластық-құраластықта жаңағы Смағұл сауалын бұл да Попенгуттың алдына көлденең тартқан. Барон полковник Попенгуттың да күткені осы сұрақ екен. Ол енді арық жақ сүйектері өрт шалғандай қызара бөртіп сөйлепті. Ол ең әуелі Клещовқа:

	– Сіз профессионал әскери адам ретінде қандай да бір шайқасты ұйымдастыру үшін ең әуелі оның тыл жағын берік ету қажеттігін білетін шығарсыз? – депті. Сосын осы жағдайда өздері арқа сүйеген тыл мәселесіне көп сөз арнапты. Оның бәрін Попенгут мына Клещовқа, ал Клещов өз кезегінде ол әуенді мына Құндақбай тобына жинақтап жеткізуге желпінді. Ол әуеннің мән-мазмұны мынау еді.

	Тап қазіргі жиырмасыншы жылдардың соңында кешегі күл-талқаны шықты делінетін орыс патшасы армиясының отын өшірмей шетелде сақтап келген атаман Семенов. Бұл туа бітті дарынды қолбасшы, әрі қабілетті саясатшы, дипломат, әдебиетке де бейімі бар, еменнен де берік жаратылған қайратты жанның өмірінен неше томдық шығарма жазсаң да бас-аяғын қамти алмайсың. «Үстем тап өкілдерін қырып-жоямыз» деп жалаулата көтерілген қызыл өкіметке бұл аса бай казак отбасынан шыққан, жап-жас шағында-ақ «есаул» шенін иемденген фанатик Семенов Уақытша үкімет басшысы Керенскийдің де, сәл кейін Колчактың да көзіне түсіп, солардың қоластында үлкен-үлкен соғыс күштерін басқарып, Қиыр Шығыс, Байқал көлінің шығыс-теріскей бетінде, Амур өзенінің жағалауында көп қырғынға ұйтқы болды. Тіпті оның қабілетіне бас иген Колчак Ресейдің шығыс бөлігінде бүкіл әскери, азаматтық билікті толайымен осы генерал-лейтенант атаман Семеновтың қолына берді. Сол шақта-ақ бұл Семенов сонау алыс күншығыстағы, ежелден Ресей жеріне көз алартушы Жапония басшыларының да назарына ілікті. Енді ол Колчак пен жапон саясатшыларының екі ортасында байланыс жібін тартуға ықпал етті.

	Алайда, ол кездегі тарихи жағдай сондай ақгвардияшылар тегіс күйреп, Қызыл Армия Тынық мұхитқа тірелер қарсаңда Семенов өзінің бүкіл әскери құрамымен Маньчжурияға барып бой тасалады. Күні бүгінге дейін сонда. Маньчжурия дегеніміз Қытайдың ең алыс теріскейіндегі бөлігі, Қытай, Ресей, Корея пұшпақтарын қамтыған таулар жүйесінің бел ортасында. Мұнда ағысы қатты өзендер көп, қылқанды, жалпақ жапырақты ормандары сыңсып тұрады. Сосын да оннан-мұннан қашқандардың жасырынуына өте қолайлы. Ресей жөнінде өзінің де ішкі есебі мол Қытай үкіметі Семеновтың бұл келісіне бейтараптылық танытты. Сосын да Семенов әскерінің қалдықтары табиғаты өте бай Маньчжурия жерінде біршама емін-еркін өмір сүруде еді. Әрі Семенов жорықтарын кірпік қақпай бақылаған жапон үкіметі де бұл ақгвардияшылар күшінің бас қолбасшысының іскерлігін өз игілігіне жаратуға иегі қышыды. Сосын да оларды қашқын емес, тұтас бір мемлекеттің басты сойыл соғары, заңды өкілі ретінде таныды. Бұларға қару-жарақ, киім-кешек, азық-түлік жөніндегі көмектерін алғашқы сәттен-ақ үйіп-төкті. Нағыз «Атымтай жомарттың» қылығына басты. Бұдан Семенов пен оның сары тісті генералдары қайта жігерленді. Кеуделерінде бір кезде сөне жаздаған үміт оттары қайта лаулады. Жапония үкіметінің қоздыруымен түптің түбінде Ресейдің Шығыс Сібірін тартып алып, оны екіге бөліп, батыс бөлігін Семенов патшалық құратын «буферлік мемлекетке» айналдыру, ал шығыс бөлігін Жапония құрамына қосу көзделді. Әрі Жапония үкіметі Ресейдің батыс шекарасынан әрідегі, осы Ресейге «жұлдызы қарсы» фашистік Германия жеріндегі қозғалысты да кәперге алды. Міне, осы жағдайлар «арқа сүйер тыл» деген сөзден шығады.

	Осының бәрін сап-сабымен баяндаған Клещов кішкене қапшығынан қағазға басылған екі-үш газетті суырды. Смағұл ол газеттерді орыс офицерінің ұсынғанын күтпей өзі жұлып алды. Орысша оқыған оқуы бар Смағұл аш-арықтың кісі қолындағы күлшеге жармасқанындай қылық жасады. Ия, қажы баласының мұндай дүниеге тосаңсығанына неше заман, сосын да ашқарақтық етпей қайтсін? Бұл Смағұл мынадай орыс нәсілдімен беттестірген Құндақбайға және ол орыс нәсілдінің сол заманғы үлкен де, кіші де елдер арақатынасының тарихи сыпаттамасын шаш етектен етіп сапырғанына қаншалықты ризашылыққа бөленсе мына қалақтай-қалақтай газет беттерін көлденең тастағанына разылығы солардың бәрінен асып түсті. Адам деген тіл мен жағын безеп нені қиыстырмайды, оның артық-ауысы да ұшырасады, ал газеттің жөні басқа, ондағы әрбір сөзді жазушы он ойланып, жүз толғанып қағазға түсіреді, сосын да артық-ауысын іздесең таппайсың.

	Бұл газеттер сол Маньчжурияның сыңсыған ормандарында орналасқан елді мекендердің бірінде Семенов жақтастары шығаратын «Голос эмигрантов» атты басылым еді. Клещов Смағұлдың «тәртіпсіздігіне» ренжіген жоқ, тек оған қайта қол созып:

	– Смагул Диханбаевич мырза! Бұл газеттер оқта-текте Құлжа қаласына келіп тұрады. Мен жатқан үйде тағы бірнеше нөмірі сарғайып жатыр! Әлі де келетіндері бар. Бұларды мен қайта әкетпеймін! Осылай таралғанын қалаймын! Тек мұндағы Семеновтың өз мақаласындағы мына бірер сөйлемге зейін қойыңызшы! – деді. Смағұл ол сөйлемді табанда оқып шығып, қазақшаға аударды:

	– «Біздерге, орыс ұлтшылдарына, бүгінгі кезеңге жауапкершілікпен қарап, Жапония, Германия тәрізді алдыңғы қатарлы державалармен тізе қосудан өзге дұрыс жол жоқ екеніне көз-жұмбайлық жасауға болмайды! Біз солардың көмегімен ғана Ресейдегі «сары сайтанның биін» тоқтата аламыз! – Осылай қазақшалап барып, Смағұл мынадай түсінікті қыстырды. – Қазіргі таңда Отанын тастап, айнала шетелдерге қашқан орыстың бұрынғы үстем тап өкілдері Ресейдегі большевиктер үкіметінің билеп-төстеуін осылай өз тілінде «танец желтого дьявола» деп атайды!

	Бұдан әріде Клещов тағы көсілді. Аталмыш пікірдің ұңғыл-шұңғылын қазбалады. Смағұл да бәйгеге ат қосты. Мұның да ішіне сыймай жүрген жырлары быжынаған орыс сырасындай екен. Тек олардың ырғасуын «түз тағысы» Құндақбай түйіндеді.

	– Әй, орыс-қазақ ағайындар! «Екі түйе жанасса ортасында бір шыбын өледі» деген біздің ұлыстың мақалы бар. Сол мақалды жапон, кермандарың біле ме екен? Егер мен дұрыс барласам мыналарың екеу емес, үш-төрт түйеге ұқсап кетті ғой! Аллам өзі сақтасын!

	Смағұл қызыл-қаңлы мергеніне көзінің қиығымен қарағанда сол жақ кеудесіндегі «жүрек» аталатын жұдырықтай еттің шым еткенін сезді. Ал Клещов ескі сыралғы досқа қабағын төмен түсіріп, ұзақ сүзілді. Оған да мергеннің сөзі ауыр тигендей. Сонда да:

	– Ақ гвардияшылардың ұлы қолбасшысы Семеновтың бұл ұлағаты, баршамыз үшін темір қазық! Не тірлік етсек те сол қазықтан ұзамайық! Сіздің әуелгі сауалыңызға тоқ етер жауап осы Смағұл мырза! – деуге қайрат тапты.

	Ертеңіне қашан да бірбеткей мінезді Құндақбай әуелгі келісім бойынша Құдайберген, Аюшал, Әбдіқадыр және өз әйелінің інісі Жұмақанды, басқаларды қайта жиып, ары Қоғалы өңіріне қарай шекара асты.

	* * *

	Бұл сапарда әуелгіде аталмыш үш кексенің – Құдайберген, Аюшал, Әбдіқадырдың шарапаты тиді. Неге екені белгісіз, осы беталыста Төленді баласы әлгі Быжы өзенінің бойындағы ұлты орыс, көненің көзі Бахтияровтың тұрағына қайта соғуға аңсары ауды. Кешегі өз лашығында Фома Клещов саудыратқан көп жайлар сол Бахтияровтың былтырғы өз басынан кешкен хикаяттарын есіне түсірді ме, кім білсін, әйтеуір, солай. Бірақ оны Құдайберген бетінен қайтарды. Бұл аласа бойлы тапалтақ, қайраты қайтпаған, жігерлі қарт Құндақбай өзіне туыс болғасын ба біршама қатқылдау сөйлейтін дағдысына басты:

	– Мерген бауырым, біз ол орыс Бахтияровтың үйіне былтыр бір мәрте қайта оралып соқтық емес пе? Не көрдің сонда? Бұрынғы үй жайының, дүние-мүлкінің тамтығы қалмаған! Енді ол сорлы үйіне қайта оралып, шаруасын түзеп, қонақ күтіп шалжиып жатыр дейсің бе? Ол бәлшебектерден көп қасірет шеккен, әрі аузын ашса көмекейі көрінетіні бар заржақ неме! Қазір қандықол қызылдар тіптен асқынды, артық-ауыс бір сөзің үшін басыңды төсіңе домалатады! Іштегі түйсігі құрғыр өлеңдетеді, ол орыс кейуана жер бетіндегі дәм-тұзын тауысты! Аш пәледен қаш пәле! Одан он шақырым айналып өтелік! Шағанның етегінде Қоғалы мен Көкбастаудың екі ортасындағы Боранбай ауылына тәуекел етелік. Боранбай да, оның ауылдастары да қызыл-қаңлылар, өзіңнің жұрағаттарың! Олардың да шекесі қызып тұрмағанын сеземін, сонда да ең алғашқы аяқ суытарымыз сонда болсын!

	Қазымыр шалдың бұл ұсынысы жүрегін шымырлатқанмен Құндақбай келісімін берді. Боранбай шынында ел ағасы дейтіндей елулер шамасындағы кең иықты, сақал-мұрттан көзі, аузы-мұрны әрең шалынатын денелі адам екен. Тек бұл ауылда былтырғы кәнпескеден тігерге тұяқ қалмаған, Боранбай өзі бастап, екі-үшеуді қосшы етіп, Шаған, Түлкілі атты биіктерден аң аулап, осы 1928-29 тоғысындағы қыста бүкіл айналасын сол аңдардың сорпа-суымен асырап шығыпты. Биыл мардымды егін де екпеген. Қалай ексін, осы көктемде қызыл атжалмандар үй-үйді істік темірмен тінтіп, тұқымдық астықтың өзін сыпырып әкеткен. Адам өлімі көбейген, әсіресе, жас балалардың шетінеуі жаман.

	Боранбай шаңырағының астында үй иесі жақ ашып жарытпады. Оның орнын көрші-қолаңдары толықтырды. Құндақбайды ең әуелі елең еткізген әлгі өзі сынды «түз тағысы» Молданазар мен Шанханайдағы шапырашты-түрікпен, кешегі қызыл комиссар, бүгінде бәлшебектер өкіметіне қызмет етуші, алғашқы артель құрған Дәнеқұл Байсалов арасындағы текетірес еді. Одан кейінгі бұл мергеннің жағасын ұстатқан жай әлгі Шағанның арғы бетіндегі жалайыр-мырза Бұлғақбай Білдебай баласының бастан кешкендері. Бұл екі оқиғаны байланыстыратын ортақ желі бардай. Ол ортақ желінің мәнісі сол атыс-шабыстан, қашу мен қорғанудан, ашаршылықтан, әрі кәрі нағашыдай қазақтардың қыр соңынан қалмайтын өзара алауыздықтан жүйкесі тозған ел анау-мынау опыр-топыр үстінде өз іштерін жарып шыққан жас балаларды құрбандыққа шалып жіберуге дейін барады екен.

	Соңғы үш-төрт айда Тастыөзек пен Голубиное (кейін Жайнақ) аталған ауылдың екі ортасында ОГПУ басшылары эскадрон аталатын атты әскер ұстапты. Казак-орыстар, қазақтар, тағы басқа да ұлттар өкілдерінен құралған қырықшақты мұздай қаруланған, даярлығы күшті бұл әскери топ өз командирлерінің бір ысқырығынан соң-ақ өртке тиген дауылдай соғып, жолдағының бәрін жайпап кетеді екен. Содан да ма, мұндағы Қытайға қарай көшеміз бе, жоқ, аялдай тұрамыз ба десіп, екіұдай болысқан тұрғылықты қазақтар алдағы күнге, оның ұшпақ әкелеріне сенімнен мүлде құлан-таза арылғандай. Сосын да анау-мынау ойсыз шалт қимылдарға да барады екен. Соның бірі осы Молданазар мен Дәнеқұл текетіресіне қатысты.

	Атақты қызыл комиссар Ораз Жандосовтан әрдайым ақыл-кеңес, нұсқау алып тұратын Дәнеқұл Байсалов алғашқылардың бірі болып артель құрды. «Ағынға қарсы жүзу орынсыз, ақылға көніңдер, туған жерді тастап жат елден ұшпақ іздемеңдер, артельге кіріңдер» деп, үгіт-насихатты үдетті. Оған көнбегендердің бәз біреулерін ОГПУ-дің қолына ұстап берген де кездері бар. Әрі осы Шанханайдан, Майтөбе тауынан жүз шақырымдай қашықтықта, шығыста жатқан Аралтөбеде орыс көпестерінен қалған жәрмеңке, сауда ғимараттарының, тұрғын үйлердің ағаш кенерелерін өгіз арбамен тасытып, құрылыс жұмысын өрістетті. Майтөбеге таяу бадырақ-қаңлы Жамбай батырдың бейіті жатқан жерде «Қызыл школ» аталатын мектеп те салдырды. Сол 1929 жылдың тамызында жалайыр-қарақалпақ Молданазар мен шапырашты-түрікпен Дәнеқұл арасындағы шиеленіс шырқау шегіне жетті. Себебі, Молданазар өзінің аз жасағымен Қоғалы өңірінің осы батыс бөлігінде мына қызыл-қаңлы Құндақбайдың ісін жалғастырды. Біраз ауылдарды мал-мүлкімен, бала-шағасымен Қытай асырып үлгерді. Тек бұлар көп шығынға да ұшырады. Бұл Молданазардың шектен тыс ызасын тудырды. Себебі, шекараға қарай түнделетіп қозғалған қазақ көштерін ГПУ атты әскерлерінің өздері үшін қолайлы тұста қарсы алып тұруы жиіледі. Бұл Дәнеқұлдың ісі деп, Молданазар бірден шешті. Сондай бір сәтсіз жорықтардан соң бұл «түз тағысы» аталмыш қызыл комиссар Дәнеқұлдың көзін жоюды ойлады. Түнделетіп, түстері сол түндей қарауытқан Молданазардың аз ғана тобы Дәнеқұлдың үйін қоршауға алады.

	– Әй, қызыл комиссар Байсалов жолдас! ГПУ қызметкерлері едік! Есігіңді аш! Ақылдасатын шаруа бар! Сосын да түн жамылып кеп тұрмыз! Тез, есігіңді аш! – деп орысша-қазақшаны араластыра дауыстайды. Ал үй ішінде әйелі, он үш жасар баласы бар Дәнеқұл аң-таң. «Апыр-ау, ГПУ адамдары келерде алдын ала хабар салады ғой, ақай жоқ, тоқай жоқ, мұнысы несі» деп секемденеді. Сасқалақтағаны ма, бір сұмдықты сезіп, ақыл-есінен жаңылғаны ма Дәнеқұл он үш жасар баласына:

	– Сыртқа шығып, кімдер екенін білші! – деп сол кішкентайды жұмсайды.

	Міне, бар сұмдықтың басы осы еді. Сырттағы жалайыр-қарақалпақ Молданазар адамдарының ішінде сол рудан тарайтын Кенегестің бір жігіті Нүсіпжан деген де бар. Сол басқалардан бөлініп, атынан түсіп, Дәнеқұл үйінің есігіне тым тақау тұрған. Бұл Кенегес атаның балалары жалайыр-қарақалпақ ішінде өздерін бөлек, мәртебесі биіктеу санайтын. Оған қатысты аңыз-әңгімелерде қисап жоқ. Осыдан үш ғасырдай бұрын кенегес биі Жәлмембеттің бір ұлы хан қызына залал келтіргесін, би мен хан арасында үлкен дау ушығып, Жәлмембет сол ұлының өмірі үшін қауіптеніп, оны сонау Жетісуға, Қаратал өзенінің Балқашқа құяр сағасына таяу «Қамау» деген жерге жібереді.

	«Сонда менің жалайыр-мырзадан тарайтын Қожаназар атты қияметтік досым бар, соны тап, менің балам екеніңді айт, өз жүрісіңнің мәнін түсіндір, ол сені сыртқа теппес» дейді. Сонда Жәлмембеттің екінші әйелінен туған кенже ұлы Оразай да

	«Жәнібекпен бірге мен де кетемін» деп мінез шығарады. Бұл Оразайдың бетінен қайтпасын сезген Жәлмембет үлкен ұлы Жәнібекке «сенің кесіріңнен сүйікті кенжем Оразайдан да айрылмақпын, саған теріс бата беремін, «екі үй болма, екі бие саума, өлме, өшпе» деген екен.

	Кенегес Жәлмембет би мен жалайыр-мырза Қожаназар Мекке-Мәдинеде, қажылықта кездесіп достасыпты. (Бұл Қожаназар осы жолдар авторының жетінші атасы). Жәнібек пен Оразайды жалайыр-мырза елінің басшысы Қожаназар өз балаларындай көріп, бағып-күтіп өз алдарына үйлі-баранды болуына көмектесіпті. Міне, содан бері неше заман өтті, неше ұрпақ алмасты, осы уақытта Оразайдың тұқымдары мол боп тарап, ал Жәнібектің тұқымдары бір кездегі әке қарғысы дәл тиіп, бір түтін, бір ұлдан аспай, әрі үзілмей келеді екен. Сосын да әлдебір аласапыран күндерде өз баласына жамандық тілеу, тіпті өлімге қию сындылардың қазақ ішінде оқта-текте төбе көрсететіні белгілі жай секілді. Кейін 19-ғасырдың орта шенінде Ұлы жүз төресі Тезек Нұралыұлының шақыруымен кенегестер Матай тауына көшіп келіп, сонда оларға қыс қыстау, жаз жайлауына лайықты мол кеңістіктер беріліпті. Мұнда олар тіпті өсіп-өніпті. Әрі арғы аталары Оразай тұқымдарында атышулы көп батырлар болғасын да ма, біз солардан тараймыз деген өркөкіректік те бұлармен бірге жасасуда еді. Міне, жаңағы Дәнеқұл Байсаловтың үйіне түнделетіп келген Молданазар адамдарының ішіндегі кенегес Нүсіпжан да сондайлардың жарқын мысалына жататын.

	Ия, Молданазар ат үстінде, ал Нүсіпжан атынан түсіп, есікке тым жақын тұрған. Дәнеқұлдың он үш жасар баласы қолына шам ұстап есіктен көрінгенде Молданазар жаман шіміркеніп қолындағы бесатарын атының жалына жасырады. Ал кенегес Нүсіпжан баланы дәл көздеп атып жалпасынан түсіреді. Табалдырыққа құлаған баланың жайын ұққан Дәнеқұл, «батырға да жан керек», үйдегі нан пештің ішіне кіріп кетеді. Молданазар Нүсіпжан қылығын «хош» көрмеген еді. Сол кезде Дәнеқұлдың әйелінің құлындағы даусы шығып, «сендерге керегі осы ма» деп, «үй-ішінен» оны-мұны заттарды терезеден сыртқа лақтырады. Молданазар өз тобын тез кері әкетеді.

	Бала өліміне қатысты бұл оқиға бүкіл Матай таудың етегін тегіс азан-қазан еткендей. Сыртқа өзі шықпай баласын жұмсаған Дәнеқұл қылығын айыптаушылар да табылды. Ертесіне баланың жаназасына ағайын-туған мол жиналды. Кенегес руынан тарайтындар да көп. Солардың ішінде әкелі-балалы Елікбай, Құсайын дегендер бар. Жұрттың алдына шыққан Дәнеқұлдың түрі адам шошырлықтай. Ол Елікбайға тіктене қарап:

	– Әй, Кенегес! Кет баламның жаназасынан! Сен, кенегес жұрты, қанды қол құныкерімсің! Ендігі ісім сенімен болады! Тамырыңды қиғаш кессем қайта өсіп-өнесің! Тамырыңды келтесінен қиямын! – деп аайғайлайды. «Мылтықтың аузына өзің шықпай балаңды жұмсаған өзіңнен көр» дегенді іштей күбірлеп біраз кенегестер тайып тұрыпты.

	Сөйтіп, Дәнеқұл баласының «түз тағыларының» қолынан өлім құшуы онсыз да үлкен сілкініс үстіндегі Қоғалы өңірін одан әрмен дуылдатты. Кенегестер басқа руларға қарағанда Қытайға қарай тіптен үдере көшті. Оған ілесе алмағандары Матай таудың етегін тастап, бұдан шығыста жүз шақырымдай қашықтықта жатқан Бостан атты ежелгі ауыл, қоныстарға жетіп, табан тіреді. Бұл жай ГПУ басшыларының құлағына тиіп, олар тіптен өршеленді. Соның нәтижесінде көп ұзамай Матайдың қия жартастарының бірінде Молданазар оққа ұшты.

	* * *

	Тап осындай баланы өлімге қиғанға ұқсас жай Бұлғақбай Білдебай баласының басына да орнады. Өткен 1928 жылы осы Бұлғақбай бұдан едәуір бұрынырақ Қытай жеріне өтіп, сонда саудамен айналысып, осы заманның «Маман-Тұрысбегі» атанған Көксу бойының тұрғындары Атабай және оған етене дос тағы екі шал, Атабайдың күйеу баласы Сәрсен – төртеуінің тірлігін көлденең тартып, солай қарай шекара асуды насихатамап па еді? Ол кезде мұның тіліне ергендер де, ермегендер де табылған. Ал биылғы жағдай тіпті өзгерді. Ашаршылықтан қырылғандар саны еселеп артты. Оларды жер қойнына тапсырудың өзі үлкен мехнатқа айналды. Кәдімгідей ақым қазып, арулап көму ұмытылды. Көбіне жер қыртысын ойып, өлікті топырақпен бүркей салуға әдеттенді. Кейде бір емес, екі-үш өлікті қосақабаттастырып, осылай жүздерін жасыратын шаққа жетті. Міне, мұндай алапат сұмдықтардан соң биылғы 1929 жылдың жазында Бұлғақбай Білдебай баласы өз айналасын, ағайын-туыстарын дүрк көтеріп, Қытайға қарай шекара асуға беттеді. Бірақ солай тура тартпай Бұлғақбай ақылмен іс қылуды көздеді. Ең әуелі қолда бар азын-аулақ тоқты-торымды, жауыр аттарды, қабырғасы сидиған мардымсыз сиырларды тойындырайық, сөйтіп аман сақтайық деген желеумен Қоғалы өңірі арқылы өтіп, осындағы Түлкілі тауына жайлауға шығамыз деген желеумен солай көтерілді. Осы жазда Құндақбайды іздеген болып, осылай қарай екі-үш мәрте қатынауының да мәні сол еді.

	Түлкілінің басына көтеріліп бұлар сәл-пәл аялдады да. Бұлғақбайдың ол кезде әлі балиғыға тола қоймаған Оралтай атты қарындасы бар-тұғын. Жас та, бірақ өте сергек ойлы, қимылы да ұшқыр, қолды-аяққа тұрмайтын көрікті қыз. Ол ағасы Бұлғақбайдың Қытайға көшпек ниетін әу баста-ақ құптамаған, тек қалайда қыздың аты қыз, ағасына қарсы айбат шегуге тауаны жетпеген. Бірақ Түлкіліде бұған біраз ой кірді. «Біз қандай жағдайда да Қытай жеріне біржола табан тіреп қалмаймыз, түптің түбінде кері ораламыз» деген сеніммен өзінің аға-інілерін, әрі әкелері – Білдебай інілерінің балаларын жұмсап, осы әулетке қарасты үйлердегі самауыр, тегеш, құмған, шылапшын, әрі ер-тұрманның, арба-шананың темір бөліктерін, қанжар, пышақ, ата-баба мұрасы – ескілікті сауыт-сайман сияқтыларды Түлкілінің қойнау-қойнауларына, қия-жартастардың қуыстарына көптеп тықтырады. Бұл Оралтай қыздың осы әрекетіне де қатысты біраз аңыздар бар. Оның үстіне осы Қоғалы, Көксу тауларының жықпыл-жықпылына ат басындай алтын, қой басындай күміс тығып қашқан байлар болғаны да жария болып үлгерген екен.

	Енді Бұлғақбай айналасы біразы көшеміз, біразы көшпейміз деп, араларында жік шығып, екі айрылар шақта әкелері – Білдебай бауырларының бірі Нұрлыбай күрт бұзылып, Бұлғақбайға:

	– Әй, Бұлғақбай інім, сен мына Қалдыбай балаңды тастап кет! Мұның туысы бөлек! Тастап кет! – деп Қалдыбай атты кішкентай нәрестені өзіне қарай тартады.

	– Тастамаймын! Әкеліңіз бері баланы! – деп Бұлғақбай айғайлайды.

	– Бермеймін баланы! Қалай беремін, Қытайға қашқандар жолай ұл-қыздарын суға лақтырып жатыр деп естімедік пе? Арқама тігіп жапсырғандай бір әулиелігім қозып тұр, бұл Қалдыбай бала осында қалса ғана мұратқа жететін тәрізді.

	Бұлғақбай өз әкесі Білдебайдың інісі, әрі өзіне аға іспетті Нұрлыбайдың ұсқынына қарап, әлденеден тітіркенген күй кешеді. Жан-жағына алақтап әлденені іздегендей сұсы қашты. Нені іздеді, алғашқыда оны өзі де ажырата алмаған сыңайлы. Тек бір кезде ғана бұл да жон терісінің жыбыр-жыбыр еткенін сезеді. «Ия, менің де арқам қозған екен ғой» деп, ол дереу «әкелші домбыраны» деген белгі береді. Ағайын-туған бұл Бұлғақбайдың асқан домбырашы-күйші екеніне ежелден таныс. Оның «Тоғыз тарау», «Сыпыра жылау (Жоқтау)» атты күйлеріне талай мәрте құлақтарының құрышын қандырмап па еді? Әсіресе, соңғы аталған, әлгі сегіз әйел алып, оның ешқайсысы құрсақ көтермегесін, тек тоғызыншы әйелден көрген жалғыз ұлы суға батып өлген байдың зарына құлай ықылас қойып, соның әуенімен тудырған «Сыпыра жылау» атты күйі қайсысының сай-сүйегін сырқыратпап еді? Сосын да Бұлғақбайдың осындай шақта да қолына дормбыра ұстап, құлақ күйін келтіріп, безілдете жөнелгеніне ешқайсысы осқырынған жоқ.

	Тек бұл жолғы күйдің әуселесі сәл бөлек көрінді. Бір әдемі әуезді созып барып, оны орта жолда үзіп, қайталай жентектеп, қайта дамыта берді. Ақырында, осындай аттың жалы, түйенің қомы дерлік күндердің бірінде тағы бір тамаша күй тудырды. Оны Бұлғақбайдың өзі ашып айтты:

	– Менің Қалдыбай атты жалғыз ұлым осында қалады. Осында қалса ғана ол нәсілімнің көсегесі көгереді екен!Көсегесі көгергеннен бұрын оның тірі жүргені абзал! Қалай да мұнда да ел іші ғой, ел ішінде құдай аман сақтар! Сол баламның осында қалуына бағышталған күй! Күйдің аты «Қалды-ау! Қалды-ау!» – деп жаңа ғана көкірегін жарып шыққан әуенді қайта күңірентті. Сол екінші мәрте тыңдағанда Бұлғақбайдың әлі балиғыға толмаған, бұғағынан үзіліп тұрған сұлу қарындасы Оралтай көз жасын көлдетіп жылаған екен.

	Сөйтіп, сол 1929 жылдың жазында Бұлғақбай Білдебайұлы өз жұрт-жұрағатымен Қытай жерінен бір-ақ шықты. Ал онда не болды? Атабай мен оның екі тұрғыласы – үшеуі сәл бастарынан бақ тайғандай күйде екен. Оны өздері жас ұлғайғандық, егделік атты ұғымдармен сылап-сипады. Ал Бұлғақбайдың жіті көздері оның себебі басқада екенін бірден айырды. Атабайдың пысық та алғыр күйеу баласы Сәрсен бұл кезде жақ сүйектері етжеңденіп, мойны да жуандап, адамға қарасы да өктемденіп кетіпті. Бұлғақбай өзінен сәл үлкендігі бар бұл Сәрсеннің Қытай жерінде өзі үшін бір құнарлы топырақта тамырланған емен ағаштай нығайып алғанына сәл үрке қарады. Іші-бауырын аяз кернегенге ұқсады. Бұл жазған осылай ауа көшкенде ең алдымен осы Атабай тұрғыластарын, оның күйеу баласы Сәрсенді тауып алып, ендігі тірлікті солардың ақыл-кеңесімен жалғастырмаққа иегі қышыды емес пе?

	Сөйтсе Құлжа қаласынан біраз өрде, шығыс бетте аяқты көсіле, шалқая орын тепкен бұлар алғашқы сәтте-ақ Бұлғақбайдың көзіне тым жат шалынды. Елгезек өнер адамы жалайыр-мырза Бұлғақбай Білдебайұлы мынау сырт елде өздері үшін бір қарманар талға балап келген Атабай мен оның күйеу баласы Сәрсеннің бүйтіп бейтаныс бөгде бір құбыжықтардай әсер қалдыруынан едәуір торықты. Қалайда, Бұлғақбай да аса қайратты жан, бірден сыр алдырмай Сәрсенге туысқандық жылы шырай білдіруге күш салды. Бірақ мұнысы еш нәтиже бермегендей.

	Бұл Бұлғақбай күйші, мерген, қасқырды қасқырша ұлып, түлкіні түлкіше қыңсылап шақыратын өнерімен бірге тамаша атбегі де еді ғой. Осы Қытай жеріне өтерде жүріске берік, түр-тұлғасы келіскен бір қаракөк сәйгүлікті таңдап тауып, соны мініп келген. Сәрсен де атбегіліктен құралақан емес, ол Бұлғақбайдың қаракөк сәйгүлігіне қызығып, оны жұрттың көзінше тартып алуға әрекеттенеді. Бірақ Бұлғақбай өз малына араша түсіп, оны бермейді. Бұдан мейманасы әбден асқан Сәрсен қатты қозданды. Араға бір апта салып, тілі шанышқыдай, көздері одан да өткір, сыптай қол-аяқтары да талай төбелесті, алыс-жұлысты өткергенін білдіретін бір жылмаң жүрісті жігітті жібереді. Ол бірден тіл мен жағына сүйеніп арбауға кіріседі.

	– Әй, Бұлғақбай туыс, сен жаңа туған адам емессің, мынау заманда көргенің де, көндіккенің де біраз місеңнен асқан шығар! Бұғауда жатып, сыртқа заһар шашқан келіспейді. Ел-жұртты артқа тастап, нартәуекелге басып келіп тұрған бетің мынау! Бұл жайыңның іші-сыртын езгілеп ентікпей-ақ қоялық! Бәрі ұғынықты! Сен мына Сәрсен ағайыңның бір базыналығын көтеріп ал! Оған мына қаракөк сәйгүлігіңді қи! Алды-артыңа қара! – дейді.

	Ал Бұлғақбай Білдебай баласы алды-артына қарайтындай емес екен, Сәрсен «елшілікке» жіберген ол жігітті айнала ағайын-туысының төрт көзі түгелде дырау қамшымен сілейте сабады. Сөйтіп, ол жігіттің құр сүлдері ғана кері қайтты. Сол мезетте-ақ Бұлғақбай айналасына қарап, жар салды:

	– Ау, ағайын! Біз алжасқан екенбіз! Көзіміздің алдын шел басқан екен! Енді ғана мынау дүниенің сиқы маған шайдай ашылды. Тез өз қатемізді өзіміз түзейік. Жаңа мен қамшылаған жігіттің сұлбасы мынау араны ашылып қомағайланған Сәрсеннің одан әрмен шабына тиері даусыз! Біз келген ізімізбен тез кері домалайық! Елге қарай шекара асайық!

	Бұлар шекара асып үлгермеді, Сәрсен жіберген сойылмен, мылтықпен қаруланған үлкен содыр топ орта жолда қуып жетті. Ия, жалайыр-мырза Бұлғақбай Білдебай баласы үшін ең ауыр сәт енді туды. Өз басы үшін қорыққан жоқ, осының әйт-шүуіне еріп, екі елдің ортасында ары-бері жосылып, мал-дүниесінен біржола жұтаған мынау аз ғана тобыр ел, осындағы қызыл-қарын жас балалар үшін қорықты. Бәрінің обалы бұларды арыбері сенделіске желіктірген, әрине, маған деп түйді. Шығар жол қайда? Мына әлеңкедей жаланған Сәрсен жендеттеріне қарсы қайрат қылу ақылға сыйымсыз іс. Күштің арасалмағы сәйкес емес. Әлгі ескі қиссалардың бірінде айтылатын «арасат оты жанғанда, бура мұздан тайғанда» дегенге ұқсас қысылтаяңның өзі. Бұлғақбайдың бас сүйегінің ішіндегі кішкентай жұдырықтай ми бұлқына тулады. Бас сүйектің өзін жарып шықпақтай мінез көрсеткенге ұқсады. Тек ол бұлқыныс нәтиже бергендей де еді. Бұлғақбай осы қас пен көздің аралығындай уақытта бір айла тапты.

	Әлгі Оралтай атты кішкене сұлу қарындасы ағасының басына ауыр зіл түскенін аңғарып, қарлығаштың қанатымен су сепкендей болса да бір көмекке жарармын деген үмітпен мұның қасынан табыла кеткен. Қарындасының көзіне көзі түскенде Бұлғақбай шалт қимылға барды. Атан түйені сирағынан ұстауға жарайтын қарулы қолымен Оралтайды бір балтырынан шап беріп ұстап, оны тік көтеріп қуғыншыларға қарсы бар даусымен қаһар төкті:

	– Әй, Сәрсеннің итаршылары! Көздеріңе қан толып жеткен екенсіңдер! Мына баламен бәріңді жайратамын! Сендер де өлесіңдер, мына қыз бала да өледі!

	Құлақ жарардай бұл дауыстан қуғыншылар сәл іркіліп қалғандай. Әрі Бұлғақбайдың осы қаһарына орай түрінің де жаман бұзылып кеткені ашық аспан астында айқын шалынды. Бұл жақтың тілінде «Балатоқпақ» деген ұғым бар. Құдайдың өзі қайыру бере алмас жаман әпселең үстінде баланы өлімге қию деген мағынаны білдіреді. Бұлғақбайдың қолында кескен қайыңдай тік шаншылған әдемі перизаттың сұлу бітімі күн шұғыласынан тіпті құлпырғандай еді. Қару, сойыл ұстаған Сәрсен адамдары аяқ-қолдарынан діріл жүгіргенін сезіп, тез кері шегіністі. Сөйтіп, бала да аман, басқалар да аман, Бұлғақбай айналасы Қытай жерін қайта тастап, Қоғалы өңіріне жөнеліп берді. Осылай тамыз-қыркүйек айларының тоғысында Бұлғақбай айналасы ұшқан құстың жылдамдығына басып, Қытай жеріне тұмсық тығып, тез кері оралып үлгерді. Бірақ бұл жайдың дақпырты ел ішін тіптен азан-қазан етті. Бұлғақбайша қимылдасақ Қытайға барып қайту қайын-жұртыңа қатынағанмен пара-пар екен-ау дегендер табылды. Әсіресе, Бұлғақбайдың өздерін өкшелей қуған жауға қарсы сұлу қарындасы, балиғыға толмаған жас қыз Оралтайды бір балтырынан қысып, тік көтеріп, қару орнына пайдаланбақ пиғылы ду-ду өсек-аяңға айналды. «Балатоқпақ» атты ежелгі ұғымды қайта жаңғыртқан осы әрекеті әлгі Шанханайдағы артель құрмақ қызыл комиссар, шапырашты-түрікпен Дәнеқұл Байсаловтың да өз баласын өлімге қиғанындай қылығына ұқсатылды. Түнделетіп, үйін жау қоршағанда сыртқа өзі шықпай баласын жұмсағаны сол жасөспірімді өлімге қиғаны емей немене деп қиқуласты.

	Бұлғақбай айналасы Қытайдан осылай кері қашқанда әуелгі жолмен – Түлкілі тауы арқылы емес, оған қарама-қарсы Көксу тауларының үстімен, Сатылы, Сарыноқайды сағалап, Шағанның теріскей-батыс бөлігіндегі атамекенге жеткен. Ал Түлкілінің қуыс-қолтықтарына Оралтайдың ұйымдастыруымен жасырылған қымбаттық бұйымдар сол қалпында қала берген.

	* * *

	Шаған таудың күнгей етегінде, Қоғалы мен Көкбастаудың екі ортасындағы Боранбай ауылына тоқтаған Құндақбай Төлендіұлы осындай жырларға алғашқы түнде-ақ қаныққанмен олардың бірі де бұл «түз тағысын» алғашқы райынан қайтара алған жоқ. Құндақбай бәрінен де әлгі Тастыөзек пен Голубиное ауылдарының екі аралығында орналасқан эскадрон жайына көп құлақ түрді. Ия, ОГПУ басшылары Қоғалы өңірінің бел ортасында үлкен күш құрастырып, оны сақадай сай етіп, бұл жақтың тау мен тасында ма, сай-саласында ма, не басқасында ма, «бандылар» хақында сыбыс білінсе, не олар төбе көрсетсе лап қоюға әзір тұрғаны ап-айқын.

	Бұған басқа да себеп бар. Осы 1929 жылдың екінші жартысында елдегі ашаршылық тіптен асқындады. Мал да жоқ, аздаған егіннен түскен түсім ол да күштеп тартып алынды. «Апыр-ау, мынау қыстан қалай шығамыз, таудан аң аулап қана күнелтеміз бе, таудағы аң қорадағы малың емес, оны нәпақа ету екінің бірінің қолынан келмейді» деген у мен зәр аралас ащы сөздер тіптен атойлады. Бұл бір жайдан Құндақбайды одан әрмен ширықтыра түскендей еді. Ол дереу «осы күзден қалмай бәрің Қытай асыңдар, онда егіншілікке көп өріс бар, көктемде тұқымдық дәнді өзім тауып беремін, дүңген мен ұйғырлардан сатып аламыз, не болмаса олардың ұраларын тонап тартып аламыз» деп құпия хабар таратты. «Құндақбай тұқымдық астықты тауып беруге ант-су ішіп уәде етсе көшпей неміз бар» деген желікпелер қарасы да бұрқ етті.

	Расында, сол 1929 жылдың күзіндегі Құндақбай Төленді баласының жортуылдары айтса адам нанғысыздай ұлғайды. Алғашқы бес-алты көшті өзі басшылық жасап Қытай асырып жіберді. Әрі бұл «түз тағысы» сан-салалы жұмысты қоса атқарды. «Жүргенге жөргем ілінеді» дегендей осы қарқында ол Данилов деген бір орыспен ұшырасты. Ол «большевиктер өкіметінің» ымырасыз қас дұшпаны екен. Құндақбайдың қолтығына өзі сұранып кіргендей еді. Алғашында оған сеніңкіремей біраз сұрақтың астына алды. Сөйтсе бұл әнеугүнгі Құлжа қаласында Клещов атаған Попенгут, Полумисков дегендердің бәрін сырттай таниды екен. Мына Құндақбай дақпыртына да әбден қанық. Мынау соңғы күндердегі Құндақбай жанталасы нәтижесінде біраз қазақтардың ары шекара асқанын, осыған орай Тастыөзек пен Голубиное селосы аралығындағы эскадронның бұрқ көтерілгенін, тіпті ол эскадрондағы басшы орыс-казактардың аты-жөндеріне дейін тізіп берді. Әрі онда үш линиялы винтовка аталатын жаңа қарудың көптеп пайда болғанын да жеткізді. Ал бұл Данилов осы келісте Құндақбайды қалай тауып тұр деген сұраққа да жауап берді. Бұл Данилов Қытайдағы әлгі Поненгуттан басқа бір ақгвардияшыл офицердің ықпалында екен, біраз жылдан бері онымен жең ұшынан жалғасып келеді. Бұл өзі Талдықорған ауданындағы Белокаменка селосының тумасы. Біраз уақыт Алматыда тұрып, орта дәрежелі білімі бола тұра базарда сауда-саттықпен айналысқан. Өткен күзде Белокаменка селосына қайта оралып, сондағы ұжымдарға мүшелікке өтіп, іштен іріткі жасауға тырысқан. Қарапайым шаруаларды «бұл Кеңес өкіметінің ірге тасы берік емес, ертең өздерің жаманшылыққа ұшырайсыңдар» деп үгіттепті. Сонысы үшін бес жылға сотталып, осы жақында ғана одан қашып шығыпты. Басқа да баяндары көп, сосын да Құндақбай оның сөздеріне имандай сенді.

	Құндақбай ол Даниловқа бірден екі тапсырма берді. Құлжатай арқылы оған бес-алты жас жігітті қосып, сонау Көксу өзенінің төменгі ағысы бойындағы Дүңгене базарында дүңгендерге мына апиынды өткізіп, орыс ақшасын аласыңдар. Сол ақшаны және қосымша апиынды Сарыөзекте қару-жараққа айырбастап бізге жеткізесіңдер деді. Екінші тапсырмасы, ОГПУ жанкештілерінің өз ішінде де бәлшебектер билігіне наразылар бар, солардың аузы-мұрындарын ақшамен, апиынмен тұмшалап, Қоғалыдағы эскадронды қай күні, қай бағытта атойлатады, сол жөнінде ақпар алуға қатысты еді.

	Осыдан бірер апта ғана өтті, Құлжатай Құндақбайды тауып:

	– Мына Данилов тамырыңыз біз ойлағаннан да асып түсті. Бәлшебектер билігіне нағыз қаны қарайғанның өзі екен! – деп судырлады. Құндақбай ол Даниловқа ұшқыр жігіттерден тағы көмек қосуды өтінді.

	Бұдан кейінгі күндерде, жалпы қыркүйек, қазан айларының өнебойында Қоғалы өңірінде «бандылар» мен қызыл әскерлер арасында ашық соғыстар көбейді. Әншейінде, момын, көкжасық аталатын қазақтардың көші тіптен қозданды.

	Матай, Доланалы, Түлкілі, Қояндытау сынды биіктердің, оған қарама-қарсы Шаған, Қотырқайдың асты-үстінде азын-аулақ мал айдаған, сиыр-өгіздерге оны-мұны дүниесін артқан, көпшілігі жаяу-жалпыланған қазақ көштері құмырсқаша құжынағанға ұқсады. Эскадрон аталатын орыс-казак атты әскерлері сол көштерді қорғаушы Құндақбай сарбаздарын табанда қырып тастаймыз деп өршеленсе де көбінде өздері топырақ қауып қалды. Тіпті бірде қызыл әскерлер оқ жететін жерден астындағы ақ боз атын ойнақтатқан Құндақбайдың өзін де көрді. «Әне, Құндақбай, әне Құндақбай!» деп бір-біріне дауыстап кеп берді. Бұл көрініс Сарыөзектегі ең үлкен бастық Фома Ивановтың құлағына тиіп, ол сорлы: «әй, әне Құндақбайлап, саусақпен нұсқағанша қорғасын оқпен неге түйреп түсірмейсіңдер?! Жаңа үлгідегі ең тамаша мылтықтарды сендерге не үшін сеніп тапсырдық?!» деп, жер тепкілеп, байбалам салды.

	Сондай үстірттеу тұстағы ашық бетпе-бет соғыстардың бірінде әлгі Аюшал екі бірдей қызыл әскерді атып құлатты. Оны Құндақбай өз көзімен көрді. Сол күннің кешінде Аюшал:

	«Батырым, бағланым, Құндақбай жаным, мен екі бірдей кәззаптың жанын жаһанамға жөнелттім! Баламның кегі қайтты. Бұдан арғыға шамам жоқ, біржола сіңірім созылып кетер, бәлкім! Маған рұқсат бер! Мен арғы беттегі ағайындарға қарай жылыстайын» – деген қолқасын жеткізді. Құндақбай онсыз да көңілі жарымжан, кезінде баласы осы қызылдардың қолынан мерт болған қартқа рұқсат берді. Сол күндерде Қытайға ауған қомақтылау көштердің біріне ілесіп кетуіне өзі жәрдемдесті.

	Осы күзде Құндақбайдың атақ-даңқының әуелеуі тіпті керемет еді. ОГПУ эскадронының солдаттары «сонау үстіртте ақ боз атын ойнақтатып, бізге көрінген оның өзі емес, елесі екен, ол циркач неме сондай көзге түсуі оңай биіктерде өзінің елесін қалдырады екен де өзі басқа бір тұстарда қызылдарға тұтқиылдан тиеді екен» деп лақап таратты. Мұндай лақаптар Фома Ивановтың жүйкесін одан әрмен жұқартты. Өзін әлдекімдер трибуналға қарай жетектеп әкетіп бара жатқандай хал басына жиі-жиі орнайтынды шығарды.

	Ал әлгі орыс Данилов Сарыөзекке үсті-үстіне ат ізін салып, сондағы таныс офицері арқылы оқ-дәрі, қосымша мағлұмат әкелуді үдетті. Құндақбай «Бітер істің басына, жақсы келер қасына» деген мақалды іштей қайталайтын әдет тапты. Ол Даниловтан бұл мерген қолда бар алтын-күмісін де аямады. Осындай қауырт шақта мұның қолтығына дым бүріккен тағы бір жай көрініс берді. Ол сонау Қытайдың Алтай аймағындағы Көктоғай ауданынан жеткен бір лебіз еді. Оны жолдаған сондағы әлгі Орта жүз-керей руынан шыққан Оспан Ислам баласы еді. Қыста мал бағып, жазда егіншілікті кәсіп еткен оны осынау Жетісу өлкесіндегі қызыл-қаңлы Құндақбайдың қазақтарды қызылдардың уысынан әкетіп, Қытайға көшірмек әрекеттері, жортуылдары ұйқысынан шошытып оятқандай екен. Ол Құндақбайға «Қытайға қарай қанша қандастарыңды өткізсең де мен бәріне жер тауып бере аламын» деп сиялы қарындашпен ақ қағазға хат жазып жөнелтіпті. Бұл хатты Құндақбай төс қалтасында тұмарша сақтап жүрді.

	Сол аласапыран 1929 жылғы күздегі Құндақбай бейнесін әлгі баласының кегін алғасын Қытайға асып жоғалған Аюшал кейінгі заманда, шамамен елуінші жылдарда өз жамағайындарына былай сыпаттаған екен: «Бет-жүзіне адам қарап болмайды. Қас-қабағының әр талы оқша атылғалы тұрғандай әсер қалдырады. Бет терісі қалыңдап, қызылкүреңденіп, жалпақ шығыңқы маңдайы таудың қия тасынан ұшып түскен жарықшаққа ұқсайды. Басында түлкі тымақ, үстінде қызыл алмаағаштың жапырағымен боялған теріден тігілген шолақ сары тон, бұтында балағы жырық тері шалбар. Белінде орыс офицерлерінің портупея аталатын жалпақ былғары белдігі, оның мойынға асатын аспасы бар, ол белдікте үнемі маузер қыстырулы, басқа да қару-жарақ түрлері үнемі салпақтап жүреді. Аласа бойлы, адымдай аяқ басқанда Қоғалы тауларында сирек те болса кездесетін алып аюды еске түсіреді».

	Кейінгілердің есебінше сол 1929 жылдың қара суығы мол қытымыр күзінде Қытай асқан елдің жалпы ұзын саны Қоғалы өңірі, Матай таудың етегі, Күреңбел жазығы, Шаған, Қотырқай биіктері бойынша соңғы бір жарым, екі жылдың ішінде солай ауғандардың көлемінен асып жығылғандай.

	Тіпті бүкіл ел солай қарай дүрк көтерілгенге де келіңкірейді. Қалайда, елдің аты ел, сол 1929–1930 жылдар тоғысындағы қарлы бораны көз аштырмаған қыс қыспағында қалған, сол күйде алдағы жоны тақыр 1930 жылдың көктеміне көздері бозарып жеткендер де жетерлік еді.

	Күз айлары таусылып, қыстың көзі қырауда қалған шақта да Құндақбай өз айналасындағы жасақшыларымен Қытай аспай, осында, Қоғалы өңірінде қала берді. Жасақшылар ауыл-ауылдарға тарап, қалың қар, үскірік аяз жағдайында таудан аң аулап, сүйек-саяғын үй-үйлерге таратып, ашаршылық атты нәубетке қарсы айбат шегуге септесті. Мұндағы Құндақбайдың тағы бір таянышы, әлгі өз туысы, Шағанның етегі, Қоғалы мен Көкбастау ауылдарының аралығында қоныс тепкен қызыл-қаңлы Боранбай шал еді. Боранбай ел ішінің ояу көзі тәрізді біртоға мінезді, екі иығына екі кісі мінсе де былқ етпес аса қайратты ұстамды жан екен. Ол Құндақбайдан жаным әулие емес, ОГПУ әкетсе де жасарымды жасадым, асарымды асадым, аянатын не бар екен деп, сол Құндақбайдың ығына жығылып, соның шашбауын көтерді.

	Құндақбай баяғы өзі жасырынған сонау Сатылы асуындағы Дәуренбек батыр қорғаны аталатын сай маңындағы бір үңгірді паналады. Түнемелікке от жағуға, аң етін қақтауға өте қолайлы. Боранбай да сөйтті. Ол да Қотырқай етегінен сондай бір үңгірді тапты. Екеуі де сіңірі мықты аттарға мініп, қарлатып, тау өрлеп, аң атуды кәсіп етті. Қыс бойы біраз жұрттың сорпа-суына, атала көжесіне жарады. Ара-тұра бір-бірімен байланысып та тұрды.

	Осы қыста осындай жортуылдар үстінде Құндақбайдың үш нәрсе жүрегін ауыртты. Біріншісі, осы жорықтары кезінде ол әлгі Быжы өзенінің бойындағы ұлты орыс Бахтияровтың үйінің үстінен тағы да түсуі еді. Қалың қар басқан кең ауласында тіршілік белгісі білінбейді. Ары-бері қарағыштап, аштан өлген бір иттың қаңқасын әрең тапты. Бұл маңнан батыр Құндақбай өз сұлбасын әрең әкетті. Іш дүниесіне өмір-бақи арылмас бір қыжыл дерт орнағандай.

	Екіншісі, былтыр сонау Көксу өзенінің бойындағы Аяқкөпірде ойран салғанда, сондағы Әкетай ауылнайдың баласы, комсомол мүшесі Естібайдың басына қызыл тақия кигізгенде, сонда бір сары шляпа, торғын түстес пиджак, кең балақ аппақ шалбар киген, бітім-пошымы бөлектеу бір пендені көрмеп пе еді, міне, сол пендені Алтынемелде мына қарлы қыстың аязында қайта жолықтыруы еді. Қазіргі түрі де өзгерген, қыс мезгіліне орай киген киімі де басқа, тек көзінің қиығымен қарағандығы бір бөлек ұшқын сол баяғы Аяқкөпірдегі сары шляпалы пендені есіне сап еткізді. Ол ғана емес, Әкетай ауылнай өз үйінің ішінде жүк артына жасырған екі мұғалім қыздың бірі өз еркімен атып шығып, «Ел еркесі, ел серкесі Құндақбай аға!» деп бастап бұған қарсы сандуғашша сайрағаны да ойына оралды. Ия, бәрі солай, тек сол кезде сары шляпа, торғын түстес пиджак, ақ шалбар киіп, бөлек пошымымен мына «түз тағысының» назарын алабөтен тартқаны, қазіргі қыс киімімен де бірден жарқ еткені, осы Алтынемелде мұғалімдік қызмет атқарған осы қазақтың көзқарасында қандай құбыжық бар деген сауал Құндақбайдың өнебойын әп-сәтте қайта жаулап алды. Ол сауал әзірше жауапсыз қалды, әрі Құндақбайдың біраз тұнығын лайлады. «Мұнда бір гәп бар-ау» деп іштегі сезімталдығы да қозданғандай.

	Үшіншісі, әлгі өзіне шеше жағынан туыс, осы биыл ғана Қытайда, Құлжа маңында Құндақбайға қолды болған Ералыға қатысты. Бұл Ералының осы жазда сол Құлжа маңында көкірегінен төгілген хикаяттардың бір де бір буыны Құндақбайдың жадынан кетпеген. Сосын да оны «Құдай алдыңнан жарылқасын» деп босатып жіберіп еді. Міне, сол Ералыны қызыл әскерлер қатарында осы Құндақбай жасақшыларына қарсы тайсалмай соғысып жүрген қалпында қайта кезіктірді. Қиялшыл Құндақбай оның да арғы-бергісін түгел қазбалады. Кенет «апыр-ау, бұл Ералы менің жасақшыларымның қолынан қаза табуы оп-оңай ғой, өйтсе мен өз нағашы туысқанымның қанын ұрттап ішкенім емес пе, онда Ералының өзі ғана емес, оған құдай берген кең көкірек, шешендік өнер, қабілет қоса жоғалмай ма?» Міне, осы сауалдар бұл жолы Құндақбайды шындап-ақ қылкеңірдектен алды. Әкені балаға қарсы, ағаны ініге қарсы қойғандай замана кейпі көз алдында аударылып-төңкерілді. Құлжадағы Фома Ларионович Клещов, Диқанбай қажының баласы Смағұл, бұлар құлағын шулатқан Попенгут, Семенов секілді алпауыт ел – Ресей әскерінің аса жоғары шенділері, Қытайдың шығыстағы екінші шетінен жеткізілетін «Голос эмигрантов» атты газет беттері сатыр-гүтір етіп дыбыс шығарғандай мұны ауық-ауық дүр сілкіндіреді. Сондай мазасыз күндер де бірінен соң бірі айналып соға берді.

	Сонымен бұл қыс та өтіп, 1930 жылдың көктемі де сәл-пәл жаймашуақтана жетті. Қар кетіп, жер қарайғанда Құндақбай Төленді баласы да Құлжатай бастаған өзінің барлық жасақшыларымен Қытайға қарай қайта асты. Боранбай шал да өз айналасымен солай көшті. Ендігі кезек күттірмес мәселе – сол жат жерден «жұмақ» іздеп барған өз қандастарына көктемгі егіске қажетті тұқымдық дән табу еді.





ТОҒЫЗЫНШЫ ТАРАУ




	1930-жылдың сәуір айы да күрт оқиғалармен басталды. Әлі де Қоғалы өңірінен кете қоймаған Құндақбай көктемгі топыраққа дән сіңіру кезеңінің анық туғанын шекесінен өткен күн қызуы арқылы білгендей еді. Қытай асқан ағайындарға тұқымдық астықты өзім тауып берем деп «жалпақшешейсінген» уәдесі де қылкеңірдектен алып тұр.

	Бұл шақта Құндақбай әрқайсысы жиырма шақтыдан тұратын бірнеше сайыпқырандар тобын жасақтап алған. Қандай да бір шұғыл әрекетке олардың бір тобын ғана қатыстырады. Екіншісінде ол топ жайына қалады да басқа біреуін дүрк көтереді. Бұл, әрине, қауіпсіздік мақсатынан да туған. Тек Құлжатай, Кенебай, Денебай, Шұңбай, Шаңбат, Манасбай, Қожахмет Майкөтов, Жәкіжан мен оның баласы Жүнісбай тәрізді ескі сыралғы үзеңгілестер шоғыры ғана көп өзгеріске ұшырамаған.

	Құндақбай осы сәуір айының алғашқы жұлдыздарында қалайда тез Қытай асуы қажет екенін түсінді. Бірақ ақай-тоқайсыз салып ұрып кететін бұл емес, жүрген жолында от лаулатып, өртеңнің орнындай із салып кетуді көкседі. ОГПУ тыңшыларына бұл да бір соққы, әрі артта қалған елдің жігері мұқалмауы үшін де керек. Молданазар қазасынан соң сонау Матай таудың айналасы жетімсіреген күй кешкендей көрінді Құндақбайдың көзіне. Е, ендігіні содан бастау керек, «Молданазар арамыздан кетсе басқа қамқоршымыз бар екен ғой» дегізгеннің өзі неге тұрады.

	Енді Матай тауына қарай тартты. Жолай ОГПУ кезбелерінің көзіне түсіп, бұл топ із жасыруды көздеп, екі-үш күнді жоғалтып алды. Сосын тағы да сол Матайға беттеді. Қасында Құлжатай, Манасбай, Денебай, Шұңбай, әкелі-балалы Жәкіжан мен Жүнісбай, тағы екі атқосшы жігіт бар. Жиырмашақтыдан тұратын өзге сайыпқырандар тобы бұларды көз ұшында ұстап, соңдарынан ілесуде еді. Осы екі ортада жұрт есінде қалған бір кішкене жағдай кезікті. Осы жүріс қарсаңындағы түнде Құндақбай түс көріп, әлдекім «бұл сапарың сәтсіздікке ұрындырады» деп, құлағына сыбырлап аян берген. Бірақ туа бітті бетінен қайтпастығы бар Құндақбай оны кәперге алмады. Әрі қасындағы үзенгілестерінен ол жайды жасырды да. Тек біршама қабағы жабырқау еді.

	Матай баурайында бұларға тайға мінген бір өрімдей жас жігіт бүйірден қосылды. Алғашқыда өз ойымен өзі Құндақбай оған дұрыстап көз қиығын да салмады. Тек осы топтағы Жәкіжан баласы Жүнісбай ғана оған үйірсектеді. Бұл Жүнісбай да өрімдей жас дегенмен Құндақбайға сырмінез ғой. Бұрнағы, 1928 жылдың шілде айында осы мерген мен оның әйелі Ақтолқынның ең алғашқы көз қуанышы, кішкентай қос нәрестесі, егіз қызы Қосақбат әл үстінде жатқанда Құндақбай «першіл» іздеп, сонау Сарыөзектегі үлкен құрылыс алаңына осы Жүнісбайды ертіп апармап па еді? Әрине, ол сапар бұл «түз тағысына» ұшпақ әперген жоқ, соңы үлкен қасіретке ұласты. Қос нәресте бұл дүниелік бола алмады. Қатал тағдыр Құндақбай мен Ақтолқынды зар еңіретіп кетті. Соның өзінде де сол Сарыөзекке ары-бері жүрісте, екеуара төгілген жыр, сыр тартысу Құндақбай көкірегінде жылы ұялапты. Сосын да Жүнісбайды өзінің екі туып бір қалғанындай көретін дағдысы қалыптасқан. Сосын да тайға мініп, жолай бір бүйірден қосылған бейтаныс жасқа, оның өзі тұрғылас осы Жүнісбаймен тез тіл табысуына мейлінше сенімділікпен қарады. Әлдебір қауіпке тірелуден басын ала қашты.

	Тек сәл бірге сенделістен соң ғана ол бала Құндақбайдың ықыласын оятты:

	– Әй, жаным, сен қай жұрағаттансың? Аты-жөнің кім? Бала мүдіріссіз жауап берді.

	– Ныспым Қабылбек! Шанханайдағы жалайыр-қарақалпақ Ибраим дегеннің баласымын! Жасым он жетіде!

	– Ал құйысқанға ілескен бір кесек қи құсап, біздің соңымыздан салпақтауыңның мәнісі не?

	– Мерген аға! Мен сіз туралы көп білемін! Бұл жайында әке-шешеммен де ырғастым! Олар Қытайға қарай көшкісі келмейді!

	Өлсек осы маңның топырағын құшып өлеміз деп жер бауырлап жатып алды. Сосын қайтейін?! Қытайда аштық жоқ дейді, осы жақтан ауған қазақтарға шөптің тамырын жеп жан сақтауды үйретеді дейді, басқа кәсіптері тағы бар екен. Сосын сіздердің іздеріңізді аңдып жүрып қосылған түрім осы! Сіздермен бірге шекара аспақпын! Анау-мынау айт-шуіңізге де жараймын! Оттан, судан тайынбаймын!

	Қас-қабағы селдірлеу, арықша бозбаланың сөздері Құндақбайдың көңіліне майдай жақты. Тек ол сөздер бара-бара мергенді құлазытты. Ия, баланың әкесі Ибраим аттыны бұл танитын да еді. Шанханай төңірегіндегі бір жиын-тойларда екі-үш мәрте көргені есінде. Ел қатарлы күн көрісі ғана бар, орта шаруа. Тек ол Ибраимның өз қосағымен бірігіп, «Қытайға көшпейміз, өлсек осы Шанханайдың топырағын құшып өлеміз» деп жер бауырлап жатқаны хақындағы ақпар Құндақбайдың өңменінен өткендей. Ия, ашаршылыққа қарсы осылай айбат шеккендер өзге маңдардан да табылатыны Құндақбайға аян. Оған, әсіресе, иықтарына «портупея», жорық сөмкесін асынған қызыл белсенділердің екпіні де, насихаты да күшейе түсуі септескен. Өзге де ақиқаттар жер-дүниені дүрсілдетіп жақындап келеді емес пе? Осы Матай баурайы, Күреңбел, Қоғалы өңірі аттылардың өнебойында сол аш-арықтардың тырбаңымен «артель», «колхоз» сияқтылардың төбе көрсетуі шындықтан аулақ емес. Ия, өмір, мынау тіршілік сықпыты сәл өзгеріп барады. Сол өзгерістердің бірегейі мына Түркістан – Сібір шойынжолының құрылысы осы биылғы, өздерін иектеген сәуір айының соңында, сонау Сарыөзектен қырық шақырымдай шығыста, Кіші Быжы өзенінің жағалауында түйісіп аяқталады деген қауесет те сонау өрдегі Көксу тауларының қойнауларынан ескен желдей күннен-күнге бүйірлерін мұздатуда. Қалай мұздатпасын, ол шындықтың ішкі-сыртқы нобайын көзімен көргендер, әрі ол шараға бел шешіп араласқан, бет-ауыздары қара қожалақ, орыс-қазағы аралас жұмысшылар да өз туған-туыстары арқылы хабар таратудан жалығар емес.

	Құндақбай басынан біраз ойды өткеріп барып, он жеті жасар Қабылбек Ибраим баласына қайта көз тікті. Осы жүріс қарсаңында ғана түсінде әлдекімнің «бұл сапарың оң болмайды» деп өзіне аян бергені де қобалжытты. Ия, бұл мынау ел үшін үлкен жол айрығы. Қайсысы оң, қайсысы теріс? Бір Аллам білсін оны. Сонда да Құндақбай бар қайратын жиып, балаға күшене тіл қатты:

	– Әй, шырағым! Ниетіңе ризамын! Құдай саған әрдайым оң қабағымен қарасын! Бұл қарқында біздің жолымыздың қиын боларын шамалаймын! Сен қазіргі ет қызуымен бізге ерме! Кәрі әке-шешеңнің қасында оларға қолғанат бол! Келесі бір ретте, құдайдың ақ жолы күмісше жарқырағандай көрінгенде сені іздеп тауып қосағыма қосамын! Уәде құдай сөзі!

	Құндақбай «кәрі әке-шешеңнің» деген тіркесті көлденең тосқанмен тап сол жылы бұл баланың әкесі Ибраим мен оның жұбайы небәрі қырық жеті жаста екен. Бірақ Қабылбек «ол солай» деп, атақты мергенмен сөз жарыстырмады. Мергеннің мысы басты ма, астындағы тайының ноқтасын тартқылай шегіншектей берді. Осы топтағы Құлжатай, Кенебай, Шұңбай, Шаңбат, Манасбай,әкелі-балалы Жәкіжан мен Жүнісбай, тағы басқалар аң-таң. «Бұл сапардың қиын боларын қай құдай құлағына сыбырлаған, жаңағысы не сөз, оны бізден неге жасырған, әлде мына уыздай жасты ертпеу үшін тапқан сыныққа сылтауы ма» деген сауалдар бәрінің де іш қуыстарын кеуледі. Бірақ ол жайында ешқайсысы «тсс» деген дыбыс білдірмеді.

	* * *

	Бұл Матай тауы, оның айналасы, осы төңіректен жақсы көрінетін Майтөбе, екеуі қосылып Күреңбел өңірінің кіндігі тәрізді сұс танытады. Матай, одан әрідегі Шолақтау, олардың сілемдері осы Майтөбені түстік беттен көмкерген доға тәрізденіп иіліп жатыр. Бұлардан әрідегі, осы беттегі Іле дариясының оң қанатынан Шолақ таулары басталып, үлкен тізбекке жалғасады. Шылбыр, Тізгін, Мыңтеке, Тайғақ, Қызылауыз аталып кеп, Дүзуасуға айналады (Бұл Дүзуасуды кейбіреулер сәл бұрмалап «Жүзасу» деп те атайды). Шолақтың батыс сілемдерінің түстік-шығысында, Іле дариясынан небәрі үш шақырымдай қашықтықта, кішкене Желшағыр биігінің етегінде әйгілі Бесшатыр қорымы жатыр. Кейінгі зерттеулер онда ежелгі Сақ тайпаларының көсемдері, батырлары, жауынгерлері жерленгенін айғақтайды, әрі үш түрлі обалардың бүгінгі кейпіне үңіліп, сол заманғы құрылыс, шаруашылық жағдайларын елестетеміз. Қолдан қашалғаны ап-анық осы тік шаншылған оба тастарда ежелгі ата-бабалардың бес саусағының іздері бар-ау деген сезім, түйсіктер кейде тұла бойыңды шымырлатады.

	Жалпы Жетісу жерінің кереметтері осы Матай биігінің төңірегінде ғана ұйлығып қалған жоқ, оның бәрі сәл әріден басталады. Сонау Сарыесік-Атырау құм алабына тірелетін Жоңғар Алатауының сілемдері Малайсары жоталары аталып, бері оңтүстік-шығысқа қарай Шолақтау, Матайға ұласады. Бұл, әрине, Іле дариясының біз суреттеп отырған бергі теріскей қанаты. Ал осы Іленің арғы түстік қанатына көз салсақ құмдауыт жазықтар қоршаған үлкен-кіші Бөгеті, Сөгеті шоқылары сағымға бөленіп бұлдырайды. Ал Бөгеті мен Торыайғыр шоқыларының екі ортасында Сөгеті құмдауыт жазығы, ал Торыайғырдан әрмен қарай Жалаңаш жазығы аптап ыстыққа күйіп керіліп жатыр. Олардың кереметтері өзінше таусылмас жыр.

	Ал бергі, Іленің оң жағалауында, аталмыш үлкен кеңістікте Айғайқұм, немесе Әншіқұм делінетін табиғат жаратылысын аттап өту мүмкін емес. Былай бақыласаң жай ғана құм төбе дерліктей, тек оның өте зор аумағы көз арбайды. Биіктігі сексен метрдей, ал ұзындығы үш шақырымдай қашықтықты құрайды. Мынадай желі қатты, ыстығы, суығы аралас ауа қозғалысы алмағайып алапта мұндай құм төбелердің сырт келбетінің ұзақ сақталуы мүмкін еместей. Ал мына Айғайқұмның ғасырлар бойы мұрты бұзылмай келеді.

	Сексеуіл мен жусан, сораң сияқтылар оқта-текте бір бұлғаңдайтын осы шөлді, қуаң тақырдың қақ ортасында теңкиген бұл табиғи жаратылыс ашық түсті құмнан құралған. Ол құмның бір уысын алақаныңа салсаң суша төгіледі. Сөйте тұра мәңгі-бақи мызғымас қалпын сақтауы адам баласының талай ұрпағын қайран қалдырғаны ол да ақиқат. Жаз айларында жел ұйтқи соққанда Айғайқұмға жан біткендей одан гуілдеген дыбыс шығады. Кейде бұл гуіл ұзаққа созылып, әртүрлі әуенге басқанға да ұқсайды. Бәз біреулердің оны «Әншіқұм» атайтыны да содан. Зерттеушілер, сол төңіректегі байырғы жұрт оны әрқилы жорамалмен түсіндіреді. Анық шешімі әлі жоқ. Ал осы құм төбенің мәңгі-бақи бұзылмауын, не онда-мұнда көшпеуін бұл таулар қыспағында жел атаулының айналып үйіріп соғып, жан-жақтан тіреп тұратынымен байланыстырады. Тіпті әрқилы мазмұнды діни ұғымдармен де айшықтайтындар бар.

	Осы Айғайқұмнан таяуда жиде мен тораңғы аралас өскен тоғай ұйысып тұр. Одан сәл әріде Іле дариясының үлкен бір саласы Шарын шатқалының ғажайыптары тартып әкетеді. Жә, әзірге олай қарай ат ізін салмай-ақ қояйық, ондай ғажайыптардың ізіне түсе берсек оқырман қауымды шатастыруымыз оп-оңай. Тізгінді беріден тарталық.

	Жоғарыда тілге тиек етілген Бесшатыр обалары аталатын Үйсін қорымына жақындайық. Бесшатыр обалары Іле дариясының оң қанатында, судан небәрі үш шақырымдай ғана қашықтықта екенін ескерттік. Бұлардың бәрі осындағы ұшы-қиырсыз таулардың күнгей беті. Біздің бас кейіпкеріміз қызыл-қаңлы Құндақбайдың тірлік-тынысын суреттеу барысында көп ырғалып-жырғалған Күреңбел өңірінің түстік шеткі пұшпағы. Жоғарыда ежіктелген Матайдың Дүзуасуы Қызасуға жалғасады. Осы екі асудың аралығындағы биіктерді Қызасудың таулары атайды. Бұл соңғы тізімдегі биіктер өркешті түйелердей шұбатылып кеп Бесті тауының сілемдерімен жалғасады. Осы таудың бөктерінде Дөненнің сайы, Үлкен Талды, Кіші Талды, Жұрынның кезеңі, тағы басқа кең-кең қоныстар құшақтарын айқара ашуда. Матайдың шығыс жағындағы Би қатынның жайлауы аталатын көкжасыл таулар арқылы Алтынемел асуымен қойындасады. Одан әрі Түлкілі, Аламан тауларымен ұштасады. Осы тау сұлбаларының күнгей бетіндегі кең-кең жазық, сонау Іле дариясына дейінгі аралық, сонау батыстағы Желшағыр шоқысының етегіндегі Бесшатырды қоса есептегенде Алтынемел аймағы делінеді. (Бұл Алтынемел кейін мемлекет қарамағындағы табиғи қорыққа айналды). Ал әлгі әйгілі тас боп қатқан Қатутау да осы аймақтың қақ ортасында. Мұнда тұмса табиғаттағы тіршілік иелері аң мен құстардың, жәндіктердің барлық түрлері жыртылып-айрылады. Өсімдік дүниесі де сан алуан. Әсіресе, аталмыш тауларда тұтаса біткен үшқат, тасжарған, тобылғы, қарақат, итмұрын, бөрікөз тәрізді бұталардың ара-арасында ірі қара мен қой-ешкі бір асаса қарны тоятын балауса шөп дегенің табан астында былқылдаған шымға айналып олар да жатыр.

	Ол жақтың желі қандай десеңші! Үйгентастың желі, Алтынемелдің желі, Бесті, Қызасу биіктерінен соғатын Қызылащының желі деп әрқайсысына бөлек айдар тағылған. Кейде бұл желдер бір-*бірімен тоғысқан шақта әрқилы әуенге басатынын қайтерсің? Қысқы бораны тым қатаң дегенмен оның да өз ырысы бар. Ол соққанда беткей-беткейдің қарын аршып, мал жайылымын кеңейтеді.

	Міне, әлгі Матай тауының қия жартастарының бірінде бәлшебектердің қорғасын оғынан қаза тапқан жалайыр-қарақалпақ Молданазар Қытай асырмақ болған қазақтардың үлкен бір бөлігі осы биіктердің түстік бетін қыстау, теріскейін жайлау етіп сіресіп отырушы еді. Міне, енді елдің көбесі сөгілді, жаңа бір нәубет төнді. Өздері ежелден қас-дұшпан санайтын Қытай мемлекетінің аумағына қарай қоныс аударуға мәжбүр. Бірақ батырынан айрылған ел серкесінен айрылған қой отары секілді ғой. Қай ит-құстың айқайымен бей-берекеті шығар екен.

	Міне, осыны дәл уақытында пайымдаған Құндақбай Төленді баласы бүкіл сайыпқырандарымен Матай тауының қуыс-қолтықтарына жетті деген хабар мұндағы елді дүр сілкіндірді. Тіпті кейбіреулерге бұл қызыл-қаңлы батыр-мергені бейіштен жанған шамшырақ секілді елестеді. Міне, содан да ма, Матайдың сыртында Қытай аспақ ниеті барлардың үлкен шоғыры қас пен көздің арасында табылды. Құндақбай бір тәулікке жеткізген жоқ, оларды ай-шайға қарамай тік көтеріп әкетті. Бұл шынында бас-аяғын шолғысыз, тіпті бейбіт күндегі салқар көшке ұқсаған мол шоғыр еді. Жаяу-жалпылағаны бірен-саран, көбінде бұт артар аттары, ашамайлы өгіздері барлар. Сірә, бұлар өздеріндегі аса кедір-бұдырлы, орман-тоғайлы жер жағдайын пайдаланып, аздаған малды қызылкөз бәлшебектерден жасырып ұстай алған. Бұл салқар көш Матайдың Дүзуасуымен Іленің жағасындағы жазыққа шығып, сол бетпен дарияның ағысына қарсы өрлеп, Қатутауға қарай шымырлай жылжыған.

	Өкініштісі сол, осы Қатутаудың тұсында бұлар ГПУ құғыншыларының назарына ілікті. Құндақбай аса саспады. Өз айналасындағы Құлжатай, Кенебай, Денебай, Шұңбай, Шаңбат, Манасбай, Қожахмет Майкөтов, әкелі-балалы Жәкіжан мен Жүнісбай, тағы басқаларды өз маңында үйіріп, мына қуғыншылардың аңысын аңдыды. Ал негізгі күш, баршасы жиырма шақтыдан құралған сайыпқырандарды бұлардан аулағырақта бой тасалай қозғалуға бұйырды. Құндақбай мұндайда ең керегі алдағы жер жағдайын барлай қозғалу.

	Құндақбайдың тапсыруымен Құлжатай Іле жағалауының тораңғы, жиде тоғайларын паналап қалыс қалып, кейіндеп өздерінің соңына түскен ГПУ солдаттарының небәрі он екі адамнан тұратынын анықтады. Әрине, олар өте жарамды аттар мінген, мұздай қаруланған. Бұл жағын атақты мерген мықтап кәперге алды.

	Тағы біраз жүрістен соң бір шошайған төбешік кездесті.

	Осында Құлжатай бастаған топты қасына шақырып, мерген:

	– Сендер көшті жылжыта беріңдер! Алды-арттарыңа қарамаңдар! Мен мына қызыл бәлшебектердің қызылкөз, қанды-қол пәлелерін осында жалғыз қарсы аламын! – деді. Құндақбай айтты, бітті, ешқандай артық сөз жоқ!

	Бәрі одан әрі шұбатыла жылжыды. Бұл сөйтіп жалғыз қара басы жол тосып қалды. Астындағы сәйгүлігін бұл маңнан тасада, Іле жағалауындағы қалыңға апарып байлады. Сөйтіп, әрі жалғыз, әрі жаяу әлгі құм төбешікке қайта оралды. Бұл төбешік Құндақбайдың құдайдан сұрағанындай нағыз ыңғайлының өзі екен. Төбесінде де, өкпе тұстарында да шоқ-шоқ тікенекті бұталар жыпырлап өсіпті. Қай жағынан бұқпантайласаң да бой жасыруға жарап-ақ тұр. Мерген оның төбесіне еңбектей көтеріліп, сондағы тікенекті бұталардың ара-арасынан сығалап жол тосты. Ақыры қуғыншылар да көрінді. Олар тым жақын келгенде Құндақбай дәл көздеп, үш солдатты ат үстінен қалпақтай ұшырды. Өзге солдаттар мылтықтың төбе басынан атылғанын аңдып, солай қарай бұлар да қаруларын кезеніп, қорғасын оқты бұршақша жаудырды. Құндақбай ол шақта төбеден ары аунап кетіп, тікенекті бұталарды паналап кеп, төбенің бір жақ бүйірінен тағы да екі солдатты сұлатып үлгеріп еді. Солдаттар аттарын тебініп жапа-тармағай төбеге ұмтылғанда Құндақбай ол төбенің екінші бүйірінен тағы келіп, қып-қызыл жұлдызшасы бар «буденовка» кигендердің тағы біреуін қамшылар жақтағы үзеңгісіне қарай қисайтып тастады.

	Сол шақта ғана солдаттарға ақыл кіргендей. Бұларды жалғыз адам емес, бірнеше бандылар алыстан қоршап, дәл көздеп мылтық атып қиратқанға ұқсады. Енді қалай, барлығы он екі адам, әп-сәтте оның тең жартысы саптан шықты. «Батырға да жан керек» деген, бұлар енді бас қауіпсіздігін ойлап, тез кері шегіністі. Ал оқ тигендері өз сәйгүліктерінің шылбыр-тізгіндеріне оратылып, бастары салбыраған күйде. Құндақбай енді аса асықпай, ол сәйгүліктердің бәрін бір-біріне байластырып жетекке алды, ал өлгендердің қару-жарақтарын, қорғасын оқтарын, басқа да темір бұйымдарын әдеттегідей тегіс сыпырды. Сөйтіп, алға қарай ұзаңқырап кеткен өз сайыпқырандарын, олардан да әрідегі «салқар көшті» мол олжамен қуып жетті. Шекара маңындағы қарбалас та бұлар үшін сәтті өтті. Сөйтіп, Матай, Шолақ таулардың күнгей сыртындағы елдің үлкен бір құрамы адам мен малдан бір бас шығын берместен Қытай жеріне барып жығылды.

	* * *

	Бұл оқиға да Матай, Шолақ тауларының күнгей сыртындағы Шылбыр, Тізгін, Тайғақ, Қызылауыз, Дүзуасу, Қызасу, Бесті, Дөненнің сайы, Жұрынның кезеңі, Би қатынның жайлауы, тағы басқа әралуан атаулармен белгілі кең-кең қоныстарды жайлаған, енді астарынан су шыққандай қылпылдаған күйі бар қалың көшпелі қазақты одан әрмен өрекпітті. Әнеукүні ғана Құндақбай бейнесін бейіштен жанған шыраққа ұқсатқан Жалайыр-қарақалпақ, Қаңлы, Дулат, Албан, тағы басқалар енді оны құдайдың өз қолынан от әкеліп орталарында маздатқан, көп жайға көздерін ашқан, айнала дүниенің жарығын молайтқан хас әулиеге балады. «Темірді қызған кезінде соқ» деген. Мынадай сәуір айының алғашқы жұлдыздары туып, көктемгі егіс науқаны иектегінін осындай табиғаты қоңыржай аймақтарда жылқұсы саналатын көкектің дауысы оннан-мұннан сұңқылдап, ескертіп жатқанда қалай сезбессің?

	Қызыл-қаңлы батырының анау-мынауға алаңдауға уақыты тар. Мына көш Қытай жеріне жетіп жығылған күннің кешінде, бұл көштің осындағы тірлігін реттеуді сондағы өз тұрғыластарының біріне тапсырды да өз қатын-баласымен жүздесуге де уақыт таппай түнделетіп, Іле өзенінің оң жағалауын сағалап, ертесіне Матай, Шолақ тауларының күнгей бетіндегі көшпелі елмен қайта беттесті. Қасында әлгі Құлжатай бастаған ең сыралғы қандыкөйлек достары бар. Оларға әзірге тың сақталған басқа бір жиырмашақты сайыпқырандар тобын осында жеткізуді тапсырды да өзі көш қамына кірісті. Құндақбайдың ысқырығы көктен найзағай ойнатып, зікір салған құдайдың үкімінен бір былай емес екен, айтып ауыз жиғанша тағы бір көш, аяқты малын, оны-мұны дүниесін сайлаған үлкен шоғыр кесе көлденеңдеді. Осындай әдіспен Құндақбай бір аптаға жетпейтін мерзімде тағы екі шоғырды Қытай асырып үлгерді. Бұл Матай, Шолақ тауларының күнгей сыртындағы елдің делебесін одан әрмен қоздырды. Тіпті кейбіреулерге ежелгі дұшпан шүршіттер елі өздерінің қайын жұртына ұқсаған сәттер туды.

	Әрине, ол 1930 жылдың көктемінде қазақ ішіндегі аса ауқаттылар біраз баршылық еді, олар өздеріндегі алтын, күмісті, тот баспас асыл бұйымдарды, атамұрасы жәдігерлерді сол таулардың қуыс-қолтықтарына мұқияттап жасыруды да ұмытқан жоқ. Тіпті қара қазан, самаурын, ер-әбзелдің темір бөліктері сияқтыларды да сөйтті. Бұл кіндік қанымыз тамған осы туған жерге түбінде қайтып ораламыз деген нық сенімнің көрінісі еді.

	Енді төртінші көшті қамдаудың кезегі келген. Құндақбай Шолақ тауының басталар тұсында, түстік шығыста буынып-түйінген кішкене ауылдың ортасында, ықтырманы қалқа етіп, қымыз ішіп отырған. Бұл жерден Іле дариясының оң жағалауы, Желшағар жотасының етегіндегі Үйсін қорымы есепті Бесшатыр обалары бұлдырап көрінетін. Соларға қарағыштап Құндақбай әр қиырдан келіп тоғысқан ойлар опыр-топырынан басын арши алмай әлек. Қасындағы Құлжатай, Манасбай, Шұңбай, Шаңбат, Қожахмет Майкөтов, әкелі-балалы Жәкібай мен Жүнісбай, тағы бес-алты жергілікті ауыл білгірлерінің мына төртінші көштің жүрер жолы, бағыт-бағдары хақындағы ұсыныстарын да шала тыңдайтындай.

	Кенет осы ықтырманың алдына тай жетектеген бір өрімдей жас бала келе қалды. Бұл әлгі соңғы үш көшті ұйымдастырар қарсаңда, Матайдың арғы теріскей-шығыс сыртында жолыққан он жеті жасар Қабылбек Ибраимұлы деген еді. Құндақбай оның селдірлеу қас-қабағына, арықша болмыс-бітіміне қарап бірден таныды. Оның өткен жолғы сіздермен бірге Қытайға өтпекпін деген өтінішін де, өзінің оны қандай уәждермен бетін қайтарғанын да сап-сабымен есіне түсірді. Сонда да ең әуелі жас бозбала Қабылбектің өзін сөйлетті:

	– Аға, өзіңді кейінгі бір кезекте Қытайға әкетемін деген уәдеңіз бар еді, соны ұмытпай тағы да кеп шылбырыңызға оралғандай тұрмын! Бәрібір мына жақта тыныштық жоқ, анау Сарыөзектен ары тартылған шойынжол бітсе онымен көзі шаладай жанған шайтан арбалар жүреді, мен сияқты жастарды көгендегі қозыдай тізіп, соған тиеп, қалған дүние-мүлікті қоса тонап, тамтығын қалдырмай түгел орыс жеріне әкетеді дейді. Менің әке-шешем, оларды сіз танитындай да сияқтысыз, олар ақылынан алжасқан сорлылар, сонау Дәнеқұл Байсалов сияқтылардың уағызына иланып, ешқайда аумаймыз, өлсек осы ата-баба қонысында өлеміз деп, жер бауырлап, олар жатыр. Мен ары ойлап, бері ойлап, алғашқы райымнан қайтпадым! Мен сіздермен бірге Қытайға өтіп, бой жасыра тұрмақпын!

	Құндақбайға бұл Қабылбек Ибраим баласының тастан қаланғандай жатық сөздері бір бүйірінен пышақ сұққандай әсер етті. Бұл табанда әлгі өзінің нағашы туысқаны, шешесі Мәуестің жақын інісі, қаспан-қаңлының жігіті, былтыр сонау Қытайда, Құлжа қаласының сыртында осы қызыл-қаңлы мергеніне қолды болып, мұның бүкіл ауыл-аймағының алдында екі дүниенің жырын төккен, өзінің құйма құлақ, асқан шежіреші, үлкен ақыл-ой иесі екенін танытқан, бүгінде қызыл әскер қатарындағы Ералыны есіне түсірді. Ау, аузында ана сүті кеппеген мына Қабылбек Ибраим баласы мен сонау маңдайында жұлдызшасы бар «буденовка» киген, қылышын сан мәрте қанға бояған, маңдай тамырлары күдірейген «бәлшебек» Ералының арасында қандай байланыс бар? Неге бұл осыншама әккілікпен мына сары ауыз балапанның сөзінен соң сол «сары тісті» бәлшебекке қарай жарқ берді. Тек Құндақбай бұл сауалдың жауабын ойланбай тез тапты.

	Ия, бәрі сол заманғы жағдайдың салдарынан ғой. Бұлардың көз алдында дүние екі жарылып барады. Түркістан – Сібір шойын жолы сонау Кіші Быжы бойында осы сәуір айында түйіседі, ол деген жаңа тонау, топалаңның басталуы, енді мал түгілі адамның өзін, тіпті тау-тасты қоса шайтан арбаларға тиеп, Ресей жаққа әкетеді, қазақтың от жаққан жерінде өртеңнің орны қалады дейтін қауесет Құндақбайдың өзінің де шекесін дызылдатып жүруші еді. Мына жасөспірім Қабылбек қызыл-қаңлы мергенінің сол түйсік, біліктерінің отына май құйып тұр емес пе?

	Тек Құндақбай сондай түйсік, сезімнің жетегінде кетпеді, өзінен тың қайрат табуға талпынды. Өткен жолы осы Құндақбайға әлдекім түсіне кіріп, «сенің бұл сапарың сәтсіз аяқталады» да аян бергені де, Қабылбекті қосынға қоспағаны соның әсерінен екені де, тек ол аян берушінің сөзі расқа шықпай соңғы үш дүркін көштің ойдағыдай жүзеге асуы да мұның жұдырықтай миынан зуылдап өтті. Әрі жетімдік тақсіретін көріп, бәлшебектер санатына қосылған Ералы тағдырын еске алуы да бастырмалатты. Дәнеқұл Байсалов, Ораз Жандосов, тағы басқа өзінің құлағы шалған, ұлты қазақ, ұраны қызыл өкімет, жалаңтөс айғайшылардың да сұлбасы кес-кестеді. Сосын да жас жігітке бұл да тез жауап қайтаруға тырысты:

	– Әй, шырағым! Не қарекеттің де арғы жағында ой жатуы лазым. Қытайға ауғандардың басымы мыңғырған малынан айрылып, бәлшебектерге өкпесі қара қазандай болғандар. Сенің әке-шешең олай емес. Сөзімді көңліңе ауыр алма! Сенің әке-шешең кедей-кепшік, жоқ-жітікке жатады. Енді олар өзің сияқты жалғыз таянышынан айрылса күні тіпті қараң ғой. Әке-шешең тосын мінез шығарса да сен де ендігі нәубетті солармен бірге кеш.Қытай жерінде де дайын тұрған май шелпек жоқ! Әне, тұқымдық астық, дән тауып беріңдер де, олардың да күңіренген даусы құлақ жарады дейді. Сен қал, әке-шешеңнің қасында бол! Кейін шекараның арғы бетінде ақ түйенің қарны жарылып жатса көрерміз!

	Сөйтіп, осы жолы да бұл жасөспірімді ертпеді. Әлденеден кежегесі кейін тартқандай бір тарамыс жіпке ұқсаған сезім күші матап тұралатты. Ол-дағы әлдебір тылсым құдіреттің ықпалы ма деген пиғылға да құлағандай.

	Бұл төртінші көштің ырғалып-жырғалуы сәл ұзаққа созылыңқырады. Құндақбай көш жолын осындағы ақсақал-қарасақалдармен бірге мөлшерлеп, алға шолғыншылар жөнелтті. ГПУ тыңшылары ол кезде «Усыпить бдительность повстанцев» деген тіркесті жиі қолданатын, әрі оны қатаң басшылыққа алатын. Бұл жайды Құндақбайдың да құлағы шалған. Күтпеген мерзімде тұтқиылдан тиген соққының жаудың мерейін асырары ақиқат екені пешенеден белгілі.

	Бұл жолы Алтынемел, Доланалы биіктерінің түстік бетіндегі кең салқар жазыққа, Іле дариясының оң жағалауына шығу, сөйтіп, Қатутауды жанамалай өрлеу мүлдем ақылға сыйымсыз іс еді. Өткен күндердегі сол бағдардағы көштердің ұтымды аяқталуы қалайда ГПУ күштеріне ой салды. Сосын да төртінші көш бағдарын «тыңнан сүрлеу тартқандай» мүлдем басқаша белгілеу керек. Сондағы ойлап тапқандары Алтынемел, Доланалы, Түлкілі биіктерінен аса ұзамай солардың түстік беттегі қыраттарының бұраң-бұраңдарын, сай-салаларын қуалай бой жасыра түнделете қозғалу. Бұл бағдарды таңдауға тағы бір қосымша себеп те табылған. Сонау Жоңғар Алатауының батысындағы Малайсары жотасының оңтүстік беткейіндегі Арқарлы тауынан да Қытайға аумақшы бір көштің басты адамдары өздеріне бағдар, жол таңдағанда көп топалаң ойды ысырап еткен. Қай қиырға қарасаң да ГПУ-дің аш бөрідей із кескен тыңшыларының қарауылына ілігесің. Өйтсең біттің, сен де бір, қармақ жұтқан балық та бір, неше бұлқынсаң да құтылу жоқ, жақ сүйегің опырылып біржола тыншисың.

	Осы екі ортада олардың екі-үш жайсаңы ұшқан құстың жылдамдығына басып, Матай түстігіндегі Құндақбайдан «тіл алып» үлгерген. «Біз өз көшімізді сіздің қарауыңызға берейік, жолай-молай ГПУ солдаттары тап берсе біз өз күшімізбен қорғана алмаймыз, сіздің құзырыңызда болайық, ал біздің қазіргі мөлшерімізше Арқарлыдан қосы ауғандар Алтынемел, Доланалы, Түлкілі аттылардың түстік қыраттарына жетіп дамылдаса жөн» деген өз сілтемелерін ұсынып еді. Құндақбай мұны қуана-қуана құп көрді.

	Бұл Матай және Арқарлы сынды екі қиырдан қамданып шыққан көш аталмыш таулардың түстік бетіндегі қыраттарында жақсы-ақ түйіскен. Табиғат-ананың бұталы, шөптесінді бұраң-бұраңдары әжептәуір қорғаныш. Осы маңда олар екі-үш күн дамылдады да. Бұл қолдағы аздаған бұт артар мал тойынымына, әрі екі елдің бір-бірімен жүз көрісіп, қайта буынып-түйінуі үшін де қажет болған. Енді олар шығыс бетке қарай қозғалып берді. Пәлендей даңғыл жол қайда, сай-салада шұбатылған арқандай созылып, ирелеңдеп жылжиды. Алға ұзап кеткен шолғыншылар, соңдарынан ілбіген қарулы топ, мына екі ортадағы бейбіт көшті қалайда қауіпсіз жағдайда деген нық сенімде еді. Күндіз дамылдап, тек түнделетіп қозғалудың өз хикметтері де бастан асады ғой, бұлар Қытай шекарасына таянғанша төрт тәулік уақытты жұтқызды.

	Бұлар Қояндытау сілемдеріне иек сүйесімен оңға қарай бұрылып, Іле дариясының жазығына осы маңда шыққан. Енді бір қарқында Қорғас өзенінің жағалауына да ілінер еді. Соны ойластырып, бас-аяғы әжептәуір салқар көш Іле дариясының кең жазығында, бір кішкене бұлақ суының басына тоқтап, шөл басып, аяқ суыту жағына ден қойған. Кейінгі жұрттың пайымынша ГПУ тыңшылары бұларды сонау Түлкілі шоқыларында-ақ қарауылға алып, олар да бұта-бұтаны сағалап, ілесіп отырыпты. Сірә, солардың ақпарымен ГПУ басшылары сол Іленің шығыс жазығында осы Арқарлы мен Матай тауларынан қара үзіп ұзаған қазақтарды үлкен дайындықпен күтіп тұрса керек. Большевиктердің «Усыпить бдительность повстанцев» делінетін теориясы осы кезекте өзін-өзі мықтап-ақ ақтағанға ұқсайды.

	Күн арқан бойы көтерілген, биенің бас сауымы делінетін шақта жан-жақтан атылған мылтық тыр-тыры кенет бейбіт көшті азан-қазан етті. Шыңғырған қатын-қалаш, шал-шауқан, ер-азаматтар бастарын қорғасын оқтан қолдарымен қорғамақтай саусақтарын тікірейтіп құлап жатты. Азын-аулақ жылқы даусы да көк тітіркентті. Ия, бұл қосы ауғандар алдын ала мықтап жасақталған үлкен қарулы күштің қоршауына түскені әп-сәтте-ақ соқыр көзге де аян еді. Құндақбай әдеттегіше ақ боз арғымағына қарғып мініп, сол бұршақша жауған қалың оқтың ортасында ұран салды:

	– Тастаңдар мал-дүниені! Шекараға қарай жаяулай қашыңдар! Бұл сәтте осы қызыл-қаңлы мергенінің қарауындағы қарулы жігіттер де тік көтерілген. Олар да өздерін қоршауға алған, қызыл жұлдызшасы бар буденовка киген солдаттарға қарсы оқ жаудырды. Тек буденовка кигендердің саны әлдеқайда басым. Қазақ жігіттерінің едәуірі әп-сәтте баудай түсті. Құндақбай астындағы ақ бозын ойнақтатып, екі қолымен екі қару ұстап буденовка кезенгендерді көздей атып:

	– Қашыңдар! Қашыңдар! Жаяулай қашыңдар! – деп, жағы талмай айғайлады.

	Бұларды қоршауға алған қызыл әскерлер қанды қасаптың қақ ортасындағы ақ боз арғымақты мергеннің атышулы Құндақбай Төлендіұлының тап өзі екенін айна-қатесіз танып, бір емес, бірнешеуі, тіпті одан да көбірегі соны нысанаға ала атқылады. Тек бұлардың қорғасын оқтары кәдімгі ет пен сүйектен жаралған жылқы мен адамға емес, ортадағы темір бағанаға тиіп жатқандай нәтиже берер емес. Құндақбай әлі де ат ойнақтатып, қос қолдап мылтық атып, әрі өңеші жыртылғанша күркіреп, өз ісін жалғастыра берді. Бұл бір жайдан жазалаушы отрядтың бір бөлігін өзіне аударып, ортадағы көш адамдарының аяқ-қолдары сауларының мал-мүлікті тастай шығысқа қарай жылыстай беруіне мүмкіндік те әперіп еді. Кейбіреулерге бұл атыс жылдай уақытқа созылғанға да ұқсаған.

	Бір кезде екі жақтан да атыс тоқтады. Құндақбай жігіттерінің оғы таусылғанға ұқсады. ГПУ солдаттарының басына да сондай жағдай орнағандай. Ортадағы тең-тең жүктер, оқ тиіп өлгені, жараланғаны аралас аяқты мал мен адамдар сол орын-орындарында қала берді. Біраз жұрт қашып үлгерді. Осы атыстың соңғы жағын көзімен көрген, тек одан аман кеткен, көп жасаған екі-үш қария кейінгі ұрпаққа мынадай да деректерді жеткізді. Қытайға қарай қосы ауған қазақтар ғана емес, ГПУ солдаттарының едәуір бөлігі де сол шайқас орнында жайрап жатыпты. Атыс тоқтап, ГПУ әскерлері шегініп кеткен соң сол маңда әлгі Құндақбай тобындағы Манасбай мен Жәкіжан дегендер сап-сау күйде бір бұтаның түбінде ұйлығып қатып қапты.

	Тағы біраз уақытты өткізіп барып, олар бастарын көтеріп жан-жақтарына қараса бәрі жым-жылас дейді. Тек жараланған қазақтардың ыңырсыған дыбыстары ғана естілсе керек. Енді Жәкіжан мен Манасбай өздерін жаман шөл қауып бара жатқанын сезеді. Жандарын шүберекке түйіп, бұл екеуі әлгі өздері тоқтаған кішкене бұлақ суына жақындап, соған бас қояды. Тап сол шақта екеуінің де жауырындарына сарт етіп оқ тиеді. Жәкіжан сол жерде тіл тартпай кетіпті. Ал Манасбай басын көтеріп, он-он бес қадамдай жерге қиралаңдап барып құлапты.

	* * *

	Бұл төртінші көштің хикаяты да Құндақбайға қатысты сәтсіз оқиғалардың біріне айналған. Тек қалайда қазақтардың бір кішкене бөлігі үлкен құрбандықпен сол шүршіттер жеріне қоныс аударып үлгерді. Бұл басты төс сүйегіңе салбыратып қойып, сарыуайымға салынатын заман емес. Шекараның арғы бетінде қазақтар арасында «алданбайық ішіп-жеп, тұқым сеп, жаным, тұқым сеп» дейтін зардың нағыз азынап тұрған шағы. Ал тұқымдық астық қайда? Құндақбай ГПУ әскерлеріне кеткен кегін осындағы дүңген, ұйғыр тараншыларынан алмақтай бірнеше дүркін солардың ұраларын тонауды кәсіп етті. Әрі сол дүңген, ұйғырлардың арасында бұл Құндақбайдың ісі деген сөзді қоса таратты. Тіпті бірде тоналған үлкен ұраның қасындағы мамаағашқа Құндақбай өзінің бас киімін іліп кетіпті. Ал бұл тонаушылардың соңынан түскен дүңген диханшыларының өздерін тұтқындап, Құндақбай солар арқылы кейінгілеріне «сәлем» жолдады. «Сендер біздің бір жолғы тентектігімізді көтеріп алыңдар, мұнда қосы ауған қазақтардың халі өте ауыр, тұқым себудің уақыты зуылдап өтіп барады, олжалаған астығымызды күзде екі еселеп қайтарамыз» деді. Құндақбайдың бұл қарқыны да әжептеуір нәтиже бергендей.

	Тап осы 1930-жылғы сәуір айының екінші жартысы мен мамыр айының алғашқы жұлдыздарындағы Құндақбай әрекеттерін бір адамның басына сыйғызу мүмкін еместей. Бұл Қытай жерінде қазақтар үшін соқаға жегетін аттар мен өгіздер де тапшылық еді. Осыған орай мынадай да бір оқиға ел есінде қалған. Құндақбай әлгі Қытаймен екі арадағы шекараның өнебойын алақандағы жазудай білетін, жантекеден шыққан өзіне туыс, тапал бойлы, арық өңі қап-қара, көзі қысыңқы Құдайберген шалды қасынан тастамайды. Тағы бірер жігітті қосып алып, ары-бері шекара кесуді тіпті жиілетті. Бірде Аралтөбеге келіп, осындағы бір орыс көпестің соқаға жегуге жарайтын он екі атын ұрлап тығып қойды. Орыс та әккі екен, бірден Құндақбайды тауып:

	– Әй, вождь повстанцев! Сенен басқа ешкім алған жоқ! Кәне, аттарымды қайтар! – деп қаһар төкті. Құндақбай бет-жүзіндегі бір қылы да қисаймастан:

	– Мен алғам жоқ! Жылқы деген шөп арасына жасыра салатын ине емес қой! Кәне, тауып көр! – деп жауап қайырады. Орыс көпесі оның сөзіне сенген жоқ. Ертеңіне қолында бесатары бар ол Құндақбайды айдалада оңаша жолықтырды:

	– Кәне, аттарымды қайтар! Әйтпесе тап осы қазір атып тастаймын! – деп, қаруын қызыл-қаңлы мергенінің көкірегіне кезеді. Құндақбай амал жоқ оның аттарын қайтарды. Орыс көпесі жоғалғаны табылғасын да көңілі орнына түспегендей бір күй кешіпті. Ақыры ол Құндақбайға қайта жолығып:

	– Бүгін кешке менің үйіме кел! Қонақ бол! – деп шақырды. Мергеннің туысы Құдайберген шал мен екі-үш серігі «ол орыс көпестің үйіне қонаққа бармаңыз, ол сенімсіз адам, ГПУ тыңшыларының қолына ұстап береді» деп зар қақты. Тап сол күні Құндақбай әлгі сыралғы дос Даниловты ұшыратты. Ол Құндақбайдың ізін кесіп, өзі іздеп жүр екен. Орыс көпесінің үйіне сол Даниловты ертіп барды. Самогон, тұздалған қияр, қабығымен пісірілген картоп, жуа қойылған кішкене стол басында үшеуара біраз әңгіме ағытылды. Ашаршылықтың беті қатты, биылғы жылдың сұрқы тіпті жаман, артельге кіргендер де, кірмегендер де тұқым сеуіп жарытып жатқан жоқ, адам өлімі орасан көбейді, әсіресе, жас сәбилердің шетінеуі жан шошытады, көз көріп, құлақ естімеген нәубет жер-дүниені кеміріп жеп барады деген бағдарда біраз сөз сапырылды.

	Үй иесі орыс көпесі көбіне үнсіз, ол өз үйіне қонаққа шақырған Құндақбайдан біраз сыр тартпақ еді, тек қазір Құндақбай емес, өзінің қандасы Данилов самогон қызуымен аузынан көбігі бұрқырап, ой көсілді-ау! Тек орыс көпесі оның сөзіне көп таңырқаған жоқ, несіне таңырқасын, бәрі де өзінің көріп-біліп жүрген жайлары. Тек арасында Құндақбай бір сөз қыстырды:

	– Мұнда, қазақ жерінде егін егуге құлқы жоқтар көбейсе Қытайда үлкен-кіші, тайлы-таяғымен жаппай жер тырмалап, өздерінің өңешінен жырып алып, топыраққа дән сіңіріп жатыр! Данилов тап осы күндері, яғни сәуір айының соңғы жұлдыздарында сонау Кіші Быжы өзенінің бойында Айнабұлақта Түркістан – Сібір теміржолының Солтүстік, Оңтүстік тармақтарының түйіскенін де ежіктеді. Маңдайында шамы жарқырап, паровоздар, қазақтардың тілінде шайтан арбалар келгенін өз көзімен көргенін баяндады. Қазақтарда қуанғаннан ба, жоқ, қорыққаннан ба, әйтеуір бір сондай ес жоғалтқан күй барын майын тамыза ырғады. Сөзінің соңын «тонаудың көкесі енді басталады, Қытайға ауа көшудің қажеті шамалы, онан да осындағы «артель», «колхоз» құрмақшы белсенділердің ісіне қарсы «саботаж» ұйымдастыру қажет» деп аяқтады. Әрі Құндақбайға «өзімді шекара асуға көмектес, мына жаңа жағдайда сондағы ақгвардияшыл офицерлердің келесі беталысын байқауым қажет» деп өтініш айтты.

	Құндақбай Даниловтың өтінішін орындап бері қайтқасын әлгі соқаға жегетін аттар табу жағын қайта ойластырды. Шаған таудың биіктерінде бәлшебектерден қашып жүрген кешегі байлардың сарқыншақтары бар, тоғай ішіне небір сәйгүліктерді жасырып ұстайды деген хабар құлағына тигесін дереу өзінің туған мекеніне қанат байлап көтерілгендей еді. Шағанның арғы бетіне асып түссе сондағы бір тоғай шетінде байлаулы тұрған бір атты көрді. «Мынау иесіз малға ұқсамайды ғой» деп айнала төңіректі жіті шолады. Сөйтсе, бір қалың қурайдың ішінде қол-аяғы епетейсіздеу бір бала орыстың тұздалған қиярын жеп отыр екен. Құндақбай оған жақындап;

	– Сен кімсің?! Неге сәлем бермейсің?! – деп дікіңдей тіл қатады. Сонда «бала» атып тұрып Құндақбайдың өзіне тап береді. Сөйтсе мұның бала дегені көлемі өзінен екі-үш есе зор, қол-аяғы келсаптай бір «дәу» екен. Екеуі алысып кеп береді.

	«Дәу» Құндақбайдың жауырынын жерге тигізіп, темірдей саусақтарымен мұны алқымнан алады:

	– Өзің кімсің?! Кәне айт! Әйтпесе, тап қазір кеудеңдегі жаныңды торғайша пыр еткізіп ұшырамын! – деп күндей күркірейді. Құндақбайдың онсыз да шығарға жаны жоқ еді. Тілін кәлимаға әрең келтіріп, өзінің қызыл-қаңлы Құндақбай Төленді баласы екенін, біраз қазақтарды Қытай асырып, енді мынау көктеменің күнінде соларға тұқымдық дән, соқаға жегуге жарайтын аяқты мал қарастырып жүргенін айтып шықты. О ғажап! Сондағы әлгі «дәудің» темірдей саусақтарының жазылып сала бермесі бар ма? Көздері де, қабағы да жаман екен, тура әлгі ашулы жолбарысты еске салардай. Ол сондай қалпымен Құндақбайға біраз сүзіліп қарады да:

	– Тапжылмай осы жерде отыр! – деді де орнынан тұрып кетті. Ал Құндақбай бұл өңім бе, түсім бе дегендей сол орнында шоқиды да қалды. «Дәу» көп күттірген жоқ, екі сандық «олжа» әкелді. Маталар, тері бұйымдар, пышақ, қасық сияқты тұрмыстық заттар.

	– Менің саған беретін аяқты малым да, бидай-тарым да жоқ, мына екі сандық дүниені анау байлаулы тұрған атқа теңдеп, өз атыңа мін де, тез қараңды батыр! Мұнда ГПУ-дың тыңшылары оқтын-оқтын төбе көрсетіп кетеді. Бірде мені «сен» деп ойлап, қолыма темір кісен салып, «ойбай мен Құндақбай емеспін, мен пәленшекенің баласы төленшекемін» деп, әзер дегенде басымды арашалап қалғанмын, кәне, өкшеңді көтер, жоғал! – деп шығарып салды. Айтса адам нанғысыз бұл оқиға Құндақбай Төленді баласының есінде өмір-бақи сақталды.

	«Таудағы тарлан шұбармын» дегендей ел қамын жеген Құндақбайды мұндай оқыс оқиғалар да тұралатқан жоқ. Құлжатай бастаған жігіттердің бірі сонау Қапал айналасындағы таулардың қалындарында кешегі байлардың сарқыншағы аталған тағы бір шоғыры елден жырақтап, жабайы адамдарға айналып, үйір-үйір жылқыларды бағып-қағып жүр дегенді естіген екен. Құндақбай көп ойланған жоқ, Құлжатайдың өзін осында ел ішінде қалдырды да өзгелерден екі-үшеуін іріктеп солай қарай жөнеп берді. Таулар патшалығының жыныстарында бұлар шынында жабайы адамдарға айналған жылқылы шоғырды жолықтырды. Ол шоғыр өздерінің мына халінде бір жайдан қаннен-қаперсіз еді. Тауда жүріп, таста өскен қызыл-қаңлы мергені де олардың осы қаперсіздігін әккілікпен пайдаланды. Сөйтіп, бір үйір жылқыны қуды да әкетті. Алғашында өте сәтті көрінген бұл жорық барысында мазасыз бір үн Құндақбайдың құлағын тесердей жайсыздықпен үнемі ілесті де отырды. Бара-бара түйсінді. Бұлар қуып әкеткен үйірмен бірге мойнына қоңырау байланған бір тазы қоса жүйткіп келеді екен. Айсыз түн қараңғылығында бұлар оны байқамапты да. Сан өткелектен өткен, шыныққан Құндақбайдың тап осы жолы жаман салы суға кетті. Әрі өмірінде тұңғыш рет өлердей қорықты да. «Артта қалған жылқылы шоғыр бізден айласын асырған екен. Олар бізді қайтсе де қуып жетеді» деп ойлады. Шынында да солай болды. Сол түннің етегі түріліп, тау-тастың бітім-болмыстары аршыла бастаған таң бозында бұларды өздерінен екі-үш есе зор аттылар тобы қуып жетті. Қайың сойылдар сарт-сұрт айқасқан соғыстың соңында Құндақбай тобы өздері әкеткен үйірдің жарым-жартысын ғана алдарына салып қашып құтылды.

	Осы барымта үстінде Құндақбай өзінің әлгі қоңыраулы тазыны байқап әбден торыққанын да, қатты қорыққанын да ел-жұрттан жасырмады, әрдаайым реті келгенде жариялай жүрді.

	* * *

	Ал 1930-жылдың сәуір, мамыр айлары таусылып, топыраққа тұқым сіңіру аяқталғасын Құндақбай Қытайдағы өз қандастарымен қатынасты сәл-пәл үзе тұрды. Оларға тұқымдық астық, соқаға жүретін жылқы жөнінде едәуір шарапатының тигені де көңілге медеу. Бұл енді әлгі орыс досы Даниловтың уағызын құп көріп, «артель», «колхоз» құрмақшы белсенді «шолақетектердің» онда-мұнда ойбайлаған даусын шығартып, ұрып-соғып кетіп жүрді. Сол аралықтағы мынандай бір оқиға да жұрт есінде қалды. Кәмпеске науқаны қарсаңында осы Қоғалыда Оспан мен оның баласы, аздаған оқығаны бар Әбдіқұл дегендер болған. Оспан қаспан-қаңлыдан шыққан, «ақтабан шұбырынды» заманында Ташкент, Сарыағаш жақта қалмақтарға қарсы соғысып, оларды бері қуғанда осы Қоғалы өңіріне жетіп, тұрақтап қалған Қарадөң Әліке батырдың тұқымы – әкелі-балалы Оспан мен Әбдіқұлдың ол Әліке батыр хақында әмсе айтары көп. Оспан да қара жаяу емес, көп мал жиды, Қоғалыда сан жыл болыстық қызмет атқарды, әрі баласы Әбдіқұлды оқытуға да күш салды. Тек кәмпеске басталғанда қызылдар ең алдымен Оспанға тап берді. Оспан ай-шайға қарамады, ең алғашқылардың бірі болып, аздаған мал-жанымен Қытайға қашып құтылды. Ал отыз бес жасар баласы Әбдіқұл жат жерге аттап баспаймын деп, ұрандап осында қалды. Әрі жай қалған жоқ, қызыл белсенділердің жүйкесіне тиер әрекеттерге баруды кәсіп қылды. Ақыры, ол 1928-жылдың күзінде Алтынемелдегі гаупвахтаға қамалды. Кезінде қолы ашық Оспан мен осы Әбдіқұлдың көп жатақтарға, кедей-кепшіктерге қолғабысы тиген ғой. Міне, солардың ішіндегі бес-алты еті тірілеу жігіттер ұйымдасып, ГПУ басшыларына барып, «бұл Әбдіқұл Қытайға қашқан кешегі сасық бай, болыс Оспанның туған баласы емес, мұны асырап алған, Оспанға ермей қалуы да содан, бұл біздерге, кедей-кепшіктерге қамқорлық жасаған» деп, өтірік-шындықты араластыра оны босаттырып алды. Сөйтіп, Қытайға қарай шекара асырып жіберді. Бірақ шүршіттер жеріне Әбдіқұлдың көңілі көншімей онда алай-түлей күйге ұшырады. Сөйтіп 1929-жылы туған жерге қайта оралды.

	Алайда, Әбдіқұл кешегі айтулы батырдың нәсілі болғасында ма, асып-тасқан қайраты бойына сыймай мына елді аштыққа ұшыратқан, көп жұртты босқынға айналдырған, қара қазаққа аяусыздық танытқан қызылдарға жай қарап тұра алмайтын еді. Орыстар «саботаж» атаған әрекеттердің отын үрлеп, одан әрмен лаулатты. Сөйтіп, екінші мәрте ұсталып, бұл жолы Гавриловкадағы (Талдықорғандағы) түрмеге қамалды. Сонда алты айдай жатып қалды. Тек 1930-жылдың жазына қарай әлгі достары амал-айламен бұл Әбдіқұл Оспанұлын ол түрмеден де босатып алды. «Енді қолға түспе, бұдан арғыға біздің де қауқарымыз жетпейді, Қытайға қаш» деп, қолына бір таба нан беріп шығарып салды. Қытай асу Әбдіқұлдың түсіне де кірмейтін іс еді, күндіз бой жасырып, түнде жортып, бұл Қоғалы өңіріне қайта оралды.

	Бұл 1930-жылдың жарқыраған жазы еді. Тек жаз жарқырағанмен халықтың қабағы қара түндей жабығыңқы. Жылау-сықтау. Міне, осы жазда кенет Әбдіқұл Оспанұлы мен Құндақбай Төлендіұлының ұшыраспасы бар ма? Кейін бұл бай да болыс баласы үнемі айтып жүрді: «Мен өмірімде жамандықты да, жақсылық-қуанышты да молынан көрдім, тек соның бәрі жиылып, сол 1930-жылдың жазында қызыл-қаңлы Құндақбаймен беттескендегі қуанышымның шалымына да келмейді».

	Ия, бұл қуаныштың да өз жөні бар. Ертеректе бұлардың әкелері – Оспан мен Төленді нағыз қияметтік достардың өзі-тұғын. Тек оларды Төлендінің ерте өлімі ғана айырды. Бұған Әбдіқұл да, Құндақбай да тірі куәгерлер. Ал бүгінгі жағдайда бұларды табыстырған жай мүдде ортақтығы. Екеуі де тап осы 1930-жылдың жарқыраған жазында «саботаж» атты науқанды қайта көтеруге бел шеше кіріспек еді ғой. Міне, соның ұтырлы сәті енді туды. Әбдіқұл мен Құндақбай бір-біріне «іздегенге сұраған» дегендей қарады. Әрі мінез жарастығы, күш-қайрат кемелдігі, көздеген нысанаға жетпей тоқтамайтын қадалған жерінен қан алардай бекемдігі бұларды одан әрмен жымдастырды. Сол жазда, күзде Әбдіқұл мен Құндақбай, бұларға осы қызыл-қаңлы мергенінің ежелгі достары қосылып, партия, комсомол ұйымдары, «артель», «колхоз» ошақтары аттыларды ұлардай шулатқан шабуылдар легі өршіді. Қызыл өкіметтің жекелеген «жанкештілеріне» қызыл тақия кигізіп кетуі де ара-тұра қайталанды. Бірде Қоғалы ауылындағы партия ұясының хатшысы Шерәзі Әуелбеков пен Жаңалық аулының кеңес төрағасы (аты-жөні белгісіз) екеуі аудандық мәслихаттан оралған бетінде осы екі «жырындының» қолдарына түсті. Бұл үлкен олжа саналды. Себебі, бұл екі «шолақетек» өздерінің қызмет бабын пайдаланып, қара халықтың жон терісін сыдыруда нағыз қызылкөз пәлеге айналып аты шыққандар.

	Құндақбай оларға бірден дүрсілдеді:

	– Сендер орыс бәлшебектердің аузына телміріп, жағымпазданып, абырой иеленіп асқындыңдар! Казақтардан тартып алынған астықты бір апта ішінде қайтарамыз деп қазір құран ұстап ант-су ішесіңдер! Әйтпесе, сендерге өлім жазасын кесеміз!

	Сонда екі тұтқын зарлап:

	– Апыр-ау, Сарыөзекте паровоз сүйреткен вагондарға тиелген астықты қалай қайтарамыз? – дейді.

	– Онда сендерге тек қана өлім жазасы! Бұл екеуге Әбдіқұл ара түспек болады:

	– Мерген батырым! Бұларды өлтірмейік! Екеуі де қазақ қой! Тек екеуін екі есекке теріс мінгізіп, масқаралап, ел ішіне апарып тастайық! Алғашқы жаза сонымен шектелсін!

	Партком хатшысы Шерәзі Әуелбеков пен Жаңалық ауылдық кеңесінің төрағасы екеуінің зары жүрек шымырлатты. Ақыры, бұлар мәмлеге келді. Екі «шолақетек» те көздерінің жасын төгіп отырып, құран ұстап «жаратушы ием» алдында ант-су ішті, «Сарыөзекке жөнелтіле қоймаған дән атаулының бәрін иелеріне қайта үлестіреміз» десті. Сөйтіп, Әбдіқұл мен Құндақбай ол екеуді екі есекке теріс мінгізіп, ел ортасына апарып тастады. Масқарасы шыққан қос «шолақетек» қамбадағы аз астықты иелеріне қайтарамыз деп, өздері істі болды. Бұл оқиғаның дақпырты Қоғалы өңірінің бас-аяғына түгел жетті, ал ГПУ басшыларының одан әрмен ашу-ызасын тудырды.

	Бұдан кейінгі кезеңде Әбдіқұл мен Құндақбай бастаған топтың бүліктері тіптен кең етек алды. Партия, комсомол жиналыстары өтіп жатқан үйлерді сырттан бекітіп, әрі от қойып кету сияқты бүліктер де жан шошытатын еді. Сөйтіп жүргенде сол жылдың күзінде Әбдіқұл үшінші мәрте қолға түсті. Ал Құндақбай мен оның сыралғы достары аман-сау құтылып кетті. Бұл жолы Әбдіқұлды шекараға таяу Жаркент қаласындағы гаупвахтаға (қазақтардың тілінде абақтыға) апарып қамады. Кешегі бай, болыс Оспан баласының өміріне қатер төнгені көпе-көрнеу еді. «Жақсы әке жаман ұлға қырық жыл азық» деген. Әрі сол да бар, әрі Әбдіқұлдың өз басы да атышулы «түз тағысы» Құндақбаймен қосақтасып, біраз абырой жиып үлгерді ғой. Міне, осы жай Әбдіқұлдың әлгі ежелгі достарын бір бүйірден түртіп қайта оятқандай еді. Енді олар да қарап жата алмады. Әбдіқұлға азаттық әперуге үшінші мәрте қамданды.

	Бұл шақта Әбдіқұл төрт әйел алып үлгерген. Алғашқы үшеуі құрсақ көтермей тек албан-қоңырбөріктен шыққан төртіншісі – Нұрқауа ғана бұған сәби иісін иіскеткен. Бұл Нұрқауа қол-аяғы балғадай қайратты жан еді. Әбдіқұлдың ежелгі достары сол Нұрқауаны жұмсап, Жаркенттегі гаупвахта терезесі арқылы «бүгін түнде сені достарың Қытайға алып кетеді, дайын бол» деген хабар жеткізеді. Әбдіқұл гаупвахта терезесін белдігінің темір басымен, қырлы таспен кеңейтіп, достары келгенде сол арқылы шығып кетеді. Бұл жолы Әбдіқұлдың Қытай аспасқа амалы жоқ еді.

	Сәл алға ұзаңқырап сөйлесек, бұл Әбдіқұл сондағы Сүйдін қаласына орныққан. Нұрқауа оған тоғыз бала тауып берген, екеуі ерте шетінеген. Құндақбай ара-тұра Қытайға қарай шекара асқанда үнемі Сүйдіндегі Әбдіқұл үйіне тоқтап, көп жаңалықты естіп тұрады екен. Кейін Әбдіқұл 1953-жылы туған жерге оралып, өзі сексен жасында, ал ең сүйікті жары Нұрқауа 97 жасында о дүниелік болыпты. Мына баяндалған жайлардың бірсыпырасы кейінгі ұрпаққа солардың аузымен жеткен.

	Сонымен 1930-31-жылдар тоғысындағы қыс айлары да туды. Бұл онсыз да аш-жалаңаш елді одан әрмен қыспаққа салған нағыз обыр қыстың өзі еді. Ашаршылық атты нәубеттің бас-аяғы көрінбейтінге ұқсады. Адам өлімі, балалардың шетінеуі үйреншікті көрініске айналды. Айдалада қалың қар астында мұз боп сірескен мәйіттер табылса кім-кім де аяғымен теуіп өте беретін дағды қалыптасты. Кейбір үйлерде, лашықтарда күндіз түтін шықпаса үйелменімен қырылып қалғаны анықталатын да күндер келді. Құндақбай, Боранбай, тағы басқа осы өңірден шыққан сүйегі берік жандар алты ай қыста айнала биік тауларда аң атып, онысын ауыл-ауылға үлестіріп, оқта-текте сорпа-су жағынан көмектесті. «Ау, ағайын, көз жастарыңды көрсетпеңдер, таудағы аң өрістегі мал емес» деген уәж осы қыста тіпті жиі қайталанатын еді.

	Сонымен 1931-жылдың көктемі де жетті. Бұл да сұрқы жаман көктем еді. Енді қалай, ашаршылық атты зұлмат төртінші жылға қадам басты. Тек шеке тамырлары күдірейген, кеңірдектері сорайған партия, комсомол мүшелерінің белсенділігі еселеп артты. «Сәл-пәл шыдамдылық жасаңдар. Бұл уақытша қиындық, былтыр Айнабұлақта түйіскен шойын жол арқылы соқа, тырма, кетпен, мойынтұрық, тұқымдық дән көптеп келуде, биыл бидай, тары барынша мол егілді, жарқын болашақтан күдер үзбеңдер» деп зар қақты.

	Құндақбай осының бәрін көріп-біліп, ол заржақтардың бір де бір сөзіне сенбеді. Аштықтан бұралған қалың ел де солай. Құндақбайдың әлгі Данилов атты орыс танысы да мұның назарын тартты. Былтырғы көктемде қызылдардың қармағына ілініп, бес жылға сотталған ол өзін Текелі сайы арқылы айдап әкетіп бара жатқанда қашып құтылып, Көксу асуы арқылы Қытайға жеткен еді ғой. Бұл мұнда осы 1931-жылдың көктеміне дейін Құлжада әлгі Полумисков дейтін орыстың үйінде тұрды. Полковник Попенгутпен тіптен жиі араласты. Наурыз айында Попенгут өзі дайындаған отыз алты адамды, біреуі Данилов, Жетісу өлкесінде көтеріліс ұйымдастыру мақсатында бері қарай шығарып салды. Бұлардың бұл аттанысын Құндақбай өз көзімен көрді.

	Әрине, Іле өзенінің шекара кесетін тұсында бері өткесін СССР жерінде бұл отыз алты адам Попенгуттың әуелгі нұсқауы бойынша тез жан-жаққа тарады. Ал Данилов Түрксіб шойын жолының Көксу бөлігінде ескі танысы Нежурин дейтінді жолықтырып, сол арқылы Шұбар ауылындағы Востровқа келді. Ол Востров Даниловты қуана қарсы алды:

	– Сенің келгенің өте жақсы! Осындағы біраз орыс-казактар Қытайға қашайық десек жол көрсетуші табылмай қысылып жүр едік. Сен бұл жөнінде нағыз бесаспаптың өзі екенсің.

	Данилов бұларға жол көрсетуші болу үшін емес, мүлдем басқа мақсатпен, мұнда көтеріліс ұйымдастыруға лайықты адамдар шоғырын құрастыруға келгенін түсіндірді. Востров мұның баянына үрке қарады. Екеуінің арасында сөз сайысы басталды. Данилов одан әрі көсілді:

	– Біздің ұйымның басында үлкен штаб құрылған. Оны басқарушылар от пен оқтың талай өткелінен өткен, ысылған, керемет білімдар генералдар мен полковниктер. Аса ірі әскери бөлімшелер шекараның арғы бетінде сақадай сай тұр. Біз мұнда көтерілісті бұрқ еткізсек ағылшын, неміс, француз, жапон қаруларымен ауыз-мұрындарына дейін жабдықталған олар бізге көмекке лап қоюға әзір. Қарамаймысың, мұндағы ашаршылық жайлаған елді?! Кеңес өкіметінің күні санаулы. Жел соқса аяғы аспаннан келіп, аунап түсуі оп-оңай!

	– Ондай қару-жарақ бәлшебектерде де бар! Егер олардың мейманасы асса біздің күніміз не болмақ?!

	– Өйтсе біз Қытай асып құтыламыз! Бәрібір мұнда біз жоғалтатын дәнеме жоқ!

	Тап осы мазмұндас жарыссөз Қытай жерінде Құндақбай тауып алған Клещов Фома Ларионович, Полумисков, Диқанбай қажының баласы Смағұл – төртеуінің арасында да өрбіді. Клещов Қытайдың сонау шығыс бөлігіндегі Маньчжурия жерінде шығарылатын «Голос эмигрантов» газетінің екі-үш тың нөмірін сыйлады. Бір түнге созылған дидарласудға сапырылмаған сөз қалмады. Әлгі сегіз қырлы, бір сырлы ұлы қолбасшы Семеновпен оның төңірегіндегілердің құлақтарын қайта шулатты. Жапония, Германия сынды державалардың көкейкесті саясаттары да, Қытай басшыларының бүгінгі әліптің артын баққан қалпы да шет қалмады. Тоқсан ауыз сөздің тобықтай түйіні Клещов мұндағы барон полковник Попенгуттың әрекеттерін қолдап шықты. Смағұл Диқанбай баласы да соның ығына жығылғандай. Құндақбай бірауық екіұдай күйге ұшырады. Тек шекарадан бергі туған жерге асқанда мүлдем басқа жойқын сезімдер мұны алып ұрды. Бұған «желдің ызыңы бір бөлек те, халықтың мұң-зары мүлдем басқа дүние екен ғой» дегізді.

	* * *

	1931-жылдың сәуір-мамыр айларының тоғысқан күндерінде Құндақбай әдеттегіше Қоғалы өңірінің бас-аяғын қайта шарлады. Сондағы көзі ояу, көңілі аса тұмшаланбаған жандарды тауып дидарласты. Тоқтаған жерінде әркімнен сыр тартты. Қытайға ауа көшудің жаңаша пәрменді шағы туғанын уағыздады. Басқалардың сыңайына зер салды. Байқаса, бәрінде де от тисе тұтанғалы тұрғандай көңіл-күй бар екен:

	– Құрт жеген құба сөңкел секілденіп, құр тұлыпқа мөңіреген сиырдай болып, алдамшы жалған нәрсеге бой алдырып, қашанғы қатып-семіп омала береміз?! Құдай екеш, құдай да бізді ұмытқандай! Алла Тағалам қазақтың бұған дейінгі көп күпірлігін кешіре алмаған сынды ғой. Құрығы ұзын, тек берері жоқ мына қараң өшкір қызыл өкімет бәрін жылан жалағандай етіп, сипап әкетіп барады. Енді қалғаны біздің сүйек-саяғымыз, соны теріп, Сарыөзектегі шойын жолда пысылдаған шайтан арбаға тиеп тасимыз десе қолын қағар жан жоқ. Әй, қызыл-қаңлының мергені, неге иегіміз қышыды, бәрі сары даланың сағымындай жоғалды. Күтеріміз жоқ, бізді шүршіттердің жеріне апарып, сонда құлдыққа сатамын десең де ерік өзіңде! Ақыға алған құлды олар аштан өлтірмес! Құралай бастаған киік оңбас деген, соның кері келіп жүрмесін! Тағы да әлдекімнің, жын-шайтанның алдап-арбауына жем болмайық! Өзің баста! Өзің баста! Мұнда ашық аспан астында, туған жердің топырағында, аспанға қарап ұлыған аш бөрілердей топ-тобымызбен Алла Тағаланың жұмағы қайсы, тозағы қайсы, соны ажыратпай жұтылып бара жатқамыз жоқ па? Өзің баста!

	Алтынемелдегі бір ауылда кеудесінде құр шыбыны ғана бар, кірпігі әзер қимылдайтын, әбден жүдеп-жадаған, тек тілі ғана ақаусыз бір қария осылай зарлағанда Құндақбай өзі секіріп түсер жердің жарығын іздеген. Қарияның сол наласы бұған қара қамшыдай тиген. Енді қайтып, басқаға алаңдау жоқ, үлкен көш шоғырын ұйымдастыру қажет, алдын ала оның бағыт-бағдарын белгілеу, қауіпсіздік, құпиялылық, аяқты мал, қару-жарақ турасында жаңсақтық тобықтан қақпасын!

	Осы ет қызуымен бұл Алтынемелде бірер тәулік аялдаған. Кенет өзін сырттан баққан бір тосын көз барын бұл да асқан қарағылықпен шалып қалды. Ол не қылған көз, ол мұны неге сырттан бағады, сол ғана жұмбақ. Бір ғана ақиқаты сол, бұл қалайда таныс көз. Құндақбай бара-бара есіне түсірді. Осыдан екі жылдай бұрын Құндақбай Көксу өзенінің бойындағы Аяқкөпірде ойран салмап па еді? Сонда Әкетай атты ауылнайдың баласы, комсомол мүшесі Естібайға «қызыл тақия» кигізіп, үйіңе жасырған екі мұғалім қызды шығарып бер деп зіркілдеген күні сонда түр-түсі алабөтендеу, басына кең шалғайлы ши шляпа, үстіне торғын түстес пиджак, кең балақ аппақ шалбар киген бейтаныс біреу мұның назарын аудармап па еді? Міне, соның көздері! Еш қателігі жоқ, әрі оның кейініректе осы Алтынемелде мұғалімдік қызметке тұрғанын да естіген. Қайталай көргені де есінде. Тек қана бір түсінбейтіні оның көзінің сұғы арыстандай айбатты, жолбарыстай қайратты аталған Құндақбайдың неге соншама дегбірін қашырады? Бұл сауал әзірге жауапсыз қалды.

	Бұдан арғыға Құндақбайдың мұршасы да жоқ еді. Ол өзіне қарасты жігіттер тобын ойша үш сапқа бөлді. Алғашқысы, әрине, Құлжатай бастаған әлгі Кенебай, Денебай, Шұңбай, Шаңбат, Қожахмет Майкөтов, Жүнісбай Жәкіжанұлы, тағы бес-алтау кірген ескі сыралғы достар тобы еді. Екіншісі, бас-аяғы отыз шақтыны құрайтын қарулы топ. Қолға түскен мылтық, бесатар, жапон бердеңкесі сияқтыларды осыларға жеткенінше үлестіріп, ара-тұра зауыт оқтарын да тарататын. Ал үшінші топ аса керек жағдайда ғана жиылатын, тек құлақтары түрік, шалт қимылдарға әзір жүретіндер еді. Бұлардың біразы Құндақбайдың бұйрығымен апиыншы-қаңлылар көбірек қоныстанған шеттерден көкнәр дәнін жиып, оны Көксу өзенінің төменгі ағысы бойындағы Дүңгене базарында дүңгендерге алтын, күміске айырбастап, ол «нәпақаны» Құндақбайға табыстаумен шұғылданды. Ал Құндақбай әлгі орыс танысы Данилов арқылы мұны Сарыөзектегі жоғары шенді орыс офицеріне тапсырып, қару-жарақ, оқ-дәрі алдырып жүрді. Әрі бәлшебектердің сол Қоғалы өңіріне қатысты жорықтары хақындағы ақпарға да айырбастады.

	Сол Сарыөзектегі орыс офицерінің бұларға көрсеткен тағы бір қолқабысы бар. Ол Құндақбайға мына Данилов арқылы мынандай да мағлұмат жеткізді: «Қара қазақтар «коммунизм» деген ұғымды ертеңгі жұмаққа баламасын! Бұл сұры жаман дүние. «Коммунизм» кезінде барша жұрт бір қазаннан тамақ ішеді, бәрі бір қатынмен ұйықтайды, сиыр да ортақ, бұзау да ортақ, бала да ортақ, мынау жеке өзімдікі дейтін сабақты ине де қалмайды». Міне, осы уағызды Құндақбай да өзіне қосымша қару етті. Бұл уағызды құлағы шалғандар «тұқымы құрсын» деп бетін басып теріс қарап, не қимыға да тәуекел етер шаққа жететін.

	Құндақбайдың бұл жолғы алғашқы пәрменде сол Қытайға бағыттайтын көштің жол сорабын белгілеу еді. ГПУ тыңшыларын адастырып кетуге қайсысы қолайлы, тау-таудың қыспақтарын сағалап жетіп, бас қосып, түн жамылып, шекараға қарай сынапша сырғуға туған жердің қай пұшпағы өзі жол төсеп тұр, міне, осы мәселеде көп бас қатырды. Жалғыз өзі емес, өзі дидарласқан жандардың ішіндегі аң аулауды кәсіп еткен, жер жағдайына жетік дегендердің ұсыныстарына мұқият құлақ түрді. Бұл мәселеде өзі де аса мақұрым емес, сонда да көп түкірсе көл деген, нағыз аңдампаз қырағы көз таңдаған сызықшаны адаспай дәл табуға талпынды. Бұл да бір күндік шаруа емес. Сөйтіп жүріп іріктелген бағыт-бағдар мынау еді.

	Қоғалы аңғарының бел ортасындағы Тастыөзек атты мекен бар емес пе? Бұл Құндақбай өзі туып-өскен Күркілдек пен Жаңалыққа таяу, төменгі жазықта, мөлдір сулы кішкене өзеннің жағасындағы елеусіздеу аз ғана үйлер, лашықтар шоғыры. Қоғалы аңғарын қақ жарып өтетін негізгі сүрлеу, соқпақ та сол Тастыөзекті басып өтеді. Бұл әрі мынау, осы Қоғалы атырабының көркіне айналған көк-жасыл Түлкілі тауының етегі. Осы Тастыөзектен қарасаң Түлкілінің дәл төбесіне шыға беріс қияда шаншыла қадалған үш үшкір тасты оп-оңай ажыратасың. Көзі өткір түз қазақтары үшін ол да бір нақтылы белгіге жарайды. Міне, қолмен қойылғандай сол үш үшкір тас арқылы көтерілсең Түлкілінің төбесіндегі айналасы ат шаптырымға жуық ашық алаңға тап боласың. Шөптесінді, әрі екі-үш бұлақ көздері бар алаң. Жол жүрген жолаушы түгілі осы маңдағы адамдар-ақ өз-өзінен жантайып жата кеткісі келетін аядай мекен. Ал осы тау басынан қарағандағы айнала көріністерді айтсайшы, ол да өз алдына таусылмас жыр.

	Бұл биіктің үстін жергілікті қазақтар Түлкілінің асуы, немесе, Басшиге қарай асатын асу деп атай береді. Анау-мынау аласапыран шақта онда-мұнда аунай кетуге де ыңғайлы. Ол асуды Құндақбай бұрын да көрген. Сонда да төмендегі әлгі үш үшкір тас арқылы көтеріліп, сол ат шаптырымдай аядай мекенді, алаңды, ондағы мөлдір бұлақтарды, айналадағы алыс-жақын тау суреттерін әккі көздермен ұзақ сүзіп қарады. Оның да себебі бар-тұғын. Осы алыс биіктен сонау шығыстағы Көксу таулары көз қытықтағандай шалынады. Ол таулар бергі Аралтөбе тауларына ұласады.

	Жас кезінде-ақ сол бір таулар патшалығында осы Құндақбай Төленді баласы талай ойранды бастан кешірмеп пе еді? Енді қалай, 14-15 жасында-ақ бұл орыстардың егінін суарды, малын бақты. Ал орыстың байлары жиі-жиі қараулыққа басып, уақтылы ақысын төлемей зығырданын қайнатты. Жалғыз бұған емес, айнала қазақтарға тізе батырып, зорлық-зомбылықтың неше көкесін ойлап тапты. Ақыры, бұл қызыл-қаңлы содыры орыстарға жалдануды доғарып, олардың өздеріне тіс салуды көздеді. Оқтын-оқтын малдарын, мініс аттарын қуып әкететінді шығарды. Мұны орыстар байқап, кәне, оның соңынан түссін! Сонау Көксу тауларының осы Түлкілі биігінен шалынатын бір құз жартасты шоқысына қашып көтерілгенде төменге қараса қуғыншы орыстардың қарасы бұл ойлағаннан әлдеқайда көп екен. Сірә, олар мұны тірідей қолға түсірмекші. Не істеу керек? Құндақбай әлі де биікке ұмсына көтеріліп, оның ұшар басына жетті. Орыстар да ентелеуін қояр емес. Енді сәл аялдаса қолды болуы оп-оңай. Құз жартасты биіктің екінші жағы да нағыз құлама шыңыраудың өзі екен. Тек тасы аз да, шөптесіні мол. Құндақбай енді өзі таңдап мінген астындағы атына сенді. «Адамнан есті жануар», ол да бірдемені түсінсе керек. Қуғыншылар олар да құз басына көтеріліп, енді-енді Құндақбайдың мойнына тұзақ салмақта әлгі есті жануар артқы екі аяғына отырып, құздың шөптесінді жағымен сырғып, төменге түсіп кетті. Мұны өз көздерімен көрген орыстар естерінен таныпты. Міне, сол құз жартасты биікті мынау одан тым алыстағы Түлкілі төбесінен де шалғандай тұрғанда Құндақбай өз төс сүйегінің астында әлдененің жыбыр-жыбыр еткенін сезіп еді.

	Ия, алыстан қарағанда Көксу тау-шыңдары мейлінше ғажап.

	Әсіресе, кешке қарай күн молынан шалғанда ақ шаңқан болып көз тартады екен.Құндақбай осындай көріністерден бұл Түлкілі биігінде едәуір саруайымға батты.

	Қызыл-қаңлы батыры Түлкілі биігінің бітімінен бір ғана кемшілік тапты. Осылай шығандамақшы ағайындардың басымы етектегі Тастыөзекті жанай өтеді ғой. Ал Тастыөзектің қасында әлгі Голубиное (Жайнақ) селосымен екі аралықта ГПУ-дің негізгі күші, Даниловтың ақпарынша бұрынғыдан әлдеқайда жетілдірілген атты казак-орыс әскері (эскадрон) тұр емес пе? Құндақбай ойлана келе ол турасында да бір орайлы шешім тапты.

	Қалайда бұл жас кезінде Ташкент қаласында цирк өнерін үйренді ғой. Онда көз алдау деген де бір ұғым бар. Егер Қытай аспақ көшпенділердің бір шоғыры еш алаңсыз осы мұздай қаруланған эскадронның тап өкпе тұсынан өтсе олардың оны жаманшылыққа жоруы да екіталай.Егер сұрай қалса айтар сылтау да табылады, «тұқым себуге жарамды алқап іздеп барамыз», «бір тумаларымыз көмек қолын созбақшы, соларға қоңсы қонбақпыз» деген сияқтылар бар. Тек осының бәрін ұйымдастыруда Құндақбай сұрперендері қырағылықпен бір жағадан бас, бір жеңнен қол шығара білуы шарт.

	Ия, бұл қысыр қиялдың уақыты емес еді. Сол Түлкілі тауының төбесіндегі кәусар бұлақты кішкене жазаң Қытай аспақ ендігі үлкен көштің тоғысар орны деп белгіленді. Құндақбай мұны өз адамдары арқылы құпиялап жан-жаққа таратты. Байқаса, қалың ел, қараңғы қазақ Құндақбайдың осы бұйрығын өздері де зарыға күтіп отырғандай екен. Сірә, ашаршылықтың төртінші жылға аяқ басуы оларды да алды-артына қарамастай халге жеткізген екен.

	Түнделетіп, Түлкілінің аталмыш асуына қарай жылжу бір аптаға созылғандай еді. Өзі түн, өзі таулы-тасты қиыр, сондайда бұл қазақтың соншама жүйрік шыққанына Құндақбайдың өзі таңырқады. Матай таудың күнгейі мен теріскейі, Майтөбенің айналасы, Шаған, Қотырқайың қуыс-қолтықтары түн баласы жанды құбыжыққа айналып, жоталары жыбырлап, бері қарай қозғалып бергендей көрінді.

	Ал мына жағдай Құндақбайдың көздерін тіпті алақандай етті. Үлкен Быжының бойымен сонау Көксу, Мұқыры өзендерінің суын ішкен қазақтар да (кейін Мұсабек, Алғабас, Мұқыры, Теректі, Тентек ауылдары орналасқан жерлер) топ-тобымен, бір-бірінен көз жазбай түнделетіп жеткен еді. Бұлар Тастыөзектің қасындағы эскадронның тап қасынан өтіп, нағыз жүрек жұтқандардың қылығын қайталағандай. Құндақбайдың алдын ала белгілеп, таратқан тәртібі бойынша бұл Тастыөзектен шыққандар тау айналмай әлгі Түлкілінің тап төбесіне шыға беріс қиядағы үш үшкір тасты нысана етіп, бұраң-бұраң жол сорабын өздері салып тіке көтерілуі керек еді. Мыналар да сөйтті.

	Бұл 1931-жылдың мамыр айының соңғы аптасы еді. Әлгі Түлкілі асуы аталған, мөлдір бұлақты аядай жазаңға алғаш жеткендер аяқ суытып едәуір отырысты. Сөйтіп, осылай жылжығандардың етек-жеңінің жиылуын күтті.

	Сол қозғалыс жайында мынадай да бір нақтылы дерек сақталған. Қытайға аумақшы бір шоғыр көш Қотырқайыңды айналып, Қоғалының ортасындағы саймен өткен. Ал олардың тең жартысы жүріс өндіре алмай таң атып кеткен соң бір қалыңды паналап, ұзақ күнді сонда өткерді. Қасында он жеті нөкері бар Құндақбай сол кешіккен, сосын да амалсыз аялдаған жарым-жартылай көшті қарауылға алып, оның қауіпсіздігін қамтамасыз етеді. Тап сол күні бұлар отын теріп жүрген орыстың бір мылқау баласын ұшыратады. Құндақбай жігіттері оның жүрісін кәдік көріп, «бұл тыңшы шығар, атып тастаңдар» дейді. Ал Құндақбай аттырмайды. Онсыз да кембағал жанға оқ жұмсау кешірілмес күнә дегенге саяды.

	Сол бірер тәуліктің ішінде Құндақбай Түлкілінің етегімен айнала жортып, Алтынемел жақтан шығады. Міне, сол Алтынемелде мергеннің жүрегін дір еткізген тағы бір көрініс көзіне оттай басылды. Бұл әлгі өзі алғаш рет сонау Аяқкөпірде, Әкетай ауылнайдың құзырында көрген, кейін осы Алтынемелде мұғалімдік жұмысқа ауысыпты деп естіген сары шляпалы, ақ шалбарлы, жалпы бітім-болмысы бөлектеу «интеллигент» немені тағы ұшыратты. Әлденеден ол Құндақбайдың жанына жайсыз тиді. Бұл дереу Кенебай мен Денебай екеуін қоса жұмсап, оның бұл маңда не шаруамен сенделуде екенін анықтауды тапсырды. Ол «интеллигент» айнала қоныстарды аралап, осы күзде менктепке баруға тиісті жеті-сегіз жасар балалардың тізімін алып жүрмін деп құтылыпты.

	Хош, сонымен мамыр айының соңғы жұлдыздары да туды.

	Қытай аумақшы ел түгел жиылып болды-ау дегенде тағы екі-үш тәулік демалып, көштің ауы мен бауын дұрыстап, 31-мамыр күні құлқынсәріден дүрк қозғалмақшы еді. Негізгі жол сорабы Аралтөбе, Сатылы таулары арқылы өтпекші. Кейінгілердің есебінше бұл көште алты жүзге тақау түтін, шамамен екі мыңнан астам адам болған.

	Кәмпеске алғаш басталған қарқында әлгі атышулы уәкіл мен Елдос ауылнайдың қармағына іліккен Нұрбек байды Құндақбай тобы күшпен құтқарып әкетіп, Түлкіліден арыда, шығыс беттегі Аламан жайлауына апарып жасырмап па еді? Одан бері біраз уақыт өтті. Нұрбек бай бұл Аламанда да өзіне тықыр таянғанын сезіп, аздаған мал-жанымен Түлкілі төбесіндегі дүрмекке бұл да кеп қосылған. Жалғыз Нұрбек емес, сол кешегі «қой үстінде бозторғай жұмыртқалаған» бақуатты заманда осы Қоғалы аңғарында, Матай тау айналасында, Майтөбе мен Сарыөзек аралығында мамыражай тірлікпен біраз мал, дүние жиып, елдің басын құраған, сөйтіп, дәулеттілер санатына қосылған, тек осы кәмпеске үстінде ғана иықтары жалаңаштанған кешегі маңғаз байлардың біразы да осында жеткен. Мысалы, Иманбай, Хамза, Нұркен, тағы басқалар. Бұл аталғандар және басқалар осы ашаршылық жылдары да еті тірілік етіп, бұт артар жылқы, өгіз сияқтылардың біразын жиып алған. Міне, солардың бәрін мынау Қытайға қарай қозғалған елдің мініс көлігіне айналдырған. Ия, бұлардың осы жолғы ұйымдасуында біраз жетістік бар еді. Құндақбай қарамағындағы он жеті нөкер, тағы отызшақты қарулы топ бәрі сақадай сай тұрды.

	1931-жылдың 31-мамырында құлқынсәріде алдын ала құлақтанған ел дүрк көтерілді. Буынып-түйінуге көп уақыт кеткен жоқ. Таңғы салқынмен біраз жер ұтамыз деген жұрт көштің алдыңғы шебін қозғай да бастаған.

	Сөйтсе, ГПУ эскадроны да алдын ала мұқият дайындалған екен. Олар бұлардан жарты тәулік бұрын, яғни 30-мамырда кешкілік осындағы Белағаш атты жерге қарсы беттен шығып, Түлкілінің төбесіне өрмелепті. Сондағы мөлдір бұлақты жазаңды түнімен қоршауға алып, төрт жерден пулемет орнатыпты. Бесатар, үш линиялы ұзын мылтық тәрізді қарулардың жаңа үлгілерімен жабдықталған солдаттар тізбегі өз алдына. Таң жарығы әбден күшіне еніп, көз алдарындағы кеңістік ай-шай ашылған шақта төрт тараптан атылған пулемет даусы тура ақыр заманның туғанын жария еткендей еді. Әлдекімдерге Түлкілі тауы жанды бейнеге айналып, басын шайқап жібергендей көрініпті. Өкірген шал-шауқан, мал, шырқыраған қатын-қалаш, бала-шаға көзді ашып-жұмғанша көк аспанды қақ айырып, жерге түсірердей құлақты ызыңдатыпты. Бірақ бәрінен де құдіреттісі төрт тараптан өңештерін үңірейткен пулеметтер «тыр-тыры» еді. Сірә, қызыл өкімет сонау Айнабұлақта түйіскен шойын жол арқылы көздері шарадай жанған шайтан арбаларға тиеп, тек қана көктемгі егіске қажетті соқа, тырмаларды, тұқымдық астықты ғана әкелмеген, түбінде осылай кәдеге асарын сезіп, сонау ішкі Ресей қалаларындағы зауыттардан мына қарудың қаһарлы жаңа үлгілерін де жеткізген. Қалың жау шапқанда тарыдай шашыратса да мұрты ойылмас қорғасын оқтары өз алдына.

	Ия, ақыр заман емей немене! Таң бозында тау төбесін бүріп әкеткен пулеметтер тыр-тыры түске дейін үзілмеді. Тіпті олар тірі жандыларды ғана емес, өліктердің өзін қайталап көздеп, боршалап жатқанға ұқсайды. Құндақбайдың он жеті нөкері, тағы қарулы отызшақты жігіті түгелімен дерлік жусап түсті. Құдайдың жазуымен әлгі Әбдіқадыр деген кісі де осында еді. Бұл әлгі осыдан екі жыл бұрын, яғни, 1929-жылдың жазында Қытайда, Құлжа қаласының сыртында Құндақбайдың нағашы туысқаны, қызыл әскер сапындағы Ералы қасына тағы төрт солдат ертіп, осы қызыл-қаңлы мергенімен жүздесуге келгенде мұның қасында болған Әбдіқадыр еді. Ал осы Түлкілі төбесіндегі қырғында Құндақбайдың таңдап мінгені аққұла ат. Ал аққұла жау оғынан жараланып, жантайып, аяқтарын тырбаңдатып жатып қалғасын Әбдіқадыр өз жанын шүберекке түйіп, Құндақбайға басқа ат тауып берді. Құндақбайдың қасындағы жігіттерден, сарбаздардан тірі қалғандары мұның өз басы, осы Әбдіқадыр, тағы екі-үшеуі ғана. Ендігі қарсылықтың мағнасыздығын түсінген бұлар да өлік-өліктің арасымен ілдалап тайып тұрды.Құндақбай Әбдіқадыр тауып берген аттың сауырына тығылып, қызылдардың бір шоғырының тұсынан шауып өтіпті.

	Кейін осы Әбдіқадыр айтты, «мен көпті көрген, көпті түйсінген көнемін, соның өзінде сол Түлкілідегі қырғын үстінде мен есімді біржола жоғалттым, ал жаяу қалған Құндақбайға басқа ат тауып бергенде оны ақыл-ой арқылы атқарғам жоқ, тарамысша тартылған аяқ-қолдарым өз бетінше қимылдап атқарды. Ал мына нәубет соңғы он бес жылдың әлетіндегі «Сырымбет қырғыны», «Өгізөкіргендегі қырғын», тағы басқалардың бәрінен асып түсті. Құдайдың бәлшебектер жағына жарқ бергені ақиқат. Мына тозақ аздай ақыретте екінші тозаққа тастаса да ішке бүгерім жоқ».

	Түс мезгілінде, пулеметтер «тыр-тыры» басылғанда буденовка киген солдаттар адам мен малдың сүйектерінен аттап жүріп, тірі қалған он бір адамды ғана тауыпты. Ақыл-естерінен айрылған оларды мылтықтың дүмімен желкелерінен ұрып, етекке, Тастыөзекке қарай жалаңаяқ айдапты. Тастыөзекте көп адам жиылып қапты (әлде оларды алдын ала әдейі жиған ба?). Міне, солардың алдына түрлері жан шошырлықтай тірі қалған осы он бір пендені көлденең тосып, «Егер Қытайға қашсаңдар қай-қайсың да тап осылардың кебін киесіңдер» деп зіркілдепті. Ол он бірдің болмысын «тамашалағандардың» біразы жүрек талмасына ұшырапты.

	Осы он бірдің ішінде бойшаңдау бірақ жасы небәрі он үштегі, кәмелетке толмаған бір қыз бар екен. Соны ОГПУ-дің шені жоғарылау бір жігіті білегінен шап беріп ұстап, өзіне қарай жұлқып әкетіпті. «Менің қалауым осы» дегенді кепкен қурайша таңқ еткізіпті. Кейін оны өзіне тоқалдыққа алыпты. Өзгелерді сол жаяу, жалаңаяқ күйде әрі айдап әкеткен, кейінгі тағдырлары белгісіз.

	Ал тау басындағы қырғын орнының айналасына қызылдар бірнеше күн жасауылдар қойыпты. Біраз адам етектен сол биікке көтеріліп барып, ақырзаманның сиқын өз көздерімен көріпті. Адам мен мал өліктері қисапсыз, шет-шегі жоқтай шашылған дүние, ыдыс-аяқ, ер-тұрман, кебеже-сандық сияқтылдар да бар. Бәрінен де жаманы мұндағы сасыған қан исі еді. Сол жүректерін лоблытып, кеңірдектерін құсық қысып, өздеріне әрең ие болғандар да бар.

	Сондағы бір жағалбайлы Ережеп дегеннің жігерлі де қайратты әйелі көп өліктің ортасында бесікке бөлеулі бір баланың жылап жатқанын естиді. Жүгіріп барып баланы бесік-месігімен көтеріп әкетуге әрекеттенеді. Жасауылдар кесе-көлденеңдеп, әйелді ол балаға жуытпайды.

	– Әй, шырақтарым! Мұндай қатыбастықты қайдан таптыңдар? Басқа, басқа, тап осы нәрестенің құдайға да, адамға да жазығы жоқ! Сендер де мен сияқты шешеден туған шығарсыңдар! Тасқа желіндеп, мұзға бұзаулағандай, немене бұл? Жіберіңдер мені, ана баланы үйге әкетіп, аузына су тамызып, аман сақтап қалайын! – деп жер тепсінеді. Жасауылдар сонда да міз бақпады. Сол бала сол бесікке бөлеулі күйінде үш тәулік жылап жатып, аштан өліпті.

	Ал Құндақбайдың оқ тиіп жараланған аққұла сәйгүлігін сондағы бір Құлатай деген кісі жетекке алып, үйіне әкетіп, емдеп, ақыры біраз жыл мініп жүріпті. Сол Құлатайдан «бұл аққұла сәйгүлік қалайда қасиетті жануар екен, кейде өзінің бұрынғы иесі, қызыл-қаңлы мергенін іздеп, оқырана азынап бергенде арқасындағы ер-тұрманы қоса селкілдеп, ұшып түсе жаздайтын» деген сөз қалған.

	Тағы бір дерек мынау: Сол Түлкілідегі қырғында ол да қызыл-қаңлы Жұмағұл дегеннің он төрт жасар қызы Сәрсебала қасында өзінен де кіші тағы бір қыз бар, екеуі теңкиген тастың қуысына кіріп кетіп бас сауғалаған. Таң бозынан сонау күн тас төбеге көтерілгенше бәсеңдемеген атыстың бас-аяғын тегіс өз құлақтарымен естіген. Бастапқыда аққұла сәйгүлік мінген Құндақбайдың қырғынның қақ ортасында ары-бері орғып, «Былай қашыңдар!», «Былай қашыңдар!» деп ұрандай шапқылаған қалпын өз көздерімен көріп те қалған. Бұршақша жауған қорғасын оқтың астында осыншама ат ойнақтатып, қалай дін аман кеткенін осы сексен жасаған Сәрсебала жағасын ұстап айтып жүріпті. (Бұл қызыл-қаңлы Жұмағұл қызы Сәрсебаланың шын ныспысы осылай болғанмен, ел ішіндегі лақап аты Жапырақ еді. Елге осы Жапырақ есімімен белгілі. 1991 жылы ақтық демін алар шағында осы Жапырақ шешей немере-шөберелеріне әрдайым Құндақбай Төлендіұлына тәу етіп жүріңдер, оның оқ дарымаған әулие адам екеніне өз басым куәмін» деген өсиет қалдырыпты.

	Кейін осы Түлкілі тауындағы оқиғадан соң сол оқиға орны «Кісіқырылған» аталды. Ондағы адам мен мал сүйектері, шашылған дүние-мүлік он жылға тарта қозғаусыз жатыпты. Ол жерден бір сабақты ине әкетуге ешбір жан баласының жүрегі дауаламапты. Анау-мынау ашқарақтар, ұры-қарылар да солай. Осы Қоғалы аңғарында, Тастыөзек айналасында сол «Кісіқырылғандағы» сұмдықтан соң небәрі екі аптадай уақыт өткенде басқа бір өсек дүңк ете қалды. Алтынемелде, осы күзде мектепке баруға лайық жеті-сегіз жасар балалардың тізімін алып жүрген бір ұлты қазақ мұғалім ұшты-күйлі жоғалыпты. Бұл әлгі бірнеше мәрте Құндақбайдың көзіне түсіп, тұла бойын түршіктірген сары шляпа, ақ шалбар киген, бітімі бөлектеу «интеллигент» еді. Әрине, оның жоғалуы қандай күнде де қозғаусыз қалуы мүмкін емес. Әрі ол қызыл өкіметке жан-тәнімен қызмет етуші бір жан болса мынау соның өзі. Оны кім әкетті? Әлде Құндақбай нөкерлері тарапынан бір кәкір келді ме? Жоқ, ол да шындықпен жанаспайды, себебі, сол «Кісіқырылғандағы» оқиғадан соң тез Қытай асып қарасын батырған Құндақбайдан кейін де ол мұғалімді көргендер бар.

	Мұның өзі аш-арық елдің ортасында ду-ду әңгімеге айналды. Сол ет қызуымен бұл жұрт тағы бір таңқаларлық жайға соқтықты. Әлгі аталмыш қырғынның тап қарсаңында, Қытайға аумақтар Түлкілінің төбесіне жапатармағай тырмысып өрмелеп жатқанда Құндақбай тобына ұшырасқан, басқалар да көрген, отын теріп жүрген мылқау орыс баласының да жер жұтқандай көзден өшкенін пайымдап еді. Тек бұл екі жайдың түбірі бір екенін аңқау қазақ та көп кешікпей тапты. «Кісіқырылғандағы» оқиға ГПУ басшыларының мүлтіксіз атқарған шаруасы. Ол үшін қазақтан да, орыстан да көп тыңшылар ұстаған. Ал қызыл өкіметтің ежелгі бір үрдісі – өздеріне жан-тәнімен қызмет еткендердің кейін амалын тауып көзін жойып отыру. Бұл ретте осы күндерде Қытай жерінде омалған Смағұлдың әкесі, жалайыр-қарақалпақ, марқұм Диқанбай қажыны еске алысқан. Осыдан он жылдай бұрын, Қытай жерінде бекінген атышулы атаман Дутов Александр Ильичті өлтіруге қатысқан, көмектескен баршаның, мысалы, Қасымхан Чанышевтің, Махмұд Қожамияровтың, суан болысы Мұқаның, тағы бірнешеудің бала-шағасымен жандары жаһаннамға жіберілгенін сол кісі әмсе жырлап отырушы еді-ау! Ия, мынау да соның жалғасы деп жұрт әрең тыйылды.

	* * *

	Сол 1931-жылдың мамыр айындағы, Қоғалы өңіріндегі қаралы оқиғадан Шаған тауының арғы теріскей бетіндегі ел мүлдем қаннен-қаперсіз еді. Демек, жалайыр-мырза Бұлғақбай Білдебай баласының да құлағына ештеме тимеген. Әрине, Түлкілі тауына қарай әртүрлі сылтаумен жылыстаған жұрттың біраз қарасын көзі шалса да оның соңынан орасан жаманат күтпеген. Сондай күндердің бірінде Шағанның Қызылбастау, Ақтекше аталатын қияларына таяу киіз үй тіккен Бұлғақбай отбасына өгізге мінген бір қонақ келді. Бұл ертеректе осы Жетісу өңіріне аты мәшһүр Қареке болыстың бас жылқышысы болған Жұмаділ Саданов деген кісі еді. Жылқышы дегенмен мұның өзі де ауқатты тұқымнан шыққан, әкесі Садан әжептәуір дәулет біткен жан. Сонау шығыс-теріскейдегі Шыбынды тауының бергі Шаған жағында Көксу бойында «Саданның қыстауы» аталатын жер де бар. Міне, мына Жұмаділ сондай алыстан жетіп отыр. Екеуі түйдей құрдас. Бұлғақбайдың Қытайға жасаған бірер сапарында осы Жұмаділ қасында болған. Туыстық емес, мінез жарастығы жағынан жақын. Жұмаділ Кіші жүз-жағалбайлы жұртының тумасы.

	Ашаршылық заманда жұрттың жүздесуі де біртүрлі ғой.

	Жұмаділ киіз үйдің сыртына жеткен бойда бұтақсыз ағаштай қақайған Бұлғақбайға бір иек қақты да ары жерге жантая кетті.

	– Ия, құрдас, сөйле! – деді Бұлғақбай қысқа ғана.

	– Мен олжалымын! – деп Жұмаділ де қысқа жауап қайырды.

	– Е, сол олжаңмен бөліспек екенсің ғой.

	– Әлбетте!

	Бұлғақбай сәл бөгелді. Ескі құрдастың түндей түнерген жүндес қабағынан олжа тапқан адамның кескінін тани алмады. Сосын Жұмаділ қайта тілге келді:

	– Біздің Шыбынды тауы, Көксу бойы аш өзекке дым бұйырмай тіптен тарықты. Жұрт тайлы-таяғымен тау-тауды кезіп, шөптің тамырын жеп, талмаусыраған халде. Олжам сол, мен бес қорғасын оқ таптым. Соны әкем Саданның көзіндей көріп, өзіңе әкелдім. Осы бес оққа бес аң атып бер! Ұқтың ба? Бес аң! Аюы ма, жолбарысы ма, елігі ме, басқасы ма, өзің білесің, әйтеуір ірісінен! Себебі ол бес оқтың әрқайсысы бір-бір ірі қараға татиды. Құнын түсірме! Аң мен құстың тілін білетін атышулы мергенсің ғой!

	Бұлғақбай ескі құрдастың ау-жайын әбден бажайлады. Сөз жарыстырмақ пиғылы жоқ, сонда да іштегі екпін өзі лықсып шықты:

	– Әй, таудағы аң өрістегі мал емес қой! Бұйырғаны болар! – деді де қойды.

	Ертесінде екеуі Жұмаділдің өгізіне мінгесіп Шағанды өрлеп кетті. Қар жатқан биікке дейін көтерілді де сол жерде Жұмаділ өгіздің қасында қалды, Бұлғақбай ары жаяу кетті. Бір бие сауымындай уақытта ол бес оқ шығарды. Жұмаділ бәрін естіп жатты. Көп ұзамай Бұлғақбай төрт елікті сүйретіп әкелді.

	– Әй, бесінші оқ қайда! Кәне тап! – деп Жұмаділ бірден шүйлікті. Самайынан қара тер ағып жаман дамыққан Бұлғақбай тез жауап бере қоймады. Ал Жұмаділ жан алардай бетінен қайтар емес!

	– Кәне тап! Аң мен құстың тілін білетін сенің сол бесінші оқтың кезегі келгенде көмекейіңе тас тығылды ма?

	– Әй, аруақ атқыр! Қоймадың ғой! Басқасынан ғана емес, ар-ұяттан да таза тақырланыпсың ғой! Бесіншісі, анау биікте шоқиған тасты көремісің! Соның теріскей жақ бүйіріне барып, желімдей жабысып қатып қалыпты. Бар да көр! Ал!

	Жұмаділдің олай баратын ойы жоқ, төрт елікті өгізіне мұқияттап артып жатып, Бұлғақбайға өзінше бір қыр көрсете сөйлеп қалды:

	– Мен сенің тоқалың емеспін! Маған әкіреңдеме! Бұл төрт еліктің менің аузыма төрт түйірі де тимейді. Бәрін сонау Шыбындының бергі ойысындағы әкемнің қыстауы айналасындағы аштан бұралған елге бір-бір асымнан үлестіремін! Бір оқты неге бір бас малға балап жүр дейсің.

	Бұлғақбайдың онымен тәжікелесе беруге пәрмені де жоқ еді. Жұмаділ төрт елік артылған өгізінің бұйдасын шешіп жатыр еді, әлдекім сонау тау төбесінен лақтырып жібергендей алты-жеті қарақшы бұлардың төбесінен түсті.

	– Жол үстінде жатқан құйрық! Бұл не деген батпан құйрық! – деген дауыстары құлақ жарды. Көз ілеспес шапшаңдықпен бұл жырынды топ Бұлғақбай мен Жұмаділді бастарынан қайың шоқпармен бір-бір қойып, естерінен тандырды да, төрт елік артулы өгізді бұйдасымен жетектеп әкете барды. Олар жүз қадамдай ұзағанда Бұлғақбай соңдарынан барынша ащы дауыспен айқайлап үлгерді:

	– Әй, найсаптар! Андағы төрт елікті атқан төрт қорғасын оқтың әрқайсысын бір-бір ірі қараға балап отыр едік! Бір оқты бір ірі қараға! Мұндағы елді де аясаңдаршы!

	Қарақшылар жақтан мәз-майрам күлкі естілді:

	– Бір оқты бір ірі қараға ма? Онда мұрттарың әбден майланады екен! Сонау Түлкілінің төбесінде қызыл бәлшебектер Құндақбай бастаған қалың көшпендіні пулеметтің добалдай-добалдай қорғасын оқтарымен жайпап салыпты. Қорғасын оқты өлік-өліктің арасынан етекке толтырып теріп алуға болады дейді. Тек бар да тер!

	Мына сөздер Бұлғақбай мен Жұмаділге сол қорғасын оқтармен өздерін тап көкіректен көздеп атқандай әсер етті. Есеңгірегеннің көкесі енді туды. Көмекейге тас тығылғанның да кезегі енді келгендей. Екі боздақ, екі құрдас бір-бірін сөзбен атқылаудан басқа түк амал-айла таппады. «Түлкілінің төбесі», «Қызыл бәлшебектер», «Көшпенді ел», «Қорғасын оқтар», «Құндақбай» деген сөздер бұлардың бастарын дәл самай тұстан тесіп өткендей. Сөйте тұра бұл сөз тіркестеріне орай ешқандай түсініктеменің де қажеті жоқтай. «Жел соқпаса шөптің басы қимылдамайды». Бір сұмдық бір қап желге айналып бұлардың құлақтарының түбін мықтап-ақ дуылдатып әкетті. Тіл мен жаққа қоса қабат біржола тұсау салынды. Бұл жерде қос құрдас енді қанша омалсын, ілдалап, бір-бірін сүйемелдеп екеуі ойға түсті. Қатын-қалашқа, бала-шағаға қарарға бет жоқ. Ауылдағылар бұлардың халдерін өздерінше жорыды. Арқар мен елік атамыз деп кеткен екеудің жалғыз өгізден айрылып қайтуының сиқы деп деп қана бағалады.

	Бұлғақбай мен Жұмаділ ертеңінде таң бозында ғана ес жиды. Сәл сергектеу Бұлғақбай еді:

	– Әй, құрдас! «Мың естігеннен бір көрген артық!» Кәне, сол Қоғалы аңғарына қарай тау асып аунап түсейік! Ендігі ырғасуға сосын да уақыт табылады!

	Өз еліне оралуға Жұмаділде де бет жоқтай екен, ол бірден келісті. Қалайда, Бұлғақбай қолы ұзын пенде ғой, тыққан, бұққан малының ішінен бір ат тауып, екеуі мінгесіп, Шаған таудан әрі асып, Құндақбайдың кіндік қаны тамған ауыл Күркілдектің үстіне бір-ақ құлады. Одан әріде қол созымдай қашықтықта бұл күнде сөз борасыны, үрей мен қорқыныш ұйтқыған Тастыөзек жатыр. Осында бұлар екі тәуліктей Түлкілі төбесіндегі қаралы оқиғаның мән-жайына мықтап-ақ құлақтарының құрышын қандырды.

	Не қам-қарекет керек? Ол сауалға ешқандай жауап жоқ. Бұлғақбайдың осы Жұмаділді ертіп, Қытай асып, сол Құндақбайды іздеп тауып, халін біліп қайтуға аңсары ауды. Бұл жағалбайлы Жұмаділдің сонау Қора, Шажа және осы екі судың қосындысынан туған төменгі Қаратал өзенінің бойында кезінде дүркіреп аты шыққан Қареке болыстың бас жылқышысы атануы тегін емес. Ол заманда бас жылқышы бас ақылшы дегенмен бірдей. Ал Қареке болыстың алдынан неше жылдар бойы сан-алуан дау-дамай өтіп, сан қиырдан жеткен, тісімен тас шайнаған темір жақ шешендердің небір тарландары «қайқы қара қылыштарын» айқастырған. Мына Жұмаділ соның бәріне куә. Демек, мұның ұққаны, білгені бір адамның басынан асарлықтай. Жол серікке бұдан қолайлы жан баласын табу сірә, қиынның қиыны.

	Алайда, жалайыр-мырза Бұлғақбай Білдебай баласының осындай шақта Қытайға сапарламақ ниетінің табанда күл-талқаны шықты. Тастыөзектегі ел «ойбай, қызылдар бүкіл қару-жарағын, пулеметін, эскадронын «Кісіқырылғандағы» қырғыннан соң дереу сол Қытайға қарай әкетті, шекараны енді ғана тас бекітіп, ары-бері тірі тышқан өтпестей етіпті» дегенді жарыса жеткізді. Бұл шындық еді. Оның солай екенін Бұлғақбай басқа ақпар арқылы да түйсінді. Бұл енді басын төс сүйегіне құлатып, сөйтіп қана елден, жұрттан жүз жасыруға көшкендей.

	Жағалбайлы Жұмаділ көмекке келді:

	– Әй, құрдас! Бүйтіп құлазыма! Басыңды көтер! Ерте-ерте заманда, ешкі құйрығы бөрте заманда, Он сан мен Орманбет, Жыласқан ноғай-қазақ заманында ел айрылыпты дегенді құлағымыз шалған ғой. «Ел айрылған» деген күй содан қалғанын өзің де тісіңнің арасынан шығарғансың. Егер Қытаймен екі араны тас қып бекітсе сол тәріздес заман басымызға қайта оралған ғой. Егіле берме! Бәрі құдайдың ісі!

	Сырмінез құрдастың мына жұбатуы Бұлғақбайды тығырықтан жұлқып шығарғандай әсер етті. «Ел айрылған» күйі! Бұл сазды мына жалайыр-мырзадан шыққан дарынды өнерпаз жас балауса шағында-ақ естіген еді. Міне, сол әуен құлағында қайта ызыңдады. Дереу, осы Тастыөзектен бір домбыра таптырып, аз-мұз қара-құраның көзінше оның құлақ күйін баптап келтірді. Сосын ең әуелі өз көкірегін жарып шыққан, үйреншікті «Тоғыз тарау», «Сыпыра жылау (жоқтау)», «Қалды-ау! Қалды-ау!», тағы басқа күйлерін безілдетті. Сондай дайындықтан соң ғана ескілікті, бұл күнде ұмытыла бастаған «Ел айрылған» атты халық күйіне жүрегі дауалады. Сірә, дарын иелерінде бірнеше қат зерде болады. Соның көзден таса ең төменгісінде небір асыл бұйымдар қозғаусыз жата береді. Оны бас иесінің өзі де білмеуі ғажап емес. Тек бір қозғаушы күштің ықпалымен ғана оның көзге шалынары хақ. Міне, мына жағалбайлы азаматы Жұмаділ сол қозғаушы күштің орнына жүргендей.

	Қысқасы, Бұлғақбай Білдебай баласы бұрынғы аталардан қалған ескі мұра – «Ел айрылған» күйін қайта жаңғыртып, Жетісу өлкесіндегі елдің игілігіне айналдырды. Жұмаділ мен Бұлғақбайдың тау асып осында жеткендегі бұл жолғы «олжалары» осы ғана еді.





ЭПИЛОГ




	Құндақбай Төленді баласының бұдан кейінгі тағдырын тек шолу түрінде ғана бере аламыз. Себебі, жаратылысы мүлдем бөлек, бір қауызға қанша тықпаласаң да сыймайтын аса күрделі, бастан кешкендері одан да шым-шытырық жанның Қытай жеріндегі тірлігі аңыз бен ақиқаттың мидай араласқан қоспасынан тұрады. Бір анығы, осы соңғы кетісінен соң туған жерге қайтып оралмаған. Екіншісі, «Кісі қырылғандағы» масқара жеңілісінен соң Қытай топырағына табаны тиген бойда ол ауыр күйзеліске ұшыраған. Әйелі Ақтолқын, інісі Мырзақбай және оның үйіндегі келіні Нұрсұлу бақсы-балгер шақыртқан. Ақтолқын үлкен әжесінен қалған күміс білезігін беріп, бір Қытай емшісін де үйіне жетелеп әкелген. Бірақ, бір де бірінен шипа табылмады. Қызыл-қаңлы мергенін басқа бір жай түртіп оятып, жөнге келтірді. Ол осында бұған дейін табан аударып жеткен қазақтардың жай-күйі еді. Бұл Қытай жерінде ол жылдары топыраққа тұқым сіңіру жұмысы маусым айының өне бойында жалғаса беретін. Тұқымдық дән табу, қытай, дүңген, ұйғыр тағы басқалардың көшпелі қазақтарға қысастығы Құндақбайдың мойнына қайта қамыт боп кигізілді.

	Құлжа қаласының маңын ерте заманда Асан-қайғы бабамыз желмаямен жортып өткенде «Бұл да бір жер жәннаты» екен деп бағалапты. Сөйткен жер жәннаты замана қыспағымен осында қоныс аударған қазақтардың табанына шөңгесін қадап, ара-тұра зар илетіп те кететін. Бірақ одан қызыл-қаңлы мергені асығыс қорытынды жасамайтын. Артта туған жерде қалған туыстардың халі нешік, содан да «ұзынқұлақ» арқылы хабар алып тұрды.

	Жылдар жылжып өте берді. Кеңес елінде колхоз құрылысы қарқын алды, күшіне енді. Бірақ тамағы тоқтықтың ауылы алыс. Тек кешегі ашаршылықтың қасында бұл «жарқын болашақтың» хабаршысына ұқсаушы еді. Тек ағы, қызылы аралас бетке ұстар белсенділердің біразы бірінен соң бірі ұсталып жатты. Ал Қытай жерінде жағдай басқаша. Тамақ та тоқ, ел де тыныш. «Сен тимесең мен тимен, бадыраң көздің» өзі. Міне, осы кереғарлық Құндақбайды әлсін-әлсін сабасына түсіретін. «Біраз елді осында көшірдім, біразы өз аяғымен жетті, қалайда, ол дұрыстыққа меңзейді» деген ой кейде өзін жас балаша әлдилейтін.

	Құндақбай көбіне туған жерде қалған өзіне жақсы таныс жалайыр-мырза Бұлғақбай Білдебайұлын, әлгі шеше жағынан туыс, қызыл әскер Ералыны, бәлшебектер өкіметіне жан-тәнімен берілген шапырашты-түрікпен Дәнеқұл Байсаловты және неге екені белгісіз, екеуара көп қатысы жоқ, әлгі өзімен бірге Қытай асам дегенде екі мәрте бетінен қайтарған жас бозбала Қабылбек Ибраимұлын, тағы басқаларды есіне ала берді. Олардың кейінгі тағдыры не болды дегізгендей. Әрі артта көзден өшкен туған жердің күйігі өзегін өртеп, ара-тұра түн ұйқысын бөлетінді де шығарды. Сондай бір күндерде шекара қанша қатты дегенмен де Қоғалының бір жігіті бері өтіп, Құндақбаймен жүздесті. Бұл жігіт Дәнеқұлды жақсы біледі екен. Құндақбай басқаға алаңдаған жоқ, бірден Дәнеқұлдың жайын сұрады.

	Ия, қанша «қызылшыл» дегенмен ол да тағдыр тәлкегіне ұшыраған екен. Өзі құрған артель басшысы бола жүріп, бұл бір әлсіздікке бой ұрыпты. Әлгі Молданазар жасақтарының қолынан шейіт кеткен ұлының кегін алмаққа жалайыр-қарақалпаққа қарасты кенегес руының бір сойылсоғарын өлтіріп, сол үшін, оған қоса басқа бір жала жабылып, он жылға Сібірге айдалып кетеді. Абақтыда жанынан тастамайтын бір алтын қасығымен тамақ ішіп жүреді. Оны сотталғандардың ішіндегі көсемі (пахан) көріп тартып алады. Дәнеқұл да пәлендей әлсіз адам емес, тек ол паханның жандайшаптары баршылық. Бірер аптадан соң араны ашылған пахан «Енді мына қасықтың алтын табағын тап» деп зікір салады.

	«Табағы жоқ» десе де анау қоймайды. Ызаланып шегіне жеткен кешегі қызыл комиссар, революционер Дәнеқұл етігінің табанына тыққан кездігін суырып, сонысымен паханды кеңірдектен ұрады. Дәнеқұлдың он жылына он жыл қосып береді. (Міне, Құндақбайдың естігені осы ғана. 1953 жылы Сталин өліміне орай амистияға ілініп, Дәнеқұл елге оралған. Ол жағын білуді Құндақбайға құдай жазбаған еді). Сол білгенінен-ақ Құндақбайдың қызыл өкімет жөніндегі білігінің бір қыры одан әрі ұштала түскендей еді. Ия, қара қазаққа деген аяусыздық, тағы да аяусыздық. Бұдан кейін Құндақбай Төлендіұлының санасына тағы бір түсінік тіркелді. Әлгі Қарашоқыдағы, Шапырашты-түрікпеннен шыққан, кәмпеске науқанында мал атаулыдан таза тақырланып, біреудің есегін сатқызып алып мініп, оған да көндікпей ақыры сол мал күйігінен өлген Дөненбай деген болды емес пе? Соның баласы Айдынбай рабфакқа оқуға түседі. Мектеп директоры бірде оған:

	– Сен байдың баласысың! Пәлең жұғады! Көзіңді құрт! – деп зіркілдейді. Айдынбай амал жоқ, біреулермен іліктесіп Қытайға өтіп кетеді. Бірер уақыттан соң КСРО мен сол кездегі Қытай үкіметтері өзара келісімге келіп, Қытайға қашқан қазақтарды еліне қайтаруға уағдаласады. Сондағы аз дүрмекпен Айдынбай Дөнен баласы елге оралады. Матайдың бөктерінде құрылған артельде есепші боп орналасады. Тек сол жылдарда Айдынбайдың бір байқағаны кім-кім де өзінің кедейдің баласы екенін, кедей екенін мақтан тұтатын дағдыға басыпты. Тіпті бұған жалғаса мал-дүние жисам екен-ау, тұрмыс түзесем екен-ау дейтін талпыныстан жұрдай, енжарлық, бойкүйездік, жалқаулық, немқұрайдылық атты үрдістер қара дерттей жабысыпты. Бұл жайды естігенде Құндақбай «өзгесімен қоса мынасы да қазақтың маңдайының сорына сор қосып бергені емей немене» депті. Қызыл-қаңлы мергеннің бұл наласы қаз-қалпында кейінгі ұрпаққа жетті.

	Ал 1937–1938 жылдардағы қызыл қырғын қазақтың сол қызыл өкіметке жан-тәнімен берілген, оқыған тамаша ұлдарын (ішінде Ораз Жандосов та бар) күйедей сыпырып әкеткені Құндақбай Төлендіұлының одан зорғыға да көзін ашты. Бұл енді өзінің ескі тамыры, орыс Данилов арқылы Құлжа қаласында диірмен ұстайтын Полумисковтың үйінде бұрынғы Орынбор казак әскерінің полковнигі Попенгутпен, оның адъютанты Сергеев және есауылы Манихинмен жақсырақ танысты. Клещов Фома Ларионовичты бұрынғыдан да ішке тартпақшы еді, тек отызыншы жылдардың орта шенінде бұл ескі кәнігі орыс офицерінің денсаулығы мықтап сыр бере бастаған. Бірақ өзгелер арқылы сол отызыншы жылдардың өне-бойында, әлгі «Голос эмигрантов» газетінің негізгі сарыны, сол кезеңде «Ұлы қолбасшы» атанған Г.М. Семенов тобының қам-қарекеті жайында үнемі хабар алып тұрды.

	Бұл турасында қызыл-қаңлы Құндақбайды айыптау орынсыз, себебі, сол кездегі халықаралық жағдайлар жөніндегі мұның білім, түсінігі шектеулі. Өзінің табиғи қалпының дәрежесінде ғана ол көп жайды пайымдап жүрді. Кешегі болыс, чекист, оқыған азамат Смағұл Диқанбай қажы баласымен өзара жақсы қатынас орнатты.

	Одан соң 1941 жылы Германия мен Кеңес одағы арасындағы ұлы шайқас басталды. Сонымен бір мезгілде дерлік (1941–1943 жылдары) Құндақбай сонау Қытайдың теріскей бөлігінде, Шыңжаң өлкесінде Орта жүздің Керей руынан шыққан Оспан Исламұлының басшылығымен бұрқ еткен ұлт-азаттық қозғалысына екі жылдай қатысып қайтып келді деген де дерек бар.

	Құндақбай Қытай жерінде де бұрынғы қалпынан аумаған деседі. Киімі де, мінез-құлқы да. Сол баяғы шолақ сары тон, мойынға асқан портупеясы бар, беліндегі жалпақ белдікке байланған маузері үнемі салпақтап жүреді, иленген, қызыл алмаағаштың жапырағымен боялған, балағы жырық тері шалбар әмсе үстінен түспейді екен. Маузер, бесатар, карабин сияқты қарулармен атқанда тағы қосымша бес оқты өзге саусақтарының арасына қыстырып қояды, бір оқпен екі адамды жайратады екен. Әрі өзі өлтірген адамның қанын иіскеп көретін де дағдысы болған. Кейбіреулердің оны «қанішер» атауы да содан, шамасы.

	Тағы бір аңыз былай сөйлейді. Соғыстан кейінгі кезеңде, 1945–1946 жылдары Кеңес Одағы елінің тыңшылары Құндақбайдың асқан әскери қабілетін танып, «бұл мұсылмандар соғысы, ғазауат соғысы» деген желеумен оны Чан Кай-ши басқарған гоминьдан үкіметіне қарсы соғысқа да арандатқан. Осы соғыста оған Қытай армиясының полковнигі шені берілген, «именной карабин» қаруымен марапатталған. Сол 1947 жылы, бұл кезде үнемі Құндақбайдың қасында жүріп, өзі де әжептәуір шен-шекпенді иемденген әлгі қаңлыжантекеден шыққан Қожахмет Майкөтов бұрынғы уәдесінде тұрып, шаранасын жаңа ашқан кішкентай қызы Ұлтайды Құндақбай мен Ақтолқынның бауырына салыпты. Бұл оқиға да қызыл-қаңлы мергенінің ғана емес, оның інісі Мырзақбай мен келіні Нұрсұлудың да шаңырағының астындағы үлкен тойға ұласыпты.

	Сол бір тойлар, қуанышты күндер үстінде шекарадан ары-бері өтіп жүретін, әлгі Дәнеқұл Байсалов жайын сыпаттаған жігіт тағы келіп, Құндақбайға Қоғалыдағы кешегі чекист, Жаңғызағашта рабкоомның төрағасы, кейін одан босап, сүт зауытының жай жұмыскері атанған Сапарғали Әліпов пен Бұлғақбай Білдебай баласының бір хикаятын баяндады. Құндақбай Сапарғали Әліповтың ныспысын естігенде тұла бойымен дүр сілкінді. Енді қалай, осыдан он бес, он алты жылдай бұрын, сонау Қоғалыда осы Құндақбай қазақтарды Қытай асыруға жанталасқан шақта мұның соңынан шам алып түскен өлермен қызыл белсенділердің бірі осы емес пе еді? Сосын да шекара асып жеткен жігіттің бұл хикаятына мұқият зейін қойды.

	Әрине, бұл 1947 жылы Сапарғали Әліпов сияқты мына Бұлғақбай Білдебайұлы да Кеңес үкіметінің сенімін әбден иемденген. Қолынан келмейтін өнері жоқ Бұлғақбай кезекті Бірінші мамыр қарсаңында аудан, колхоз басшыларының өтінішімен қазақы киіз үйдің тамаша нұсқасын жасаған. Көксу табанынан тал, қайыңның іске татыр бұтақтарын іздеп жүріп, одан уық, кереге, шаңырақ, босаға жасайды. Қойдың құмалағын үйіп жағып, соның арасына тығып, сәл жұмсарған ағаштарды тезге салып иіп, түзеп, уық, кереге, шаңырақтың бөлшектерін құрастырғанда алдына жан салмастың өзі. Әрі оларды қазақы өрнектермен әшекейлегенде тіпті көздің жауын алады. Міне, осы Бұлғақбай Білдебайұлы жасаған киіз үйлер колхоз, аудан ғана емес, облыстық көрмелерге қойылыпты. Сол кездегі республика басшыларының да бір-екеуінің көзіне ілігіпті. Күйшілік, сазгерлік, мергендік, аң мен құстың тілін білетін қасиеттері өз алдына.

	Міне, сосын да мұны республикалық көрмеге де қатыстырыпты. Ол көрмеге Бұлғақбай тоғыз үй жасап апарып бас жүлдені жеңіп алыпты. 1939-жылы Қазақ ССР Жоғарғы Советі Президиумының төрағасы Әбдісәмет Қазақбаев сол кезде Ақшоқыда отырған Бұлғақбайдың отбасына келіп, оның төрт қыз, төрт ұлын қасына отырғызып суретке де түсіпті. Бір қосарлығы, әлгі үнемі Бұлғақбайдың қасында жүретін, өзіне туыс, жалайыр-мырза Қойшыбек деген жігіт те бұған көп қолқабыс жасаған. Бұл сиыр терісінен көн етік тігудің шебері. Шегесін қатқан қайыңнан жасап, теріні бабына келтіре илеп, тарамыс жіппен тігілген аяқкиім таудың тастақ жолдарында талайға дейін дес бермейтін. Бұлғақбайдың әртүрлі қам-қарекетіне мұның да қосқан әрқилы үлесі мол.

	Тағы бір қызығы, сол Қазақбаев келіп кеткен жылы Бұлғақбайдың Мәскеуге поезбен сапар шегуіне тура келеді. Вагонда орыстардың арақ ішіп, шошқаның етін сүйсіне жегенін көріп, жиіркеніп, орта жолда түсіп қалып елге оралыпты.

	Қасында өзінің Ырсалды атты қызы және тағы бір қыз болған екен. Осы қылығы үшін Бұлғақбай өмір бойы өкініште жүріпті.

	Міне, сөйткен Бұлғақбай Білдебайұлы мен Сапарғали Әліпов еді ғой. Қоғалыдан шекара асып жеткен жігіттің Құндақбайға айтқан әңгімесі мынау: Әрине, соңғы аталған жайлардан бері де талай жылдар өтті, соғыс болды, заман өзгерді, соның өзінде де әлдебір құбыжық бұлардың ізін бағып жүргендей. Тіпті осы соғыстан кейін де Бұлғақбай Ақшоқыдан шығып, Шүмекті бастауы, Шағандағы Айқайтас, одан әрідегі Аралтөбеге дейін жетіп, елік пен арқар атып, оларды екі-үш өгізге тиеп әкеп, колхоздың қоймасына өткізеді екен. Қоймашы оларды бір асымдап, сондағы колхоз мүшелеріне таратады. Сапарғали Әліпов те өз қауқарынша кеңес еліне қызмет етпек. Сөйткен жандарға бұйырған сыбаға сәл басқаша.

	Сүт зауытында бір татар инженер жұмыс істейтін еді.

	9-мамыр, Жеңіс мейрамы қарсаңында инженер Сапарғалиға қолқа салады: «Сізді мерген атайды, мына мейрам қарсаңында бір аң атып берсеңші, егер қабан болса тіпті жақсы». Сапарғали Бұлғақбайға келеді: «мына инженер бізге керек адам, сөзін жерге қалдырмайық, бір жабайы қабан атып бер». Бұлғақбай: «Он сегіз жыл бойы намаз оқимын, доңыз атпап едім. Мені әуре қылма». Бірақ Сапарғали жата-жастана өтініш жасайды. Екеуі келесі күні ерте тұрып, ат ерттетіп, Шаған тауын бетке ала жүріп кеткен. Сәуір айы, тау баурайы салқындау. Орта жолда бір үлкен мамаағаш бар. Соған жетіп, аттарынан түсіп едәуір уақыт дамылдайды. Мамағаштың сырт кескініне қарап Бұлғақбай сәл-пәл қиялға батады. Кенет Бұлғақбай: «Әй, Сапарғали, мен саған бір қорыққанымды аайтайын ба?». «Е, айта ғой!». «Әлгі кәмпеске заманының қарсаңында осы Шағанға көтеріліп, жолай мына мамаағашқа үнемі ат байлаушы едік. Сондай бір шағымда «Жетер» деген бір сенімді итімді ертіп, атқа мініп, аңға шығып едім. Мына өзің көріп тұрған мамаағашқа жетіп, атымның шылбырын соған байладым да кепкен қурайға жантая кеттім. «Жетер» деген итім оны-мұныны иіскелеп, сәл ұзап кеткен. Кенет сол итімнің қыңсылаған даусын естіп, жалма-жан атып тұрдым. Қарасам итім осы мамаағашқа, маған қарай бар пәрменімен зытып келеді екен. Соңынан алты бірдей қабан қуып келеді. Мен мамаағашқа шығып кеттім. Мылтығым бар, оны Жаңғызағаштағы бір казак-орысқа он сегіз қабан атып беріп алғанмын. Соны оқтап, ең үлкенін көздеп атып едім, шүріппесі үзіліп қалды. Енді қайттім?! Алты қабан мамаағаштың түбінен ары-бері айналсоқтап кетпей қойды. Итім сол бетімен зым-қайым жоғалды. Түс болды. Сәуірдің күні түске қарай қатты қызатыны бар. Төбемнен күн өтіп барады. Кенет әлгі мен көздеген қабан тұмсығын шошаңдатып суатқа кетті. Басқалары да. Міне, сонда ғана ілдалап, мамаағаштан түсіп, атыма міндім де, ауылға қарай құйғыттым-ау! Жолай Ақшоқыдағы өзіммен ауылдас, мал іздеп жүрген Ахмет дегенді ұшыраттым: «Аха, Аха, мені алты бірдей қабан қуып келеді!» Сөйтсем ол да бір сужүрек сорлы екен, мені тастай өз бетімен ол да қашты. Сосын жүрегімді қолыма ұстап, үйге әрең жеттім. Кемпіріме «Ит қайда» десем, «ол итің қыңсылап, құйрығын қысып, төменге қарай жан ұшыра безді» дейді. «Ол аруақ атқыр, мені жауға тастап кетті ғой» деймін. Міне, сондағы қорыққаным әлі есімнен кетер емес! Жасанған жаудан қайтпаған басым сондай бір күйден де өттім.

	Осы әңгімеден соң Сапарғали мен Бұлғақбай мамаағаштан әрі екі айрыла жылжыған. Кенет орталарынан бір қабан жүгіріп өткен. Екеуі де оқ атқан. Дәу қабан тұмсығымен жер сүзе төңкеріле құлапты. Тек қайсысының оғы тиді, белгісіз. Енді екеулеп, қабанды қыл шылбырмен байлап, атқа теңдеп, сүт зауытындағы татар инженерге табыстапты. Сол күні кеште бәрі сонда «свежинка» жасапты.

	Қоғалыдан бері шекара асып, Құндақбаймен жүздескен жігіттің бұл жайды ежіктеп, қызыл-қаңлы мергеніне жеткізуінің бір мәні бар екен. Сол сүт зауытындағы «свежинкадан» соң үш күн өткенде НКВД атжалмандары түнделетіп келіп, кешегі чекист,рабкооп төрағасы, қазіргі жай жұмыскер Сапарғали Әліповты бала-шағасының көзінше қол-аяғын байлап әкетіпті. Бұлғақбай Білдебай баласын да тұтқындап, бес-алты күн сұраққа алып босатыпты. Ал Сапарғали Әліпов сол кеткеннен мол кетіп, тек 1954 жылы ғана елге оралыпты. Ия, оның да елге оралғанын көруді, не естуді Құндақбайға құдай жазбаған еді.

	* * *

	Құндақбай Төлендіұлының қазасы жөнінде де бір-біріне кереғар әлденеше хикаят бар. Айтжан деген шал Қытай жерінде Құндақбайды 1947-жылы өз көзімен көрген. Қытай жерінен қашып жүріп, басқа ныспымен бір үңгірді паналап, сонда қыстап шығыпты. Бір жерде тұрақтамайтын алып-ұшпа мінезді екен. Қытай әскері қанша айла-шарғы жасаса да ұстай алмаған. Оның циркач, мерген, оққағары бар, тағы басқа қасиеттерін өз көзімен көрген қытайлықтар әмсе ішектерін тарта таңырқайды. Бұл қызыл-қаңлы сұрперенінің дақпырты Мәскеудегі Сталинге де жетіпті. Ол Мао-Цзе-Дунға «ол циркачты бізге әкеп беріңдер, оның өнері біз үшін де кәдеге асар» дейді. Мао-Цзе-Дун ұстап қолға түсіреді. Тек вагонмен Қазақстанның ішімен Ресейге әкетіп бара жатқанда бір ғана қылышпен қаруланған Құндақбай 25-30 адамнан тұратын взводты турап тастап қашып шығыпты. Тек сол 1947-жылдың қара күзінде Құндақбайдың ауырмай-сырқамай өз ажалынан өлгеніне әлгі Айтжан деген шал өз басын куәлікке тартады.

	Ал сол Қытайда Құндақбаймен көрші тұрған Қалмақбай деген қария мына нұсқаны жыр қып жеткізеді. Құндақбай 1949-жылы өлген. Бұл дерегін мынадай оқиғалармен нақтылайды. Құлжада абақтыда жатқанда достары оны ұрлап, атқа мінгізіп алып қашады. Соңынан қуған Қытай әскерінің бір оғы жауырынынан тиіп, Құндақбай ат үстінде жараланады. Қаланың шетінде, уәделескен жерде достары күтіп алып, ол енді атқа міне алмайтын болғасын арбаға салып, тау жақтағы біреудің үйіне әкеледі. Сонда ешбір ем-дом қонбай екі күннен соң ол ақтық демін алыпты.

	Бұл жорамалды теріске шығаратындар да бар. Себебі, сол Қытайда қашып-пысып жүргенде Құндақбайдың түнде түсінде үстінен жылан өтіпті. Сондағы дүңгеннің бір бақсысы бұл түсті былай жорыпты: «Сенің ажалың оқтан емес, сен аурудан өлесің». Сонда Құндақбай: «апырай, мына дүңгеннің жоруы дұрыс шықса аруақтар менің оқтан өлмейтінімді айтып екінші мәрте аян берді ғой» депті. Бұл соңғы мәтінді қоштайтын тағы бір аңыз бар. Құндақбай Қытай жерінде әлгі Смағұлдың әкесі Диқанбай қажының ең жақын досы Елмұраттың баласы Ақатаймен нағыз қандыкөйлек жолдасқа айналыпты. Бұларға сондағы ұлты қазақ, бірақ жастайынан дүңгенге сіңген, қазақшаға судай Үйсін (Ю-сун) деген жігіт қосылады. Бұл соңғы аталған да Қытай әскеріне қаны қас, ержүрек жас екен. Бірде қыс айында Құндақбай, Ақатай Елмұратұлы, Үйсін (Ю-сун) – үшеуі сол Қытай тыңшыларының көзіне түсіп, жан сауғалап, Сарыбұлақ тауына қарай қашады. Жергілікті өкімет ол үшеуді қайтсе де тірідей қолға түсіріңдер деп, бір взвод жөнелтеді. Ал үш қашқын қарлатып, тау өрлеп кеткен. Взвод командирі «бұлар қалайда Сарыбұлақтан әрі асып кете алмайды, амалсыз бері оралады» деп, орта жолға екі адамды күзетке қояды да өздері сәл төмендегі бір лашықты паналайды. Сонда Құндақбай өзінің іскерлігіне басып, әрі екі жолдасының көмегімен шана жасап, айнала жолмен төмен құлдилайды да әлгі күзеттегі екеуді дыбысын шығартпай өлтіреді. Ал Үйсін (Ю-сун) әлгі лашықта түнеген взводтың баршасының винтовкаларын істен шығарады. Ертеңінде екі жақ соғысқанда қытайлық әскерлер ата алмайды, сосын да Құндақбай бастаған үшеу бір взводты қамшымен айдап әкеліп, етекте жұрттың көзінше сойып тастапты.

	Осы оқиғадан соң Қытай билігі Құндақбайға қарсы тіпті өршеленеді. Міне, осыған жалғас бір Әсемақын деген кісі мынадай естелік қалдырыпты. Біз жоғарыда келтірген жайдан соң Құндақбай сондағы өзі бай, әрі Қытай өкіметіне қызмет етуші бір Сүлеймен дегеннің ұзақ жолға шыдамды, сүйекті бір арғымағын тартып алады. Сүлеймен кішіктік жасап, оны билеуші мекемелерге жария етпей Құндақбайға өзі келеді.

	«Мынау малымның құты еді, арғымағымды қайтар» дейді. Құндақбай оған басқа бір атты мінгізіп жібереді. Сүлеймен басы салбырап үйіне қайтады. Сол түні Құндақбай жігіттері осындағы қазақтарға қысастық жасаушы, қаныпезер Сүлейменнің бүкіл жылқысын түгел айдап әкетеді. Сүлеймен қытайлық билеуші орындарға жан ұшырып жетеді. Сол жолы қалай қамсыз қалғаны белгісіз Құндақбай тұтқындалады. Оны абақтыда осы әңгімені бізге жеткізуші Әсемақын деген кісі күзетеді. Тергеу барысында сол күзетші Әсемақынның көмегімен бе, ол бостандыққа шығады. Тек қытайлық сұңғыла біреу оның басына жуса кетпейтін желім сияқты бірдемені жағып жібереді. Содан науқастанады. Оны Әсемақын өзі емдейді. Онысы шипа болмайды. Ләусеген деген жерде өледі. Қытай өкіметі оны сойдырып, жүрегі аттың жүрегіндей тым ірі екенін, әрі қалың түк басқанын анықтайды. Әсемақын сол заманда мұның анық шындық екеніне қалың көпшілік алдында куәлік беріпті.

	Тағы бір нұсқада былай ежіктеледі: Құндақбай Құлжа қаласынан батыс-теріскейде жатқан Сүйдін қаласының маңында қолға түскен. Астық бастыратын дөңбекке байлап, оны қытайлықтар осы Сүйдінде қинаған. Содан әбден қалжыраған Құндақбайды достарының, туыстарының қолына берген. Олар сол шақта Сүйдіннен отыз шақырымдай теріскейде, тау жақтағы Ләусегенде тұрады екен. Біршама қазағы молдау елді мекен. Құндақбайға ем-домның бәрін жасатады, бірақ беті бері қарамайды. Науқасы біржола меңдеп тынысы ауырлаған шағында ол тілге келіп: «Маған Доланалының аршасы мен қазысын жібертіңдерші, соларды иіскеп өлейін» дейді. Доланалыны алыссынып, достары берідегі Аралтөбенің аршасы мен қазысын әкеледі. «Мынау Доланалыдан әкелінген сарқыт емес қой» деп Құндақбай оларды лақтырып жіберіпті. Содан үш күн өткенде Құндақбай жарық дүниемен біржола қоштасыпты.

	Мұның бәрі жалған, алып-қашпа өсек, Құндақбай ауырмаған да, оқ та дарымаған, басқа ныспымен Қоғалы өңіріне өтіп, кейін осында көшіп келген өз отбасына да, әйелі Ақтолқынға, қызы Ұлтайға, інісі мен келіні Мырзақбай, Нұрсұлуларға да жуымай алыс-алыс тауларда жабайы адамша ғұмыр кешіп, әбден қартайып өлген дейтіндер де табылады. Оның өлімін басқаша да сан саққа жүгіртетіндер де қисапсыз.

	Бірер сөз Смағұл Диқанбай қажы баласы туралы. Ол кейінгі кезеңде, заман өзгерген шақта да елге оралмаған. Ол әлгі әкесінің жан досы Елмұраттың баласы Ақатайға: «Сенен өзге зерделіні ұшыратпадым, өз қарасирақтарым – Алжан мен Құлжан әкесі мен атасына тартпаған, әлжуаз, ойлары таяздау» деп бастап, баяғыда осы Қытайда жасырынып жүрген Тоқтамнан әлгі атышулы атаман Дутовтың қалай өлтірілгені туралы, Құндақбай мен оның қандыкөйлек достары туралы және басқа да жұрт көзінен әзірше тасада жатқан ащы шындықтарды асықпай-саспай сап-сабымен, оқыған адамның тілімен баяндап беріпті. Кейін, елуінші жылдары елге, Қоғалы өңіріне оралған Ақатай Елмұратұлы арқылы жеткен ол баянның біразын біз де пайдаландық.

	Құрметті оқырман! Біздің Ұлы жүз-қаңлы елінің түлегі, өз заманындағы аса күрделі, жұмбақ жаратылысты, жүрек жұтқан қаһарман Құндақбай Төлендіұлы өмірінің барлық қыр-сырын сарқып түгендеп бердік деген абыройға иегіміз қышымайды. Әлі де ашылмаған, жеріне жеткізілмеген құпия сырсыпаттар тау-тау боп үйіліп жатқаны хақ! Оларды жариялауды келешектің ойлы азаматтарының еншісіне қалдырдық!



	Романның соңы 2016-2020 жылдар





	https://t.me/kzkitap





Notes


	[←1]

Бұл әннің біз келтірген нұсқасында кейбір жолдар әуелгі нұсқада басқаша болуы да мүмкін (Ұ.Д.)





