Полковник Қаппар Сүлейменов Қызылорда облыстық Ішкі істер Басқармасында 1957-1987 жылдары, оның ішінде жиырма төрт жыл жауапты қызмет атқарып, он алты жыл Басқарма Штабының бастығы болып, қылмысқа қарсы күресті ұйымдастыруда ұзақ жылдар үлкен тәжірибе жинаған, ішкі істер органдары қызметінің барлық салаларының қыры мен сырын жетік зерттеген кісі.

	Оның детектив жанрымен жазған «ИКС» операциясы» атты бірінші кітабы 1997 жылы Алматыда жарық көрді. Сондағы көрсетілген сан қилы қияметтердің жалғасы ретінде автор бүгін шым-шытырық оқиғаларға, оперативтік комбинацияларға толы «Көлеңке» операциясы» атты детективті романын оқушылар назарына ұсынып отыр.





«ЖАРҒАНАТТАР» ОПЕРАЦИЯСЫ


	Шефтің бұйрығымен Федор Косых келіскен жерге жақындаған сайын жүрісін баяулатты. Мезгіл күндізгі сағат 13 болатын. Көшеде кісілер сиреп қалған кез, ал бұл жерде Косыхтан басқа бір жан жоқ еді. Өзіне қарсы келе жатқан Шефті көрiсiмен Косых аяғын асыға басты. Мұндай кездесуге Шеф тоқтамайтын әдеті бойынша Косыхқа жақындап келіп, аузындағы папиросын тұтатуға оттық сұрап сәл аялдаңқырады. Косых үнсіз қалтасынан оттығын алып бір шырпыны жағып, Шефтің аузындағы папиросын тұтатып берген соң, ол бұған бір папирос ұсынып, танымайтын адамдай алған бағытымен кете берді. Өз үйіне келген Косых папиросты жыртып ашып, ішіндегі шиыршықталған ақ қағазды алып, оқып шықты да, оны өртеп жіберді. Сонан соң телефонмен біреуге түнгі сағат 10-да жиналуды тапсырды. Енді асыға басып көшеге шығып, қаланың шығыс жағын бетке алып жүріп кетті...

	Қараңғы түнді жамылып Кocых көшемен келе жатыр. Көздеген жерге барғанша әлі жарты сағаттай уақыт бар. Асығып келе жатса да алды-артын көзбен шолып келеді. Баратын жеріне жақындағанда жүрісін баяулатып, із тастаған қояндай көшенің арғы бетіне шықты да, жан-жаққа көз салды. Күдікті ештеңе болмаған соң көшенің сол жағына қайта шығып, дарбазасы биік қораға жақындап, қалтасынан әдейі алып шыққан баланың жұдырығындай тасты алып, қораның ішіне лақтырып жіберді де, тыңдап тұра қалды. Қорада ешқандай дыбыстың болмағанына көзі жеткен соң енді өзі де қораның бұрышына барды да, ішке қарғып түсіп, темір тордың бойын жағалап отырып, өзі келген көшемен қатар жатқан көшедегі қораның ішіне өтіп, бір үйдің есігін қақты. Үй егесі өзіне белгілі тәсілмен қағылған есікті ашып, Косыхқа жол берді. Косых үйге кіргенде оны күтіп отырғандарды көзімен бір шолып алды да стол басына отырып:

	– Иә, торпақтар, қалайсыңдар? – деді.

	– Бәріміз осындамыз. Үйге жақындағанда алды-артымызды әбден бақылап алдық, күдікті ештеңе болған жоқ, – деді түрегеп тұрған дәу сары жігіт.

	– Жарайсыңдар. Менің сақтықта қорлық жоқ деген сөзімді естеріңде сақтасаңдар қор болмайсыңдар. Ал, енді ішіп-жейтін нелерің бар? Ертеден бері аузыма нәр алуға уақытым болған жоқ, ішім иттей ұлып барады. Алда тұрған жұмысты тамақтанып алған соң талқылармыз, – деп Косых дəу сарыға қарады. Ол бөлмеден шығып кетті. Аздан соң үй егесі стол үстіне тағамдар әкеліп қойып жатты. Енді барлығы отырып тамақтануға кірісті. Стол үстіне бір шыны арақ та қойды. Бес кісіге бір шыны не болсын, бір айналымнан соң шыны босап қалды. Косых қарсы отырған жігітке қарады, ол мұны бірден түсініп, бұрышта жатқан қара дорбадан тағы бір шыны арақ әкеліп стол үстіне қойды. Рөмкілер тағы бірден көтеріліп, ішіндегі жүз грамм арақты көмейге тигізбей өңешке «лық еткізгенде бәрінің түстері өзгеріп сала берді. Тамақтанып алған соң Косых әңгімені бастады.

	– Біздің баратын жеріміз, – деп қалтасынан бір парақ ақ қағазды алды да, оның бетін сыза бастады. – Мынау Комаров көшесі, мына жерде арақ сататын дүкен бар. Дүкенге екі адам ғана кіреді, үшіншісі сыртта бақылауда тұрады. Баратын мезгіліміз сағат 13 пен 14-тің арасы. Бұл кезде «қоқыстар» түскі үзіліске шығады. Олар үйлеріне барып шешініп тастап тамақтанып жатқанда біз жедел қимылдап, сатушы әйелді аузын ашырмай тастап, ақшаны алып шығуымыз керек. Берілетін уақыт 3, әрі кеткенде бес-ақ минут. Қалай? – деп ол отырғандарды көзімен түгел шолып шықты. Отырғандарда үн жоқ. Косых енді дүкендi тонауға қатысатын кісілерді анықтауға кірісті. Дүкенге кіретін екі кісі белгіленді. Олар астары мен тысы екі түсті кәстөм киетін болды. Қарудан жалғыз-ақ қосауыз кеспе мылтық болатын болды. Мұнан соң сырттан бақылаушы белгіленді. Өткен жолы тонауға қатысқандар бұл жолы тонаушылыққа қатыспайтын болды.

	– Бәрің осы үйден шықпайсыңдар, менің бұйрығымды күтесіңдер. Дүкеннен аман-есен шығысымен екеуің екі жаққа кететіндеріңді ұмытпаңдар. Баратын жерлеріңді жақсы білесіңдер, барлығымыз сол жерде кездесетін боламыз, – деп Косых әңгімені бітті деген түр білдірді де, стол үстінде бос жатқан рөмкелерге қарап: – Мыналарыңнан тағы бір қағып тастауға бола ма? – деп отырғандарға қарады. Отырғандар үнсіз қалып, бір-біріне қарады.

	– Түсінікті, – деді Косых. – Жарайды, осы тойғанымыз бүгінге жетер. Менен бұйрық алғанша сау болыңдар, – деп үйден шығып кетті.

	Қалалық жерлерде арақ-шарап сатылатын дүкендер Партия мен Совет үкіметінің қаулысымен қаланың шетіне көшірілген кез болатын. Осындай дүкендердің бірі қаланың ең шетінде салынған көп қабатты үйлердің бірінде орналасқан еді. Оның есігі айдалаға айқарыла ашылып, ертеден бері арақ саудасы қызып жатқан. Арақ десе әкесіне қарамайтын ішкіштер ашық есікке сыймай, дүкеннің iшi де, сырты да азан-қазан. Түске жақындағанда әкелінген арақ та таусылып, кісі аяғы басылып, сатушы әйел де «Үh!» деп демін алып отырды да, оң жағында тұрған үлкен қорапта үйіліп жатқан ақшаларды санауға кірісті. Дүкен жабылуға шамалы уақыт қалғанда ішке беттеріне қара маска киген екі кісі кіріп келіп, біреуі есікті іштен жауып тұрды да, екіншісі қолындағы кеспе мылтықты сатушының маңдайына тақап тұрып: «Жат етпетіңнен!» деп бұйырды. Сатушы әйел не болғанын түсінбей аңырып қалып еді, мылтықты аузына тақағанда көзі бұлдырап, есінен танып, отырған орындығынан аунап жерге сылқ құлады. Арада қанша уақыт өткені белгісіз, бір кезде есін жинап, көзін жаймен ашып көрді де, аузына тақалып тұрған мылтықтың жоғын біліп, енді жайлап жан-жағына көз салды. Дүкен іші тым-тырыс, жан жоқ. Ептеп басын көтеріп қасында жатқан қорапқа қарады. Дүкен ішінде ешкім жоғына көзі жеткен соң ұшып тұрып қорапқа жабысты. Қорапта көк тиын қалмағанын білген соң жалма-жан артында тұрған телефонға жабысты, бірақ ол да үнсіз қалыпты. Оны әрі-бері тарсылдатып қолымен ұрып жатып телефон сымының шорт үзіліп жатқанын көріп, сасқалақтап далаға жүгіріп, «Ойбай, ойбай, тонап кетті, тонап кетті» деп далбақтап олай да, бұлай да жүгіре берді. Бірақ мұны көретін жан жоқ, не істерін білмей, екі көзінен жас сорғалап маңдайын тоқпақтап ұра берді...

	Тонаушылар дүкеннен шығысымен беттеріндегі қара маскаларын сыпырып алып, үйдің бұрышын айнала беріп үстеріндегі кәстөмдерін шешіп теріс айналдырып, басқа түсті кәстөм киген адам болып шыға келді де, екеуі екі жаққа жұмысқа асығып бара жатқан кісілердей, кете берді.

	Тал түсте дүкен тоналды деген суық хабар қалалық милицияның кезекшілеріне жеткенде арада жарты сағаттай уақыт өткен еді. Оперативтік топ оқиға болды деген жерге келіп сатушыдан оқиғаның мән-жайын анықтап алды да тиісті шараларға кірісіп кетті. Бірақ тонаушылардың түс-тұлғасын көрдік деген ешкімді кездестіре алмады. Ал сатушы болса есінен танып ештеңе айта алмады, тек беттеріне қара шұлық сияқты бірдеңені кигенін, біреуінің қолында қосауыз мылтық болғанын ғана айтып, қорапта жатқан ақшалардың қолды болғанынан басқа түк те айта алмады.

	– Төбемнен жай түскендей, екеуінің қайдан пайда болғанын да білмей қалдым. Бетіне кигендерінен жылтыраған көздерін ғана байқауға шамам келді, – деді сатушы жылағандай болып.

	– Үстерінде қандай киімдері бар екен? – деп сұрады оперативтік топты басқаратын капитан.

	– Екі көзім қарамен жабылған беттерінде ғана болды, аузыма мылтығын таяғанда есімнен танып құлап түскенімді де білмеймін. Мен есімді жиғанда дүкенде ешкім жоқ екен. Мұнан басқа ештеңе білмеймін.

	Оперативтік топ осы маңайды қанша зерттесе де, ештеңе таппады. Арақ сатылған күні келіп тонағандарына қарағанда ұрылар осы маңайды бірнеше күн бақылап жүрген сияқты. Бәлкім, осы үйде тұратындардың бірінде тонаушылармен байланысы бар біреу болуы да мүмкін деген ой да назардан тыс қалмады. Бірақ әзірге саумалайтын жіптің ұшы қолға ілінбей қала берді. Оқиға болған жерді түгел зерттеп болғаннан соң дүкенді жауып, есік-терезелерін бекітіп, пломбылап оперативтік топ кеңсеге қайтып келді.

	Оперативтік топты басқарушы қылмыспен күрес жүргізетін бөлім бастығы милиция капитаны Синельников келісімен қалалық ішкі істер басқарма бастығы полковник Азаровқа оқиға туралы толық баяндап берді.

	– Мұндай тәсілмен бұрын тонаушылық жасағандарды түгел тексеріп шығыңдар. Барлық арнаулы есепте тұратындарды тексеріп, кім сол кезде қайда болды, немен айналысты – түгел тексеріңдер. Еңбек түзеу органынан жақын арада оралғандарды бақылауға алыңдар. Осындай қылмыс жасап сотталып кеткендерді еңбек түзеу органдарынан түгелдеңдер, бәлкім, олардың ішінде ерте босанып жақын арада қайтып келгендер бар шығар, – деді полковник Азаров. Ол темекісін тұтатып алып аз отырған соң тағы да капитанға қарап:

	– Облыстық ішкі істер басқармасымен де тығыз байланыс жасаңдар, олардың да көмегі тиіп қалар, – деп полковник боссың дегендей түр көрсетті.

	Синельников кабинетіне келіп, телефон трубкасын алып:

	– Жолдас капитан, мен Синельниковпін ғой. Жаңа ғана отыз сегізінші дүкендi тонағаны жайлы Азаров жолдасқа баяндап шықтым. Тонаушылар туралы әзірге ешқандай мәлімет табылмай жатыр. Сатушы әйел де бізге ештеңе айта алмай отыр, – деді телефон сымының екінші ұшында тыңдап отырған облыстық Ішкі істер басқармасының қылмыспен күрес жүргізетін басқарма бастығы Виктор Стаценкоға. Ол Синельниковтың баяндамасын түгел тыңдап алып, біраз ойланған болды да:

	– Сатушы әйел өзі ақшаны иемденіп, белгісіз біреулер тонап кетті деп жүрген жоқ па? Бұл күдікті мәселе екен. Тапа-тал түсте кім тонаушылыққа бара қояр екен? – деді.

	– Жолдас бастық, бұл да біздің шараларымыздың шеңберінде. Дүкен ішін зерттеп жатқанда тығулы тұрған төрт жәшік арақ табылды.

	– Әне, көрдің бе? Сатушының маңында көбірек жұмыс істеу керек. Мұны бір сағат кейінге қалдыруға болмайды, капитан. Мен де саған көмек берермін, – деп Стаценко трубканы қоя салды.

	Синельников дүкенші әйелді кабинетіне шақырды. Дәл осы кезде кабинетке Стаценко да кіріп келді. Екеулеп отырып сатушымен егжей-тегжей сөйлесті. Дүкенге сол күні әкелінген арақтың саны анықталды, олардың барлығы да түске дейін сатылған деген сатушының бірінші рет дүкен ішінде айтқанын тағы растатып алды да, Стаценко төрт жәшік тығулы қалған арақты бүйірден сұрап қалды. Сатушы үндемеді.

	– Сіз, мүмкін, бұл арақты түнде сатуға дайындап қойған шығарсыз? Түнде сатылатын арақтың бағасы жоғары болатынын біз де жақсы білеміз, – деді Стаценко бірден жағадан алғысы келіп. Сатушы сасып қалды, беті қызарып, көздерін жыпылықтатып, төмен қарай берді.

	– Сатып үлгірмедім.

	– Неге өтірік айтасыз? Төрт жәшік арақты жасырып қойғансыз, ал біздің жігіттерге алғашында арақ түгел сатылды дегеніңіз есіңізде ме? – деп Стаценко да сұрағын жаудырта берді. Сатушы әйел есінен танардай болды. Дәлслі жоқ. Шындықты айтайын десе, ертеңін ойлап не айтарын білмеді.

	– Мынау нағыз саудагер кісі ғой, – деп Стаценко енді Синельниковқа қарады. – Бәлкім, дүкенге тонаушылар келмеген де шығар? Ақша осы кісінің қалтасына түскен де, өзі тал-түсте тоналдым деп жарияға жар салып жүрген сияқты. Алдымен мұның үйіне тінту салайық. Соның нәтижесінен біз біраз айғақтың бетін ашармыз, – деді Стаценко. Мұнымен келіскен Синельников тез арада сатушы Кравченконың үйіне тінтушілер тобын аттандырды. Стаценко кабинеттен шығып кеткен соң Синельников біраз оперативтік мағлұматтармен танысып отыра берді. Арада екі сағат өткенде оперативтік топ та келіп, Кравченконың үйінен бес мың сом ақша табылғанын айтып, ақшаларды тиiстi қаулылармен капитанның алдына қойды.

	– Енді іс басқа бағытқа беттеді. Дүкенде тонаушылар болды ма, жоқ па деген сұраққа жауап беру үшін тереңірек оперативтік шаралар жүргізу керек пе, жоқ болмаса осы табылған айғақтарға сүйеніп, істі тергеушілерге өткізе ме? Екінші мәселе: Кравченконы ауыр қылмыс жасаған деп табанда қамауға алу керек пе, болмаса әлде де асығыс жасамай, бостандықта қалдыра тұра ма дегенге тіреліп тұр. Тінту қорытындысын Синельников телефон арқылы Стаценкоға баяндады. Ол бірден сатушы әйелді қамауға алуды талап етіп, өз пікірін генералдың алдында дәлелдейтінін ескертті. Бұлай болғанда дүкенге ешбір тонаушылар келмеген, ақшаны сатушының өзі иеленгенін дәлелдеп жатудың қажеті жоқ деген тұжырымға ешкім қарсы шыға алмайтыны Синельниковке айдан анық еді.

	– Қамауға алу ертерек емес пе? – деді Синельников бастығын тыңдап болған соң,

	– Дәлеліңді айт!

	– Менде қазір табан тірейтін күшті дәлел жоқ. Бірақ...

	– Бiрақ-сірағыңды қой, айтқанды орында! Қылмысты аштық деп мен генералға баяндаймын қазір барып, – деп Стаценко трубканы тастайын деп тұрды да, қайтадан:

	– Капитан, сен өз күдігіңді әзірше ішіңе сақта! Өзіңнен жоғары адам бар екенін есіңнен шығарма! – деп трубканы қоя салды.

	Ал, Синельников болса өзінен жоғары бастыққа айтар дәлелі болса сөз басқаша болар еді, амал не, Кравченконың үйінен табылған бес мың сом ақша табан астында істің бағытын бұрып әкетті. Бірақ капитан Кравченко туралы Стаценконың тұжырымына күдікпен қарағанын өзінің тура бастығы Азаровтың алдында жасырмауға бел байлады.

	Синельников Валерий Викторович бұрын Ленинградтағы милицияның арнаулы орта мектебін бітіріп келген соң жұмысты бірден қылмыс жасаушылармен күрестен бастаған-ды, он жыл өтпей қылмыспен күрес жүргізетін бөлімнің бастығына тағайындалған. Оперативтік тәсілдерді жетік меңгерген, тәржірибелі қызметкер. Өткен жылы Ленинградтағы милицияның жоғарғы мектебін сырттай оқып бітірген. Қарамағында жиырмадан астам жас жігіттер бар, олардың көбінде жоғарғы түгiл арнаулы орта білім жоқ еді. Сондықтан олармен жұмыс істеудің көп қиындығы да бар. Дегенмен, барлығы да жұмысқа берілген, адал, тынымсыз жұмыс істейтіндер еді.

	Стаценкoмен сөйлескеннен кейін Синельников Кравченконы бүгін қамауға алу турасында көп ойланды. Ақырында Кравченконы әзірше күдікті ретінде үш күн қамауға алуға шешім қабылдап, қаулы толтырды. Кравченко камераға жалғыз қамалды. Ертеңіне капитан Кравченконы кабинетіне алдырту туралы тапсырма беріп, өзі өткен күнгі жиналған оперативтік мағлұматтарды оқи бастады. Олардың ішінде түнгі барлаушылардың жинаған мәліметтері көңіл аударарлық болғаны сонша, Кравченконың кабинетке кіріп, түрегеп тұрғанын да байқамады. Кенеттен басын көтеріп алып, алдында тұрған әйелге қарап қалды да, оны өзі шақыртқаны есіне түсіп, жалма-жан әйелге отыруға рұқсат етті. Кравченко үнсіз, көрсеткен орындыққа отырып, капитанға қарады не айтар екен деген оймен.

	Кравченко Синельников шақырып жатыр дегенде онша қорқа қоймаған еді. Мұның себебі, бірінші күннен бастап-ақ капитанның өзгелерден озгеше екенін, адамгершілігі мол, әділ жан екенін өзінше көңілге түйген еді. Онан кейінгі кездесулерде капитанның қорқыту, үркіту дегеннен аулақ екеніне көзі жеткен, өзгенің басына түскен қайғысына ортақ кісідей сөйлейтіні Кравченконың жүрегіне үміт ұялатқандай еді. «Кешегі сары болмағанда мына отырған капитан мені қамауға алар ма еді, алмас па еді?» деп ойлады әйел. Камера деген кімді де болса ноқталап тастағандай ететінін тек басына іс түскен кісі ғана біледі. Кравченко бір түнде-ақ өзгеріп қалған, көз тартып тұратын ажарына солғын түскеннің белгісі байқалады. Капитанға бұл көрініс үйреншікті болғанымен, алдында отырған адамның тағдыры мұны ойландырмай қалмайтын.

	– Иә, Тамара Алексеевна, сонымен не болды? Дүкенге тонаушылар келіп ақшаны алып кетті деген рас па, жоқ болмаса өзіңізге тағылып тұрған қылмыстың болғаны рас па? – деді капитан әйелге жылы қарап.

	– Айналып кетейіндер-ау, мен емес қой қылмыс жасаған. Сенсеңіздерші сөзіме. Мен саудада жұмыс істегенім бүгін емес қой. Балаларым бар, бір құдай көріп тұрған шығар болған шындықты, – деп жылағандай болды Кравченко.

	– Құдайдың көріп тұрғанынан бізге де, сізге де не пайда. Бізге тек шындық керек. Үйден тінту кезінде табылған бес мың сом ақша, дүкеннен табылған төрт жәшік арақ сіздің жағдайыңызды өте қиындатып тұр. Мен сізді қылмысты өзі жасады дегенге күмәнім болғанымен дәлелім жоқ, ал сізде болса соны естігіміз келеді. Не айтасыз?

	– Үйімізді тінтігенде көрдіңіздер қандай тұрмысымыздың бар екенін. Біздің тұрмысымыз жай жұмысшының тұрмысы. Күйеуімнің қара жұмысшы екенін білген боларсыздар. Жылда көктем шыға бес-алты торай сатып алады да, бағып, өсіріп сатады. Осыдан үш күн бұрын солардың бәрін сатып бітірді. Сонан жиналған ақша қазір сіздердің сейфтеріңізде жатқан шығар. Шынымды айтсам, жинақ кассада тағы бес мың сомдай ақшамыз бар, – деп әйел айтарын айтса да байқамай сырын айтып қалғанына іштей өкінді. Бірақ не болса болары болды, бұлар жинақ кассада жатқан ақшаны менсіз-ақ біліп алады деп өзін-өзі жұбатқан болды да, сөзін жалғай берді:

	– Қазіргі заманда машина деген ауру шықты ғой, сол құрғырды сатып аламыз деп жинап жүрген ақшаларымыз еді, – деді әйел қайғырған түрде. Капитан болса үнсіз отыр. «Иә, бес, он мың сом ақша дегенге таңырқанатын заман емес. Үйлерін тінтігенде шошқа ұстайтыны анықталған. Тұрмыстары орта, екі баласы бар».

	– Тамара Алексеевна, мен сіздің сөзіңізге сенем. Енді төрт жәшік арақты неге, кім үшін, болмаса не үшін жасырдыңыз?

	Мына сұраққа әйел үнсіз қалды. «Шынымды айтсам не болар екен? Ертең босанатын заман болса қайтып орныма бара аламын ба? Кім мені сен шындықты айттың деп орныма қабылдайды? О, Құдайым-ай, шындығын айтамын деп қанша адам азап шегіп жүр екен?»

	Капитан да үнсіз. Шындықтың да көп жағдайда адамға бәле болып жабысатынын бұл да жақсы біледі.

	– Шынымды айтайын бұл туралы да, – деді Кравченко біраз толғанғандай болып, – Бастығымыз той жасаймын деп ескертіп қойған еді. Баяғы судай болып ағып жататын арақтың қазір қаны жерге тамбайтын болды емес пе. Сосын таныс, туыс, жақын-жуық дегендер келіп арақ сұрап мазамды алады. Солардың бірі болмаса бірі көріп қалар деп тығып қойғаным еді. Маған сенбесеңіздер ол кісіден барып сұрасаңыздар құдайшылығын айтар, – деп бастығының аты-жөнін, телефон нөмірін айтып берді де әйел жеңілдеген адамдай демін терең бір алып, капитанға қарап үнсіз қалды.

	Капитан да не айтарын ойланып қалды. Шамалыдан соң:

	– Енді менде тағы бір сұрақ бар сізге. Арақ сатылған күні дүкеніңізде өзіңіз тұратын жерде кім болды? – деді капитан кенеттен. Кравченко мына сұрақты түсінбеді:

	– Кім болғаны қалай? Жүздеген арақ алушылар болды.

	– Оларды айтып отырғаным жоқ. Дүкендегі зат сататын столыңыздың сіз тұратын жағында кім болды деп отырмын. Арақ тасып жүрген жұмысшылардың біреу-міреулері қасыңызда тұрған жоқ па? – Жоқ. Арақ салған жәшіктерді қоятын жер бөлек.

	– Нешінші мөлшердегі аяқ киім киесіз?

	– Отыз сегізінші, – деді әйел таңырқана қарап.

	– Күйеуіңіз нешінші аяқ киім киеді? Оның да аяғы үлкен емес, қырқыншы киеді.

	– Арақ сатқан күні ол дүкенде болды ма?

	– Жоқ. Үйдің тіршілігі басынан асып жатады.

	– Жарайды. Әзірше камерада боласыз. Ақтығын тексеріп алайық. Мәселе сонан соң шешілер, – деді капитан телефон арқылы кезекшіні шақырып, Кравченконы камераға алып кетуді тапсырды. Кравченконы айдап алып кеткен соң капитан көп ойланды. Милиция лейтенанты Орловты шақырып алды да бірнеше тапсырмалар беріп, түске дейін орындайтынын ескертіп қойды.

	Қалалық ішкі істер басқармасының бастығы полковник Азаров алдында жатқан қағаздарды мұқият қарап жатты. Кабинетте отырған капитан Синельников үнсіз.

	– Неге қамадыңдар Кравченко дегенді? – деді полковник капитанға қарап,

	– Стаценко жолдас екеуміз Кравченкодан жауап алған едік. Қорытынды шешімді Стаценко қабылдады да маған сатушыны қамауға ал деп тапсырды. Мұның бұл шешімін менің қабылдамасқа шарам жоқ, дәлелім де болмады. Бұл шешімді әлі ертерек қой қабылдауға деген едім, менің пікіріммен санаспады, ашылды деп генералға баяндайтынын ескертті. Сонда да болса мен заңға сәйкес, күдікті ретінде Кравченконы үш күн камерада ұстауға қаулы шығардым. Бүгін осы мерзім бітетін күн, сондықтан Кравченконың айыпты, не айыпсыз екені туралы шешімді енді сіздің құзырыңызбен шешу қалды, – деді капитан.

	– Қамау турасында қаулыны кім бекітті? – деді полковник ызғарлы түрмен.

	– Қаулыны маған толтыртқан Стаценко, оны Бабулянға апарып бекіттірген өзі, – деді капитан Стаценкoмен арада болған жағдайды түгел айтып болып.

	– Кравченконы қамауға алғандарың асығыс болған. Дүкеннен болған ұрлықты ашылды деуге ерте, бәлкім, ашылмай қалуы да. Жиналған материалдарды тергеуге өткізуге ерте. Алда көп жұмыстар тұр. «Жарқанаттар» операциясының шеңберін кеңейтудегі шараларыңды бекітемін, ал қазір кабинетіңе бар да, Кравченконы босату туралы қаулы шығарып алып кел, мен бекітемін. Егер Стаценко өзім жауап беремін десе, заңды түрде өздерінің құзырына алсын. Кейін бәрі де біз айтқандай болып шығады, – деп полковник қағаздарды капитанға қарай ысыра салды.

	– Жолдас полковник, біз Кравченко туралы дұрыс шешім қабылдадық.

	– Дәлеліңді толығырақ айт.

	– Біріншіден, арақтан түскен ақшаны Кравченконы өзі иеленді деуге бізде дәлел жоқ. Екіншіден, дүкен ішінде Кравченко тұратын жерде бір аяқ киімнің ізі бар. Кравченконың үйінде ондай аяқ киім киетін адам жоқ. Сол күні арақ әкелген жұмысшылардың ішінде де ондай аяқ киім киетін адам табылмады. Менің болжамым бойынша, тонаушылардың бірі мылтық кезеп тұрғанда, екіншісі сатушы тұрған жаққа өтіп, оның қасында ақшаға толы қораптың маңында байқаусызда аяқ киімінің ізін қалдырған сияқты. Әзірге менің дәлелім осылар.

	– Дәлелің құлақ қоярлық. Басқа не атқарып жатырсыңдар? Жоқ, болмаса Стаценко айтты деп оперативтік жұмыстарды жігіттерің тоқтатты ма? – деді полковник ашулы түрмен.

	– Жоқ, жолдас полковник. Қазір бұл қылмыспен төрт кісі айналысып жатыр, – деді капитан бойына қанат біткендей болып.

	– Мен сені білем ұстаған жерден оңайлықпен қайтпайтыныңды. БХСС басқармасындағы жігіттерге мен өзім қосымша тапсырма берермін. Бірақ негізгі жауапты жұмыс – сендердікі. Сұрағың болмаса боссың, – деп полковник сөзін доғарды. Синельников кабинеттен асыға шығып, арада он минут өткенде Кравченконы қамаудан босату жөнінде қаулы шығарып Азаровтың алдына қойды. Бастық қаулыны оқып шығып, бекітіп берген соң капитан оны алып, кезекшіге келіп қаулымен таныстырды да камерада отырған Кравченконы өзі барып ертіп шықты. Кабинетіне келген соң:

	– Иә, Тамара Алексеевна, сіз қазірден бастап боссыз. Үйіңізге бара беріңіз. Үш күн қамауда ұстағанымызға кешірім сұраймын, бұл заңдағы талап. Күдікті деген адамның ақ-қарасына жету үшін заң бізге осындай рұқсат берген. Бұған ренжімессіз деп ойлаймын, – деді әйелге қарап. Кравченко естігеніне сенерін де білмеді. «Қайталап айтыңызшы» дегендей капитанға телміре қарап қалды.

	– Естіп отырсыз ба, Тамара Алексевна? Боссыз!

	Мұны естігенде өзін-өзі ұстай алмай әйел еңіpeп жылап жіберді.

	Капитан орнынан тұрып оған бір стакан су ұсынды. Суды ішіп, есін жиғандай болған Кравченко орнынан тұрса да кеткісі келмеген адамдай капитанға қарай берді. Алғысын айтайын десе көмейінде бірдеңе көлденең тұрғандай болып сөйлей алмады. Табан астында боссың дегенде тілі күрмеліп қалғандай болды. Мұны көрген капитан:

	– Тамара Алексеевна, сіз боссыз ғой? Әлде қамаудан шыққаныңызға риза емессіз бе? Камерада оңаша жатқаныңызды қимай тұрғандайсыз, – деді әйелге жылы жүзбен күле қарап. Кравченко тағы да босаңсып кетті, көзінің жасы тоқтар емес, жерге қарап бырқ-бырқ еткен мұрын қайта-қайта тартып жылай берді теріс қарап тұрып. Аздан соң демін жиып алғандай:

	– Сізге мың бір рақмет! Сіз болмасаңыз менің тағдырым қылдың үстінде қала беретін еді. Сізді бірінші көргеннен-ақ менің жүрегіме бәледен құтылармын деген сенім ұялаған еді. Кейін сіздің әр айтқан сөздеріңіз, сұрақтарыңыз бұл сенімді тереңдете түскендей болған. Міне бүгін сенімім ақталғанына қуаныштымын, өзімді бақытты санаймын. Милицияда сіздей жандар көп болсын деп тілеймін. Екі балам не болып жатыр екен деп үш күн, үш түн көзім ілінбеді. Ал, шешесіз баланың күні қараң емес пе. Менің қамалып қалғанымды біліп, олар да қайбір жетісіп жатыр дейсің. Әсіресе кішкенеміз қыз бала еді, төрт-ақ жасар, ашығып жүр ме, – деп әйел тағы да еңіpeп кетті.

	Қуанған да бірдей, қорыққан да бірдей деген осындайда. Бала-шағаларына аман-есен қосылғанға не жетсін! Капитан орнынан тұрып, жылап тұрған Кравченконы қолтығынан сүйеп тұрып:

	– Сіз қамауға алғанда мұндай босаған жоқ едіңіз. Қамаудан босанғаныңызға қуанудың орнына жылағаныңыз қалай? – деді әзілдей түскісі келіп.

	– Ойбай-ау, қайғыдан гөрі қуанған адамның көз жасы тиылмайтын көрінеді. Буындарым бірден босап кетті ме, өзімді өзім ұстай алмай тұрмын, – деп енді өзі де күле қарады капитанға. Синельников Кравченконы үйіне машинамен апарып салуды кезекшіге тапсырып, кабинетіне келген соң, біреулерден есітсе бәлеге қалармын деп Стаценкоға телефон соқты:

	– Жолдас бастық, біраз тексерістен соң Кравченконы қамаудан босатып, тонаушыларды іздеу жұмыстарын жалғастырып жатырмыз, – деді.

	– Босатқаны қалай? Ол ауыр қылмыс жасаған адам емес пе? Ондай шешімді кім қабылдады? – деді ол зілді дауыспен.

	– Полковник Азаров екеуміз. Мен айғақтар жинадым, ол кісі шешім қабылдады.

	– Ашылмаған қылмыстың санын азайтудың орнына көбейттік десейші. Ертең айдың аяғында қылмысты ашу проценті тоқсан бестен кем болса, сендермен генералдың алдында сөйлесермін, – деп Стаценко трубканы тастай салды. Бірақ оның бұл сөздері капитанды қаймықтыра қойған жоқ еді. Өжет Стаценконың бір алған бетінен қайтпайтынын капитан жақсы білетін. Бірбеттілік деген тек әділдікте ғана болса жақсы-ау, ал әділетсіз істе бұл қасиет кісіге бедел бермейтінін кейбір басшылар біле де, түсіне де бермейді.

	Стаценко Виктор Андреевич бұл облысқа басқа жақтан қызмет бабында келген. Жоғарыда қолдайтын күш болса орта түгіл төмен қабілетті кейбір кызметкерлер бір облыстан екінші облысқа жоғары қызметке ауыстырылатын әдет жылдан жылға көбеймесе, азаймайтын заман. Қызмет жоғарылаған сайын жұмыс атқарудың салмағы мен ауыртпалығы азая беретін шындық тағы бар.

	Алайда Стаценконың қызметте тез өсуіне себеп болған тағы бір жағдай – оның жұмысқа берілгендігі деуге болады. Соның арқасында аз уақыттың ішінде ұрылардың жауы деп аталып үлгірді. Неге екені белгісіз, Стаценко ұрлықтарды ашуда ерекше көзге түседі. Ұрлық болды десе, оның тәсіліне қарап, оны кімнің жасағанын дәл болжайтын. Күдікті деп ұсталған адам ақырында істемесе де мойындап тынатын. Кейін мұндай адамдарға бұрынғы ашылмай қалған ұрлықтарды қосып жіберетіні байқалса да, басшылар алдында беделді Стаценкоға мұның не деуге ешкімнің дәті бармайтын. Оның беделі өскен сайын жұмыс бабындағы шешімдерінде қателіктер де бола бастады.

	Міне осындай азулы Стаценкoмен көп жағдайда ашықтан ашық келіспейтіндер полковник Азаров пен капитан Синельников болатын. Әрине, облыстық Ішкі істер басқармасы бастығының алдында Азаров пен Синельниковтың салмағы Стаценкоға қарағанда төменірек. Жеме-жемге келгенде генерал Бекетов Стаценконың жағын қолдайтын. Бірақ Азаров та, Синельников те бар уақытта заңдылықты қатаң сақтауды талап ететін.

	Солай бола тұрса да бұл екеуі Стаценкоға қарсы болғандығынан генералдан таяқ жеп қалатын да кездер болған. Әрине, заңдылықты қатаң сақтадың деп жазалау қиын. Заңды қатаң сақтаса, қылмысты ашудың проценті күрт төмендейтіні табиғи жағдай. Бұл үшін кімнің де болса басынан таяқ кетпейтіні барлық жерде белгілі үрдіс. Міне сол ашылған қылмыстың проценті жетпіс бес проценттен қала бойынша төмендемеуін өл-тіріл қамтамасыз ету керек деген жоғарыдан бұйрық Азаров пен Синельниковтің төбесінен төніп тұрған семсер екенін Стаценконың капитанды тағы да ескерткені болатын.

	Азаров пен Синельниковтің жеке істеріндегі қылмыс ашудың жоғарғы процентін қамтамасыз ете алмағандары үшін облыстық Ішкі істер басқармасы бастығының бұйрықтарымен берілген жазалар төбеден төнген семсердің бұл екеуінің басын алмаса да, шашын алатынының айғағы. Семсер біреу ғана емес: партия органдарының семсері, республикалық Ішкі істер министрінің семсері, Одақтық Ішкі істер министрінің семсері ең болмағанда жылына бір рет басшылардың төбесінде жарқ ететіні белгілі. Сондықтан әр облыста ондаған жылдар бойы қылмыс ашудың проценті бір деңгейде сақталып тұрады. Бұл процент дегеннің шын мәнінде ақиқаттан көп аулақ екенін білуге, әшкерелеуге де болады.

	Бірақ қылмыс жасағандармен күрестен гөрі ашылған қылмыстың процентін бір деңгейде ұстау үшін күрес барлық уақытта, барлық жерде бірінші орында тұрады. Сондықтан бұл күрестің жолдары да көп, тәсілдері де көп. Бастықтарға да бас керек. Тек осының бәрі әділеттік, шындықпен келсе жақсы. Халық алдында адалдықпен келген абырой, атаққа не жетсін!

	Тағы бір жазаны Стаценко дайындап жатқан шығар деп ойлаған капитан терезеге қарап шамалы отырды. Майор шенін алатын мезгілі былтыр жеткен-ді. Бірақ жеке ісіндегі жарияланған сөгістер бірінен соң бірі жабысып түсер емес. Солардың әсерінен бе, не кесірінен бе, әйтеуір капитан күйінде жүргеніне іштей ренжиді. Кейде процент деген бәлені қолдан жасап жұртпен қатар майор болғысы да келеді. Ол үшін болған қылмысты болмады деп, ашылмаған қылмысты ашылды деп есепке қосып жіберсе жетіп жатыр, мұнан жақсы қызметкер жоқ болып шығады, онан әрі майор болу деген қаламды түртіп жіберсе болды. Бірақ заңды бұрмалап, жазықсызды қылмыс жасадың деп кінәлауға, бір рет ұрлық жасап ұсталғанға ашылмай жатқан оншақты ұрлықты «жамай» салуға капитанның ары жетпейді. Жазықсыздың жазаланбауы үшін, жазықтының заң алдында жауаптылығын қамтамасыз ету жолында арын аяққа баспаған капитан осы жеткен дәрежесіне қанағат жасап жүре берді. Қылмыспен күресте селсоқтыққа бармады. Шындық пен әділдікті, адалдықты ту етіп көңілге келген ренішті бір серпіп тастады да, алдағы тұрған жұмыстарды ойланды.

	Капитан Синельников осылай отырғанда оң жақтағы телефон соғылды. Трубканы алған бойда Азаровтың дауысын танып: «Тыңдап тұрмын, жолдас полковник» деді. «Маған тез келіп кет» дегенді есіткен соң капитан жеделдетіп қабылдау бөлмеге келді. Бастыққа кіргенде онда Азаровтың орынбасары милиция подполковнигі Сурен Бабулян отырған еді.

	– Отыр, капитан! – деді полковник. Оның түріне қарап капитан бір үлкен әңгіменің болатынын байқады. – Кравченконы қамаудан босатқандарың заңсыз деп Стаценко айқай шығарып генералға дейін барыпты. Сурен Александрович, сен Кравченконы қылмыс жасаған деп қамауға алу туралы қаулыны қалай бекіттің? Материалдарымен таныстың ба, жоқ беделге сеніп қолыңды қоя салдың ба? – деді Азаров орынбасарына қабағын шытып.

	– Стаценко жолдас қаулы әкеліп, ауызша мән-жайын айтқан соң мен оған сендім. Стаценкоға сенбеске менің күдігім болған жоқ.

	– Адамды еркінен айырып, қамауға алу туралы шешім қабылдауда ауызша сөзге сенуге бола ма, подполковник?! Сен органға кеше емес қой келгенің? Саған бұл туралы ақыл айтып жату артық! Адам тағдырына ат-үсті қарағаның үшін бұрын да талай ескертілдің, жазаландың да. Осының бәрінен қорытынды шығаратын кезің әлі болмай жүргені аянышты жағдай мен үшін, ал сенің ойыңа өткендегі қателіктеріңнің түспейтінін мен түсінбей-ақ қойдым. Жоқ, менімен жұмыс істегің келмей ме? Ондай ойың болса, рапорт жаз, мен сені зорлап ұстамаймын, сенің орныңа адам табылар. Мен байқаймын, сен Стаценконың қарауында жұмыс істегің келіп жүр. Иығыңа үшінші жұлдыз тағатын уақыт жақындаған сайын сен жұмыстан гөрі иығыңа қарайтыныңды істеген қызметіңнің нәтижесінен білемін. Стаценко сені алам десе қарсы емеспін, айтып бар оған. Бірақ жазықсыз жанға жала жауып алысқа бармайсыңдар, жазықсыз аққан көздің жасы ешкімді де ұзаққа жеткізбеген. Осыны ұмытып жүрме, бұл менің саған айтар ақылым...

	– Жолдас бастық, – дей беріп еді Бабулян, бірақ Азаров оған:

	– Тоқтай тұр, мен әлі айтарымды айтып болғаным жоқ, – деп полковник оны тежеп тастады. – Есіңде ме, өткенде бір топ адамды ұрлық жасағандар деп Стаценко екеуің қамауға алғандарың? Соның аяғы немен бiткені есіңде ме?! Сендердің дәлелдерің: ұрлық болатын күні кешкісін сол балалар дүкеннің маңында жүргендері. Онан басқа қолға ұстар, ауызға алар бір де айғақтарың жоқ болғандықтан мен оларды қамаудан босатып жібердім. Дүкеннен зат ұрлағандар ұсталғаны, есінде ме?

	Қаладағы бір дүкеннен болған ұрлықты жасаған осы, үйінен зат алынды деп екі кісіні ұстап қамадыңдар. Сендердің бетке ұстаған айғақтарың – дүкеннің ішінде қалған ескі аяқ киімді Петр деген ұрынікі дегендерің. Ал сендер сол аяқ киім Петр дегендікі екенін дәлелдедіңдер ме? Жоқ! Кейін, Петр жазықсыз сотталып кеткеннен соң сендердің қателіктеріңді тауып әділдік жасаған кім? Сендердің дүкеннен алған аяқ киімдерің Петр дегенің аяғы емес, дариядан өтетін қайықтай екеніне назар аудармағандарың есіңде ме? Сен бе? Стаценко ма? Ақиқаттың бетін ашқан мына отырған капитан!

	Сенің тағы бір жаман әдетің бар. Қатеңді менің алдымда мойындайсың да менен шыққан соң ұмытып кетесің. Бұл деген не? Тұрақсыздық! Мен саған бүгін соңғы рет ескертемін, – деді полковник сөзін аяқтап. Бабулянда үн жоқ, басы төмен салбырап, не айтарын білмей, сүмірейіп қалды. Бірдеңе дейін десе, Азаровтан қорқады. Мұның айтылмаған қателіктерін Азаров түгел айтып шыққан жоқ. Бұның қанша қателіктерін, көзіне айтқанмен Азаров мұны генералдың алдында жамандамағанын жақсы біледі. Ішкі істер органына облыстық партия комитетінен келген, бұрын сауда орындарында, сонан кейін облыстық партия комитетінің сауда болімінде істеген. Қалалық ішкі істер басқармасына мұнан 6-7 жыл бұрын жұмысқа алынған.

	Азаров бұл басқармаға келгенде Бабулян бастықтың орынбасары болатын. Жасында заң институтын бітіргенмен бірден сауда мекемелерінде жұмыс атқарған. Қалалық басқармада оперативтік жұмыстарды басқарғанымен бұл салада тәжірибесі жоқ екеніне қарамай, қарауындағы тәжірибелі қызметкерлердің пікірімен санаспай, өз пікірін дұрыс болмаса да дұрыс деп шешім қабылдайды. Өзінен қызметі төмен болғанымен іскерлігі, тапқырлығы жоғары адамнан іскерлікке үйренгенді намыс деп санайтын, өзімшіл адам болғандықтан, оперативтік жиналыстарда Бабулян сөйлегенде жігіттер «Армян радиосы сөйлеп тұр» деп бұған құлақ қоймайтын.

	Тағы бір жаман әдеті бар. Қарауындағы жігіттердің ұтымды пікірлерін жиналыста қолдамай, кейін оны өзінің пікірі деп өткізетін қылығы жиі болады. Бұл қылықтарын Азаров талай рет бетіне айтып әшкерелегенмен жаман әдеттен арылуға әлі келмей жүрген Бабулян Азаровтың бүгінгі сөзінен қорқып қалды. Шыдамның да шегі бар деді ол ішінен ақылға келгендей болып.

	– Жолдас Синельников, «Жарқанаттар» операциясын тоқтатпаңдар, боссың, – деді.

	Капитан шығып кеткен соң Бабулян шамалы отырды да үнсіз кабинеттен шығуға ыңғайланып еді, Азаров:

	– Отпен ойнап жүрсің, жолдас Бабулян. Ойнақтағаныңды бүгіннен бастап қоймасаң алдымен өзім саған қарсы қылмыстық іс қозғауға бұйрық беруге мәжбүр боламын. Байқа, батыр, – деді оған қарамастан,

	Бабулян кабинетіне келген соң басын ұстап отырып қалды. Өмірінде органда жұмыс істеп жүріп екі рет қорыққанын есіне алды. Бірінші ретте қылмыс жасаған адамды қамаудан босаттырып, Ол кейін кісі өлтіріп қашып кеткен жағдай еді. Екіншісі, Азаров айтқандай, қылмыс жасамаған адамды қылмыскер деп соттатып, кейін оның ақталған жағдайы еді. Ол екеуінен сотталмай, отталмай аман, сөгіспен ғана шектелген жазамен құтылған еді. Үшінші ретте Азаров мұның заңсыз қателіктерін кешіре қоймайтынын жаңа ғана жасырмай айтты.

	Азаров басқарма бастығы болып келгеннен кейін шамалы уақыттың ішінде-ақ Бабулянға жаға бермеді. Ол мұның жіберген қателіктерін алғашқыда өзіне ғана айтса, кейін көптің көзінше айтатын болды. Бұл қанша дұрыс істедім десе де, Азаров бір жерден болмаса бір жерден кемістігін тауып алудан шаршамады. Талай рет басқа облысқа ауысып кеткісі келсе де, Азаровтан жақсы мінездеме алмайтынын ойлап, мәселені кейінге, сәті түсетін кезеңге қалдырып келді. «Ай, арқа сүйейтін адамның тез кетіп қалғаны-ай. Ол болса ғой, бүйтіп азап көрмес едім» деп те қойды өзімен-өзі сөйлескендей болып.

	Бабулян осындай ойлармен ұзақ отырды. Әшейінде топырлап келіп жататын қызметкерлер бүгін су сепкендей тым-тырыс. «Неліктен Азаров Бабулянға бармаңдар деп ескертіп қойды екен?» деп те ойлады, бірақ Азаровтың ондай арамдығының жоқ екенін бұл білетін.

	Отыз сегізінші дүкеннен ақша алып кеткелі екі жетіден асты, ал тонаушылардың ізіне тура түскен адам жоқ. Бұл қылмыс әлі мемлекеттік есепке қойылған да жоқ, себебі: Бабулян мен Стаценко бір жақ болып, қылмысты жасаған сатушының өзі десе, Азаров пен Синельников қылмыс жасаған тонаушылар ұсталған жоқ, қылмыс ашылмай жатыр деп оперативтік шараларды тереңірек жоспармен іске қосуда еді. Стаценко мен Бабулянның мақсаты біреу-екеулеп Азаровты ақсату. Бірақ бұл мақсатқа жету үшін екеуінің жолы екі бағытта еді. Стаценко Азаровтың Кравченконы қамаудан босатқанын заңсыз деп әшкерелегісі келеді, келеді емес-ау, тырысып бағады.

	Бірақ бұл тек сыртқы көрінісі. Ал, оның алға қойған мақсатының ішкі көрінісі, яғни түпкі мақсаты тереңде жатыр еді. (Ол турасында әңгіме кейінірек болады. Қ.С.). Стаценконың жолымен қимылдаған Бабулянның жолы төмендегіше еді. Дүкеннен 5 мың сомнан астам ақша алып кеткен тонаушылардың соңына түскен бір жан жоқ, сондықтан оның ашылу мүмкіндігі нөльге тақалып тұрғанда ең оңай жол – Кравченконы қамауға алу. Сонан соң оны өзім алдым ақшаны деп мойындату қиынға түспейді деп болжады. Кравченконы заңсыз босатқаны үшін Азаров тиісті жерде таяқ жеуі сөзсіз. Мұның үстіне бұл істің жалғасы шиеленісе берсе, арты қойболдыға тірелетіні тағы бар, бұл да Азаровқа бәле болып жабысуы мүмкін деген қорытындыға келген Бабулян Стаценкoмен бірігіп Азаровты ақсату, ол ақсаса Синельниковті құрту оп-оңай деп екі жақтан соққы беруді көздеп бақты... Бірақ Бабулянның ақылы жеткен жерге Азаровтың ақылы жететінін Бабулян есепке алмаған еді. Осындай айтыс-тартыстың созылатынын білген Азаров жігіттерді жинап алды да, таласқа түскен қылмысты ашылмаған деп мемлекеттік есепке алуды бірден бекітті де қойды. Бабулян Азаровқа бірдеңе айтқысы келіп еді, жігіттер «Армян радиосын» тыңдамады. Азаровтың бұл шешімі Бабулянның айтуымен Стаценкоға да жетіп үлгірді. Бұған іші қайнаған Стаценко Бабуляндағы барлық материалды өзіне алдыртты. Бір жеті жұмыс жүргізіп, дүкен тоналған жоқ, ақшаны Кравченко өзі пайдаланған деген қаулымен материалды БХСС басқармасына өткізді. Олар да біраз айналысып, ештеңе шығара алмайтынын білген соң материалды Стаценкоға қайтара салды. Стаценко енді басқаша жол іздеді. Ол Кравченконы үйінен алдыртып өзі сөйлескісі келді.

	– Сізбен не істейміз? – деді ол әйел қабинетке кіріп келгенде. – Дүкенге тонаушылық жасағандар анықталмай тұр, ал ақшаны өзіңіз алып, тонап кетті деп байбалам салып жалған хабар бергеніңіз туралы бізде айғақ жеткілікті. Былай келісейік: Біз сізді қамауға алмайық, бірақ сіз өкіметке зиянды қалтаңыздан төлеңіз де, бұрынғыша жұмысыңызды атқара беріңіз, – деді Стаценко әйелге тесіле қарап.

	– Сонда қалай? Тонаушылар алып кеткен алты мың сомды мен қалтамнан төлеуім керек пе? – деді түсінбеген Кравченко.

	– Сөздің ашығын айтайын: не он жыл түрмеде отыру, не шығынның орнын толтырып, отыңыздың басында өмір сүру. Қайсысын қалайсыз – бұл сіздің еркіңізде, – деді Стаценко міз бақпастан. Әйел ойланып қалды.

	– Үйге барып күйеуіммен ақылдасуға бола ма? – деді әйел ойланған соң.

	– Болады. Бірақ уақыт өте тығыз.

	– Күйеуім жұмыстан кешке келеді ғой?

	– Онда мына қаулымен таныстым деп қолыңызды қойыңыз, – деп Стаценко әйелге бір қағазды ұсынды. Кравченко оны оқып еді, өзін қамауға алынсын деген қаулы екен, аяғына дейін оқып шығуға дәті жетпеді. Не дерін білмей алдында қадалып қарап отырған капитанға шошына қарады. Стаценко да Кравченконың тізе бүккенін біліп, төмен қарады. Кравченко қаулыны асықпай тағы оқыды. «Қызмет бабын пайдаланып, өкіметтің ірі көлемде ақшасын иемденіп, дүкендi тонап кетті деп тиісті жерге жазған хабар бергені үшін сатушы Кравченко Т.А. қамауға алынсын» деген жерін бірнеше рет оқып, өз көзіне өзі сенбегендей болды.

	– Не істе дейсіз маған? – деді Кравченко көзінің жасын сорғалатып.

	– Не істеу керек екенін мен сізге жаңа ғана айттым ғой. Не он жыл, не шығынды өтеп жұмысыңызды жалғастыра беру. Қай жолды қабылдайсыз?

	– Соңғысын.

	– Міне енді ақылды шешім қабылдадыңыз. Екі балаңыз бар, отбасыңыз бүлінбейді, тозбайды. Ақша деген не? Адам аман болса ақша табылады, – деп капитан Кравченкоға қағаз ұсынды. Мынаған, қылмысыңызды мойындап, шығынды ерікті түрде толтырамын, істеген қылмысымды кешірім жасап, қамауға алмағанды өтініп жазыңыз да, – соңына қолыңызды қойыңыз, – деді капитан.

	Кравченко, қағаз алып жаза бастады. Бір-екі қатар жазған соң әрі қалай не жазарын білмей ойланып калды. Сонан соң капитанға қарап алды да, оның әлгіде айтқанындай етіп жазған болып капитанға ұсынып еді, бірақ бұл жазғандарды ол жаратпады.

	– Сіз ақшаны өзіңіз алғаныңызды мойындап, милицияға дүкенді белгісіз біреулер тонап кетті деп жалған хабар бергеніңізді растап, бала-шағаңыздың барын, тұрмыстарыңыздың нашар екенін сскеріп қамамауды өтініп, алты мың сом ақшаны өз еркіңізмен төлегеніңізді жазыңыз, – деді капитан.

	– Ойбай-ау, мына айтқандарыңыздың басын құрап жаза алмаймын ғой, сіз айтып отырсаңыз, мен жаза берер едім.

	– Маған айтып отыруға да, жазып беруге де болмайды. Мына қаулыда жазылғандай етіп жазыңыз да, аяғына «Өз еркіммен ақшаны орнына саламын, кешірім жасаңыздар» деп жазсаңыз болады.

	Қол-аяғы дірілдегені басылайын деген Кравченко жоғары айтылғандай етіп жазған қағазды капитанға ұсынды. Капитан оқып шықты да, қызыл папкасының ішіне сала салды.

	– Енді мен боспын ба? – деді Кравченко көзі бұлдырап кетіп.

	– Жұмысыңызды істей беріңіз, бірақ біздің рұқсатымызсыз басқа жаққа кетіп қалып жүрмеңіз.

	– Тағы бір сұрағым бар еді?

	– Айта беріңіз.

	– Ұрланған ақшаны өтеу мәселесі... қалай болар екен? Тінту кезінде үйден алынған бес мың сом ақшаны өтеуге жатқызасыздар ма?

	– Жоқ! Тінту кезінде алынған ақша өтеуге де жатпайды, сізге қайтарылмайды да. Олар өкіметтің пайдасына кетеді. Заң солай.

	– Үйден алынған ақша менің қалтамдағы ақша емес пе? – деді жаны түршігіп кеткен Кравченко. Капитан үнсіз отырды да:

	– Жарайды, әзір бұл әңгімені кейінге қалдыра тұрайық. Бәлкім, кейін тіл табысармыз, – деді. Сосын Кравченконың басынан төмен қарай сүйсіне қарап шықты. Кравченко жасы қырықтан жаңа асқанмен сұлу денесін сақтай білген екен. Капитанның сұқтанып қарағанынан қысылыңқырап төмен қараған Кравченко «көріскенше» деп айтпастан кабинеттен шығып кетті. Оның артынан аш бөрідей қадалып қараған Стаценконың да жүрегінде үміт оты жылт етті де, лаулап жанып бара жатқандай сезінді.

	Үйіне қайтып келе жатқан Кравченконы толғантқан капитанның «кейін тіл табысармыз» деп сұқтана қарағаны болды. Айналасында өзінен басқа бір жан жоқтай сезінген Кравченко үйіне кірісімен кроваттың үстіне жастықты құшақтап құлай кетті де, еңіреп жылай берді, жылай берді. Мұны көретін үйде жан жоқ. Саудада қанша жыл істегенімен көк тиын пайдаланбай, ақырында мынандай әділетсіздікке жем болғалы тұрғанына қатты қайғырды.

	Бұл Кравченконың өміріндегі бірінші рет басына түскен ауыр қайғы болатын. Кешке күйеуі жұмыстан келгенде оған қалай айтады? Ол не дейді? Онымен отасқанына 22 жыл өткенмен оның бетіне қарсы сөз айтып көрмеген Тамара оған шындықты айтудан қорқа бастады. Жасырғаннан пайда бар ма? Кейін бәрібір ол білетін болады. Сонда не дейді? Тамара күйеуін өмір бойы құрметтеп келген еді. Кейде күйеуінің артық кеткен қылығын да кешіріп, оттың басында береке болсын дейтін, ұстамдылық, шыдамдылық, кешірімшілдік көрсететін.

	Мұнысынан Тамара зиян көрген емес. Күйеуі де тез сабасына келіп, әйелінен кешірім сұрап, оны құшақтап бетінен, тіпті баяғы жас кезіндегідей ернінен құшырлана сүйетін. Осындай татулықтың арқасында оттың басында ұрыс-қағыс түгіл, дауыс көтеріп айтылған жағымсыз сөздер де болып көрмеген еді. Есі кіріп қалған ұлы мен қызы да шешесіне тартқан, әкесінің жұмыстан шаршап, көңіл-күйсіз келгенін бірден байқап, асты-үстіне түсіп әлек болатын. Балаларының мына қылығын көрген Александр бірден жайдарылана бастайтын.

	Міне енді осындай сүттей ұйыған оттың басына ойламаған бәле жабысып, оның ақыры не болатынын Тамара болжай алмай қиналды. Бір сәт Тамара оттың басының бірлігін сақтап қалу үшін капитанның мысық дәмесіне келісімін берсем бе екен деген ойға шомды. Пендешілікке салынып босап кетсем, кім біліп жатыр деп те жұбатты өзін. Бірақ бұрын-соңды күйеуінің көзіне шөп салуға ар-ұяты жетпегенде, енді ақылға толған жасында неге арам жолға түсуі керек? «Мен бірден құлап түспейін. Қалалық милициядағы Синельников деген капитанға жолығып ақылдасып көрейін» деген ой келді.

	Кравченко осылай сан түрлі ойларды сұрыптап жатқанда үйге күйеуі кіріп келді. Әйелінің етбетінен жылап жатқанын көріп, шошып кеткен ол, аяқ киімін шешіп жатпастан жүгіріп келіп, құшақтай алды.

	– Не болды саған, Тома? Неге жылап жатырсың? Айтшы, айтшы? – деп жұлмалай берді әйелін.

	– Қорқатын ештеңе жоқ, Саша, – деп Тамара екі көзін алақанымен сүртіп орнынан тұрды да, ендігі жерде істі облыстық милиция жүргізетін болды, – деп бүгін өзін Стаценко дегеннің шақырғанын, онымен болған әңгіменің бәрін жасырмай айтып берді. Тек тонаушылар алып кеткен ақшаны қалтаңнан өтейсің дегенін және капитанның бұған қызыға қарап, кейін тіл табысармыз дегенін айтпады.

	– Сонда не болғаны? Қылмыс жасаған өзің болып тұрсың ғой? Бұл нағыз әділетсіздік қой, жаным? Сен неге мұндай келісімге бардың? – деп күйеуі әйелінің бетіне тесіле қарады оның басын өзіне бұрып.

	– Саша, мен көк тиын алмағанымды сен жақсы білесің. Сен маған сенесің ғой?

	– Сенемін. Бірақ... Бірақ сен өзім кінәлімін, ақшаны қайтып орнына саламын деп iстемеген қылмысты істедім деп неге мойындайсың?

	– Бұған мен мәжбүр болдым ғой, жаным, – деп Тамара жылап жіберді.

	– Неге? Қалайша?

	– Мен бұлай етпесем он жыл түрмеге қамаламын, онда сендердің халдерің не болады? Тоз-тоз болып кетесіңдер ғой. Әйелсіз үй дегеннің моладан несі артық? Мен саған әлі болған әңгіменің бәрін түгелдей айтқаным жоқ. Мен үйден тінту кезінде қатталған бес мың сом ақшамен дүкеннен ұрланған ақшаның орнын толтырамын десем, ол ақша өкіметтің пайдасына кететін көрінеді. Сөйтіп біз тонаушылардың алып кеткен шығынын екі есе етіп төлейік деп тұрмыз, – деді Тамара. Он жыл түрмеде отырамын дегенді естіп есі кеткен Александр əйелінің соңғы айтқандарын естімеген адамдай екі көзі бір нүктеге қадалып, ауыр ойға батып, қайтып шыға алмай отырғандай көрінді.

	– Өкінбе, жаным. Аман болсақ, он мың сом ақша онан әрмен құрысын. Тек түрмеде тозғаныңнан бізбен бірге болғанына не жетеді. Оттың басы аман болса жыртығымыз жамалар, шығынымыз орнына келер, кемісіміз толар, – деп күйеуі әйелін жұбатты. Сонан соң:

	– Әй, қойшы қайғыра бермей. Қазір балалар келіп қалар, сен өзіңді тәртіпке келтірші. Бетіңді салқын сумен жу. Мына суға малынғандай болған жастықты құрт, балалар көрмесін, – деп Александр Тамараны қапсыра құшақтап көтеріп ала жөнелді. – Түу, сен өзің баяғыдай емес, тым ауырлап кетіпсің ғой, – деді әйеліне сүйсіне қарап. Тамараның да басына түскен қайғысы желмен ұшып кеткендей болды.

	– Саша, жаным-ау, неше жыл болды мені осылай көтеріп жүрмегеніңе? Рахмет саған! Менің қиын сағатымда жастық шағымды есіме салдың. Қайғым сәл жеңілдегендей болды ғой! Әй, қайран жастық-ай! Сол кездеріміз тап қазір бір сәт болса да, қайта оралса!

	Александр өзінің мойнына тастай болып жабысқан әйелін көтеріп үйде біраз жүрген соң қары талайын деді, бірақ Тамараның қайғысы бірнеше минут болса да ұмытылсын деп қарының талғанына шыдап бақты. Ақыры шаршайын деген соң балаша көтерген Тамараны көтеріп кроватқа барып отырды.

	– Тағы бір нәрсе айтайын ба саған?

	– Иә, айта ғой, – деді Александр ойында ештеңе болмай.

	– Маған капитан сүйсіне қарады, кейін тіл табысармыз деді. Мен әлі көріксіз емес екенмін. Сен байқа! – деді Тамара күле қарап, әзілдей түскісі келіп. Александр Тамараның адалдығына құдайдай шексіз сенетін. Сондықтан бұл да әзілдеп:

	– Ойбай-ау, он жыл түрмеде отырғанша капитанмен бір аунап, аман қалғаның артық емес пе? Тайынба! Мен сені өлгеніңше сүйемін, тек капитанмен жатқаныңда осыны ұмытпа, – деп қарқылдап күлді.

	– Әй, қуым-ай.. Қалай мені отқа итересің! Егер шынымен капитанмен жатқанымды білсең, мына басымды өзің балтамен шауып тастар едің! Әлде мені қартайып қалдың деп қызғануды қойдың ба?

	– Басына қайғы орнап, біреуге тәуелді болып тұрған сендей әйел түгіл қайғы дегеннің не екенін білмейтін, бағы басынан асып жатқан, байы болса да басқамен бір аунап қалғанды арман ететін әйелдер аз ба? Көзің көрмесе көне бересің де, – деген Александрдың сөзінде әзілден гөрі қызғаныштың лебі суық еді.

	– Арымды алтынға айырбастамаймын да, сатпаймын да, мұны сен де жақсы білесің, – деп Тамара күйеуінің қолынан босанды да, үйдің шаруасына кірісті. Әлгіде ғана жадырап тұрған көңілді қара бұлт басқандай болды да қалды. Тамараның да, Александрдың да ойынан Стаценконың енді қамалмайсың, жұмысыңды істей бер деген сөздері кетпеді. Бірақ екеуі де бұл сөздерге сенбеді.

	Кравченко шығып кеткен соң Стаценко оның жазған қағазын оқып алды да телефон трубкасын алып, сымның екінші ұшынан «Алло» деген дауысты естіп: «Сергей, сен өзіңдесің бе?» деп сұрады да қызыл папкасын алып кабинетінен шықты. БХСС басқармасының бастығы майор Курочкин Сергейге келіп, онымен аз әңгімелесіп, хал-жайын білген болды да, қызыл папкасының ішінен дүкеннен болған тонаушылық турасында жиналған материалдарды алып, әңгімесін бастады. Курочкиннің «Бұл туралы хабарымда толық бар, келген жұмысыңның мақсатын айт» деген салқын сөзінен кейін Стаценко тоқтап қалды.

	– Бүгін сатушы Кравченко қылмысты өзі жасағанын мойындап, ақшаны толығымен өтейтінін, осыларды ескере отырып қамамауды өтініп арыз жазып берді, ол мынау, – деп Кравченконың өз қолымен жазып берген өтінішін майорға ұсынды.

	– Мұны неге маған әкеліп отырсың?

	– Бұл жұмыспен ендігі жерде сендер айналысуларың керек.

	– Бұлай болмайды, жолдас капитан. Мен өткен жолғы сөзімді тағы қайталаймын: істі заңның жолымен беріңдер. Бізге беру туралы заңға сәйкес қаулы шығарыңдар. Біздің жұмысты басқаратын кісі генерал, сол кісі арқылы бізге келетін болсын. Мынандай сен саларда, мен салар сияқты жолмен мен істі қабылдамаймын! – деп майор істің бетін де ашпастан Стаценконың алдына қарай ысырды. Түсі сұрланып кеткен Стаценко үнсіз кабинеттен шығып кетті. Кабинетіне келіп ол ашуын тырнағынан алғысы келгендей столды қойып қалды терісіне сыймай кетіп «Бәрібір мен айтқандай болады!» деді.

	Ішкі істер органында қылмыспен бетпе-бет күрес жүргізетін негізінен екі оперативтік қызмет бар. Бірінші орында Стаценко басқаратын басқарма, екіншісі – Курочкин басқаратын, халыққа БХСС деп атанып кеткен басқарма. Бірақ бұл оперативтік қызметтің қылмыспен күресудегі бағасының айырмашылығы аспан мен жердей, қарама– қайшы. Қылмыстыларды іздестіру басқармасының міндеті – қылмыс жасаған кісіні ұстау, қашып кетсе іздеу, тауып жауапқа тарту, қылмыстық істі тергеуге беру, болған қылмыстарды мемлекеттік есепке тіркеу, ашылмай жатқан қылмыстарды оперативтік, іздестіру жолдармен ашу. Мұның түпкі мақсаты бірінші орында қылмысты азайту, ал бірте-бірте жою – екінші орында.

	Қылмыс – әлеуметтік құбылыс, оны жоймақ түгіл азайтудың өзі – дүниежүзілік проблема, дағдарыс. Қылмыстың әлеуметтік себептері жойылмай, қылмыс жойылмайды. Әлеуметтік қайшылықтар өршіген сайын қылмыстың да саны өседі, оның жаңа түрлері пайда болып қоймайды, олардың ауыр түрлері көбейеді, қатыгездігі артады. Адам қоғамында қылмыс барлық уақытта жағымсыз құбылыс, бір қылмыстан бір адам ғана емес, бірнеше адам жәбірленеді. Қылмыстың жағымсыз жағы баршаға белгілі, себебі ол көзге көрініп тұратын жағы. Ал, қылмыстың көзге көрінетін жағымсыз жағынан басқа, көзге көрінбейтін, ойға келе бермейтін жағымды жағы да бар! Жағымды жағы – қылмыстың әлеуметтік теңсіздіктен туатын әділетсіздікке қарсы күрес екендігінде!

	Басқаша айтқанда, қылмыстың жағымды жағы – оның түп тамыры, ал көзге көрінетін жағымсыз жағы – оның тереңдегі тамырынан нәр алып бір мезгіл ғана саябырсып, үш мезгіл жайқалып тұратын бұтақтары. Тамыры тереңде жатқан қылмыстық іске не шара қолданғанмен жойылмайды да, азаймайды да. Оны азайтудың бір-ақ жолы бар, ол көп жылдар бойы қолданылып келе жатқан – ашылуы қиын және ашылмайтын, немесе қылмыс шамадан тыс көбейіп бара жатса қолданылатын тәсіл – мемлекеттік ссепке тіркелетін қылмыстың санын азайтып көрсету. Осындай барлық жерде етек алған «нұсқау» бойынша қылмыстың сан жағынан деңгейі бір деңгейде, бір қалыпты болып отырады. Егер қылмыстық белгісі бар арыздардың барлығын мемлекеттік есепке тіркесе, онда олардың ашылу проценті отыз бес-қырықтан аспауы мүмкін. Қай облыста қылмыстың саны өссе, ашылуы төмендесе, ішкі істер органдары басшыларының бастарынан семсер жарқ етіп қана қойса ештеңе емес...

	Міне осы айтылған қылмыстың санын қолдан азайтып, ашылуын жоғары етіп отыру Стаценко басқаратын басқарманың құзырында, бұл облыстық Ішкі істер органдарының қылмыспен күресінің тағдыры Стаценконың қолында деген сөз. Сондықтан Стаценконың «Бәрібір мен айтқандай болады!» деген сөздері тегін емес еді.

	Ал Курочкин басқаратын басқарманың жұмысы керісінше бағаланады. Бұл қызметтегілер қоғамның экономикасына зиян келтіретін қылмыстарды неғұрлым көп тапса, солғұрлым нәтижесі жоғары бағаланады. Бұл саладағы қызметкерлер қылмыстың санын көбейтуге тырысады. Бұлар қылмысты аз тіркесе таяқ жейді, ал мемлекеттік есепке тіркелетін қылмыстардың санын бір деңгейде, немесе сәл жоғары көбейтуде бұлардың да қолданатын тәсілі бар. Сотқа жетпейтін, ал жеткен күнде онан өтпейтін істердің санын көбейте салу деген түкке тұрмайтын жұмыс. Мұндай істер мемлекеттік есепке кіргенмен, кейін тергеудің сүзгісінен, сонан соң прокуратураның сүзгісінен, сонан соң соттың сүзгісінен өтпей қалады. Сондықтан да БХСС аппаратының қозғаған қылмыстық істерінен 25-30 проценті ғана сотта заңды шешімін табады.

	Міне сондықтан Стаценко ішкі істер органдарында ең басты қызметтің басын ұстап отырған боп саналады да, оның беделі басқа саладағы басшылардан қарыс-сүйем жоғары, салмағы таразының басын төмен тартатыны көпке белгілі. Бірақ кез-келген адам өз бағасын өзі бағалай білмейді. Тасқанға тосқауыл бар екенін ойламайды. Тасқан Стаценкоға қарсы тұрған тосқауыл облыстық Ішкі істер басқармасында емес, қалалық Ішкі істер басқармасындағы Азаров пен Синельников қана еді. Мұны Стаценко да жақсы біледі.

	Облыстық Ішкі істер басқармасында екі басқарманың бастықтары өзара таласып жатқанда қалалық басқармадағы Синельников дүкенде болған тонаушылықты ашылмаған деп, оперативтік шараларды үдете түсті. Мұны білген Стаценко не істерін білмей жынданып кетті. «Мына Азаров пен Синельников дегендер не ойлап жүр екен маған қарсы? Материалдар менің қолымда, ашылған қылмысты ашылмаған деп жұмыс жүргізіп жатқанын қалай түсінуге болады? Генералға барып баяндасам ба екен? Жоқ болмаса ертең айдың қорытындысын талқылаған сәтте қозғаған дұрыс па?» деп көп ойланды да, өзінің соңғы пікіріне тоқталды.

	Сатушы Кравченконы Синельников өзіне шақыртты. Қалалық милицияға келе жатып Кравченко көп ойланды: «Бұлар неге шақырып жатыр? Менің ісіммен облыстық милиция айналысып жатыр еді. Екі ортада шыбын өледі дегеннің кері келмей ме мен сорлыға?» деп ойлап келе жатып қалалық милицияға қалай келіп қалғанын байқамады. Кравченко ішке кіре берісте отырған кезекші милиционерден Синельниковке кіріп шығуға рұқсат сұрап қолындағы шақыру қағазын көрсетіп жатқанда: «Тамара Алексеевна, өте беріңіз» деген дауысты естіп жалт қарап, екінші қабатқа көтеріліп бара жатқан Синельниковтің өзін көрді. Ол да кезекшіге жібере бер деген белгі берді де, Кравченко жақындаған соң ертіп кабинетіне келді. Капитанның жылы қарсы алғанынан кейін бұл жерге келгенше бойын билеген қорқыныш алыстағандай болды. Қандай адамға болса да милиция шақырып жатыр деген хабар «Hе жасап қойдым екен?» дегізбей қоймайды.

	– Халдеріңіз қалай, Тамара Алексеевна? – деді Тамараға орындық ұсынып жатып. Кравченко орындық көтере алмай сынып кетер деген адамдай жайлап қана отырды да, екі аяғын қосып, көйлегінің етегімен тізелерін жапты.

	– Рахмет! Үй ішіміз аман. Халімнің қалай екенін өздеріңіз жақсы білесіздер ғой, – деп әйел капитанға телміре қарады не болар екен деп.

	– Тамара Алексеевна, тонаушылардың ең болмаса бір белгісі есіңізге түспеді ме? Арада біраз уақыт өтті, қорқыныш басылып, жүрегіңіз қалпына түскен шығар. Есіңізге түскен не бар?

	– Олардан есімде қалатындай ештеңе көргенім жоқ, ерекше көзге түсетін не болсын, беттерін тұмшалап алған. Екеуінің де бойы ұзын, киген киімдері де бір түсті. Мұнан басқа мен ештеңе байқай алмадым.

	– Ең болмаса дауыстары есіңізде емес пе?

	– Дауысы ма? Біреуі жуан дауысты, маған күжілдеген дауысымен «Жат етбетіңнен!» дегені есімде.

	– Егер екінші рет есітсеңіз тани аласыз ба?

	– Мүмкін.

	Капитан ойланып қалды. «Жарғанаттар» операциясының ішінде бір кісінің дауысына ұқсайтын сияқты деп ойлаған капитан үнсіз қалды. Ал Кравченко болса капитанның не ойлап қалғанын болжай алмай, «Енді мені қамауға алатын күн жеткен шығар» деген оймен бұл да төмен қарап қалған еді. Тыныштықты капитан бұзып жіберді;

	– Үйіңізде телефон бар ма?

	– Бар, – деді Кравченко сұмдық енді басталғалы тұр деп ішінен.

	– Түн мезгілінде ешкім телефон соқпай ма?

	– Сізді қорқытып, немесе ескертіп?

	– Құдай сақтасын, әзір ондай жағдай жоқ.

	– Бола қалса маған тездетіп хабарлаңыз.

	– Қалайша? Не деуім керек?

	– «Сергей, сенбісің? Сұрағаның ертең болады сағат ондарда» дерсіз. Келістік пе?

	– Түсінікті.

	– Ал, енді өткенде үйіңізге тінту салғанда алынған бес мың сом ақшаңыз мынау. Санап алыңыз. Жинақ кассасына сала берулеріңізге де болады. Бізге бұл ақшаларды өзімізде сақтаудың қажеті жоқ. Мына қаулымен танысып, ақшамды қайтып алдым деп, сомасын жазып қолыңызды қойыңыз, – деп бір парақ қағазды ұсынды да, сейфін ашып ішінен қағазға оралған ақшаларды стол үстіне қойды. Кравченко не айтарын білмей састы, бір капитанға, бір стол үстінде жатқан қомақты оралған газетке қарай берді көзі шығып кетердей болып. Мұның халін білген капитан күліп: «Ала беріңіз, тек менің көзімше санаңыз. Бұл өтініш. Сізді қылмыс жасады деуге бізде айғақ жоқ. Сіз адал адамсыз. Сондықтан ақша өзіңізге түгел қайтарылып отыр», – деді капитан. Амал жоқ, санауды ыңғайсыз көріп, ақшаларды санаған түр көрсетіп жатыр еді, капитан мұны байқап:

	– Тамара Алексеевна, жерге түссеңізші, – деп тағы да жымия қарап күлді.

	– Кешіріңіз, – деп Кравченко есіне келгендей болып, ақшаларын түгел санап алып, сумкасына салды да, қаулымен танысып, қолын қойды. Ақшамды алдым деп сомасын көрсетіп тілқат жазып берді де капитанға қарады.

	– Енді боссыз. Бізге тонаушылар ұсталған соң сізді тағы шақыруға тура келеді. Оған дейін біз мазаламаймыз. Емін-еркін өмір сүре беріңіз, – деп капитан әйелге қолын созды. Қоштасып тұрып Кравченко:

	– Менімен облыстық милиция да айналысып жатыр ғой? – деді.

	– Олар бізден жоғары ғой. Біз олардың жұмысына араласпаймыз.

	– Рахмет сіздерге! – деп Кравченко кабинеттен селсоқтау болып шығып кетті. Далаға шыққанда күн түске жақындап қалған еді, Кравченко үйіне жеткенше асықты. Үйге келгенде күйеуі түскі тамақтың дайындығына кірісіп жатыр екен. Милицияға кетерде Кравченко қайда бара жатқанын жазып тастап кеткен болатын заман қандай, заң қандай болады деген оймен.

	– Аман-есен келдің бе? – деп күйеуі қуанып қалды. Мен сені тағы да қамалып қалды ма деп қорқып едім. Енді қамалсаң шығар-шықпасың екіталай. Иә, не жаңалығың бар? Неге шақырыпты?

	– Жаңалық...бар, жаным! Қазір айтам, тек құлап қалып жүрерсің, алдымен отыршы өзің, – деп Тамара милициядан қатталған ақшаларын түгел қайтып алғанын айтып, сумкасынан қомақты оралған газетті күйеуінің қолына ұстата салды.

	– Неге, қалайша қайтарып берді? Сенің сұлулығыңа қызықты ма? Әлде олардың айызын қандырғаның үшін бе? Милициядан ақшаны қайтарып алу деген мүмкін емес деуші еді жүрт? Сен қалай олардан табан астында ақшаңды алу үшін көңілін таптың? – деді күйеуі шытынап.

	– Сен, немене, бұл әзілің бе, жоқ қызғанышың ба?

	– Қалай түсінсең солай түсін. Маған арамдықпен қайтқан ақшаның керегі жоқ!

	– Бекерге қызғанбай-ақ, қой. Жасымда қызғанбаушы едің, орта жасқа келгенде бұл қай қызғанғаның?

	– Сен әлі бұрынғыдан да сұлусың: балтырың балғадай, бөксең дөп-дөңгелек толқындай ойнап тұр, белің қыналған, көкірегің қомақты, дірілдеп тұр. Бет-ажарың әдемі, көздерің еркектерді еріксіз тартады! Саған кім қызықпайды?! – деп күйеуі шын қызғаныш сезімін білдірді.

	– Әй сорлы басым-ай! Мен ағып, қай жағаға қолым жетіп жан сақтаймын деп күндіз-түні ұйқы жоқ, күлкі жоқ, есімнен танып жүргенде сенің мына сөздеріңе жол болсын? Қалалық милиция ақшаны қайтарып бергенмен облыстық милицияда мен әлі байлауда тұрған жоқпын ба? Сен де қартаяйын деген екенсің, – деп жылап жіберді де, теріс айналды. Күйеуі өзінің әділетсіздігін енді біліп, әйелін құшақтай алды да бетін өзіне қаратты.

	– Білем сенің жүйке тамырларың үзіліп кетуге дайын тұрғанын. Сен мені кешір. Немене, сен менің әзілкеш екенімді ұмыттың ба? – деп Тамараны орындыққа отырғызды. Тамара әлгі болған әңгіменің бәрін айтып берді де:

	– Ақшаны не қыламыз? – деді. – Капитан оларды жинақ кассаға сақтай берулеріңе болады деген.

	– Бұл оның ақшаны жұмсап қоймаңдар дегені. Жинақ кассадағы ақшаны өзімдікі деме. Ертең керек болса ол ақшаны да өзің сияқты тұтқынға алады да, саусағыңды мұрныңа тығып қаласың. Ақшаны басқаша сақтайық, сұрай қалса қарызымыз бар еді, соны қайтардық дерміз.

	– Ал, жинақ кассада тағы бес мың сом ақша бар, олар жата берсін бе?

	– Жоқ, оларды аманында алып тынайық. Керек десең, төрт-бес торай сатып алып бағайық.

	Ерлі-зайыпты екі кісі осылай өз үйлерінде өз проблемаларын шешіп жатқанда Стаценконың кабинетінде екі капитан да қызыл кеңірдек болып жатыр еді. Синельниковтің Кравченко турасында материалдары ашылмаған қылмыс деп есепке алғанын білген Стаценко оны кабинетіне шақырып алып, басына таяқ ойнатқандай етіп жатыр еді. Әңгіме жоғары дауыспен басталды:

	– Капитан, бұл қалай?! Мұны не деп түсінуге болады?

	– Қалай деп түсінсеңіз ол сіздің еркіңізде. Бірақ шындық бұл жерде біреу-ақ, оны сіз білсеңіз де білгіңіз келмей отыр, – деді Синельников айылын тартпай,

	– Қандай шындықты айтып отырсың? Менің білетін шындығым екеу-ақ, ол сенің жүгенсіздігің. Әйтпесе БХСС-қа тіркейтін қылмысты ашылмаған деп өзімізге тіркейсің бе? Бұл барып тұрған жүгенсіздік! Бұл, керек болса, маған деген опасыздығың! Менің абыройыма нұқсан келтірмексің ғой? Сен нағыз пасық, арам екенсің! Мен сені жақында майор қыламын деп жүрсем, сен осындай арамдық жасадың. Аларсың ертең майорды! Мұны сен ойладың ба?

	– Мен милицияда шен үшін жұмыс істеп жүргенім жоқ, оны алғым келгенмен мына сіз сияқтылар маған ол мүмкіншілікті бермейді. Майор шенін берсе берер, бермесе маған деген жұлдызды иықтарына тақсын. Мен жұмысымда адал болсам, бір күні мені де бағалайтын адам болар.

	– Кімге адалдық, кімге арамдық жасап жүргенінді мен жақсы білем, – деді Стаценко дауысың бәсеңдетіп.

	– Ешкімге арамдық жасап көргенім жоқ. Бірақ кейбір кісілер, мысалға, сіз сияқтылар адалдықты арамдық деп түсінеді, себебі, адалдықтың арғы жағында шындық пен әділдік жатыр ғой. Ал, бұл екеуін ұнататын адам өте аз. Қылмысты жасағандар тонаушылар екені шындық, Кравченконың қылмысты жасамағаны да шындық. Бірақ осы шындықтарды біле тұра сіз оны бұрмалай бересіз. Мұныңызда бір шикілік бар сияқты! Әкесі өлгенді де естіртеді дегендей, тағы бір шындықты сізге айтайын, – деп Синельников бүгін ғана Кравченконың үйінен тінту кезінде қатталған бес мың сом ақшаны қайтарып бергенін айтты. Мұны естігенде Стаценко жын қаққандай қалшылдап кетті:

	– Сен, мынау не деп отыр? – деп жан-жағына қарады, бірақ кабинетте екеуінен басқа жан жоқ еді. – Әй, мынау не дейді? Әй, сенің есің дұрыс па? Ол ақша енді құрыды дей бер! Сонда сен кімге жақсылық істегенің? Сен осы кімге қызмет істеп жүрсің? Сен қылмыскерлерге қызмет етіп жүрген сияқтысың ғой? Былай болсын. Сенің жағдайың белгілі болды. Сен басқа қызметке ауыстыр деп рапорт жаз да, мына жұмыстан кет. Қылмыспен күресу саласында саған ендігі жерде қалуға болмайды, – деп Стаценко кенеттен сабасына түсті.

	– Мен неге рапорт жазуым керек? Мені бұл жұмысқа қойған сіз емессіз ғой! Мені тағайындау туралы бұйрық болды, мен – бұйрықты орындап келемін, ал бұйрық берген кісі сіз емессіз. Алдымен бұйрық беретін дәрежеге жетіңіз, сонан кейін көрермін, – деп Синельников кабинеттен шығып кетті.

	Капитанның мына сөздерінен кейін Стаценко не айтарын білмей қалды. «Масығып жүр ғой бұл оңбаған. Мен келгенде капитан еді, жақында мен майор боламын, ал ол мен тірі жүрсем майор бола қоймас! Мұның сенетін адамы Азаров қой? Оны көрермін, генералдың алдында ертең тышқандай жорғалатармын Кравченконың ісі бойынша» деп өзімен өзі сөйлескендей болды.

	Арада бірнеше күн өтті. Тоқсанның қорытындысы облыстық Ішкі істер басқармасы генерал Бекетовтің басқаруымен талқыланып жатқан. Әдеттегідей оперативтік мәжіліске облыстағы ішкі істер органдарының басшылары түгел қатысты. Қалалық Ішкі істер басқармасынан да басшы қызметкерлер шақырылған. Генерал Бекетов ұзақ баяндаманы ұнатпайтын. Ішкі істер басқармасы штабының он минуттық баяндамасында қылмыспен күрестің негізгі проблемалары және оларды шешудегі кемістіктер, қателіктер туралы айтылып, ішкі істер органдарының алдында тұрған міндеттермен баяндама шектелді. Оперативтік жағдайды талқылауда Стаценко Синельниковтің отыз сегізінші дүкеннен болған тонаушылық туралы іс жөніндегі шешімін қозғайын деді де, онан ештеңе шықпайтынын сезіп, генералға бұл қылмыс ашылмай қалды деген сөзбен шектелді. Оперативтік жиналыс бұрынғыша тыныш жағдайда өтті.

	Ертеңіне Стаценко Кравченко туралы жиналған материалдарды Бабулянға қайтарып жіберді. Осымен дүкеннен болған тонаушылық туралы, істің барысы туралы айқай-шу, талас пен тартыс тоқталып, көп ұзамай біраз тартысқа, айтысқа қатысқандар ол істі әдеттегіше ұмытып та кетті...

	Бірақ «Жарқанаттар» операциясы ұмытылған жоқ, тоқталған жоқ, уақыт өткен сайын тереңдей берді.

	Косых түнде өз үйінде Шефтен хабар күтіп отырған. Сағат онда телефон соғылды. Трубканы көтеріп өзіне таныс дауыстың: «Бұл Павловтың пәтері ме?» деген шартты сөздерді есітіп: «Жоқ, бұл басқа пәтер» деп жауап берді де, тез киініп далаға шықты да Шефпен кездесуге өзіне белгілі жерге жүгіре жөнелді. Мегзеген жерге жақындаған соң жүрісін баяулатты, жан-жағына назар аударды. Түн болса да көшеде кісі аяғы басылмаған. Жайлап басып қаладағы телефон стансасына келіп ішке кірді. Тағы да жан-жағына қарап алып, енді оңға қарай жүрді. Телеграф оң жақ қанатқа орналасқан болатын. Сонан телеграмма бланкасын алып терезе алдында тұрған столға отырды, қалтасына қолын салып бірдеңе іздегендей болды. Осы кезде Шеф те келіп телеграмма бланкасын алып, орын іздеген адамдай жан-жағына қарады. Стол басында жалғыз отырған Косыхты көріп, оның қасына келіп: «Кешірерсіз, мынаны толтыратын құралыңыз жоқ па, мен үйде ұмытып қалдырыппын» деп Косыхқа қарады. Косых ештеңе айтпастан қалтасынан қаламсап алып оған ұсынды. Шеф Косыхқа қарсы отырып бланкасын толтырып жатып Косыхқа бір көзін қысты. Бұл онан темекі тұтатуға оттық сұрады, ал Шеф бұған бір қорап ұсынды. Косых оның ішінен бір шырпыны алғанда астында бүктеулі жатқан қағазды көріп, жеңінің ішінен дәл сондай оттықтың қорабын Шефке қайтарып берді. Шеф телеграммасын тапсырып шығып кеткен соң Косых телеграмма беріп үйіне қайтты.

	Үйге келісімен Шефтен алған қағазды оқып, онда алдағы тұрған ұрлықтың болатын жерімен, жөн-жобасымен танысты. Ертеңіне Артемов Владимирге телефон соқты: Алдымен оның телефонының нөмірін сұрап алып, сонан соң: «Бұл телефон жүйесінен тексеру. Телефоныңыз істеп тұр ма?» деп сұрады да, «Істеп тұр» дегенін есіткен соң трубканы қоя салды. Бұл ұрылардың өзара шартты сөйлесетін тәсілдері еді. Осы тәсілмен Косых қалғандарымен байланысып, жиналатын жерге баруды ескертті.

	Ұрылар тобы белгілі жерге жиналып, ең соңынан Косых келді. Стол басында отырып Шефтен алған тапсырмасын айтты. Осыдан кейін баратын жерге шабуылдың жоспарын жасады. Шеф ұрылардың баратын жерін анықтайды, істің оңды болуын қамтамасыз етеді, ал қимылдардың жоспарын Косых дайындайды. Қалғандары алға қойған мақсатты орындаушылар ғана. Кезектегі баратын жер – бір ірі құрылыс мекемесінің кассасы. Касса орналасқан жерге Еремеев пен Савченко баратын болды. Бұлар сейф бұзарлар, керек болса бас кесерлер. Ұрлық кезінде жарықты сөндіру Артемовқа жүктелді. Сыртты бақылау Бергке тапсырылды.

	Ақша салынатын сейфтің кілтінің үлгісін Шеф өзі тапқан, ал сол үлгімен кілт дайындау Еремеевке тапсырылды. Кассаға түсу жұмысы осылай мұқият дайындалатын болды. Істің сәтті болатынына бәрінің сенімі мол, тек сейфке қай күні көп ақша түсетінін, қашан шабуыл басталатынын Шеф өзі хабарлайды. Ұрылар тобы сәтті күнді көп күтпеді. Аптаның төртінші күні, түнгі сағат екіден 45 минут өткенде сейфке шабуыл басталды. Құрылыс мекемесінің маңайында көшедегі электр шамдары сөнісімен Еремеев пен Савченко күзетте тұрған шалды жайғастырып тастап, сейфке жабысты. Оны кілтпен ашып, ішінен ақшаны екі сумкаға салып тайып тұрды.

	Бұларды машинада күтіп тұрған Косых еді. Осының бәріне 67 минут уақыт жетіп еді. Алынған ақшаның аман-есен жеткенін білдірмек болып Косых Шефке телефон соқты: «Алло, Лизаны шақырып жіберіңізші?» деді Шефтің дауысын есітіп.

	– Ей, оңбаған, түн ортасында қайдағы Лизаны сұрап тұрсың?! – деген Шеф те істің оңды аяқталғанын білді...

	Қаланың бір шағын ауданында орналасқан ірі құрылыс мекемесі болатын. Оның маңайы көп қабатты үйлермен қоршаланған десе де болады. Мекеменің кеңсесі мұнан екі жыл бұрын жаңадан үш қабат етіп салынған. Құрылыс жұмыстары осы мекеменің өз күшімен жүргізілген еді. Бірінші қабатында клуб, асхана, шаштараз, бильярд ойнайтын бөлме. Екінші қабатында мекеме басшылары, бухгалтерия, профком, кадр бөлімі, тағы басқа инженерлік-техникалық мамандар орналасқан. Мекеме бастығы орынбасарының кабинетімен касса қабырғалас орналасып, ақша берілетін күні айқай-шудан бастықтың басы ауыратын болғандықтан кассаны бірінші қабатқа көшірген еді. Осы кассадан түнде көп ақша қолды болғаны туралы хабар қалалық милицияға таңертеңгісін ғана жеткен еді. Қылмыстың болғанын ертеңіне жұмысқа келген кісілер көрген, күзетші болса аузына шүберек тығулы, аяқ-қолдары байлаулы, бір бөлмеде дәрменсіз таң атқанша жатқан.

	Бабулян бастаған оперативтік топ оқиға болған жерге келіп іздестіру жұмыстарын жүргізіп жатты. Бұл жерге Стаценко бастаған тағы бір топ кісілер келіп, істің мән-жайымен танысты да, олар да кірісіп кетті. Әдетте мұндай жағдайда лауазымы жоғары адам билікті жүргізетіні белгілі, сондықтан Стаценко келісімен жігіттерге тапсырмалар беріп, оперативтік шаралардың шеңберін үлғайтты. Бірақ ұрылар өте ұқыпты қимылдағандықтан ешқандай айғақ болатын із қалдырмаған болып шықты. Касса орналасқан бөлменің есігі темірмен қапталғанмен оны топсасымен жұлып алған, ал сейфті кілтпен ашқан. Кассадағы ақша-сомасы алпыс мыңнан асады. Ақша кеш келіп түскен соң жұмысшыларға таратып үлгірмеген. Бастықтар ғана жалақысын алып үлгірген сияқты. Бір қызығы: касса орналасқан бөлме милицияның күзетінде тұрғанымен есік бұзылғанда орталық пультке дабыл түспеген. Тексере келгенде кассаға келетін электр жүйесі бөлек ажыратылған болып шықты.

	Тағы бір жағдай. Кеше барлық көшелердің бойында түнгі сағат бірге дейін милиция адамдары патруль қызметін атқарған. Бұл қалада ұрлық көбейіп бара жатқанынан туған шара болатын. Мекемедегі күзетшінің тексеру кітапшасын қарағанда онда милиция қызметкерлерінің тексердім деген белгісі жоқ болып шықты. Демек, бұл көшеге патруль жіберілмеген. Синельников оқиға болған жерден келген соң Азаровқа ұрлық жайында баяндағанда жоғарыда көрсетілген түсініксіз жәйіттерді жасырмай айтты. Патруль жұмысын ұйымдастыратын облыстық ішкі істер басқармасы болғандықтан Азаров керек жерінде капитанның күдік алған жерлерін жазып алып бұл туралы тексеру жүргізуді ойлады. Қылмысты ашумен екі оперативтік топ айналысып жатты. Қалалық милицияның тобын Синельников басқарды, облыстық милицияның тобын Стаценко басқарды. Бірақ осыған қарамастан қылмыс жасағандардың ізі белгісіз болып қала берді. Оперативтік қызметкерлердің байланысында тұратындардан да сыбыс естілмеді. Сейфтен ақша алғандар суға ағып кетті ме, желге ұшып кетті ме, әйтеуір із қалдырмай құрып кетті. Облыстық оперативтік топтың жігіттері бұл қылмысты сырттан қаңғып келген тәжірибелі ұрылар жасаған деген тұжырымға келіп, оперативтік шаралардың шеңберін селсоқтыққа тіреді, ал бір жетіден соң әдеттегідей, басқа болған жаңа қылмыстармен айналысып кетті. Қалада ашылмаған қылмыстар барлық уақытта бастан асып жатады.

	Бірақ бұл қылмыс та Азаровтың назарынан тыс қалмады. Ол басқарма штабының бастығын шақырып алып қаладағы патруль жұмысын егжей-тегжей тексеруді тапсырды. Тексеру қортындысы Азаровқа біраз ой салды. Неге сейфтен ұрлық болатын түні сол маңайға патруль жіберілмеді? Бұл жерде кімнің ынтасымен жіберілмеді? Неге орталық пультке алынған кассадан ұрлық болғанда дабыл түспеген? Сол түні пультте кезекші болып тұрған инспектор Остапченко Виктор мен Артемова Нина дегендер кім? Әзірге осы сұрақтарды шешу қажет деп Синельниковті шақырып алып жоғарыда көрсетілген сұрақтарға жауап іздеуді тапсырды.

	Көп ақшаны олжалаған ұрылар тобы бір ай бойы селт етпей жатып қалды. Шеф болса ара суытып тағы ақша олжалайтын жерді зерттеп жатты. Бір ай өткен соң Косыхпен байланысқа шықты. Осының нәтижесінде тағы бір сейфтен ақша қолды болды. Мекемедегі күзетшінің түнде ұйықтап қалғанын пайдаланған ұрылар сейфті кілтпен ашып, ақшаны олжалаған. Отыз мың сом ақша жоқ болды.

	Бір ай өткен соң тағы бір мекеменің сейфінен ақша ұрланды. Бұл жолы мекеменің күзетшісі кенеттен ауырып қалып, оның орнына қоятын адам табылмай мекеме «ашық» қалғанын ұрылар пайдаланып, он сегіз мың сом ақша қалған сейфті кілтпен ашып, ішіндегі бар ақшаны алған. Бір қызығы: касса орталық пультке алынбаған.

Бір сейфтен соң бір сейф тоналып оперативтік топтағылар есінен танды. Қанша жұмыс істеліп жатса да нәтиже бермеді. Ұралардың ізі желге ұшқандай жоқ болып қала берді. Мұндай оперативтік ауыр жағдай шиеленісіп бара жатқан соң генерал төтенше оперативтік жиналыста оперативтік шаралардың нәтижелерін талқыға салды. Бұл жиналыста Стаценко егжей-тегжей талдау жасап, орындалған және жүріп жатқан шараларды баяндады. Тек сейфтің ұрлығын қалай тоқтатудың нақты шараларын көптің пікіріне қалдырды.

	– Сонымен жағдай өте қиындап кетті, ал сендердің жұмыстарыңнан ештеңе шығатын түрі жоқ, капитан, – деді генерал.

	– Иә, солай, – деді Стаценко.

	– Капитан, мен сенен құптағанды сұрағаным жоқ! Мені шеттен кеше ғана келген адам деп тұрсың ба? Сенің «солай» деп құптағаныңның маған көк тиынға керегі жоқ! Сен басты басқарманың бастығысың, бұрын әжептеуір жұмыстар істеп, жақсы нәтижелер көрсетіп жүр едің, соңғы кездерде сен неліктен дәрменсіз болып бара жатырсың? Немесе мүмкіндіктерің азайды ма? Жоқ болмаса ұрылар сенен айласын асырып жүр ме? Онда сен несіне бастық болып жүрсің? Стаценко тұрған бойы сілейіп қалды. Өзін тез өсірген де, бастық еткен де генерал еді, оның алдында басқаларға қарағанда өзін еркін ұстайтын капитан қазір не дерін білмеді. Генералдың соңғы айтқан сөздерінің аржағында суық ызғардың лебі отырғандарға да байқалып қалғанын капитан сезді. Залда отырғандарда үн жоқ.

	Азаров пен Синельников барлық уақытта қатар отыратын, бұл жолы да қатар отырған Синельников қағазға бірдеңелер жазып бастығының алдына ысырған еді, оны алып оқыған Азаровқа генерал:

	– Жолдас Азаров, сендер қашаннан бері қағаз арқылы ғана сөйлесетін болдыңдар? Пікірлерің болса неге ашық айтып ортаға салмасқа? Бұл жердегілердің бәрі өзіміз емес пе? Жасыратын ештеңе жоқ, меніңше, – деді зілді дауыспен. Атын атағаннан кейін Азаров орнынан тұрып өзінен бұрын Синельниковтің сөйлегісі келетіні туралы рұқсат сұрағанын айтты. Енді генерал Синельниковке қарап: «Сен не дегiң келіп еді?» – деп сұрады. Генерал өзі сұрағаннан соң Синельников оз ойын ортаға салды:

	– Менің топшылауымша, сейфтерді ұрлап жүргендер бір-ақ топ. Олардың ішінде біздің жұмысымызды жақсы білетін бір кісі бар сияқты. Бұлай дейтінім: олардың қылмыс жасаудағы тәсілдері өте сауатты, біз білетін ұрыларға ұқсамайды. Біз ашылмай жатқан көп қылмыстарға шауып жүріп, мынандай тәжірибелі топқа шығуымыз мүмкін емес.

	Сондықтан бізге арнаулы оперативтік топ құру керек. Бұл топтағыларды басқа жұмыстардан уақытша босатуымыз керек. Сонда біз сол топтағы кісілерден нақты талап ете аламыз. Ал, қазір қалай? Әр оперативтік топтың мойнында жиырма-отыздан қылмыс бар. Біз оларға сейфпен айналыс десек оның арқасындағы арқалаған басқа қылмыстар қалады, уақыт босқа өтеді, жүріп келе жатқан жол суып қалады. Бұл олардың жұмысына көп зиян тигізеді. Сондықтан арнаулы топ құрмай бізге қиын бола береді, – деп аяқтады сөзін капитан. Генерал үнсіз ойланып қалды. «Жарайсың, Евгений!» – деді ол Азаровты мегзеп. «Азаровтың тәрбиесі ғой! Жарайсың, Евгений! Капитан жаман сөйлеген жоқ!»

	– Синельниковтің пікірін талқылайық. Кімде қандай ұсыныс бар? Генералдың мына сұрағынан кейін Стаценко сөйлеп, капитанның ұсынысын қолдайтынын айтты. Бұған Синельников аң-таң қалды. Бүгінге дейін жау болып келген бұл неліктен мені қолдай қалды екен деген ой келді. Сонан кейін генералдың орынбасары Буторин сөйлеп, бұл да айтылған ұсынысты қолдады. Қорытынды сөзді генерал айтып, арнаулы оперативтік топтың өте қажет екенін мақұлдады да, бұл топтың қатарын толтыруды Буторинмен бірге Азаровқа жүктеді.

	Сонымен оперативтік топ құрылып, оның қатарына екі басқармадан алты адам тартылды. Бұл топқа Синельников қосылмай қалды. Стаценко басқарған бұл топ тек қана сейфтердің, ұрлығымен айналысып жатты. Арада үш күн өткенде тағы бір сейфтен жиырма мың сомнан артық ақша қолды болды. Бұл жолы да сейф кілтпен ашылған, күзетші ұйықтап қалған, касса тұрған бөлме орталық пультке қосылмай қалған. Бұрынғыша ұрылар, ешбір із қалдырмаған. Оперативтік топ кассалардың сақталуын зерттеу жұмысымен айналысып жатқанда тағы бір мекеменің сейфін кілтпен ашып, 40 мың сом ақшаны олжалаған. Бұл жолы оперативтік топтың әлі аяғы жетпеген мекемеден ұрлық болған. Стаценко бұрын сейфтен ақша ұрлап сотталып келгендерді түгелдей зерттеуді ұйымдастырды. Мұндай мамандар қалада баршылық болатын. Осылардың әрқайсысын түгендеп жатқанда тағы бір мекеменің сейфінен сегіз мың сом ақша ұрланды. Бұл да бұрынғыдай, кілт қолданылған.

	Әбден сарсаң болған Стаценко банкіден ақша алған мекемелерді түнімен торуылдайтын шара қолданбақшы болды. Бірақ оперативтік топтағы бес адамның күшімен бұл жұмысты атқару мүмкін емес еді. Енді Стаценко генералға кіріп қосымша күш сұрап алып іспен айналысты. Алдымен мемлекеттік банкіден қай күні қандай мекемелер ақша алатынын біліп, сол күндері ақша алған мекемелердің маңайына жасырын торуылшылар жіберіліп отырды. Енді ұрылар торуылға алынбаған мекемелерден белгілі тәсілмен ақша ұрлауға шықты. Мұнан соң Стаценко ұрыларды алдап түсіргісі келетін тәсілге көшті. Ол үшін банкіден бір мекемені өтіріктен ақша алғызып, ол мекемені торуылсыз қалдырып көріп еді, бірақ бұл алдауға түскен ұрылар болмады.

	Осылайша оперативтік топ Стаценконың басқаруымен қалай жұмыс істесе де, ұрылардың ізіне түсе алмады. Оперативтік топтың жұмысын жеті сайын бақылап отырған генерал Буторин мен Азаровты шақырып алып кеңес құрды. Алдымен Буторин сөйледі. Істелген сан түрлі жұмыстарды айтып келе жатыр еді, генерал оны бірден орнына отырғызды.

	– Мен сенсіз де білем қандай шаралар қолданылғанын. Мен партия органынан келген емеспін, өмірімді оперативтік жұмыстардан бастағанмын, саналы өмірімді айтып отырмын. Осы жерде үшеумізден басқа ешкім жоқ. Екі полковник отырсыңдар. Буторин жолдас, айтыңызшы, неге ұрлықшылар біздің оперативтік шараларымыздан бұрын қимылдап жүр? Сіз осы сұрақты өзіңізге қойып көрдіңіз бе?

	– Менің көкірегіме түйгенім: ұрылар өте тәжірибелі адамдардан құралған немесе оларды басқарып жүрген бір оқ жеп қалған адам бар.

	– Полковник Азаров, сіз бұл сұраққа не айтар едіңіз?

	– Мен де алғашқыда Буторин жолдас айтқандай ойлағанмын. Бірақ кейін маған басқаша ой келді. Мен сол ойым бойынша жұмыстар істеп көрмекпін, ол не береді– әзірше айту қиын. Сондықтан сізге мен пәлен деп айта алмаймын. Бірақ Буторин жолдастың ойын есептен шығармаймын, – деді Азаров. Генералға Азаровтың сөзі көп ой салды. Көп сөйлей бермейтін Азаров көп жағдайда істеліп жатқан жұмыстарын айтып мақтанбайтын, тек жұмыстарының берген нәтижелерін ғана айтатын. Ақиқатқа көзі жетпей, ашылып сөйлемейтінін білетін генерал Азаровты жұмбақтап айтқанына кінәламады, оның айтқандарының астарында үлкен құпиялы сыр жатқанын генерал да іштей сезгендей болды...

	Байланысқа келген Косых Шефтен кезекті тапсырма алды. Шеф енді сейфтерге шабуыл жасау қауіпті, әзірше оны тоқтату керек деп ұрылардың бағытын басқа жолға сілтегенін айтып берген болатын. Үйге келген соң Косых тонаушылықтың жаңа түріне дайындық жұмыстарды ұйымдастыруға кірісті...

	Королевтың түскі тамаққа отырғаны сол еді, есік қағылды. Күндіз-түні ілулі тұратын есікті кім қағып тұр екен деп, жақындап барып құлағын тосып тың тыңдады. Есік тағы қағылды. «Бұл кім?!» – деп сұраған Королевқа «Біз қаладағы телефон жүйесіненбіз, еciгiңізді ашыңыз» – деген дауысты естіген соң Королев аша қоймап еді, оған сыртта тұрғандар «Ашыңыз. Ашпасаңыз телефон жүйесін кесіп кетеміз» деді. Королев күндіз ғой, құдай сақтасын деп есікті ашты. Үйге екі кісі кіріп, бірсуі ішкі бөлмеге беттеді, оның соңынан ерген Королевты артта келе жатқан кісі шап беріп мойынан ұстап кеңірдектен буындырған бойда жерге жығып салып, аузына қомақты етіп шүберек тықты.

	Екіншісі оның қол-аяғын сыммен орап байлап, ішкі бөлмеге сүйреп әкелді. Сонан соң аузындағы шүберекті алып «Үнiңдi шығарма, шығарсаң өлесің. Алтындар, ақшаларың қайда жатыр?» деп оның кеудесіне мініп алып, аузына кеспе мылтықты тақады. Екіншісі үйдің ішін астаң-кестең қарап жатты.

	«Ойбай-ау, менде ақша да, алтын да жоқ, мен зейнеткермін?» деген Королевтың тамағына өткір пышақтың жүзі мұздай болып тигенде шал есінен танардай болып, алтыны да, ақшасы да құрсын деп шынын айтуға мәжбүр болды. Келген екеу он мың сом ақша, Королевтың қызының алтын заттарын алып, кетерде шалдың аузына шүберекті толтырып тықты да, тайып тұрды. Королев қол-аяғы сыммен байлаулы кешке дейін жатты. Әйелі басқа қалада тұратын баласының үйіне кеткені, қызы жұмысқа ертеңгісін кетіп, кешке бір-ақ келетін. Амал жоқ, қызы келгенше қиналса да шыдап бақты. Көп қабатты үйдегілердің бір-бірімен араласпайтын, бірінің есігін бірі ашпайтын заман емес пе, Королев көршілерден үміт күтпей, не болса да амалы қанша, домаланып жата берді. Мұндайда уақыт деген өте қоя ма, Королевқа қызы бүгін қасақана кешігіп жатқандай болды.

	Королевтың қызы Нина әдетінше жұмыстан келіп, есігін қақты. Іштен ешкім шыға қоймаған соң қалтасынан кілтін алып есіктің құлпына салып бұрап еді, кілт айналады. Бұл несі деп тағы да бұрап еді онан да ештеңе шықпады. Енді ол есікті итеріп коріп еді, сөйтсе ол ашық екен, Нина үйге кірді. «Папа-ау, үйдемісің?» – деп дауыстады, бірақ оған әу деген дауыс болмады. Енді аяғын шешпестен бірден ауызғы болмеге кіріп, астан-кестең болып жатқан заттарды көріп, жүрегі су ете қалған Нина бір бәленің болғанын сезіп, әке-шешесінің жататын бөлмесіне кірді. Әдетте бұл бөлменің есігі ашық тұратын, бүгін неге жабық тұрғанын ойлап жатуға уақыт қайда, есікті ашып қалғанда қойдай байланып, ыңырсып жатқан әкесін көріп шошып кетті.

	Қасына жетіп барып оның басына кигізген қапшықты зорға дегенде шешіп алып, аузы толған шүберек екенін көргенде жаны ыршып, шүберекті жұлмалай берді. Ол құрғыр әбден нығыздалып қалған екен, оңайлықпен алынар емес, әйтеуір итшілеп зорға дегенде әкесінің аузын босатып алып, оның басын көтерді. Екі көзі жәутеңдеген әкесі ештеңе айта алмай жылай берді, мұны көрген қызы да не болды демей еңірей берді. Аздан соң әкесі «үһ!» деп демін бір алды да, қолымды шеш деді қызына. Қызы сонда ғана әкесінің қол-аяғы байлаулы екенін байқады. Бұралған сым қыздың қолымен жазылатын емес. Әкесі кемпірауыз әкелмесең болмайды деген соң, Нина балконға жүгіріп барып, әкесінің заттар салған ағаш қораптан кемпірауыз әкеліп, сымдарды бұрап, әкесінің қолдарын босатты. Сонан соң аяқтарын да босатып, әкесін жерге жатқызып, ісiнiп кеткен қолдары мен аяқтарын уқалап жан кіргізіп алды да, сүйеп орнынан тұрғызып, кроватқа отырғызған соң, оны құшақтап қызы жылай берді.

	– Жылама, қызым, аман қалғаныма қуан, ақшаны да, алтынды да тонап алып кетті, құрысын бәрі де, адамнан артық емес боқ дүние деген. Сенің үйде болмағаныңа шүкір. Сен жазым болар едің. Ол келген еңгезердей екі жауыз сені аман қалдырмайтындар. Олар ешнәрседен тайынбайтын жауыздар көрінеді, – деді әкесі. Әкесі есін жиған соң қызы енді өзі жататын бөлмеге келіп оның іші астан-кестең болғанын көріп отырып қалды. Жақында ғана сатып алған мойынға асып жүретін алтын шынжыр, кулон орнына тағылатын алтын сағаты мен екі алтын сақина қолды болған. Ондатыр құлақшыны да жоқ. Нина енді милицияға хабарламақшы болып телефон трубкасын құлағына тосып еді, ол үнсіз болып шықты, қараса сымын қиып кеткен екен, жүгіріп көрші үйге барып телефон соқты.

	Синельников бастаған оперативтік топ келгенде Королев әлі бөлмесінде қозғалуға шамасы жоқ отыр еді. Болған жағдайды Королевтың өз аузынан естіген капитан ойланып қалды. Сарапшылар тонаушылардан қалған із бар ма екен деп бөлменің бәрін түгел сығалап қарап жатты.

	Есіктің ішкі, сыртқы тұтқаларын қарап жатқан жігітке капитан «ондағы қалған қолдың іздері Королевтың қызының қалдырған іздері, әуре болма» дедi де Королевтан:

	– Сізді қай жерде ұстап, қол-аяқтарыңызды матап тастады? – деді.

	– Олар үйге кірісімен бірден үлкен бөлмеге қарай беттеген соң мен артынан ере кірдім, сол кезде менің артымда келе жатқан біреуі мені ту сыртымнан қапсыра құшақтап алғанда, алдымда келе жатқаны тамағымнан ұстап үнімді шығармай тастады, аузыма қайдан алғанын білмеймін бір уыс шүберекті тықты. Сонан соң жерге салып қол-аяғымды сыммен тас қып байлап тастады. Екеуі де еңгезердей бәле, қолдары тастай бір иттер екен, – деп Королев болған оқиғаны асықпай айтып берді. Қажетті шараларды түгел пайдаланып болған соң сарапшылар кетуге бағытталғанда үлкен бөлмеге кіре берісте оң жақта жартылай түскен аяқ киімнің ізі байқалды. Синельников оны еңкейіп қарап алды да, жігіттеріне:

	– Табандарыңды көрсетiндер маған, – деді. Өзімен бірге келгендер аяқ киімдерінің табанын көрсетті. Еденде жартылай қалған аяқ киімнің ізін Синельников бір жерде көрген сияқты болды да, сарапшыға бұл жарты ізді суретке түсіріп, сонан белгілі тәсілмен іздің таңбаларын да айтуды бұйырды. Бұл қылмыс болған жерден алынған жалғыз-ақ із еді. Сонан соң Синельников осы үйдегі барлық аяқ киімдерді де зерттеп, олардың табанының таңбаларының үлгісін алдыртты.

	Кеңсеге келген соң Королевтың үйінен алынған аяқтың жарты ізіне зерттеу жұмысы жүргізілді. Сараптың қортындысында бұл аяқ киімнің жартылай ізі отыз сегізінші дүкеннен алынған аяқ киімнің ізімен судың екі тамышысындай бір болып шықты. Айырмашылығы тек ол із түгел, ал мынау жарты, ал бедерлері, көлемі бір. Бұл қорытындыны алғаннан соң Синельников Азаровқа кіріп, оқиға болған жерден келгенін айтып болғаң соң Синельников сарапшылардың қорытындысын бастығына ұсынды.

	– Бұл не?

	– Бұл Королевтың үйінен алынған аяқ киімнің жартылай ізі мен отыз сегізінші дүкеннен алынған аяқ киімнің ізі – бір кісінің аяқ киімінің ізі деген сараптың қорытындысы, жолдас бастық.

	– Демек?

	– Бұл екі тонаушылық жасаған бір ұрылар тобы болайын деп тұр. Тағы бір айтатын жағдай: осы екі қылмысты жасағандар екі кісі, олардың екеуі де ұзын бойлы болғаны.

	– Демек, ұрылар тобы сейфті тауыстық деп енді пәтерлерге шабуыл бастағаны көрініп тұр. Бірақ Королевтың үйіне олар кездейсоқ барды ма, жоқ бұл жерде бір сілтеуші бар ма? Королевтың көршілерін түгел тексеріңдер. Керек десең, біздің учаскелік инспекторды да байқап көр. Алдымен өзіміздің қатарымыз күдіктен таза болсын. Королевтың қызымен сөйлестің бе? Ол алтын заттарын қашан, қай дүкеннен алған екен? Кіммен бірге барған екен?

	– Бұлар туралы әңгіме енді болады, ол жерде есінен танардай болған кісілерден бұларды сұрауды артық және ерте дегенмін.

	Мына айғақтарды «Жарғанаттар» операциясына қоса бер.

	– Иә, солай, капитан, – деді Азаров ашыла қоймай.

	Тонаушылар жақсы олжамен қайтқанына Косых қуанып қалды. Бұл туралы Шефқа баяндап та үлгірді. Қалыптасқан тәртіп бойынша табысты Косых түгелімен Шефқа жеткізеді, бөліс сол жерде болады. Шеф өзіне тиістісін алған соң қалғанын Косых онымен ақылдаса отырып, атқарған қызметіне қарап ұрылардың әрқайсысының сыбағасын анықтайды. Бірақ бөліс барлық уақытта әділ болды деп санайтын орындаушылар ешқашан қабақтарын шытқан емес, бәрі де риза болып, Косых не тапсырса да шексіз тыңдайтын.

	Басқан қадамдары оңды болғанын тонаушылар атап өтетін әдеті бойынша стол үсті тағамдарға толып, ішетін арақтар да бұларды қылқиып күтіп тұрды. Тамақ, арақ ішіліп болған соң барлығы тарасты да, Косых олжаны Шефқа апаруға аттанды. Косых пен Шефтiң кездесетін екі жері болатын. Соның бірі «Жук» деп аталатын Самсоновтың үйіне Косых келiп Шефті күтті. Қараңғы түскен соң Шеф те келіп, алдымен скеуі отырып алтын заттарды қарап шықты. Олар алтау еді, соның ішінен Шеф алтын сағатты Косыхқа ұсынды да қалғандарын өз қалтасына салды. Әдетте ақшаның тең жартысы Шефтің еншісіне тиетін, бұл жолы ақша алмаған Шеф алтын заттармен шектелді. Ақшаның жартысын ұрлыққа барғандарға, бұлардың қатарына Косых та жатады, қалғанын ұрлыққа қатыспағандарға берілсін деп шешетін еді. Сонан соң тамақ әкелінді, екеуі отырып алдымен арақтан тартып жіберіп, тамаққа кірісті. Уақыт көңілді өтіп жатты.

	– Жук, бүгін қыздар бола ма? – деді қызып қалған Косых. Үй егесі үнсіз Шефқа қарады. Шеф Косыхтың мына сөзінен секемденіп қалды да Косыхқа көзін алартып:

	– Егер осы үйге біреуің қыз әкеліп пайдаланатын болсаңдар менен жақсылық күтпеңдер. Жер басып бір сағат та жүрмейтіндеріңді күні бұрын ескертіп қояйын! – деді Шеф ашуға булығып.

	Косых бір кезде үй егесімен келісіп, бір сұлуды ертіп келіп, осы үйде түнеп шыққан болатын, соны Шеф біліп қояр ма екен деп Шеф шығып кеткенше жаны тырнағының ұшында болып отырды.

	– Жігіттеріңе қатаң ескертіп қой. Қыруар ақшаға ие болып, жоқ деген сөздің не екенін білмей жүргендерің мына менің арқам. Мен болмасам мұндай табыс бір болар, екі болар, сонан соң түрменің қара нанын қорек қылып жатасыңдар. Тапқанға мастанбаңдар. Дүниеге қызықпаңдар. Қызыққаннан арамызда қызғаныш туады, қызғаныштан алауыздық, онан соң жік айда болады, жік деген басты біріктірмейтін сайтан. Ал арамызға сайтан кірді дегенше шаруа бітті дей бер жігіттеріңе айт, алтын тимеді деп ренжімесін. Ақша болса алтын деген не? Сау болыңдар, – деп шеф орнынан тұрды да Самсоновқа қарады. Ол тездетіп тысқа шығып келді де, тыныш дегендей иек қақты...

	Капитан Синельников Азаровтан шыққан соң кабинетіне келіп «Жарғанаттар» операциясының материалдарын алып бір қарап шықты да, Орысбаев Төлегенді шақырды. Милиция аға лейтенанты Орысбаев Төлеген мұнан үш жыл бұрын Омск атындағы милицияның арнаулы орта мектебін бітіріп осында келген соң, Синельников оның жеке ісіндегі мінездемесін оқып шығып, өзінің қатарына алған болатын. Жұмыста өте зерек, оперативтік тапсырмаларды жақсы іске асыра алатын, сенімді оперативтік қызметкер еді. Бөлімдегі жігіттерді самбо мен каратэ күресіне үйретумен де айналысады.

	– Жолдас бастық, сіздің шақыруыңызбен...,– дей бергенде Синельников оған қолын көтеріп:

	– Толя, сен де жалықпайды екенсің осылай деп баяндауға. Осыныңды қоя тұршы деп неше рет саған айттым? – деп күлді.

	– Кешіріңіз, жолдас бастық. Менің атым Толя емес, әкемнің қойған аты бойынша мен Төлегенмін. Екіншіден, мен офицермін, Устав бойынша, келгенімді сізге осылай баяндау – менің міндетім ғой.

	– Жарайды. Нәтиже бiр де нөл, сенің пайдаңа. Сен жақынырақ отыр, саған тапсырма бар, – деп капитан «Жарғанаттар» операциясына соңғы түскен айғақ турасында онымен ақылдасты.

	– Бұған қалай қарайсың? – деді капитан.

	– Біздің қолымызда мұнан басқа көңіл аударатын ештеңе жоқ қой.

	– Олай деме. Осы екі қылмысты жасаған екі кісілердің бойы ұзын екенін еске алсақ, бұл екеуін жасағандар бір кісілер болып тұрған сияқты. Ал бұл терең тексеруді талап етеді. Қалай?

	– Мен оперативтік есепте тұратындарды түгел зерттеп шығайын, бәлкім, солардың ішінен күдікті туғызатын біреулер табылып қалар.

	– Бұл бірінші. Мұнан бір жыл бұрын мен саған бір кісіні берген едім. Мені сол кісімен жолықтыр. Екеулеп сөйлесіп көрейік. Оның шеңбері кең кісі еді. Сұрағың болмаса жұмысқа тез кіріс, – деді капитан.

	Төлеген кеткеннен соң капитан Азаровқа барды. Азаров мұны барлық кезде тоқтаусыз қабылдайтын. Капитан басқаратын бөлімнің жұмысын Бабулян тура басқарады, сондықтан Синельников мәселенің бәрін сонымен шешеді де, «Жарғанаттар» операциясы бойынша тек Азаровпен ғана ақылдасатын, себебі, Бабулян бұл операцияның не туралы екенінен хабарсыз болатын.

	– Иә, не жаңалықпен келдің? – деді полковник.

	– Бір өтінішпен келдім. Маған Сергеевпен кездесуге рұқсат берсеңіз? Мүмкін болса, мен оны осы операция бойынша біраз пайдалансам?

	– Жарайды, – деп полковник орнынан тұрып бұрышта тұрған ауыр сейфті ашып, ішінен қалыңдығы төрт елідей келетін бір істі капитанға ұсынды. – Өте тәжірибелі адам екен, мен саған обал жасаған екенмін. Жақсы болды өзіңе қайтып баратыны. Келген жұмысың осы болса, боссың, – деді полковник. Кабинетіне келісімен капитан Сергеевтің жұмыс істейтін жеріне барып қайтуға дайындалды. Ол қаладағы электр жүйесінде электромонтерлердің жұмысын басқаратын. Синельниковтің келгенін сырттан көрген Сергеев кенеттен оның өзі келгеніне таңырқап ойланып қалды. Бұрын капитанның байланысында тұрған ол, соңғы жылда Азаровтың байланысында болып, Синельниковпен кездесуі тоқтаған болатын. Капитанның текке келмегенін іштей сезген Сергеев енді онан бір белгі болып қалар деп кабинетінен шықпай отырып қалды.

	Синельников келген бойда бас инженердің кабинетіне кіріп, бұрын-соңды бұл кісімен кездеспегендіктен бұл өзін таныстырды.

	– Келген жұмысыңызды айта беріңіз, жолдас инспектор, – деді бас инженер.

	– Мен бір кісіні іздеп келіп едім, өзі балаларына алимент төлеуден қашып жүрген біреу екен. Әйелінің жазғанына қарағанда, ол кісі қалада бір жерде электр-монтер болып істейтін көрінеді, – деп капитан ойына түскен бір кісінің аты-жөнін айта салды.

	– Сорокин Павел Иванович дегенді қазір кадр бөлімінен сұрап көрейік, – деп бас инженер телефон соқты да, жауап болмаған соң, тағы бір кісіге телефон соқты. Алло деген дауысты естіп, маған келіп кет деген бір ауыз сөз айтып трубканы қоя салды. Бас инженердің шақырғаны Сергеев болып шықты. Ол келген соң бас инженер капитанға оны осындағы барлық монтерлердің жұмысын басқаратын бастық деп таныстырды. Сергеев капитанның керемет комбинатор екенінен бұрыннан хабардар еді.

	– Бізде Сорокин Павел Иванович деген монтер істей ме?

	– Бізде ондай адам істемейді, – деді Сергеев бастығына қарап,

	– Істемейді деген құр сөз, сен монтерлердің тізімін алып кел, сосын барып айт істемейді деп. Сен менімен ғана істемейді деуіңе болады, ал мына кiсi милициядан келіп отыр. Іздеп келген адамы бізде жұмыс істемейтін болса оны растап қағаз беруіміз керек. Түсінікті ме?

	– Қазір, – деп Сергеев шығып кетті. Ол қайтып келіп, қолында сала құлаш қағазы бар, оны кімге берейін дегендей бастығына қарады. Бастығы ол тізімді өзі қарап шығып Синельниковке ұсынды. Сорокин деген бар екен, бірақ аты, әкесінің аты тура келмейтін болып шықты.

	– Кадр бөліміне барып Сорокин Павел Иванович деген кісіні тағы да тексеріңдер. Монтер болмаса басқа бір салада істеп, ертең шығып қалса бізге ұят болар, – деп бастығы Сергеевті жұмсады. Ол келгенше Синельниковпен оны-мұны сөз етіп отырды. Арада он минуттай уақыт өткенде Сергеев кіріп бастығына Сорокиннің жұмыс істемейтіні туралы анықтама әкеліп ұсынды. Осы кезде Синельников қолына ұстап отырған папиросын аузына салып Сергеевтен сіріңке сұрады. Папиросын тұтатып жатып Синельников бір көзін Сергеевке сәл қысыңқырап қарады. Сергеев те мұны жақсы түсінгенін байқатты. Бас инженер Сергеев әкелген анықтаманы капитанға ұсынды. Капитан рахметін айтып шығып кетті. Ол кеткен соң бас инженер Сергеевке қарап:

	– Жақсылап қарадыңдар ма? – деді. – Жақсылап қарап шықты ғой кадрдегілер.

	– Жарайды, жұмысыңа бара бер, – деп инженер өз жұмысымен айналысуға кірісті.

	Шеф Косыхты белгілі жерге шақырып алып, қаладағы орталық универмаг дүкеніне түсу туралы ескертіп, ондағы алтын заттар салынған сейфтің тұратын жеріне қалай баратын жолдары корсетілген қағазды берді. Косых үйге келген соң Шеф сызып корсеткен қағаз бойынша баратын дүкеннің жоспарымен танысып, қолданатын тәсілдерді, баратындардың санын, олардың атқаратын міндеттерін ойластырды. Көп күн өткізбей ұрылар тобы түнгі сағат төртте көздеген жерге жетіп, дайын тұрды. Жарық сөнісімен ішке Еремеев пен Савченко кiрiп алтын сақталатын бөлменің есігін де, іштегі сейфтің есігін де кілтпен ашып, барлық алтын заттарды екі сумкаға салып, екеуі тысқа шығып, келесі көшеде күтіп тұрған Косыхтың машинасына отырып тайып тұрды.

	Дүкенге кіріп, шығуға не бәрі екі-үш-ақ минут уақыт кетті. Ұрылар дүкеннен шығысымен дүкен маңындағы жарық қалпына келді. Орталық пультте универмагта жарық сөнген кезде екі милиция қызметкері тұра шауып келіп дүкеннің маңайын түгел қарап шықты. Есік-терезелер аман екенін көрген соң олар қайтып кетейін деп тұрды да, дүкеннің ішіне зат таситын тағы есігі бар еді, соны да қарап шығуды дұрыс көріп, дүкенді айналып сол кішкене есікті көрді. Сырттан қарағанда аман сияқты, енді оны тартып көріп еді, ол ашық болып шықты. Милиционерлер дереу ішке кіріп сауда залына назар аударды. Ештеңе сынбаған, бүлінбеген.

	Кенеттен прилавканың артында бірдеңе тықырлағандай дыбыс естілді. Қолдарындағы электр шамының жарығын тықырлаған жаққа қарай салғанда оның ар жағында жерде жатқан біреуді көріп қалды. Апыр-топыр сол жерге қарғып түсіп етбетінен түсіп жатқан біреуді сүйреп жарық жерге шығарды. Енді рация арқылы кезекшімен байланысып жедел оперативтік топты шақырды. Олар келген соң дүкеннің ішін түгел зерттеп, қойманың да, сейфтің де есіктері ашық қалғанын анықтады. Көп ұзамай универмагтың директоры үйінен шақырылып, болған оқиғаны көрген ол есінен танғандай болды. Оперативтік топпен бірге келген Стаценко дүкеннің ішінен табылған адаммен айналысты. Ол өлердей мас, не айтып не қойғанын білетін шамасы жоқ, қайдан келіп тұрғанын білмейтін біреу екен. Қазір онан ештеңе шықпайтынын білген Стаценко жігіттеріне ұсталғанды өзінің кабинетіне жеткізуді тапсырды.

	Кабинетке келген соң да онымен айналысқан Стаценко еш нәтиже шығара алмаған соң оны масханаға қаматты. Ертеңіне оны кабинетіне қайта алдырып, оның аты-жөні Николаев Алексей Алексеевич екенін анықтады. Тексере келгенде ол бұрын бір рет ұрлық жасағаны, екі рет адам тонағаны үшін қалада сотталған екені анықталды. Оның аяқ киімін тексергенде оның табанының бедері Королевтың үйінен алынған ізбен сәйкестігі анық болды. Универмагқа түсіп ұрлық жасаған Николаев деп саналып, оны қамауға алуға шешім қабылданды. Бұл туралы Стаценко генералға баяндады, сонан соң Стаценко қалалық милициядан Синельниковті шақырып алып, екеулеп отырып Николаевтан жауап алуға кірісті.

	Ұсталып отырған Николаевты Стаценконың кабинетіне айдап келгенде, онда отырған Синельниковті көріп, оны бірден таныған Николаев амандасты.

	– Мынаны танисың ба? – деді Стаценко Синельниковке қарап Николаевты көрсетіп.

	– Танимын.

	– Иә, батыр, өзің келіп торға түскеніңді енді білген боларсың. Кеше не істеп, не қойғаныңды айта алмап едің, бүгін сайрайтын шығарсың істегенің туралы? – деді Стаценко Николаевқа күле қарап.

	– Икона, сенің халың өте нашар. Сен өткеннің бәрін байладым деуші едің, – деді сөзге араласқан Синельников.

	– Ақымақ болдым. Енді ойланып отырмын, тек универмагқа қалай, кіммен барғанымды сірә есіме түсіре алмай отырмын. Кеше шамалы ішкенмін, мастықпен не істеп, не қойғанымды білмеймін, – деді ұрылар арасында Икона деп аталатын Николаев капитанға қарап.

	– Шамалы ішкене мас болатын адам емессің ғой. Саған мас болу үшін бір шелек арақ ішкізу керек шығар? – деді Стаценко оның зор денесіне қарап. – Сен универмагпен тынбассың, біз сенің істеген тағы бір қылмысыңды білеміз.

	– Қандай қылмысты жамағыларың келіп отыр маған?

	– Мұнан бұрын бір үйден ақша, алтын заттар алғаныңды ұмыттың ба? Қасыңда кім болды? Сендердің ол барған іздерің де суып үлгірген жоқ қой! – деп Стаценко орнынан атып тұрды.

	– Қайдағы серік? Қайдағы ұрлық?

	– Ұрлық емес, тонаушылық! Ал, универмагтан алған алтын заттарды кім алып кетті?

	– Оны мен қайдан білейін? Мен емес қой ұрлық жасаған? Мен маспын ғой. Оны өздеріңіз көрдіңіздер. Мен алтын ұрлап, оны басқаға беріп, мені ұстасын деп дүкенде жататын ақымақ емеспін.

	– Жарайды. Оны кейін мойындайтын боласың. Отыз сегізінші дүкеннен ақша ұрлағандарың есінде ме? Кім болды сонда қасыңда?

	– Мен ондай қылмыс жасағаным жоқ. Мен қылмыс жасасам жалғыз өзім жасаймын, тапқанымды біреумен бөлісу менің кәсібім емес, – деді Николаев даусын бәсеңсітіп.

	– Онда кім жасады?

	– Мен білмеймін.

	– Сен, әрине, білмейсің. Бірақ ғылым жетістігі сенің сол дүкенде болғаныңды, сонан соң Королев дегеннің үйінде болғаныңды дәлелдеп отыр. Саған осы үш қылмыстан құтылу мүмкін болмайтын шығар. Ғылымға қарсы тұратын дәлелің бар мa?

	– Fылым деп отырғандарыңның жетістігі барлық уақытта сендердің сөздеріңді қолдайтынын мен жақсы білемін. Сендер қалай айтсаңдар ғылымдарың да солай дәлелдейді. Ол жағы маған бұрыннан белгілі. Ал, онан басқа тағы ашылмай жатқан қылмыстарды жамағыларың келіп тұр.

	– Универмагтағы тонағаныңды тексеру керек шығар, ал арақ сатылатын дүкеннен ақша ұрлағандарың, Королев дегеннің үйінен тонаушылықпен алған ақша мен алтын заттарды алғандарыңнан құтыла алмайсың.

	– Жолдас бастық, бұл істемеген қылмыс түгіл істеген қылмысты өлсе де мойындамай өлетін адам, сондықтан әңгімені ашық айта беріңіз, – деді Синельников Николаевтың қандай адам екенін жақсы білетіндігін ескертіп. Стаценко Николаевтың аяқ киімінің ізі оның екі қылмыс жасаған жерден шыққанын айтқанда Николаевтың түсі өзгеріп кеткендей болды.

	– Иә, сонымен отыз сегізінші дүкенді мойындайсың ғой? Мұнан құтыламын деп басыңды қатырып жатудың қажеті жоқ. Королевтың үйін тонағандарыңды ғылым дәлелдеп отыр. Сен қанша қашсаң да бұл екеуінен құтылмайсың, – деді Стаценко.

	– Мен қашқанмен, сендердің қармақтарың ұзын екенін білемін. Жасамаған қылмысты жасады деп, ашылмай жатқан ауыр қылмыстарды мендей бірнеше рет сотталған адамға жамайтындарың да маған белгілі. Мені екінші рет ұстағандарыңда жасаған бір ұрлығыма тағы жеті ұрлықты қостыңдар. Енді, байқаймын, тағы да сондай ойларың бар сияқты. Айта беріңдер. Бәрі бір сендердің айтқандарың болады. Менің сөзіме сенетін милиция да, прокурор да, сот та, өкімет те жоқ!

	– Бұл не? Қарсы шабуыл ма? Қорғанудың тәсілі ғой. Унивeрмагтан алтын ұрлағаныңды мойындайсың ғой?

	– Мойындамаймын. Мен оның ішінде қалғанымды мойындаймын. Менен алтын түгіл қара бақыр да алған жоқсыңдар ғой?! Қалай мені ұрлықшы дей аласыңдар? Айтшы? Құлағым сенде.

	– Королевтың үйінен болған қылмысты мойындайсың ғой?

	– Мойындамаймын. Құлағым сенде.

	– Сендер Королевты өлтіріп кеткен жоқсыңдар, ертең ол сені көрсе таниды. Сонда не дейсің?

	– Мұны да мойындамаймын.

	– Сенде қылмыс жасамадым деуге айғақ жоқ қой?

	– Айғақ бар!

	– Кім?

	– Құдай!

	– Дұрыс айтасың. Құдай адамның барлық істегеніне куә. Соның арқасында біз де сендердің қылмыстарыңды әшкерелеп отырмыз.

	– Немене, Құдаймен әңгімелесіп келдіңдер ме?

	– Сен не деп отырсың? Біз Құдайдан кембіз бе?!

	– Ол рас. Құдайдың айтқаны болмайды, ал сендердің айтқандарың болады. Құлағым сенде.

	– Жарайды. Мойындамасаң өз еркің. Бірақ сен сотталасың үш қылмысқа қатысың болғаны үшін. Тек сенің серігің бостандықта жүріп, мұртын шиырар. Бәлкім, түрмеде жатсаң саған тамақ әкеліп тұрар?!

	– Құлағым сенде. Бірақ мынау аяқ киім менікі емес. Мұндай қымбат аяқ киім менің өңім түгіл түсіме де енбеген.

	– Сонда оны кімдікі дейсің? – деді Стаценко орнынан ұшып тұрып.

	– Оны сендер білесіңдер. Мен мас болғанмын.

	– Жарайды. Мына қаулымен танысып, қолыңды қой.

	– Не деп?

	– Оқы не туралы екенін.

	– Оқымаймын да, мойындамаймын да.

	– Жарайды. Бірақ есіңе салайын, сенің жауаптарың таспаға түсіп жатыр.

	– Жаза беріңдер, өзімді ақтап алуға менің дәлелім жоқ.

	– Бәрекелді, енді жөнге келген сияқтысың, – деп Стаценко бір жігітті шақырып, Николаевты камераға жалғыз қамауды тапсырды.

	Сонымен бұрынғы болған екі қылмыс ашылды, адамы біреу болса да ұсталып қамалды деп жиналған айғақтар, материалдар тергеуге өткізілді. Бірақ тергеу барысында жәбірленуші Королев Николаевты танымайтынын ашық айтты. Тергеудің қорытындысы бойынша, Николаев отыз сегізінші дүкенге түскен, сонан соң, универмагтағы тонаушылыққа қалтасынан не үйінен алтын, не ақша табылмаса да қатысы бар деген айыппен жауапқа тартылды. Ал, Николаев болса, кейін есін жиған соң барып ойына түскен, түнде көшеде арақ ішіп қисаңдап келе жатқанда белгісіз екі кісінің өзін ұстап алып, зорлап аузына бір бөтелке арақ құйып, өздерімен бірге ертіп кеткенін ғана білді, сонан кейін не болғанын, қалайша универмагтың ішінде қалғанын қанша ойланса да есіне түсіре алмады. Ұрылардың мұны көшеде ұстап алып, аузына жылы арақты құйып есінен танғанша мас қылып, әдейі универмагтың ішіне қалдырып кеткенін кейін біреу айтса да бұл сенбес еді. Алайда іс сотта қаралып, Николаев босанып кетті.

	Арада бірнеше күндер өтті. Шефтің айтуымен ұрылар тобы селт етпестен «жатып» қалды. Бір күні Шефпен кездесіп келген Косых жігіттерiн Жуктың үйіне жинады. Алда тағы бір оңды шабуыл болатынын айтып, көптен бері бірге отырмаған соң бүгін отырыс жасады. Тамақ та, арақ та молшылық болды. Біраз отырған соң Косых:

	– Ал, енді ішкілікті тоқтатайык, – деді. – Бізге жақсы темір пісіретін маман керек. Кімде сенімді таныс бар? Адам болғанда өте сенімді болуы керек. Сөздің қысқасы, ол біздің қатарымызға қосылуы тиіс. Оны қатарға алмасақ бізге оның пайдасынан зияны көп болады.

	– Мен жұмыс істейтін жерде бір кісі бар, өте салмақты адам, бұрын темір пісіру жұмысымен айналысқан, жақсы маман, – деді Артемов біраз отырған соң.

	– Араққа қалай қарайды? Ақшаны қалай көреді?

	– Арақты кім ішпейді, ол ақылымен ішетін адам. Ал ақшаны кім жек көреді? Ақша десе әкесін де, шешесін де аямайтындар бар, ал ақша түгіл алтынға да арын сатпайтындар да бар. Рұқсат етсеңіз онымен сырласып көрейін бе?

	– Байқайын деп жүріп карталарынды ашып алып жүрмс. Онда бәріміз құримыз. Тек маған оның аты-жөнін, туған жерін, тұратын жерін жазып бер. Сақтықта қорлық жоқ, – деп Косых сағатына қарады. Ол шығып кеткен соң қалғандар арақтан тағы бір көтеріп тастап үйлеріне тарады.

	Артемов ертеңіне жұмысқа келгесін өзінің бастығы болып істейтін Сергеевпен жылы амандасып қолын ұсынды. Қалтасынан папиросын қорабымен Сергеевке ұсынды.

	– О, мынауың керемет нәрсе ғой, Володя! Мұндайды қолға қайдан түсіресің? Өзің мықтысың! – деді Сергеев.

	– Байланыс күшті ғой. Пантелей Симонович. Мұнан да тәуірін алуға мүмкіндік бар, – деп күлді Артемов. Сергеев қораптан бір папиросты алып, қорабын Артемовтың өзіне қайтарып еді, ол мұны сізге сыйладым деп алмады. Сергеев рахметін айтып, қорапты шамалы қарап тұрды да, қалтасына салды. Артемов Сергеевтен бүгінгі атқаратын жұмыстардың нарядын алып іске кірісіп кетті.

	Сергеевтің қалалық электр торабында монтерлердің бастығы болып істегеніне бес жыл болған, ал Артемов болса бұл жерде бұрыннан монтер болып істейтін. Демалыс күні болатын. Көшеде Сергеевті кездестірген Артемов үйге жүр деп қоймаған соң көңілін жықпайын деп келісіп, үйіне келді. Түс мезгілі болып қалған, «Тамақ дайын екен, бірден столға отырды. Артемовтың әйелі әкеліп қойған бір шыны арақтан үшеуі жайлап алып отырды. Артемовтың тұрмысының өте жақсы екенін байқаған Сергеев қатардағы электрмонтeрдың мұндай тұратынына іштей таңырқады да сыр білдірмеді. Біраз отырған соң Сергеев рахметін айтып кетуге рұқсат сұрады. Артемовтың әйелі Сергеевке аса ықыласпен қарап, тағы шамалы болғанын өтінді. Бірақ Сергеев жұмысы барын айтып, орнынан тұрды. Үй егесі де, оның әйелі Нина да келіп тұрыңыз, үй осы ден қоштасып қала берді.

	Арада бірнеше күн өткен соң Артемов Сергеевті үйіне арнап шақырды. Сергеев барғысы келмеп еді, оған Артемов Нина өтінді деп қоймады. Нинаның мөлдіреген қара көздері есіне түсіп, Сергеев келісімін берді. Үйге келген соң өткендегіден де жылы қарсы алған Нина Сергеевке өзі қолын ұсынып амандасты.

	– Бүгін қызымыздың туған күні еді, соны атап өтпекпіз. Келгеніңізге өте қуаныштымыз, – деді Нина ақжарылып. Тамақ піскенше Артемов пен Сергеев әңгімелесіп отырды. Тамақ келген соң барлығы стол басына отырып, Артемовтардың қуанышын атап жатты. Бұл жолы Сергеев қызыңқырап қалды да, емін-еркін сөйлеп отырды. Сол жағында отырған Нинаның жуан санына жиі-жиі көзін қадай бергенін байқаған Нина қызыққан үстіне қызыға түссін дегендей көйлегінің етегін жоғары ысырыңқырап жарқырай түсті. Мұны көргенде Сергеевтің көзі жайнап сала берді. Мұнысын Артемов байқады ма, жоқ па, оған қарап жатқан Сергеев жоқ, өзін Нина еріксіз тартып бара жатқандай сезінді.

	– Володя, қоймадан капуста әкелші, – деп өтінді. Володяның кетуі мұң екен, Сергеев Нинаның оң санынан қолды салып, дірілдеп тұрған бұлшык етті қысып-қысып жіберді. Нина болса мұның қолын итермеді, қайта қолының сыртынан ұстап, өз санына қыса түсті де, есік жаққа қарады. Сөйткенше болған жоқ Артемов та бір тостаған капустаны әкеліп стол үстіне қойды. Сергеев дым көрмеген адамдай, ал Нина болса күйеуін мақтап жатты. Біраз отырған соң шамалы дем алайық деп Артемов Сергеевпен диванға барып отырды.

	– Симонич, бір әңгіме бар ақылдасатын. Қалай көресіз? – деді Apтемов. .

	– Айта бер.

	– Егер менімен бұл мәселеге келіспейтін болсаң, онда айтылған сөз екеуміздің арамызда ғана қалатын болсын.

	– Ол не дегенің? Біз дос болып кеткен жоқпыз ба? Әрі бір жерде жұмыс атқарамыз, әрі бірге арақ ішеміз, – деп күлді Сергеев. Артемов ойланып қалды.

	– Тағы бір күрделі жұмыстарда да бірге болсақ қалай көресің? – деді Артемов Сергеевтің Нинаға қадала бергенін пайдаланбақ болып.

	Сергеев болса бұл жолы үнсіз отыр еді. Артемов мұны көріп, «айтатын кез піскен сияқты. Бүгін айтпасам ертең кеш болып қалуы. Ал бұл келісе қояр ма екен? Келіспесе не болады? Мұны көндіретін тек бір-ақ адам, ол Нина, мұрындық салатын да Нина! Тәуекел деп тамырын басып корейін» деген ойға келген Артемов:

	– Симонич, біз дос болып кеттік. Сен өте адал адамсың. Адал адамға өмір сүрудің қиын екенін де жақсы білесің. Аз күн өмірді баршылықпен өткізбесе несі қызық. Дәл қазір қызыққа батып жүретін кезіміз ғой. Ал, қызыққа қол жеткізудің қиындықтары көп. Рас па?

	– Рас. Басымдағы жағдайды айтып отырсың. Сен өзің тамаша екенсің ғой. Өмірден біраз хабарың бар. Тек қызық өмір сүру екінің бірінің қолынан келе бермейді, ол үшін сенімді жолдас керек, – деді Сергеев әрегіректен ойлап. Бұл туралы Синельников Сергеевті әбден ескертіп қойған болатын.

	– Міне сол сенімді жолдас болатын адам қасында отыр, Симонич. Егер шын жолдас болам десең, менде бір ұсыныс бар.

	– Айта бер. Мен жолдасты жолға тастап немесе сатып кеткен емеспін, аса құпия емес шығар айтатының? – деді Сергеев. Мұны естігенде Артемов біраз Сергеевке қадалып қалды: «Бұл шын сөйлеп отыр ма, жоқ арақтың буы ма сөйлетіп отырған?»

	– Менің сырттай естуімше, бұрын сен темір пісірумен айналысқан екенсің, рас па? – деді енді «сенге» көшіп.

	– Иә, рас. Темірді газбен де, электр қуатымен де пісіру менің жастайымнан мамандығым. Бірақ денсаулығыма байланысты ол мамандықты тастауға мәжбүр болдым да, қазіргі жұмысқа ayыстым.

	– Кәсіпті тастағанмен аспаптарың бар шығар?

	– Баршылық. Керек десең қол дорбаға салып алып жүретіні де бар, – деп Сергеев қарқылдап күлді Артемовқа қарап.

	– Енді шынымды айтайын, бізге осы мамандығың аса қажет болып тұр.

	Менің өзім керекпін бе, тек, аспаптарым керек пе?

	– Өзің де, аспаптарың да керек.

	– Не жұмыс істейміз? Құрылыста ма, жоқ үйдің тіршілігі ме?

	Оны кейін айтамын, алдымен сенің келісімің керек. Бұл дауыс шығарып айтатын жұмыс емес.

	– Онда ойланатын нәрсе екен. Олай болса мен де жауабын кейінге қалдырайын, – деді Сергеев біраз ойланған болып. Бірақ Артемов енді уақытты созғысы келмеді. Сергеевті ойлануға уақыт бермей, аяғынан матап алғысы келді:

	– Не ойланатыны бар? Айтып отырғаным ақша табудың қамы емес пе? Сондықтан қазір-ақ келісіміңді бере бер. Мен жалғыз емеспін, сен туралы мәселені шешетін адам басқа. Мен оған баяндаймын сен туралы, ал шешім соның қолында, Симонич.

	– Келіскенде мен не істеуім керек?

	– Онда бүгін кешке бір кісімен кездесу керек.

	– Бар болғаны осы ма? Онанда айта бермейсің бе турасын?

	– Жоқ. Тәртіп солай. Алдымен келісу керек.

	– Жарайды, мен келістім.

	– Келіскенің жақсы болды. Бірақ..., – деп Артемов ойланып қалды.

	Бірақ бұл келісіміңді кейін бұзбайтын шығарсың?

	– Ойбай-ау, бұл не дегенің? Біз дос емеспіз бе?

	– Тағы бір ескертетін нәрсе бар. Бізбен байланысың туралы ешкім білмейтін болсын, керек десең әйелің де білмек түгіл сезбейтін болу керек! Себебі, біздің жұмысымыз аса құпия, – деп Артемов көңілдене түсті.

	– Егер мен жүктелген міндетімді орындай алмасам ше?

	– Сенің қолыңнан келетініне күмән жоқ.

	– Ер тәуекел. Келістім! – деп Сергеев Артемовқа қолын ұсынды.

	Бұлар қол алысып, бір-біріне сенгенін осылайша бекітті. Енді әңгіменің турасына көшкен Артемов былай деді:

	– Біз бірнеше адамбыз. Бір жерде көп ақша бар, соған сенің мамандығыңсыз қол жеткізе алмаймыз. Ал, бірақ сені қатарға аламыз ба, жоқ па, бұл жерде шешілмейді. Бұл тек біз екеуміздің құпиямыздың басы. Достығымыздың мығым болатынын атап өтейік, – деп Артемов қонағын тамаққа шақырды. Тағы да тамақ, тағы да арақ. Сергеев ештеңе ойламаған адамдай бұрынғысынша көңілді отырды. Мастығы тарқап кетсе де, қызып қалғандай түр көрсетті. Нинаға енді ұрланып қарап жатпады. Бұл сүйсіне қараған сайын ол да көктемдегі түлкідей құлпыра түсті.

	– Әйелің тамаша адам екен!

	– Несін айтасың! Ажары қылығынан, қылығы ажарынан асып түседі! – деп бір масаттанып қалды Артемов Нинаның мойынан құшақтап. Уақыт көңілді өтіп жатты. Кететін де мезгіл болды. Сергеев рұқсат сұрап үйіне кетті. Келе жатып Артемовпен болған өте құпия әңгімені қайта-қайта есіне алды. Не болса да ертең біреумен кездесетініне күмән болмады...

	Синельниковтің тұрғанына он бес минут болды, жан-жағына абайлап назарын салып қояды. «Бұл неге кешікті екен? Мұндай әдетінің жоқ екені бұрыннан белгілі жағдай еді. Бүгін жедел түрде кездесуге шақырғанына не себеп болды екен?» деп тыпыршып тұрғанда, сыртынан қалай пайда болғаны белгісіз, Сергеев келіп амандасты.

	– Түу, перiмiсiң? Жердің астынан шықтың ба, жоқ аспаннан түстің бе? – деп капитан қалжындап алды.

	– Шамалы кешіккенім үшін кешірім сұраймын. – Оқасы жоқ. Не болып қалды? Жүріп әңгімелесейік. Сергеев Артемовпен болған әңгімені түгел айтып берді.

	– Келіскенің өте дұрыс. Енді келесі әңгімеде әдейі саудалас, бағанды жоғары ұста. Олардың қандай ойының барын сұрама, өздері айтатын болсын. Сөздің қысқасы: құпияға үңіле берме. Жай орындаушы ретінде ұста өзіңді. Сонда сенімге тезірек кiресiң. Қорықпа. Ал енді маған Артемов дегеніңді толық таныстыршы ауызша.

	Артемов Владимир Павлович, менен жасы кіші, бізде электр-монтер. Әйелінің аты Нина, Артемова Нина, милицияда істейді.

	– Басқа нең бар?

	– Әзірше осы.

	– Ендеше келесі кездескенше! – деп капитан кетіп қалды, Ертеңіне капитан Артемов туралы біраз оперативтік жұмыстар жүргізді. Сонан кейінгі жұмыстарды Борис Олейникке тапсырды. Артемов жергілікті оперативтік шеңберде бұрын-соңды болмаған сияқты. Олейниктің анықтағаны бойынша, Артемов бұл жерге Куйбышев облысынан келген болып шықты. Қалалық электр жүйесінде істегеніне жеті жыл болған. Қазіргі тұратын жерінде көршілері бұларға қызғанышпен қарайтыны анықталған. Тұрмыстары соңғы жылдары өте жақсарған. Әйелі Нина Петровна Артемова облыстық Ішкі істер басқармасы жанындағы милиция күзет бөлімінде орталық пультте кезекші болып істегеніне үш жылдан асқан.

	– Бұл деректерді алған соң капитан ойланып қалды. Оны көп ойландырған нәрсе – Артемовтың темір пісіретін маман іздегені. Мұндай маманды қайда пайдаланатынын топшылау оңай. Электрмонтердің айлық жалақысы қанша дейсің деді капитан өзіне өзі. «Сонда қалай? Темір пісіретін құралды сонша неге жедел түрде іздестіріп жатыр?» деген сұрақ капитанды қайта-қайта толғандыра берді. Сергеевті сонша құпия жұмысқа тартпақшы болғанына қарағанда, бұлар күрделі қылмыс жасауға дайындалып жатқандар болуына күмән келтірмеген капитан «Артемов деген «Жарғанаттар» операциясының басты немесе қатардағы кейіпкері емес пе екен?» деген ойға оралды. Бұл мәселенің біріншісі. Ал, екінші мәселе. Сергеевтің жағдайы, онан тереңірек ойласа – тағдыры қалай болады деген. Егер Артемов «Жарғанаттар» тобынан болып шықса, не істеу керек екендігі де капитанның мазасын ала берді. «Сергеевті ол топқа енгізу керек пе? Сергеевтен басқа қандай мүмкіндік болады? «Жарғанаттар» жан қиналғанда Сергеевтің көзін жойып жіберуден тайынбауы күдік емес».

	Ойлар. Ойлар. Бірін бірі қуалап шыға береді отыра берсе. Капитан Олейникті шақырып алып Артемовты тексеру туралы Куйбышевке сұрау-хат жолдауды тапсырды. Мұның шын мәнінде кім екенін тереңірек білейік деп ойлаған капитан сұрауды тездет деп тапсырды. Ол шығып кеткеннен соң капитан тағы ойға қалды: «Қаладағы құрылыс мекемесінен ақша ұрлығы болатын кезеңде сол маңда электр жарығы сөніп қалған еді. Бұл кездейсоқ болған жағдай ма? Әлде бұл жерде осы Артемов дегеннің тура қатысы болды ма?» деген ойдан соң, Артемовтың бұрын қандай жерде кім болып істегенін тексеруді Орысбаевқа тапсырмақ болып, капитан оны өзіне шақырды. Ол капитаннан тапсырма алып тұрып:

	– Володяны ма? – дедi таңырқанып. – Оны қайдан білесің?

	– Баяғыдан. Бір кезде мен онымен егжей-тегжей айналысқанмын. Куйбышев қаласынан келген, – деді Төлеген бастығына қарап.

	– Ендеше саған тағы да сонымен айналысуға тура келіп тұр. Сұрағың болмаса іске кіріс, – деді де капитан өз жұмысымен aйналысты. Ендігі жұмыс Артемова Нинаны тексеру. Мұны Китан Егоровқа тапсырды. Егоровтың оперативтік жұмыста тәжірибесі аз, ол әлі күрделі тапсырмаларды орындауда капитанның көмегінсіз қиналатынын капитан жақсы біледі. Сондықтан оған әзірше жеңіл тапсырмалар беріп, жұмысқа баулудан капитан шаршаған емес...

	Артемов Косыхқа келіп Сергеевпен болған әңгімені түгелімен айтып берді.

	– Сен байқадың ба өзін? Мастықпен бөсіп кеткен емес пе? Бәрімізді сатып кетіп жүрмей ме ертең? – деді Косых...

	– Біз бірге жұмыс істейміз, мен оған сенем. Бұрын бір рет «отырып» шыққан деген сыбыс бар.

	– Не үшін?

	– Ол жағын білмеймін. Бәлкім өзі реті келгенде айтар. Ол маған сенеді, мен оған сенем.

	Олай болса сен мені онымен өз үйіңде таныстыр. Менің шын атымды атама. Мені Тихон деп таныстыр. Армия қатарында бірге болғанбыз, қазір де бұл армия қатарында, майор, осында демалысқа келген дерсің, – деді Косых.

	Көп ұзамай мұндай кездесудің де сәті түсті. Артемовтың үйіне Сергеев келгенде Нина қуана қарсы алды. Артемовпен диван үстінде әңгімелесіп отырғанда оның тағы бір кісіні күтіп отырғанын Сергеев аңғарып қалды. Бір кезде ұзын бойлы, әдемі киінген, басында қара шляпасы бар, көзінде күннен қорғайтын қара көзілдірік бар біреу келіп, отырғандарға сәлем берді. Сәлем берген кезде оның көзі Володяда емес, Сергеевте екенін жасыра алмады. Келген қонақ Сергеевтің капитан Синельниковтың байланысында тұратынын білген жағдайда не болатынын кім білсін. Әдет бойынша үй егесі келген қонағын Сергеевке Тихон деп таныстырды. Армия қатарында бірге болғанын, бөлімше командирі болғанын, қазір де армия қатарында майор шеніне дейін өскенін, осында тұратын қарындасына қонаққа келгенін айтып болған соң, Тихонға Сергеевті таныстырды:

	– Сергеев Пантелей Симонович, менің бастығым, көптен бері бірге істеспіз, – деді Артемов. Мұнан соң екі қонақ бір-бірімен қол алысып амандасып танысты. Тихон Гаврилович Николаев деп өзін толық таныстырған қонаққа: Сергеев Пантелей деп қана өзін таныстырды. Осыдан соң Артемов қонақтарға өз әйелін Нина деп таныстырды. Енді барлығы стол басында тамақ үстінде арақтан бастады. Тихон бола қалған Косых Сергеевті қадағалап отырған сияқты болып, оның әр сөздерін мұқият тыңдап отырды. Ал, Сергеев болса мұның кім екенін біле алмай отыр еді. «Мұның армия майоры екені рас па? Жүріс-тұрысына, киіміне, сөйлегеніне қарағанда офицерге ұсамайды» – деді Сергеев өзінше. Тағы біраз отырған соң: «Мынаның маған назарын көбірек салғанына қарағанда бұл майор емес, Мен сияқты жай адамның майорға не қажеті бар сонша қадағалап отыратын? Сау да болса, осы адам ұрылар тобында беделді біреу болуы. Тәуекел. Мен асықпайын, алдыменен өздері ашылсын. Мынаның майор болып отырғанында да бір сыр бар шығар, бұл жердікі емес екендігінде де бір құпия бар» – деп ойлаған Сергеев сыр бермей, өзін қонақтарша ұстай білді.

	Біраз отырған соң темекі тартып алайық деп еркектер басқа бөлмеге шықты. Тихон да Сергеевтің қандай адам екенін анықтай алмай, әңгімені неден бастарын білмей көп ойланды. Мамандығы жөнінде сөз қозғай ма, болмаса өткен өмірі туралы сұрап көре ме? «Қалай бұл итке жанасуға болады екен, өзі бір тұйық біреу ме?» – деп те ойлады. Ақырында Сергеевпен әңгімені кейінге қалдырсам ба екен деген ой да болды. «Егер бұл қоқыстармен байланыста болса, алдымен өзі шығуы керек еді, олай болған жағдайда іргені аулақ сақтағаннан басқа не қалады? Ал, мұнда ешнәрсеге ынта жоқ, жай адам ғой деймін. Сап, сап» – деді Тихон өзіне. Міне Сергеев пен Тихон-Косых кім қай жерден сыр беріп қалар екен, кім қай жерден сүрінер екен деп әрқайсысы бірі мен бірі іштей арбасу үстінде қала берді. Қонақтарды Артемов столға қайта шақырды. Уақыт көңілді өтіп жатты. Сонымен қатар арбасу да қатар болып қала берді, арбасқан екеуі де алжаспады, сүрінбеді. Ақыры бірін-бірі біле алмай тарасты.

	Үйіне келген Косых Сергеевпен бірінші танысқанын Шефке баяндауды әлі ертерек деп тапты. Ол туралы тағы да біраз ойланғанды жөн деді. Бір қарағанда Сергеев жай адам сияқты, ойнақшиып тұрған кездері жоқ, ешбір сезіктің белгісі байқалмайды. «Не бұл бір сауатсыз майда ұры, немесе өте сақ, бұрын қоқыстардың салаңқұлақтарының қақпанына түсіп қалған біреу – деп ойлаған Косых онымен екінші рет кездесуге асықпады. Бұл турасында Артемовты да ескертті. Косыхтан нұскау алған Артемов та Сергеевті күнде көріп жүрсе де темір пісіретін аспап туралы әңгіме қозғамады. Сергеевке кімдердің келетініне назар аударатын болды. Қысқасы, бұл туралы Сергеев еске өзі салар ма екен деген, сұраққа жауап күтті. Ал, Сергеев болса Артемовтың ойын болжап, сыр бермеді, жүре берді.

	Күндер өтіп жатты. Шеф Косыхты асықтыра бастады. Косых Сергеев турасында әзірше жақындатпай, ұзын арқанның ұшында ұстағанды тапсырды. Шыдамы жетпеген Косых ақырында Сергеевке шыққанды жөн көрді.

	Жұмыстан шыққан соң Артемов Сергеевке сыра ішіп қайтайық деп паркке ертіп келіп, төрт-бес бөтелке сыра алып, қалың өскен ағаштардың ішінде екі үй сиятындай алаңда көк шөптің үстіне жайғасып, сыра ішуге кірісті. Кенеттен әудем жерде өтіп бара жатқан біреуді көрген Артемов: «Тихон Гаврилович!» деп дауыстап шақырды. Ол бұларға жалт қарап Артемовты танығандай қолын көтеріп сәлемдескен болып еді, Артемов қолын былғады. Тихон келгенде Сергеевті де танып амандасты. Енді үшеуі отырып сыра ішті. Мұның әдейі ұйымдастырған кездесу екенін Сергеев бірден білді. «Бәлем, өздерің шықтыңдар ма? Шыдамдарың жетпейтінін білгем» деді ішінен.

	– Симонич, өткенде мен әңгімені қозғап едім, енді соны осы жерде аяқтасақ, – деді Артемов.

	– Не туралы еді? – деді Сергеев біле тұра білмеген адамдай.

	– Ақша табудың оңай жолы турасында.

	– Е, әлгі темір пісіретін құрал жайында ма?

	– Иә. Ең басты мәселе аспаппен қатар өзіңнің де сол іске қатысуыңда.

	Сергеев ойланған болды. «Саудаласар кезең келді» деді өзінше.

	– Мен ол жұмысқа қатыса алмаймын, – деді қасында отырған Тихонға сенбегендей болған Сергеев.

	– Неге? Сен Тихон Гавриловичтен күдіктенбе. Бұл ең сенімді кісі.

	– Темір пісіргішті қолданып, жасалған ұрлық болса қоқыстар алдымен мені табады. Менің шаруам сонымен бітеді.

	– Неге?

	– Менің бір рет күйгенім бар. Мен олар үшін қауіпті ұрымын. Ал, менің қылмыс жасағаным жоқ дегенімді олар тексеріп жатпайды. Темір пiсіретін құрал керек болса, оны да ойлану керек маған.

	– Жоқ. Бізге сенің құралың өзіңмен бірге керек. Сергеев үнсіз қалды.

	– Ойланатын несі бар, өткенде өзің келісемін деген едің, уәдеңді ұмыттың ба? – деді Артемов не істерін білмей.

	– Арақтың буымен айтсам айтқан да шығармын. Тек қорқамын, бірақ ақша да керек. Жарайды, ол жерге бардық, көп ақшаға ие болдық дейік. Сонда менің үлесім қандай болмақ? – деді Сергеев ақша құмарлығын білдіргісі келіп.

	– Мұнан қам жеме, әркімнің атқарған қызметіне қарап табысты бөлеміз. Сейфті бұзу ең қауіпті, жауапты қимыл, сондықтан сенің үлесің басқаларға қарағанда қомақтылау болады. Ал, үлеске ақша көп түсе ме, аз түсе ме, оны біз айта алмаймыз. Мұны несібеміз біледі.

	– Жарайды, мен келістім. Қашан айтсаңдар да мен дайынмын, – деді көп ойланғандай болып.

	– Жарайсың! – деді күндікке әңгімеге құлақ түріп отырған Тихон.

	Сонан соң ол Сергеевтен үйіне қоқыстар келіп тұра ма, жоқ па мұны да бір сұрап алды. Сергеев олардың үйге келуін тоқтатқалы біраз жыл өткенін айтқанда Тихонның жүрегі орнына түсті.

	– Сыртыңнан бақылап жүрген жоқ па? – деді нықтап алғысы келгенді көздеген Тихон.

	– Бұл сұраққа солардың өздерінен сұрап жауап аларсыңдар. Мен бұл жерде шынымды айттым. Сену-сенбеу сендердің еріктеріңде. Мен ұрлықсыз күнін көре алмай жүргендерден емеспін. Өзім де, әйелім де жұмыс істейді. Еңбекпен тапқан адал ақшамыз өзімізге жетіп жатыр. Мен бұрынғы кәсiптi қойған адаммын. Володямен дос, сырлас болған соң көңілін қимап едім. Сенбестік білдірсеңдер мен өкпелемеймін, ренжімеймін, қайта бәлеге басымды тіккеннен гөрі үйімде тыныш ұйықтап жатқаным мың есе артық. Ертең масқара болып тағы түрмеге қамалсам, екі балама не айтам, олар қайтып күн көреді менсіз? – деп Сергеев Тихонды сынай түсті. Сергеевтің қолдан сырғып шығып бара жатқанын байқаған Тихон мұнан айрылғысы келмей:

	– Сен ренжіме, өзің білесің, кез-келген кісіге сене бергеннің неге әкеліп соқтыратынын. Біз саған сенеміз. Егер сен бізге сенетін болсаң біз сені қатарға алдық деп санаймыз, – деді. Осы жерде бұл үшеуінің сенімділікті білдіретін қолдары бірікті! Сергеевпен келісімге келген соң үшеуі үш жаққа тарасты. Косых үйге келген соң тағы біраз ойланып алды, Шефпен ақылдаспақшы болып көшеге шықты. Теміржол стансасына барып телефон-автомат арқылы онымен кездесу туралы келісіп, үйіне қайтып оралды. Келіскен мезгіл жақындағанда қараңғылықты жамылып «Жуктың» үйіне келіп, Шефтің келуін күтті. Шеф келген соң Сергеев туралы мәселені талқылады. Шеф бірден келісім бермей, алдымен Сергеевпен кездескенді жөн көрді. Бұл кездесуде Сергеев Шефті көрмеуі керек, ал, Шеф оны басқа бөлмеде отырып бақылауы керек еді. Мұны ұйымдастыруды Косыхқа тапсырып Шеф кетіп қалды.

	Қаладағы көп қабатты үйлердің бірінде Косыхтың баратын пәтері бар болатын. Бұл ұрылардың баратын жерінде қосалқы пәтер боп саналады да, бұл жерде сирек кездесулер болып тұратын. Міне, осы пәтерде Косых Сергеевпен Шефті кездестіретін болып, Сергеевті бұл пәтерге ертіп келуді Артемовқа тапсырды. Келісілген күн бойынша, Косых бұл жерге ертерек келіп дайындық жұмыстарын жүргізді. Ломоносов көшесінің оныншы үйінде екінші қабатта орналасқан екі бөлмелі пәтерде Марина деген жалғыз басты жас әйел тұрады. Артемов Сергеевті ертіп осы үйге жетіп, екінші қабаттағы оныншы пәтердің есігін ашты. Бұлар үйге кіргенде ауызғы бөлмеде ешкім жоқ еді, себебі, Марина үйде жоқ еді, ал Шеф ішкі бөлмеде отырған,

	Артемов Сергеевті ертіп келгенде, Косых үйдің үшінші қабатына көтеріліп, бұлардың артында «құйрық» жоқ па екен деп бақылап алды да, бірінші қабатқа жайлап түсіп тысқа бақылау салды. Күдікті ештеңе болмаған соң үйге қайтып кіріп, стол басында отырған Артемов пен Сергеевке келіп қосылды. Бұл жерде ішіп-жейтін тағамдар жоқ, әңгімені отырысымен Косых бастады:

	– Пантелей Симонович, біз бүгіннен бастап сенен ештеңені жасырмаймыз. Қалада бір мекемеде, атын айтпай-ақ қояйын, ақша сақталатын сейфті алуымыз керек. Ол жерге осы отырған үшеуіміз баратын боламыз. Кіру жағы – біздің жұмысымыз, сейфті ашу сенің міндетің болады. Қалай? – деді Сергеевке қадала қарап.

	«Иә, бұл баратын жерін маған айтпай отыр, демек, маған әлі сенбейді. Сенімсіз болып тұрып жанымды отқа салуға бола ма?» деп Сергеев ойланып қалды.

	– Неге ойланып қалдың? – бұл ойланатын жұмыс екен.

	– Несіне ойлану керек, темір пісіру қолыңнан келеді. Аспабыңды ала барасың. Ішке үшеуіміз бірге кіреміз, сырттан бақылаушылар болады, қауіпті жағдай болса бізге бірден білдіреді. Аман шығудың тәсілдері күні бұрын ойланып қойылған. Қорқатын ештеңе жоқ.

	– Егер ол жер милицияның техникалық күзетінде тұрған болса?

	– Бұл да біздің жоспарымызда еске алынған, бәрі де есептелген, бізге бар-жоғы бес-алты минут қана жетіп жатыр. Қам жеме, тек сейфті ашсаң болғаны.

	– Ол жерге қашан барамыз? Маған дайындалу керек. Кислород керек.

	– Мұны кейін айтамыз. ... – Демек, маған толық сенбейсіңдер?

	– Неге? Сенеміз. Бірақ жағдай табан астында ойда жоқта өзгеріп кетуі мүмкін ғой.

	– Жарайды, мен дайындала берейін. Өмір сүріп жатқанымның өзі ақша үшін емес пе?– деді Сергеев.

	– Міне енді ақылға келдің. Ендігі қалғаны – сенің адал азаматтығыңды іс жүзінде көрсету! – деп Косых осымен сөз бітті деген соң Артемов пен Сергеев шығып кетті. Бұлар шығып кеткен соң ішкі бөлмеде бұл болған әңгімені тыңдап, Сергеевті көріп отырған Шеф те шығып Косыхқа қарсылығының жоқ екенін айтып, кетерде Сергевтің аты-жөнін тағы анықтап алып, тонаушылыққа баратын күнді күтіңдер деп ескертті.

	«Жарғанаттар» операциясының жұмысын кезекті талқылауға Синельников Олейникті, Егоровты, Орысбаевты шақырды. Капитан бұл үшеуінің жинаған мағлұматтарын тыңдап, ондағы көрсетілген, анықталған айғақтарды талдап, келешекте қандай шараларды іске асыру керектігін белгіледі. Жігіттер ойланарлық көптеген мағлұматтар жинаған еді. Олейник пен Орысбаевтың анықтағанына қарағанда, Артемов Владимир Павлович Куйбышев облысында бұрын-соңды тұрмаған болып шықты. Одақ көлеміндегі оперативтік есептен тексергенде ол Новгород облысында туған, сол қалада электр-монтер болып жұмыс істеп жүргенде ұрлық жасағандары үшін екі рет сотталған. Босанғаннан соң төрт жыл қайда болғаны белгісіз, ал соңғы бес жылын қазіргі жұмысында екені анықталған.

	Егоровтың анықтағаны бойынша, Артемова Нина Петровна да бұл жерде туып-өспеген. Хабаровск қаласында бұрын тұрып, мемлекеттің ақшасын аса көп мөлшерде иемдегені үшін 6 жылға сотталған, кейін еңбек түзеу орнынан шартты түрде ертерек босанған. Орысбаевтың баяндауына қарағанда, Артемов жұмыс істеген жерінде қызметтес кісілермен жолдастық қарым-қатынас жасамайтыны, жұмыстан кейін көбіне үйінде болатыны, кейінгі кездерде монтерлердің жұмысын басқаратын Сергеев дегенмен ғана жақындасып, өзара қатынасып жүргені анықталған.

	Шақырып алған жігіттерін тыңдап, оларға тапсырма беріп шығарып салған соң капитан ұзақ отырып ойланды. «Ерлі-зайыпты Артемовтар екеуі де бұрын сотталған. Ал, қазір сол Артемов Сергеевті қандай қылмысқа пайдалану үшін қатарына тартып жүр? Әрине, ұрылардың ішінде бір басқарушы бар. Ол кім? Артемов па? Әлде тағы біреу бар ма бұларды асқан сақтықпенен басқарып, қылмыс болған жерде ешқандай із қалдырмай жүрген? Артемовтың жарғанаттарға жататынына дау жоқ. Біреу болса да жарғанаттардың ізі байқалған сияқты. Армия майоры болып жүрген кім екен? Сергеевке Тихонмын дегені рас па, әлде бұл оның бұқтырма аты да болуы мүмкін. Олай болса ұрылар тобында осы майор болып жүрген Тихон да бар шығар? Тек ол кім? Басқарушы ма, жоқ орындаушы ма? Ендеше Тихон да жарғанаттар тобындағы екінші адам болуы мүмкін ғой? Бәлкім, бірінші де болуы?

Енді Артемова Нинаның жарғанаттарға қатысы бар ма? Артемованың жұмыс істейтін жері жарғанаттар үшін өте тиімді жер. Қай жерде касса бар, ол орталық пультке алынды ма, алынбады ма – мұны ол жақсы біледі. Алпыс екі мың сом кассадан ұрланатында ол пультте отырған, ұрлық болған кезде сол ауданда жарық бес-алты минутқа сөніп қалған. Бұл кездейсоқ па, әлде бұған Артемованың қатысы бар ма? Ол касса тұрған нүктені жақсы біледі, бірақ сол күні онда ақша болғанын білуі мүмкін бе? Кейін ұрылар тобы пультке алынбаған кассалардан да ақша ұрлады емес пе? Дегенмен, Артемова Нинаның жартылай болса да жарғанаттарға қатысы бар болуы ықтимал».

	Логика деген ғылымда бір қызық қағида бар, оны логикалық төрт бұрыш деп айтады. Осы логикалық төрт бұрышта белгілі үш оқиға арқылы белгісіз төртінші оқиғаны анықтауға, шамалауға, топшылауға болады. Синельников осы логикалық төрт бұрышты бір парақ қағазға сызып, оның:бір бұрышына Артемов, екінші бұрышына Тихон, үшінші бұрышына Артемова деп жазып қойды да, осы үшеуінің арасындағы байланысты ақылға салды. «Жоғарыда айтылған ұрлық болатын күні Артемова орталық пультте кезекші қызметін атқаруда жарғанаттарға касса туралы мәлімет берді дейік. Бұл мәлімет үзілмей жарғанаттар тобындағы Артемовқа жетті дейік, ол бұл мәліметті үшінші бұрышта жазылған Тихонға жеткізеді.

	Енді кассаға тура шабуыл жасағандар екі кісі болған, олар төртінші бұрышқа жазылуы керек. Олар кімдер? Артемов касса тұрған жерде болған жоқ, ол тыста электр жүйесімен айналысты. Касса тұрған жерге барған екеудің біреуі Тихон болуы, оның қасында кім болды? Бұл белгісіз. Кассаға шабуыл жасауда Тихон барды ма, жоқ па, бұл да белгісіз. Демек төртінші бұрышта тұрғандар кассаға туралай шабуыл жасағандар емес. Бұл жерде тағы біреу бар, ол жарғанаттарды басқарушы. Ол кім? Сергеевті көруге келген болса, Тихон басқарушы болып қалар. Демек, жарғанаттардың саны әзірге бесеу, оның үшеуі белгілі, екеуі белгісіз, яғни икс». Енді Синельников универмагтан ұсталған Николаев Алексей дегенге тоқталды. Капитанның көзі жеткені Николаевтың жарғанаттарға қатысының жоқтығы. Капитанға Николаев деген жазықсыз сотталғандардың бірі. Оның жауапқа тартылуы Стаценконың шешімімен болғанын капитан жақсы біледі. Мұның білмейтіні: неге Стаценко бұл қылмыстың тергеуін өз басқармасына алғандығы. Осы мәліметтер бойынша ойға келген қорытындылар, топшылаулар капитанға біраз мәселеге көзін ашып, келешекке дұрыс шешімдер, оперативтік шаралар пайымдауына жол ашқандай болды.

	Шефтің тапсырмасы бойынша, Косых ұрыларды кеңеске жинады, бірақ бұл кеңеске Сергеевті шақырмады. Кеңес құпия пәтерлердің бірінде болды. Бұл негізгі жиналатын жердің өзіндік срекшеліктері бар. Қаланың ескі ауданында екі көшенің бұрышында орналасқан жеке үй бар. Оның екі көшеге кіріп, шығатын екі қақпасы болатын. Мұнан басқа тағы бір қақпа бар, ол әжетқананың қасында, екінші қораның ішіне өтіп, сол арқылы екінші көшеге, шығып кетуге болатын. Бұл үйге ұрылар тобы түн жамылып осы үш жолмен жиналып, тарасатын.

	Кезінде бұл үй қаладағы көрнекті үйлердің бірі болған және ақгвардияшыл офицердің жеке үйі болған сияқты. Бұл үй шетелдерден келетін жансыздармен кездесіп тұратын жері болған деген де қауесет бар. Кейін бір беделді біреу бұл үйге ие болған көрінеді. Қазіргі егесі – сол кісінің немересі болып саналады. Жалғыз басты, бірақ кезінде әйелге мұқтаж болмаған, қазірдің өзінде жасы келіп қалса да небір сылқымдар осы үйдің есігін айтылған үш қақпаны пайдаланып ашып, «дем алып» кететін сияқты.

	Тамақтанып алған соң Косых алдағы тұрған мақсатты ортаға салды. Ендігі баратын жер – алтын-күміс бұйымдарын сататын арнаулы дүкен. Бұл дүкеннің қанша рет барып айналдырғанымен сейфтің кілтінің үлгісін ала алмаған Шеф бұл жерге тек темір пісіретін құралмен баруды тапсырған. Сондықтан Косых сейфті ашуға уақыттың көбірек кететінін отырғандарға қатты ескертті.

	– Ал, Сергеевті байқаңдар, ол біздің қатарымызға алынғанмен, оны бұл үйге алып келуге ерте, бұған келетін жолды да оған білуге ерте. Кейін әбден бірнеше сынақтан өткен соң жанымызға жақындатармыз деп шештік Шефпен, – деді Косых. Сонан соң ақ қағаздың бетіне баратын дүкеннің үлгісін сыза бастады. Отырғандар қағазға үңіліп, кім қай жерде қалай міндет атқаратынымен танысты.

	– Дүкенге шабуыл алдағы дүйсенбі күндерінің бірінде болады, Ол туралы бұйрық күтеміз, – деп аяқтады Косых қорытынды сөзінде.

	Синельниковтің Азаровта отырғанына бір сағаттан асты, Мезгіл түн ортасы ауған кез. Бабулян кезекті демалысқа кеткен еді, сондықтан барлық оперативтік шараларды Азаровпен шешу міндеті капитанға жүктелген болатын. Күнделікті мәселелерді қарағаннан кейін «Жарғанаттар» операциясы туралы пікір алысты. Азаровқа капитан барлық жиған мәліметтерді баяндап, өзі жасаған болжамдарын да жасырмады.

	– Артемов пен Тихон дегендердің маңындағы шараларды күшейт. Бізге әлі біраз нәрсе белгісіз. Бұлар жай ұрылар ма немесе жолында ештеңеден тайынбайтын баскесер тонаушылар ма? Егер соңғысы болса, сенің Сергеевiңе өте қауіпті болады. Осы жағын қатты ойлан. Косыхтың мекен-жайы бізге белгісіз, Ол желмен ұшып келген қаңбақ болуы мүмкін, ал Артемовтың соңынан бақылаушы ұйымдастыр. Сергеевке олар көпке дейін сенбеуі мүмкін, сенімге кіру үшін оның алдында неше түрлі айлалы сынақтарды да ойластырып қойған болуы. Сондықтан Сергеевті ұрылардың ортасына ендіру туралы шешіміңді қайтадан қарарсың, бәлкім? Менің ойымша, бұларды басқарып жүрген кісінің тегін емес екендігінде үлкен сыр бар. Бізге оның ізіне шығу оңай жұмыс болмайды. Біз «Жарғанаттар» операциясымен тынбаспыз. Сондықтан Сергеевті сақтап қалу сенің ең басты және жауапты міндетің! Ал, Стаценкoмен байланысқан жоқсың ба бұл турасында?

	– «Жарғанаттар» операциясының барысы туралы ол білмейді. Есіңізде ме, өзіңіз бұл жөнінде қатаң ескертіп қойғаныңыз?

	– Иә, бұл біздің ішкі жұмысымыз. Отыз сегізінші дүкеннен болған қылмыс пен Королев дегеннің үйінен болған қылмысты Николаев деген жасады деп, ол байғұс сотталып кететін жайы бар. Бұл туралы сенде ештеңе жоқ па?

	– Менде ештеңе жоқ, онымен шу бастан-ақ Стаценко өзі айналысқан.

	– Неге екені ойыңа күдік тудырған жоқ па?

	– Жоқ, жолдас полковник.

	– Бекер, капитан!

	– ?

	– Николаевқа қарсы қозғалған қылмыстық іс соттан өтпейді!

	– Қалайша? Оның аяқ киімінің іздері бізге мәлім екі қылмыстың болған жерінде қалған аяқ киімнің іздерімен судың екі тамшысындай сәйкес шықты деген жоқ па?

	– Иә, солай, бірақ гәп сол универмагтан алынған аяқ киімде жатыр, капитан. Сен бұрын мұндай атүсті қарамайтын сияқты едің, қалайша назарың көп жазған қаламның ұшындай тұқылданып қалған?! Николаев аяғындағы аяқ киімнің өзінікі емес екенін ашықтан ашық айтқан еді ғой? Сен не, естімедің бе оның бұл айтқанын? Әлде Стаценкoмен таласып жеңе алмаймын деп ойладың ба? Ақиқатты аяусыз күреспен ғана ақтайтынынды білмейсің бе, капитан? Жарамайды, капитан. Жарамайды! Николаевтың іci соттан қайта тергеуге қайтып келер, оның қайта тергеуін Стаценконың жігіттері жүргізер, бірақ іс құрдымға кетеді, сосын ол екі қылмыс ашылған болып мемлекеттік есепке бір кеткен соң соттан ашылмаған қылмыс деп іс қайтып келгенмен қылмыс ашылған болып қала береді. Ешкім мемлекеттік есептен ашылған қылмыстың санын азайтып, ашылмаған қылмыстың санын көбейтіп жатпайды. Саған тағы бір айтарым: логикалық төрт бұрышыңнан Артемова Нина дегеніңді шығарып тастасаң да болады. Бұл жерде оның байланысының болуы мүмкін емес, болған күнде оның ешқандай тиетін пайдасы жоқ. Егер сұрағың болмаса, дем алайық, – деп полковник капитанға қарап.

	Косых Артемовты шақырып алып ертең түстен кейін Сергеевпен кездестір деп тапсырды. Айтқан мезгілінде Косых бұл ексуiн парк ішінде күтіп алды.

	– Симонич, бүгін түнде сағат екіде құралыңды алып үйіңнің қасында дайын тұр. Біз сені сол жерден табатын болайық. Түнгі сағат скіден отыз минут өткенде қаладағы алтын, күміс сататын арнаулы дүкенге шабуыл жасаймыз. Аманшылық болса ертең бәріміз де қалтамызды ақшаға толтырып жүретін боламыз, – деді Косых.

	– Келістік, мен дайынмын, – деді қуанғандай түр көрсеткен Сергеев. Осыдан соң Косых кетіп қалды. Онан соң Артемов кетті. Сергеев үйіне келісімен Синельниковке жедел кездесу туралы телефон соқты. Төтенше жағдайың болғанын білген капитан онымен кездесетін пәтерге аттанды. Мұнда келіп шамалы отырған соң Сергеев те келіп жетті. Ол келісімен бірден өзі әңгімені бастап, Косыхтың бүгін түнде сағат екіде үйдің маңында алып кететінін ескертті. Сонан соң, Косыхтың түнгі сағат екіден отыз минут өткенде қай жердегі дүкенге тонаушылыққа баратынын ескерткенін де жасырмады. Ойда жоқта істің мынандай бағытқа бұрылғаны капитанды ойландырды. Қандай шешім болатынын кешке дейін айтам деп капитан Сергеевті шығарып салды да, кабинетінде отырған Азаровқа телефон соғып тез қабылдауын сұрады. Азаровқа кірісімен уақыт өткізбейін деп капитан Сергеевтің жағдайын айтты.

	– Өз шешімің қандай? – деді полковник сабырлана қалып.

	– Егер бүгін шабуыл болатын болса, ал біз мұны Сергеевті сынау үшін айтылған деп дүкенді қорғау шарасын жасамасақ, ұрлық болып, барлық алтын, күміс заттардың қолды болуына жағдайды өзіміз жасаған боламыз. Егер шынында Сергеевті сынау үшін жалған мәлімет берген болса, ал біз шын деп түнде дүкен маңын торуылдауды күшейтсек онда Сергеевке қауіп төнетін болады. Ұрылар тобынан оны аман алып шығу бізге мүмкін болмайтын сияқты. Сондықтан сізбен ақылдасуға келдім. Кешке дейін мен Сергеевке біздің шешімімізді жеткізуім керек.

	– Қорқынышың орынды. Бұл жерде шешім біреу-ақ: бүгін түнде дүкенге шабуыл болмайды. Олардың бүгін түнде тонаушылыққа барамыз деп ескерткені осының дәлелі. Байқадың ба, олар баратын жерін, мезгілін жасырмай айтқан. Сенімге әлі толық кірмеген адамға осылай ескерту қанша қажет болды дейсің? Ешқандай. Сергеев адал ма, жоқ па – бүгін түнгі сынақ олардың көзін ашады. Қысқартып айтсам, олар айтылған уақытта дүкеннің маңайына жоламайды, бірақ бұл жерге бір торуылшыны жібереді. Егер ол дүкеннің маңында милицияның торуылшыларын байқаса, онда Сергеев сатқын болып шыға келеді. Онда Сергеевті сақтамақ түгіл, көре де алмай қалуың. Егер дүкеннің маңы тыныш болса, Онда Сергеев олардың алдында адал жан болып, сенімге ие болады.

	– Сондықтан біз бүгін дүкенді «ашық» қалдырамыз. Шешім осы! Алтын алынсын, бірақ адам аман болсын, капитан. Сергеев аман болса жарғанаттардың бәрін әшкерелейтін уақыт алыс болмауы тиіс. Енді біздің алдымызда басқа жұмыс тұр. Кешке Сергеевке рұқсат берген соң оның соңынан барлау шарасын ұйымдастыр. Бізге оны қай жерге алып баратынын біліп алу керек. Тағы да қатаң ескертемін: өзіңше шешім қабылдап жүрме. Ұрылар барамыз деген дүкеннің маңын барлық оперативтік шаралардан босат. Бұл туралы бір адамға тіс жарып айтушы болма. «Жарғанаттар» операциясы мұнан кейін аса құпия түрде жүргізілуі тиіс. Жұмысыңа сәттілік тілеймін, капитан! – деп Азаровқа боссың деген белгі берді.

	Азаровтан шығысымен капитан Сергеевті қорғау мәселесімен айналысты. Түнгі бақылаушылар Сергеевті көзінен таса етпейтін болды.

Басқа да қазақша кітаптар: https://t.me/kzkitap арнасында





	Түнгі сағат екіде қолдорбаға темір пісіретін құралын, газ толтырған кішкентай баллонын салып Сергеев келіскен жерде түрды. Оның сыртынан капитан жіберген екі барлаушы бірін-бірі ауыстырып Сергеевті бақылап тұрды. Айтқан мезгілінде қасына бір жеңіл машина келіп Сергеевтің қасына тұра қалды. Ішінен адам шыққан жоқ, бірақ «Симонич, кел отыр» деген Артемовтың даусын танып Сергеев машинаға отырды. Машина жөнеп кетті, артынан тағы бір машина, оның артынан тағы бір жеңіл машина зырғып келеді. Бірінші машина көп қабатты үйлердің арасымен Маринаның пәтері орналасқан үйге жақындап келіп тоқтап, ішінен Артемов пен Сергеев шығып, екінші қабатқа көтерілді. Үйге кіргенде жалғыз отырған Тихонды көріп Сергеев дорбасын жерге қойып амандасты. Марина үйінде екен, ас дайындап келгендер тамаққа отырды. Марина болса ас болмеде қалды. Тамақтанып болған соң бұлар оны-мұны сөз етіп отыра берді. Сағат түнгі он скіден асты.

	– Дорбаңдағыны көруге бола ма? – деді Сергеевке.

	– Неге болмасын. Міне, ұстап көріңдер, – деп Сергеев дорбадан газ құйылған кішкентай ғана баллонды көрсетті. Тихон оған қарап таңырқанды. Баллонның үлкендігі жеті жүз елу грамдық виноның бөтелкесіндей екеніне Тихон қызығып қарап отырды. Бұлар осылай отыра берді, екіден отыз минут өтті. Бұл кезде дүкенге шабуылға кірісетін уақыт еді деп ойлаған Сергеев, бұлардың нені немесе кімді күтіп отырғанын білмеді. Сағат үштен де өте бастады, бірақ бұлар қозғалар емес. «Бұларға не болып қалды екен? Бір сәтсіз жағдай болды ма? Әлде бұл жерге келетін тағы біреу бар ма? Ол біреуі кім? Сонда бұлардан басқа тағы біреу болды ғой?

	«Қазір бұл жерде екі кісі. Тихон кімді күтіп отыр: Өздерін басқарып жүрген кісіні ме, жоқ, бәлкім дүкен маңайына барлаушы жіберіп, соны күтіп отыр ма? Тәуекел» деп Сергеев ештеңе ойламаған адамдай отыра берді.

	– Сағат үштен өте телефон шылдыр ете қалды. Трубканы көтерген Тиxон бір-ақ ауыз сөзді есітіп трубканы қоя салды да, дүкенге түсу кейінге қалдырылды деп жариялады. Сонан соң Сергеевке әкелген құралын осы үйде қалдырып үйіне қайтуға рұқсат етті. Маринаның үйіне келе жатқанда да, онан қайтып келе жатқанда да Сергеев соңынан ерген барлаушыны байқамаған еді. Үйіне келген соң шамалы жатып, көзінің шырын алды да мұздай суға шомылып алып жұмысқа кетті.

	Ертеңіне Косых Шефпен кездесіп Сергеевті қалай сынағанын баяндап берді. Сергевті қасында ұстап, дүкен маңына екі барлаушы жібергенін, олар түнгі сағат үшке дейін сонда болып, ол маңайға ешқандай қоқыстардың келмегенін айтып, Сергеевті келешекте сеніммен пайдалануға болатынын айтты.

	– Дұрыс істегенсің! Ендігі жерде оны көп сынап уақытты босқа өткізе бергеннің қажеті болмас. Келесі дүйсенбіге дайын болыңдар, істің сәтті болуын қамтамасыз етермін, – деп Шеф кетіп қалды.

	Жұмыстан кейін Сергеев Синельниковке өткен түнде көрген-білгенін түгел баяндады. Маринаның үйінде Тихон мен Артемовтан басқа ешкімнің болмағанын, белгіленген кезде үйден ешкімнің шықпағанын, сағат үштен өткенде телефонмен біреудің Тихонмен сөйлескенін, сонан Тихонның дүкенге барудың кейінге қалдырылғанын жариялап Сергеевке үйіне қайтуға рұқсат еткенін мәлімдеді.

	– Жарайды, қалғанын өзіміз білеміз. Олардың осылай сені сынайтынын Азаров болжаған болатын. Сондықтан да ол маңайға ешқандай оперативтік шаралар белгіленбеген еді. Сен сыннан аман өткен сияқтысың. Мұнан былай сенің әр басқан қадамың біздің назарымызда болуы керек. Қауіпті кезеңдер алда болады. Егер сені табан астында үйден алып кететін жағдай туып қалса, сенің бізге бұл туралы ескертуіңе мүмкіншілігің болмай қалар. Мұндай жағдай бола қалған күнде уайымдамай кете бер. Біз сенің жүрген жеріңнің бәрін бақылауға аламыз. Кеше біздің жігіттер сені Маринаның үйіне дейін ертіп барып, сен ол жерден қайтқанда үйіңе дейін ертіп келген. Сен көшеде жүргеніңде артыңа қараушы болма, себебі, сенің артында Жарғанаттың да бақылаушысы соңыңа түсуі мүмкін. Басыңды тәуекелге тікпе, – деп капитан Сергеевті жұбатты. Сергеев кетісімен капитан Азаровта болып, Сергеевпен болған кездесудің қорытындысын баяндады. Мұны тыңдап болып Азаров өз пікірін айтты:

	– Бірінші сынақтан Сергеевтен бұрын біз екеуміз өткен сияқтымыз. Сонымен Сергеевті Жарғанаттардың тобына қостық деп санауға болады. Бізге әзірше бұл топтағы Артемовтың ғана аты-жөні, мекен-жайы белгілі. Ал, Тихон дегенді толық білмейміз, оның қандай рольді атқарып жүргенінен хабарсызбыз. Меніңше, Тихон деген түлкіден де айлалы кісі. Оның соңына түсу үшін бізге бірнеше барлаушылар керек, ал ондай мүмкіншілік әзірше жоқ. Көп жағдайды бізге Сергеев қана ашып береді деген сенім мол.

	Сондықтан жарқанаттарды үркітіп алмау керек бізге. Көп ұзамай біз жарқанаттар қатарындағы жай ғана орындаушыларын анықтармыз. Бірақ оларға тимеуіміз керек. Бізге оларды басқарып отырған кісі керек. Оны ұстау үшін сол көлеңкеде жүрген кім, міне соны алдымен анықтап алуымыз керек. «Жарғанаттар» операциясының жауапты кезеңі басталған сияқты. Ендігі жерде аяқты байқап басуымыз қажет. Сен қатарыңда қызмет істеп жүргендердің бәріне құдайдай сене берме. Бұл операцияға қатысы бар жігіттеріңе тапсырма бергеніңде оларды жеке-жеке қабылда, бірінің атқарып жатқанын екіншісі білмейтін болсын, бұл туралы оларды қатаң ескертіп қой.

	Операцияның барысында сәтсіздік болған жағдайда оған қатысушылардың барлығы бірдей жауап беретін болсын. Жарғанаттарды басқарып отырған адам тек емес, оның жеткен жеріне біз әлі жете алмай жатырмыз. Оның өресі әзірше бізден биік, бұл уақытша. Мен бір күні болмаса бір күні оған да шығатын шығармын. Мұны сен кейін білетін боласың, капитан, – деп Азаров сөзін аяқтады.

	Жұма күні жұмыстан қайтарда Артемов ертең кешке Сергеевті үйіне шақырды. Ертеңіне Сергеев капитанды ескертіп, Артемовтың үйіне кетті. Бұл келгенде Артемовтар үйінде екен, стол үстінде төрт бөтелке сыра. Сергеев келген соң Артемов Нинаға тамақ дайындауды тапсырып, Сергеевті сыра ішуге стол басына шақырды. Төрт бөтелке сыра таусылған соң Нина тағы төрт бөтелкені стол үстіне қойды. Әңгіме жақсы айтылып жатты. Анда-санда Нина келіп Сергеевке күле қарап алып, ас дайындау тіршілігімен айналыса берді. Тамақ пісіп, барлығы стол басына отырды. Бұл жолы арақ болмады. Сырамен араластырмайык деген Артемов тағы да сыра алдыртты. Бұлар осылай отырғанда үйге Тихон да келіп бұлардың қатарына қосылды. Түн болды, қараңғылық түсе Сергеев кетуге рұқсат сұрады.

	– Асықпа, қазір Тихон екеуміз шығарып саламыз, Тихон, керек болса үйіңе дейін апарып салады, – деді Артемов.

	– Үйге апарып салудың қажеті жоқ шығар.

	– О не дегенің, машинамен не тұрады, жолай соға кеткен, – деп Тихон да кетуге дайындала бастады. Үшеуі үйден шығып, үйден қашықтау жерде тұрған машинаға отырды. Былай шыққан соң Тихон біздің үйді көріп шығыңдар деп жалынды. Артемов келіскен соң Сергеев те келісіп, тек кіріп шығатынын ескертті. Машина заулап қаланың ескі ауданына қарай жүрді. Қаланың бұл ауданында түнде жарық мардымсыз болатын, қараңғы көшені бойлап келіп, тағы бір көшеге шықты, сонан соң тағы бір көшеге шығып бір жерге келіп тоқтады. Барлығы машинадан шығып қораға кірді. Қораның іші де қараңғы екен, ағаш шарбақты жағалап жаңағы келген көшемен қатар жатқан көшедегі бір үйге келіп кірді.

	Бұларды үйдегі үш кісі қарсы алды. Осы жерде Тихон Сергеевке дүйсенбі күні түнде жауапты жұмысқа баратынын айтып, қазір бұл жерде кеңесіп алатындарын ескертіп, стол басына отырды. Сергеев қайда келіп тұрғанын білмей отыр еді. Шын мәнінде бұл жер Северная көшесімен қатар жатқан Гоголь көшесіндегі Пузанов Олег Олегович дегеннің үйі болатын. Бұл үй жарғанаттардың аса құпия деп санағанда төменнен екінші орындағы үй болып саналады. Тихон бұл маңайдағы көшелерді бірнеше рет айналып Бородин көшесіне түсіп машинаның барлық жарығын сөндiрiп, Северная көшесіне бұрылғанда соңындағы барлаушылар бұлардың қарасын жоғалтып алған. Северная көшесінің бұрышынан екінші үйдің қорасына машина кіріп үлгіретін мүмкіншілікті Тихон пайдаланып, Сергеевті аман-есен аса құпия саналатын үйге ертіп келген еді.

	Тихон Сергеевке отырғандарды таныстырды:

	– Мынау отырған Кувалда, – деді еңгезердей дәу сарыны көрсетіп. Бұл бір сейфті бір өзі көтеріп әкететін қуаты бар. Мынау отырған «Кот», мынау «Коршун». Артемовты білесің, оны мыналар «Вихрь» дейді. Мені де танисың. Ал мынау Сергеев Пантелей Симонович, темір пісірудің маманы. Біздің ортамыздағы – жаңа мүше. Қабыл алыңдар, – деді Тихон отырған үшеуге қарап. Олар бірінен соң бірі келіп Сергеевке қолдарын ұсынып, бұқтырма аттарымен өздерін таныстырды.

	– Енді бүгін осы жерге жиналған себебін айтайын. Дүкенге шабуыл дүйсенбі күні түнде басталады. Артемов электр жүйесімен айналысады. Ішке Кувалда мен Сергеев кіреді. Ішке кіруді қамтамассыз ететін Коршун, сыртты бақылау Котқа жүктеледі, мен болсам Кот білетін жерде машинамен күтемін. Операция қазірден басталады. Осы отырғандардың барлығы, оның ішінде мен де үйден аттап шықпаймыз, операцияға осы жерден шығатын боламыз. Ішетін тамақ, жататын төсек екі күнге жетеді. Жатып ішеміз, тұрып ішеміз, ұйықтаймыз, дем аламыз, уақытымыз тез өтетін болады. Сондықтан шешініңдер, отырыңдар, қыздар ғана болмайды, онан басқаның бәрі бар, – деді Тихон.

	– Дүйсенбі күні сағат сегізде мен жұмыста болуым керек, – деді Сергеев.

	– Дүйсенбі күні жұмысқа шыға алмаймын, ауырып қалдым деп айтарсың деп қазір мына тұрған телефонмен үйдегілеріңді ескертіп қой, – деді Тихон. Амалы құрыған Сергеев капитанмен байланыса алмайтынына көзі жеткендей болды. Жан-жағына қарап отырғанда өзінің аспаптарының да осы үйде екеніне таңырқанбады. Неліктен екі тәулік бұрын осында қамалып отыру керек екенін Сергеев қанша ойланса да түсінбеді.

	Жексенбі өтті. Күткен дүйсенбінің де кеші болды, түні басталды. Уақыт жақындаған сайын ұрылар бір-бірімен сөйлесіп жатады. Барлығы да үнсіз түннің екінші жартысын күтті. Бұлар осылай отырғанда түнгі сағат он екіде телефон шырылдады. Трубканы алған Тихон Шефтің дауысын бірден танып, жігіттерге қарап жымиып күлді. Бірақ Шефтің сөзін тыңдаған ол, түсі өзгеріп сала бергенін өзі де сезіп, отырғандарға білдірмейін деп, теріс айналып сөйлесті. Шеф көп сөйлеген жоқ, оның бар айтқаны: «Палта сатқын, тез көзін жойыңдар!» деген сөздер болатын. Трубканы орнына қойған. Тихон бұл жолы да операцияны кейінге қалдыруға тура келіп тұр деп отырғандарға күле қарады. Отырғандар ештеңеге түсінбей, алдарына қойған мақсаттарына жеткізетін сәттің екінші рет кейінге қалдырылғаны көтеріңкі коңілдеріне су сепкендей болды. Мұны көрген Тихон:

	– Жігіттер, қам жемеңдер. Бәрі де өзгеріссіз қалады, мезгілі болатын кез ұзақ емес. Ал қазір бәріміз жатып дем алайық осы жерде, – деп Тихон отырғандарға дем бергендей болды. Жерге төсеген төсеніштердің үстіне күндегідей бәрі қатар түсіп жатты. Сергеев жатқандардың ортасына түсіп қанша жатса да ұйқысы келер емес. Шетте жатқан Тихон да Шефтің сөзінен кейін ұйықтай алмады.

	Панта сатқын дегенде Пантелей Сергеевті мегзегенін бұл бірден-ақ түсінген-тұғын. Сергеев туралы алғаш Шефпен әңгімелескенде ол Сергеевтің аты-жөнін, туған жылын жазып алдырған болатын. Міне қанша еңбекпен қатарға алған Сергеевтің бүгін Шеф көзін жойыңдар, сатқын деп трубка арқылы сыбырлап, айтқаны құлағынан кетер емес.

	Бұйрықтың аты бұйрық, Сергеев құртуға жатады. Оны бүгін түннен шығармау керек. Бұл жерде өлтірсе, қылмысты жасыру қиын. Оны қаланың сыртына тез алып шығу керек... деп ол орнынан тұрып Артемов пен Коршун деп аталған Бергті оятып алды да, бөлмеден шығарып алып тездетіп үйден кетіңдер деп тапсырды.

	Олар кеткесін шамалыдан соң Кувалда деп аталған Еремеевті, Кот деп аталған Савченконы, Сергеевті тұрғызып, оларды өзі ертіп үйден шықты. Осы үйге келген жолымен жүрмей Гоголь көшесіне шығып, жаяу бірнеше көшелерді кесіп өтіп бір үйдің қасына келіп терезесін қақты. Сәл тұрған соң дарбаза ашылып, ішке Тихон өзі кірді де, сәлден соң М-21 Волга машинасымен шығып далада күтіп тұрғандарды отырғызып, қаланың Шығыс жағына қарай жөнеп кетті. Жаздың ыссы кезінде түн ортасында салқын ауамен қаланың шетіне шығып таза ауа жұтқанның өзіндік рахаты болады. Машина ішіндегілер еркін сөйлесіп келе жатты. Қаладан жиырма шақырымдай жер жүріп үлкен даңғыл қарай ескі жолға түсіп, тағы үш шақырымдай жер жүріп үлкен Көлдің басына келіп тоқтады. Маңай тастай қараңғы. Қараңғыға көз үйренген соң жан-жақты аңғара бастаған Сергеев ойында ештеңе жоқ таза ауадан терең жұтып тұрады. Машинадан тамақ. арақ алып шыққан Тихон көк шөптің үстіне төсеніш тастап барлығын отыруға шақырды. Судың салқыны келгендердің аранын ашып жіберді ме, әлде үйде екі тәулік жатып таза ауаға шыққаннан ба, араққа да, тамаққа да қасқырдай тиісті.

	– Жігіттер, – деді Тихон, – екі тәулік түрмеде отырғандай болған соң басы бос адамдарша бір отырып өзімізше дем алайық деп осында келдік. Демалайық, суға шомылайық. Бірер сағаттан соң үйімізге қайтамыз, – деді Тихон. Сергеевке мұның бәрі бұлардың дағдыланған әдеттері болып көрінгенмен көп нәрсе түсініксіз болып қала берді. Біріншіден, неге бұлар екі рет ойға алған істерін кейінге қалдырды? Екіншіден, неге бұл жерге үшеуі-ақ келді? Артемов пен Коршун дегені қайда кетті, неге кетті? Осының бәрі Сергеевке күдік туғызды.

	Арақ ішіп отырса да ақылынан алжаспаған Сергеев қандай шешім қабылдарын білмеді. Қашып шығудың амалын да ойлап еді, бірақ бұлар үшеу; оның үстіне Кувалда деген дәу мұның қасынан бір елі шығар емес, тізесін басып отыр. Көңілді түрде гуілдесіп отырып қалай үш бөтелке арақты тауысқанын білмей қалған соң, Тихон суға шомылмақ болып үстіндегі киімін шеше бастады. Онан қалмай Кот деген де шешінді. Сергеевтің бір тізесін баcып отырған Кувалда орнынан тұрды да Сергеевті қолтығынан итеріп тұрғызып, киімін шешуге көмектесті. Екеуі шешініп, бірін-бірі сүйемелдеп суды тізесіне дейін кешкенде Сергеев бірден мастығы тарқағандай болды.

	Бұлар осылай тұрғанда Кот келіп Кувалданы артынан итеріп жібергенде ол Сергеевтің білегінен ұстаған күйде суға құлап түсті. Үшеуі осылай бірін бірі итеріп ойнап жүріп тереңірек жерге кеткенде Кувалданың құрсаудай қолы Сергеевті арт жағынан құшақтаған бойда кеудеге су жеткенде оны суға батырып тұрып тырп еткізбей тастады. Осы кезде Кот та келіп Сергеевтің басын шашынан ұстап төмен қарай басып тұрды. Бір-екі минуттай осылай судың астында ұстап тұрған соң, оның денесін судың астында аударып шалқасынан ұстап тағы біраз тұрды да, өкпе суға толған соң, денені босатты. Сергеевтің денесі тас байлағандай көлдің табанына шым батты. Кувалда мен Кот осыдан соң жағаға шығып Тихонға жақындап шаруасы бітті деді. Бұлар Сергеевтің киімдерін жағадағы бір ағаштың жанына тастап, машинаға мінейін деп тұрып Тихон Котқа Сергеевтің денесін қарап шыққанды тапсырды. Ол қайтадан шсшініп Сергеевті батырған жерге жетіп, аяғының астында былқылдап жатқан денені сезген соң, судан қайта шығып Тихонға бәрі дұрыс деді. Машинаға отырып қалаға қайтты. Таңды атырмай тұрып бұлар үйлеріне тарасты...

	Артемов пен Берг Косыхтың айтқанымен Пузановтың үйінен әрірек жүріп Бергтің үйіне келді. Осында келген соң екеуі отырып арақ ішті. Берг Артемовқа арақты басыңқырап құйып, бір бөтелке арақты тауысып, екіншісін бастағанда Артемовтың жағдайы белгілі болды. Берг онымен тысқа шығып қаланың ортасындағы алаңға қарай бет алды.

	– Жаңағылар неге қалды, ал біз неге кеттік? – деді Артемов.

	– Менің оларда не шаруам бар. Кетіңдер деді, кеттік, – деді Артемов туралы арнаулы тапсырма алған Берг.

	– Сергеевті тағы да сынайын деген шығар, – деді Артемов өзімен өзі сөйлескендей болып. Орталық алаңға келгенде Берг Артемовпен жоқ нәрсені сылтау етіп шатасты, оның аяғы ұрысқа айналып, ақырында ұрыс төбелеспен тынды. Артемовты шамалы төмпештеп алған Берг алба-жұлба болған жолдасын тастап кетті де, бір топ ағашты тасалап алыстан бақылап тұрды. Алаңда жүрген Артемовты көшеде мастарды жинайтын милиция адамдары ұстап алып, машинаға салып әкеткен соң, Берг те тапсырманың орындалғанына көзін жеткізіп жайлап үйіне кетті...

	Жұмыстан шығысымен Сергеевті бақылауға алған барлаушы Северная көшесінде бұларды жоғалтып алған болатын. Косых барлаушыларды сезбесе де асқан сақтықпен қимылдағаны жоғарыда айтылған. Сергеев пен Артемовты жоғалтып алғанын барлаушылар капитанға баяндаған соң-ақ ол Сергеевтің тағдырын ойлап мазасыздана берді. Бұл туралы Азаров та ауыр ойға қалды. Жарғанаттардың аса сақтықпен қимылдайтыны табиғи нәрсе деп, жамандыққа ойы бармаса да капитан түн бойы көз ілмей шықты. Ертеңіне Сергеевтің үйіне телефон соғып, оның кеше жұмыстан кейін үйге қайтпағанын естіп, капитан оперативтік тәсілдермен оны іздестіру жұмыстарын іске асырып жатты.

	Синельников осылай аласұрып жатқанда Азаров оны шақырып алып:

	– Әлгі Артемов дегенінің аты-жөні қалай еді? – деп сұрады.

	– Владимир Павлович.

	– Сен оны даладан іздеп жүрсің, ол иттің баласы масқанада түнеп шығыпты ғой. Мынау соның материалдары. Кеше түнгі сағат ондарда орталық алаңда мас болып жүріп, біреулермен төбелесіп, масқанаға жеткізілген. Енді оны 15 тәулікке жазалау турасында қаулы да дайын. Мұны қалай түсінесің? Бәлкім, ол Сергеевпен арақ ішіп, сонан соң екеуі төбелескен болар. Сенің Сергеевiң де кешікпей үйіне келіп қалар, – деді полковник.

	Мұны естіген Синельников Сергеев аман екен деп жүрегі орнына түскендей болды. Бірақ оның бұл жағдайы ұзаққа бармады. Түстен кейін Азаров шақырып алып, қаланың сыртында бір көлден өлген кісінің денесі шықты деген хабар аудандық милиция бөліміне жетіпті, оперативтік топ жиналып жатқан көрінеді. Ол жер қаланың жер көлеміне жатпаса да сен ауданмен байланыс, үлгірсең өзің де барып қайтшы, судан табылған Сергеев болып жүрмесін деген соң, капитан тез жолға аттанды. Жолдан аудандық милицияға соғып, оперативтік топпен оқиға болды деген жерге аттанды. Көл басына келгенде жағада шоғырланып тұрған адамдардың қасына келіп тоқтаған бұлар, жағада беті газетпен жабылган денені көрді. Синельников газетті алып, өліп жатқан Сергеев екенін бірден таныды, бірақ оны танитынын қасындағылар сезбесін деп сыр бермеді.

	– Киімдері қайда? – деді оперативтік топты басқарып келген Сидоркин.

	– Анау ағаштың түбінде киімдер жатыр, осы кісінің киімдері шығар деп біз тигеніміз жоқ, – деді милицияға хабар берген кісі. Киімдерді алып қарағанда онда ешқандай қылмыстың белгісі байқалмады. Қалтасынан қалалық, электр жүйесінде істейтіндігін анықтайтын куәлігі табылды.

	– Бұл кісі қаланың тұрғыны болды ғой, мұны не қыламыз, жолдас капитан? – деп Сидоркин Синельниковке қарады.

	– Өлікті қалалық ауруханаға жеткізіңдер. Алдымен денесін жөндеп тексеріп алайық, – деп капитан сарапшыларға бұйрық берді. Жігіттер жағаға келіп Сергеевтің денесін аударып қарап, оның денесінде еш нәрсенің ізін таппады. Сарапшылардың әзірге қорытындысы бойынша, Сергеев суға батып өлген деген болды. Соңғы сөздi медициналық сарапшы айтар деп, өлікті қалаға жеткізді, Синельников те кеңсесіне қайтты. Кабинетіне кірмей, Азаровқа келіп, оқиға болған жерден көргенін баяндады.

	– Сонымен Сергеев суға кетіп өлген болды ғой?

	– Бұл тұжырым даусыз болатын шығар, – деді капитан темен.

	– Өзі өлген болды ғой?

	– Мұнан басқа қорытынды жоқ. Меніңше, ол суға өзі кетіп өлген жоқ. Оны суға тұншықтырып өлтіруі де мүмкін.

	– Мұны медициналық сараптың қорытындысы көрсетер.

	– Бұлай деп сен дәмеленбе. Оны араққа тойғызып алып, суға апарса жетіп жатыр, ешқандай күш жұмсаудың қажеті жоқ, капитан. Маған түсініксіз болып тұрғаны: «Неге оны әдейі өлтірді немесе олар шынында суға түсуге барып, Сергеев суға тұншығып өлді ме?» деген сұрақтар. «Егер оны көлге апарып өлтіру үшін араққа жығып суға тастаса, бұған қандай себеп болды?» деген сұрақ тағы туады емес пе, капитан? Ал, осы сұрақтың артында тағы бір сұрақ бар: Тихон деген Сергеевтің милициямен байланыста екенін біліп қойған жоқ па екен?» деген. Менің тоқтайтын жерім осы соңғы сұрақ.

	Азаровтың мына сөзінен кейін капитан ұзақ ойланды. Сергеев қандай қателік жіберді екен деп қанша толғанса да жауап таппады. Ақырында үнсіз Азаровтың кабинетінен зорға шықты. Енді ол масқанадағы Артемовты кабинетіне алдыртты.

	– Кеше қайда болдың? – деді ашуы бетіне шығып тұрған капитан.

	– Үйде болдым.

	– Кіммен болдың?

	– Өзім, әйелім.

	– Сергеевпен қайда бардыңдар? Жасырма, мен бәрін білемін.

	– Иә, ол менің бастығым. Бір танысымның үйінде болдық, тамак, арақ іштік. Кешке үйге қайтып келе жатқанбыз. Қай жерге келгенімді білмеймін, ол менен бөлініп үйге барам деп кеткен. Мен де жалғыз өзім келе жатыр едім, жолда біреу темекі сұрады. Мен жоқ деп едім, ол мені неге жоқ деп жағамнан ұстап шетке тартқанда мен жұлқынып қашып едім, ол мені қуып жетіп, бетімнен екі рет салып жіберді, сосын қашып кетті. Мен басым айналып сол жерде құлап қалдым. Қанша жатқанымды, не істеп, не қойғанымды білмеймін. Есімді жисам, масқанада екенмін. Менің бар білетінім осы, – деді Артемов көздерін жыпылықтатып отырған күйінде.

	– Майор досың қайда? – деді капитан табан астында. Артемов ойланып қалды. «Несіне мен қорқам, білгенімді айта берейін, бәрібір оларды таба алмайды».

	– Мен оның қайда тұратынын білмеймін. Ол маған осында тұратын қарындасыма келдім деген. – Сергеев екеуіңді машинамен алып кеткен майор емес пе?

	– Жоқ, біз такси шақырғанбыз.

	– Таксимен қай жерге бардыңдар? Танысыңның аты кім, қайда тұрады?

	– Оның аты ма? Виталий Суворов, Дерюгин көшесінде тұрады, үйдің нөмірін білмеймін, бірақ іздесем табамын ол үйді, – деп Артемов өзінің бір танысының үйін айта салды.

	– Северная көшесіне неге бардыңдар?

	– Біз Северная көшесінде машинадан түсіп әрі қарай жаяу кеткенбіз. Үйдің нөмірін білмейтін болған соң машинаны сандалтпайық дегенмін.

	– Тихонды қайдан табуға болады?

	– Мен білмеймін дедім ғой. Бәлкім, ол қайтып кеткен шығар, басқа жерден келген ғой.

	– Маринаның үйіне бармай ма ол?

	– Оны өзінен сұраңдар, – деді Артемов капитанның біраз жағдайды білетініне таңырқанып. Мұның көңіліне түйгені капитaнның ұрылардың бас қосатын құпия үйлерді білмейтіні еді. Сондықтан өзін еркін ұстаған ол капитаннан қаймыға қоймады. Бірақ Артемовты шамалыдан соң басқа ой толғанта берді: «Бұл неге Сергеевті көп сұрап кетті? Неліктен Шеф Косыхқа ол туралы бір суық хабар айтты екен?» деп басын қатырды. Сонан соң «Бұлар Косыхтың баратын Маринаның үйін де біліп алған сияқты. Неліктен Сергеев бұларға айтты екен? Олай болса, Сергеев айтқан болды ғой? Сергеевпен бір жаман жағдай болған шығар. Неге ол туралы көбірек сұрап отыр?» деген ой Артемовты толғанта берді. «Егер Сергеев сатқын болса, онда мен неге аман қаламын? Мені ендігі түрменің түбіне тастар еді ғой бұлар?» – деп бір сәт өзін жұбатқандай болды.

	Артемoвтaн әзір ештеңе шықпайтынын білген капитан одан соң:

	– Көшеде бұзақылық жасағаның үшін біз сені 15 күндік және әкімшiлiк жазаға қаулы толтырамыз. Көшеде қоқыстар жинау жұмысымен айналысатын боласың, – деді.

	– Менің жазығым не, айналып кетейіндер-ау? Жазығым таяқ жегенім бе? Мені сабағандарды неге тауып жазаға тартпайсыңдар? – Артемов зар қақты.

	– Мен көшедегі бұзақылық жасайтындармен айналысатын адам емеспін, – деп капитан телефонды алып, кезекшіні шақырды. Ол келген соң Артемовты алып кетуді бұйырды.

	– Арада бір күн өткенде Сергеевтің ішкі сарайын тексерудің қорытындысы да дайын болды. Оның ішінен арақты шамадан көп ішкеннің нәтижесінде өкпеге су толып кеткендіктен тұншығып өлген деген тұжырым жасалған.

	– Сергеев арақты қалай көретін еді? – деді Азаров Стельниковті шақырып алып, медициналық сараптың қорытындысымен таныстырған соң.

	– Арақты кім ішпейді, – деп капитан ойланып қалды. Қарнындағы арақтан гөрі, қанындағы арақ көбірек екен. Стельников полковникке сөз айтпастан, рұқсат сұрап шығып кетті. Кабинетіне келген соң біраз ойланды. Артемовтың жаңа айтқандары басынан аяғына дейін өтірік деп ойлаған капитан барлаушылардың анықтаған тағы бір құпия жерді барып кермек болды. Мұның баратын жері «Жуктің» үйі болатын. Сол үйге келіп, капитан есікті қақты. Ешкім аша қоймаған соң үйдің терезесін қақты. Бұл қимылы да нәтиже бермеді. Кетейін деп тұрғанда қораның ішінде біреудің келе жатқанын байқап, тоқтап қалды. Қораның қақпасы ашылып, іштен бір кісі шығып: «Кімді іздеп жүрсіз?» – деді.

	– Маған Александр Илларионович керек еді? – деді капитан шашы удар-дудар болған шалға қарап.

	– Ол менмін. Не жұмысыңыз бар еді?

	– Үйіңізге кіруге болады ма?

	– Кіріңіз. Менің есігім кім келсе де ашық, – деп үй егесі капитанның алдына түсіп үйге беттеді. Ішке кіргенде капитан үйде адам қызығатын ештеңе жоқ екенін байқап, аңырып қарап қалды. Бұлар үлкен бөлмеге кіргенде де осындай көрініс еді, тек ортада тұрған столдың үстінде кеуіп қалған нанның қалдықтары, туралған пияз, тұздалган капуста жиналмаған күйінде. Столдың айналасында бірнеше ескі-құсқы орындықтар. Оң жақтағы шкафтың есігінің жоғарғы топсасы жоқ, ішінде бірнеше арақтың босап қалған шынылары. Капитан айналасындағы заттарға бір қарап алды да үй егесімен әңгімеге кірісті.

	– Артемов бұл үйде қашан болды? – деді оған қадала қарап.

	– Ол менің үйіме қашан келем десе де есік ашық. Егер мен өз көзіммен көргенімді айтсам, ол мұнан үш күн бұрын келіп кеткен болатын, ал мына столға қарасам, ол өткен күндердің бірінде осы жерде болған сияқты, – деді үй егесі түрегеп тұрған бойда.

	– Сонда қалай? Сіз бұл үйде тұрмайсыз ба?

	– Мен күндіз үйдемін, түнде күзетте боламын. Өткен түнде күзетте болдым да, үйге жаңа ғана келіп, дем алуға жатқанмын. Ол, әрине, жалғыз келмеген сияқты. Кіммен келгенін айта алмаймын, көргеніммен бұл кім деп сұрамаймын, онда менің шаруам жоқ. Бәлкім, басқа біреулер келген де шығар.

	– Келгендердің біреуінің де атын естіген жоқсыз ба?

	– Жоқ.

	– Артемовты көптен бері танисыз ба?

	– Екі-үш жылдай болды. Ол менің осы үйіме электр жүйесін тартып берген, сонда отырып шамалы отырып арақ ішкенбіз. Сонан бері жақсы білеміз. Немене, ол аман ба? – деп қорқа қарады капитанға.

	– Мен оның жұмыс істейтін жеріненмін. Ол екі күн жұмысқа шықпаған соң іздеп келіп едім. Ал сіз үйде жоқта қалай үйге кіреді?

	– Мен есіктің кілтін алып жүрмеймін, кілт қоятын жерді ол біледі. Мені осы көшенің бойында тұратындар түгел біледі. Менде біреу қызығатын дүние де жоқ. Өзім соғыс мүгедегiмiн, ешкімге зияным жоқ. Әйелім еркек емессің деп кетіп қалған. Екі қызым бар. Қарным ашып бара жатса соларға барамын.

	– Кешіріңіз, уақытыңызды алғаныма, – деп капитан үйден шығып кетті. Бұл жерде Артемовтың болғаны рас сияқты, арақ та ішкен шығар деген ой келді. Сонан соң күдік қалмасын деп үй егесінің жұмыс істейтін жеріне соғып, оның түнгі күзетте жұмыс атқаратынын анықтады. «Артемов пен Сергеевтің бірге болған үйі анықталды. Не болса да олар ажырасқаннан соң болды. Сонда Сергеев қайда болды, кіммен кездесті?» Міне сұрақтың негізгісі. Әзірге Артемов Сергеевтің өліміне тура қатысы жоқ екеніне айғақ табылған сияқты деген ойлар капитанды көп мазалады. «Сөз жоқ, Артемовтан кейін Сергеев басқа таныстарымен кездескен, олармен көл басына барып арақ ішкен де, суға түскенде мастықтан су жұтып су астына батып кетті дейін, ал, жолдастары түн қараңғысында оны су түбінен таба алмауы мүмкін ғой? Бірақ ол жолдастары неге ертеңіне келіп іздемеген? Келмегендері де табиғи нәрсе емес пе? Қорқып, хабарлауға да дәті бармады дейін. Бәлкім, Сергеевке Тихон деген кездесті ме екен? Сергеев бұл екеуінің ұрылар тобында екенін жақсы біледі. Сергеевтің өліміне себепкер болған осы Тихон деген бе екен? Бірде болмаса бірде ол бізді бәрібір сатып жіберуі мүмкін деп өлтіруі де. Бірақ бұлай деп ойласа, алдымен дүкендi тонап, сонан соң Сергеевтің көзін жою оларға қиын ба еді? Мүмкін емес?». Кабинетіне келген соң да осы ойлар жанын жегідей жей берді. «Сергеевтің менімен байланыста тұратынын кім біліп, ұрыларға жеткізді екен?» деген ой оған кенеттен келіп, өзі шошып кетті. Сонан соң Артемовты тексергені туралы Азаровқа баяндады.

	– Сен енді байқа. Ертең Артемовты да өлтіріп жіберуі ғажап емес. Ендігі кезек соныкі, – деді полковник.

	Неге олай дейсіз? Сергеевтің өліміне Артемовтың ешбір қатысы жоқ сияқты.

	– Оның рас. Тек бұл оны ақтай алмайды. Ол ұрылар тобында аталып Сергеевтен көп бұрын тұрған ғой. Ал Сергеевті сол топқа алып келген Артемов емес пе? Артемов талай сынақтан өткен, сенімді адам. Сергеев те алғашқы сынақтан аман өтіп, ұрылардың бас қосатын жеріне дейін жетті. Бірақ ол неліктен кенеттен суға кетті? Бұл жерде жауап біреу-ақ: Сергеевтің бізбен байланыста тұратынын біреу ұрылар тобына табан астында жеткізген, сондықтан дүкенге түсу үшін бірнеше күн дайындалып, енді шығайын деп тұрғанда, оны кейінге қалдырғаны, сонан соң Сергеевті мас болғанша араққа тойғызып суға тұншықты деп көзін жойды ма деген ой мені толғантады.

	Ал, Артемовты аман алып қалу үшін, оны масқанаға өздері әкеліп тыққан болуы. Бұл бізге көптеген оперативтік шаралар қолдануды талап ететін мәселе. Сергеевтің ажалына себеп болған осы айтылған топшылау бола ма деген менде сенім басым. Сен қазір менен мұндай жағдайда «Артемовқа неге қауіп төнеді?» деп сұрауың заңды. Егер Артемов масқанадан қамалған күннің ертеңіне жеңіл жазамен шығып кеткенде оған қауіп төне қоймайтын еді. Бірақ бізге ол өте қажет, сондықтан мен оны он бес тәулік бойы осында ұстауға шешім қабылдап отырмын. Милицияда осынша күн отырып шыққанға біз білетін Тихон деген сене ме, капитан? Оның орнында өзің болсаң қайтер едің? Ол бізден шығысымен қайда барады? Үйіне, әрине. Сосын ше? Әрине, ұрылардың жиналатын жеріне. Ол барған жерге біздің де баратынымызды олар жақсы біледі. Мұндайда не істейді олар? Артемовтың көзін бізде жатқанда құртудың шарасын ойластырып, оны іске асыруға асығады.

	Міне, сондықтан мен жігіттерге қатаң тапсырма бердім. Қандай дейсің бе? Артемовты бір қадам далаға шығармауға! Көше тазалауға басқалар да жетеді, жетпесе де Артемов далаға мерзімі біткенше шықпайтын болады. Оны шығарар кезде оның әйелін шақырып, оған күйеуін ертіп жіберуді ұмытпа! Егер оны жалғыз жіберсең, оны жолда өлтіріп жіберуіне мен кепілмін. Сондықтан, оны аман-есен үйіне жеткізу – сенің міндетің! Бізде 15 күн камерада отырғанда да біз сақ болуымыз керек. Ол бізде отырғанда өлтірілсе, онда сен де, мен де жауап беретін жерді ұмытпа. Артемов жатқан камераға тышқан жорғаламайтын болсын. Ол тамақтанатын кезде өзің қатысып тұр. Оның қасында бір милиция қызметкері оңашада қалмасын! Түсіндің бе? Сергеевтен айырылғаныңды білесің ғой? Енді сақ бол! – деді Азаров түсін суытты.

	Синельников полковниктің мына сөздеріне түсінбеген түр көрсеткен соң полковник сөзін жалғастырды:

	– Сен әлі түсінбей отырсың ба?

	– Түсіндім, жолдас полковник. Бізге Артемовтың амандығы керек, онсыз ұрылар тобына шығуымыз қиын болатынына күмәндануға болмайды, Сергеевтің өлімінде көп жұмбақ жатыр деп ойлаймын. Рұқсат етсеңіз мен жұмыстарыммен айналысайын, – деп капитан шығып кетті.

	Кабинетіне келген соң да Азаровтың Сергеевтің өлімі туралы айтқандары мұның есін танырғандай болды. Бұрын Азаровты қатты сыйлайтын еді, енді жаңағы сөздерден соң жүрегі суып бара жатқан сияқтанды. Пенделiк деген осы ғой, мақтаса жақсы көріп, ауыр сөз айтса суып сала беретін. «Артемов онан әрі неге жер астына тірідей көмілмейді? Сергеевтен артық па? Барсын баратын жеріне!» деп басын ұстап быраз отырды. Қолы ештеңеге бармаған соң, ол үйіне кетті. Әйелі түскі тамақты дайындап қойған екен. Столға отырып тамақтан бұрын сегіз қырлы стаканмен толы арақты тартып жіберді. Сонан соң қалғанын тағы бір тартып жіберді.

	– Ойбай-ау, саған не болған? Қазір жұмысқа барасың ғой? – деп стаканды үшінші рет көтергенде әйелі күйеуінің қолына жармасты. Әйелін итеріп жіберді де маңдайын ұстап отырып қалды. Дайындаған тамақ ішілмей қалды. Біраз үнсіз отырып, орнынан тұрып, кроватқа барып етбетінен түсіп құлай кетті. Әйелі бір жаман жағдайың болғанын сезіп, ештеңе демеді. Ақырында шыдамаған соң күйеуінің жұмыс істейтін жеріне телефон соқты. Басқарма бастығы Азаровпен сөйлесіп, күйеуінің ауырып қалғанын хабарлады. Капитан сол жатқаннан кешке дейін жатып қалды. Кеш болған соң орнынан тұрып, суға шомылып алды да, әйеліне сөз айтпастан жұмысқа кетті. Күйеуінің мына мінезінен қорқып кеткен әйелі Азаровқа тағы телефон соғып, күйеуінің бүгінгі мінезінен қорқатынын айтты.

	– Қорықпай-ақ қойыңыз, Елизавета Андреевна. Ол менде жаңа ғана болып шықты. Бәрі қалпынша. Жұмысында бірдеңе болған шығар, не болғанын сіз біле бермейсіз ғой, – деп жұбатты Азаров.

	Арада үш күн өткенде облыстық ішкі істер басқармасында жабық мәжіліс болатын болды. Оған полковник Бугарин, капитан Стаценко, қалалық басқармадан Азаров, оның орынбасары Бабулян, капитан Синельников шақырылды. Мәжіліс генерал Бекетовтің кабинетінде болды. Қаралатын мәселе біреу-ақ: Синельниковтің қарауында байланыста тұрған Сергеевтің өлімі туралы. Мәселе өте қатаң қаралды. Генералдың қатаң түрде отырғанын келгендердің бәрі бірден байқап, артық сөз айтуға бармады. Алдымен Стаценко Сергеевтің кім екенін, кіммен байланыста тұрғанын, қалайша қаза болғанын, оның себебі араққа салынған екенін баса көрсетіп баяндады. Сөзінің соңында осындай – маскүнем адамды байланыста ұстау Синельниковтің жауапсыздығы деп, оны қызметінен босансын деген ұсыныс қойды.

	– Стаценкоға сұрақ бар ма? – деді генерал.

	– Менде бар, – деді Синельников. – Стаценко жолдас, Сергеевті біреуге өлтірткен мен бе? Оның денесінде, іш құрылысында зорлықпен өлгеннің белгісі жоқ деген сарапшылардың қорытындысын мойындағыңыз келмей ме? Олай болса мені Сергеевті өлтіргенсің деген сөзіңізді айғағыңыз болса, осы жерде дәлелдеуіңізді сұраймын.

	– Мен сізді Сергеевті өлтірді деп кінәлап отырғаным жоқ. Сондай маскүнем адамды құпия жұмысқа пайдаланғаныңыз үшін кінәлаймын. Ол кісінің біздің жұмысымыздың құпияларын жарияға жар салмады дей аласыз ба? Жоқ! Ендеше тек сол үшін, соның салдарынан оның өліміне сіз жауап беруге тиістісіз, – деді Стаценко.

	Сонан соң Азаров тұрып сөйледі:

	– Сергеевтің өлімінде Синельниковтің кінәсі жоқ. Сергеевті – маскүнем деуге де болмайды, ол қанша жыл осы қалада тұрғанымен бір ретте масқанаға түскен адам емес. Егер Сергеев біздің тапсырмамызды орындауда қаза тапты десе, онда Стаценко жолдас дәлелін келтірсін осы жерде. Мен жақсы білемін, Стаценко жолдас, сіздің Синельниковпен қарсылас екеніңізді. Ол осал оперативтік қызметкер емес. Сіз мұны теріс дей алмайсыз. Сондықтан, жолдас генерал, мен Стаценкоың айтқандарын да, ұсынысын да қолдамаймын. Синельниковті жұмысында қалдыруыңызды өтінемін. Синельников секілді кадрлер көп емес, – деп аяқтады полковник өзінің сөзін.

	– Дәлелің бар ма Синельниковті ақтауға? – деді генерал. Азаров генералдың Стаценконы қолдап отырғанын бірден білсе де, өз пікірінен таймады.

	– Дәлелім: Сергеевтің өлімі туралы жиналған айғақтар! Егер мұны теріс десеңіз, өзіңіз біліңіз. Келешек көрсетер кімнің ақ, кімнің қара екенін, – деді полковник те міз бақпастан. Отырғандарда үн жоқ, генерал қай жаққа шығар екен деп сығалап отырғандай болды.

	– Сергеевтің өлімінде капитанның кінәсі жоқ екені анық. Бірақ ол мастықпен бізде байланыста тұратынын, біздің құпия тапсырмаларымызды орындағанын айтқан жоқ деуге бола ма? Қиын мәселе, – деп генерал төмен қарады.

	– Жолдас генерал, «шығар», «болар» деген сөздерді бетке тұтып жазалау заңға қайшы деп санаймын, – деді Азаров орнынан ұшып тұрып. Мұны естіген генерал да орнынан ұшып тұрып:

	– Полковник, қашаннан бері Синельниковті қарлығаштай қорғайтын болдыңыз? Онда мен оның орнына сізді жазалайын ұнай ма?

	– Егер сіз солай десеңіз, онда жазалаңыз. Мына отырған жолдастар қазір маған күлер жазаны өзі тілеп алды деп. Мен әзір күлмеймін, менің күлетін кезім, кім білсін, айда болар, – деп полковник орнына отырды. Генерал да ойланып қалды. Бұрын-соңды Азаровтың мынандай қарсыласқанын көрмеген еді. «Бүгін бұған не болған?» деп ойланып жатпады, ашуын баса алмай, шешім қабылдағанды жөн көрді:

	– Капитан Синельников жұмыстағы жауапсыздығы үшін орнынан алынсын. Полковник Азаров қарауындағы қызметкердің нашар жұмысы үшін қатаң ескертілсін, – деді генерал орнына отырып.

	Сергеевпен жұмысты бітірген соң Косых Еремеев пен Савченконы қалада бір көшеде қалдырды да өзі Шефпен кездесуге кетті. Таң әлі атпаған, Шефтің мұны күтетін үйіне келіп, қораның ішіне машинаны кіргізіп, дарбазаны кілтпен жауып, үйге кірді. Шеф те мұның келетін уақытына қарап күтіп отыр еді.

	– Бәрі де орынды болды, – дегенді естіген Шеф шамалы отырды да:

	– Құдай бізді бір өлімнен сақтады. Әлі қанша сақтайтынын кім білсін. Тек өне бойы сақтай берер демеңдер. Алтыны құрысын, өзіміз аман болайық, Есен-сау жүрсек тіршілікке қайта оралармыз. Біраз қозғалмайық. Менсіз бір іске барамын деуші болмаңдар Жинағандарың бір жылға жетерлік болған шығар. Қанағатшылықты да ойлайық. Жігіттерге осыны түсіндір. Бұл бірінші. Екінші жұмыс – кезек күттірмейтін шара, ол туралы кейін айтармын. Менімен байланысқа шықпа, мен өзім белгі берермін, – деп Шеф шамалы ойланған болды. Сонан соң Косыхты ертіп басқа бөлмеге кіріп, оның құлағына сыбырлады: – Бізге аса қауіп төніп қалар. Сергеев деген иттің баласы бізбен аз күн болса да көп зиян келтірген сияқты. Мен Артемовты сақтап қалу үшін Сергеев өлетін күні түнде оны масқанаға апарып тығып ем, ертеңіне шығады ғой деп. Менің ойлағанымдай болмай қалды. Оны 15 тәулікке әкiмгершілік жазаға тартты, камерада күндіз-түні шығармай қамап отыр. Басқа жазалағандарды қаладағы қара жұмысқа шығарғанмен Артемовты мықтап байлап отырған сияқты. Бұл тегін нәрсе емес, оның аяғына қылбұрау салып қысса, ол біздің ұямызға қоқыстарды өзі ертіп әкелуі мүмкін. Сондықтан Артемовты сол жерде құрту керек, не болмаса милициядан шығысымен көзін жою керек. Бұл шарамыз орынды аяқталса бізге қауіп төне қоймас. Бізге ең қауіпті адам тек Артемов. Әрине, оны құрту аянышты, бізге оның көп еңбегі сіңген, бірақ таразының екі басында тең тұрған нәрсе: не өлім, не өмір. Менімен байланыста қолданатын бүркеме сөздерді өзгерту керек. Маған телефон соққанда «Алло, телефон істеп тұр ма? Бұл телефон торабынан» дерсің. Мен саған «Телефон жақсы істеп тұр» десем, онда сенімен «кездесем» дегенім. Ал тек қана «Телефон істеп тұр?» десем, онда «кездесуге болмайды» дегенім. Ал саған жедел түрде менімен ақылдасу керек болса былай деп телефон соқ: «Алло, бұл әйелдер босанатын үй ме?» Мен «Жоқ» десем, онда кездесуге барамын дегенім.

	Осылайша Шеф пен Косых қоштасып айрылысты.

	Бұйрықтың аты бұйрық. Синельников орнынан босап, майор боламын деп дәмеленіп жүргенде табан астынан қатардағы жай учаскелік инспектор болып шыға келді. Бұйрықпен таныстырып отырып Азаров:

	– Валерий, сен мойныңа су кеткен адамдай болма, қызметіңді істей бер.Мен генералдың алдында кімнің ақ, кімнің қара екенін келешек көрсетер деп ол кісіні де ескерткенмін. Әлі-ақ орныңа қайтып келетін күн де туар. Алдымызда үлкен күрес тұр. Бұл күреске сен де қатысасың. Сені әдейі Артемов тұратын ауданға учаскелік инспектор етіп отырмын. Енді оны күндіз-түні қадағалайтын мүмкіндігің болады. Егер біз сол Артемовты аман сақтап қалсақ дегенімізге жететін боламыз. Айтпақшы, сен маған оның аты-жөнін, жұмыс істейтін жерін жазып қалдыршы, – дел полковник капитанды жұбатқандай болғанымен мұның көңілі көтеріле қоймады.

	Міне өмір деген осылай, ол адал адамды аяған емес. Өмір әділ, адал болып туған адамдардан гөрі залым болып туғандарды көбірек қолдайды ғой. Әділ адамның жолы біреу, ол – шындық, ал залымдарға жол көп. Таразының екі басын тең ұстайтын басшылар неге аз? Әттегене-ай!

	Он бес күн отырып Артемов қамаудан босанды. Үйіне келгенде күйеуін жылап қарсы алған әйелі көзінің жасын тия алмады.

	– Не болған саған? Не жағдай болып қалды мен жоқта?

	– Ештеңе болған жоқ. Тек сені де біреу өлтіріп кете ме деп күні-түні ұйқысыз, күлкісіз өмір сүрдім. Естідің бе, Сергеевтің өлігін судан тапқанын? – Не дейсің? Оны өлтіріп кетіп пе? – деді Артемов таңырқанып.

	– Ол жағын анық білмеймін, біреулер өлтірген дейді, енді білеулер араққа мас болып суға түскенде тұншығып өліпті дейді. Әйтеуір Сергеев жоқ. Сен түнде үйге келмегесін Сергеевті өлтіріп кетіпті дегенді естіген соң зәрем ұшып, сені қайдан іздерімді білмей жынды боп кеттім. Жұмыс істейтін жеріңе барсам онда жоқсың, сенің жұмысқа неге келмегеніңді ешкім білмейді. Сенің сол түні масқанаға түскеніңді естіп жаным орнына түскендей болды. Володя, байқашы, жаным. Мен қорқамын, – деп жылады Нина.

	– Қорқатын ештеңе жоқ, – деп Артемов әйелін құшақтап бетінен сүйді. Нина тездетіп тамақ дайындап, екеуі стол басына отырды. Аман-есен қосылғанымыз үшін деп арақтан бір тартып жіберіп, тамаққа тиісті. Пантелейді еске алайық деп тағы бір рет арақты қағып тастады.

	– Тамаша адам еді, марқұм, – деді Нина стаканын қойып жатып.

	– Қайтеміз өлгенді айта беріп. Өзіміз аман болайық. Ажалы жетіп тұрса кім өлмейді. Әкел тауысып қояйықшы мынаны. Он бес күн аузыма тимей жынды болып кете жаздадым ғой, – деп Артемов Нинаға қарады. Нина арақты сарқып құйып күйеуіне ұсынды. Тамақ желінді, арақ ішілді. Нина бүгін жұмыстан бос болатын, асығатын ештеңе жоқ.

	Артемовтар кешке дейін үйде болды. Бірақ Сергеевтің өлгені оның көңілін алаңдата берді. Жатса да, тұрса да жолдастарын oйлап дамыл таба алмады. Кеш болып, қараңғы түсті. Шыдамы таусылған Артемов киініп көшеге шықты. Бетін шығысқа беріп келе жатты. «Қайда барсам екен? Косых баратын жерге ме, жоқ негізгі баратын үйге ме? Жоқ, әзір ешқайда бармайын, онан да, Косыхпен байланысып көрейін. Менің бүгін босанатынымды білетін ол күтіп отырған шығар». Артемов осы ойлардан соң көшеде біраз жүрді де, бір телефон автоматқа келді.

	Косых та Артемов бүгін хабарласар деп, үйде күтіп отырған еді, телефон шылдыр еткенде трубканы көтеріп құлағына тосты. «Алло» деген дауысты естіп, Артемов екенін бірден таныды.

	– Алло, бұл аэропорт па? – деді Артемов.

	– Иә, не керек еді?

	– Свердловтан соңғы рейс сағат нешеде келеді?

	– Бүгін ол рейс болмайды, – деп Косых трубканы қоя салды. Артемов бүгін кездесудің болмайтынын естіп, будкадан шықты да үйіне қарай бет алды. Бірақ ол мұның көлеңкесіндей болып жүрген бақылаушыны сезген жоқ деді. Енді көшенің қиылысында оңға бұрылған кезде біреу Артемовты қолтықтап ала жөнелді. Табан астында ойда жоқ біреудің қолтығына ілінген бұл, анықтап, бетіне қарап еді, сөйтсе өзін қолтығына алған Берг екен.

	– Арсений, сенбісің? – деді бұл өз көзіне өзі сенбегендей.

	– Әрине, мен. Кім деп едің? – деп күлді Берг. – Жүр, сені бәріміз де күтіп отырмыз. Аман-есен шыққаныңды атап өтпекшіміз.

	– Кімдер бар?

	– Барған соң көресің, – деп Берг мұны қолтықтаған күйінде жүгіре жөнелді. Шамалы жерге барғанда бұларды күтіп тұрған машинаға отырды. Рульде Косыхтың өзі отыр екен, машина зырғып ала жөнелді. Косыхтың артында отырған Еремеевті Артемов кейін барып танып, амандасты. Ол да «Аман-есен шығуыңмен!» деп мұның қолын қысты. Машина бір жерге келгенде тоқтап, Косых оның алдындағы, артындағы нөмірлерін ауыстырып, қаланың шетіне қарай беттеді. Бір жерге жеткенде Косых машинаның бағытын өзгертіп, кейін қарай жүрді. Көп машиналардың жарығын пайдаланып, машинаны кілт бұрып, қайтадан қаланың шығыс жағын бетке алып, зымырап кетті. Әңгімемен отырған Артемов қайда бара жатқанын аңғарған жоқ, көптен бері сыбайлас болған жолдастарымен келе жатқанда бірдеңені күдіктенудің қажеті жоқ еді. Үлкен даңғылмен жүріп жатқан жүздеген машиналардың арасында келе жатқан машина бір жерге жеткенде жарығын өшіріп тастап, солға қарай бұрылды да қалың ағаштардың ортасындағы соқпақ жолға түсті де, жарығын жақпастан бір көлдің басына келіп тоқтады.

	Енді машинадағылар тысқа шықпады. Іште отырып, әкелген тағамдарды ішіп-жеуге кірісті. Тамақтан да арақ көбірек ішілді.

	– Тамақ таусылған соң тағы біреше рет стакандар соғылды. Әбден қызып алған соң барлығы тысқа шықты. Тыржалаңаш шешініп алған соң қатарласып тұрып суға беттеді. Су белден асқан кезде Еремеев пен Берг Артемовтың қол-аяғынан ұстап суға шалқасынан батырып біраз тұрды. Оның денесі топырақ салған қаптай су түбіне батып кеткен соң оны ұстап тұрған темірдей қолдар да босаңсыды. Іштегі ауа түгел таусылып, өкпеге су толған соң Артемов су астында бұл өмірмен қоштасуға да шамасы келмей үнсіз қала берді...

	Арада оншақты күн өтті. Осы көлдің басында қармақ салып отырған бір шал кiсi көлдің ортасында қалқып келе жатқанға көзі түскенмен бөрене шығар шіріп ағып келе жатқан деп мен бермеген еді. Оның үстіне қармақтың қалтқысы да қылтыңдап, бір батып, бір шығып тұрғанда балық па, әлде судың толқыны ма тартып тұрған деп ойлаған балықшы екі көзін қалтқыдан айырмай қалған болатын.

	Қармақшының осылай қанша отырғаны белгісіз, бір кезде суда күмпиіп қап-қара болып ісіп кеткен бірдеңенің толқынмен жағаға келіп қалғанына көзі түскен қармақшы шошып кетті де, орнынын ұшып тұрып, оған жақындады. Жағада жатқан бір таяқты алып қарайғанды тартып жағаға жақындатты. Сонда ғана оның басы, қолдары мен аяқтары төмен салбыраған адамның денесі екеніне көзі жетті. Енді кейін шегініп, не істерін білмеді. Адамның беті қара күйе жаққандай, дене іріп кеткендей, қарауға мүмкін емес. Балықшы көп ойланып тұрмады, қалаға баратын даңғылға жетіп, өтіп жатқан машиналарға қанша қолын көтерсе де біреуі тоқтамады. Ақырында соңына салдырлаған арба тіркеген трактор жолдың жиегінде қолын көтерген кісіге тоқтай қалды.

	– Қалаға барасың ба, балам? – деп сұрады қармақшы.

	– Иә, отырыңыз.

	– Жоқ. Мына жерде көлдің жағасында бір адамның өлігі жатыр, соны қалаға барған соң милицияға айтып жол сілтесең.

	– Жарайды, – деп тракторшы жүріп кетті.

	Арада екі сағаттан артық уақыт өткенде милиция адамдары да келіп, жағада отырған кісіге жақындады. Ол көргенін айтып берген соң енді жатқан денені судан шығарып алып зерттеуге кірісті. Маңайды қарап жүріп, оның киімдері шығар деген көйлек, шалбар, аяқ киімді де мұқият зерттеп шықты. Оның қалтасынан кім екенін анықтайтын ештеңе табылмады. Өлген кісінің оң қолының сыртында А.В.Л. деген ет пен терінің арасында жазылған үш реалистите әріптен басқа ештеңе табылмады. Милиция қызметкерлері тиісті жұмыстарын бітіріп болған соң, даңғылдан бiр КамАЗ машинасын ұстап әкеліп, денені салып алып кетті.

	Бұл жолы белгісіз адамның кім екенін анықтау жұмысымен облыстық Ішкі Істер басқармасы айналысты. Оқиға болған жерден келген соң оперативтік топты басқарып келген капитан Абраменко өзінің бастығы Стаценкоға көрген, істелеген шаралары туралы баяндады.

	– Өлікті қайда әкелдіңдер? – деді Стаценко.

	– Қалалық ауруханаға. Жігіттер жоғалып кетті деген арыздармен айналысып жатыр. Денеде зорлықтың бар-жоғын табу мүмкін емес, ішінде не барын анықтай жатармыз, – деді Абраменко.

	– Жарайды. Корытындысын айтарсың маған, – деп Стаценко телефон арқылы жаңа ғана естігендерін полковник Буторинға қысқаша баяндады. Мұнан төрт-бес күн бұрын Артемова Нина деген әйелдің күйеуім жоғалып кетті деп келгені есіне түссе де Абраменко тіс жарып ештеңе демей қоя салған, себебі, жоғалып кетті деген арыздармен қалалық ішкі істер басқармасы айналысатын еді.

	Белгісіз адамның табылғанын естіген қалалық ішкі істер басқармасының бастығы Азаров ауруханаға Синельниковті жіберді. – Арада жарты сағат өткенде өзінің күйеуін киімінен таныған Артемова Нина шашын жұлып жылады. Медициналық сараптың қорытындысы бойынша, Артемовтың ажалына себеп болған оның шамадан көп арақ ішіп суға түскенде су жұтқаны. Артемов зорлықпен өлмегендіктен іс қысқартылды. Бірақ...

	Мұнан он күн бұрын Артемовтың қамаудан босанған күні түнде ол белгісіз біреумен кездесіп, «Волга» машинасына отырып кеткенін көрген барлаушылар қаланың шетінде ол машинаны жоғалтып алғанын Азаровқа хабарлап үлгірген болатын. Бірақ машинаның түсі де, нөмірі де белгісіз болғандықтан оперативтік шаралар көп қиындықтармен іске асқан еді. Қолы жіпсіз байланғандай болған Азаров не істерін білмеді. Өзіне мәлім болған екі жерге оперативтік топ жібергенде ол жерлерде күдікті ештеңе табылмады. Қаладан шығатын жолдардың барлығына оперативтік тосқауыл қойылса да еш нәтиже бермеді.

	Қанша машиналар тексерілді, қанша «түнгі көбелектердің» жиналатын жерлері тексерілді. Сергееевтің суға кетіп өлген көлге де бір топ жіберген еді, бұл да бос әуре болып шықты. Артемовтың бүгін түннен шықпайтынын сезгендей Азаровтың берекесі кетті.

	Артемовты іздестіру жұмысымен тура араласып жатқандар Синельниковтың орнына бастық болған милиция майоры Евдокимов пен Азаровтың орынбасары Бабулян болатын. Бірақ, Азаров бұл жұмысты «Жарғанаттар» операциясына қатысы бар деп қарап жатқан еді.

	Евдокимов Петр Ильич бұған дейін Стаценконың қарауында істеген. Оны осы жұмысқа ұсынған да Стаценко болатын, Азаров қарсы болғанмен бәрібір Стаценконың айтқаны болатынына көзі жетіп, қарсылығын ішке сақтаған еді. Синельников сияқты тәжірибелі оперативтік қызметкердің әділетсіз орнынан алынып, оны оперативтік жұмыстан аластағаны Азаровты сол кезден бастап-ақ қатты қынжылтқан, бірақ қолынан келер шарасы болмай, генералдың шешіміне қарсы тұра алмаған еді. Сол Синельниковтің оперативтік мүмкіншілігінің жоқтығы бүгін Азаровтың жанына инедей батты. Ол телефонмен кезекшіге тездетіп Синельниковті табуды бұйырды. Көп ұзамай капитан Азаровтың кабинетіне келіп кірді.

	– Валерий, сен Артемовтың баратын жерлерін түгел білетін бе едің? – деді полковник онымен амандаспай жатып.

	– Мен білетін екі жерін өзіңіз де білесіз, жолдас полковник, – деді капитан солғын қарап.

	– Ол жерлерде Артемов болмаған.

	– Тағы бір жер бар.

	– Қайда? Сен білесің бе, бүгін ғана Артемов босанды, түнде үйінен шығып белгісіз біреумен кеткенін біздің жігіттер соңына түссе де жоғалтып алғанын?

	Синельников ойланып қалды да ұрылардың жиналатын тағы бір аса құпия жерін топшылағанын айтты:

	– Северная мен Гоголь көшелерінің бұрышында тағы бір үй бар, сол жерде де ұрылар болатын сияқты, – деді капитан ол үйдің ерекшеліктерін айтып, ол үйге үш жақтан кіріп-шығатын мүмкіншілік барын ескертті. Сосын:

	– Біздің жігіттердің кезінде Сергеевті осы маңайда жоғалтып алған себебі осында болуы керек. Бұл жерді мен тексеркенде ол үйде тұратын Пузанов Олег Олегович туралы мен сізге кезінде баяндағанмын. Бірақ ІІузанов үйге Артемовтан басқа кімнің келіп кететінін көрмеген және білмейді. Менің байқауымша, бұл үйге ұрылар кейде жиналып, уақытын көңілді өткізетін сияқты, – деді капитан. Мұны естіген Азаров капитанға машинамен тез сол жерге баруды тапсырды. Оның қасына төрт адам қосып берген Азаров кабинетінде күтетінін ескертті. Арада көп уақыт өтпеді, капитан Пузановтың үйінде Артемовтың болмағанын анықтап келді.

	Арада үш күн өткенде Синельников Артемова Нинаның күйеуім хабарсыз кетті деген арызын әкеліп Азаровқа ұсынды. Артемованың айтуынша, ол осындай арызды күйеуі үйге қайтпаған соң ертеңіне-ақ, милицияға арыз берген екен. Бұл арызды Азаров іздеттіріп тауып алғанда, онымен Бабулянның танысқаны, сонан соң арызды жоғалған адамдарды іздеу жұмысымен айналысатын бөлiмге тапсырғаны анықталды. Бұл арыз ол бөлімді айналып шығып, акырында участкелік инспектор Синельниковке жеткенін Азаров көзімен көрді.

	– Мен саған откенде не деп едім, капитан? – деді Азаров арызды оқып шыққан соң.

	– Қамаудан шығысымен Артемовтың көзі жойылуы мүмкін дегенсіз, – деді капитан төмен қарап. – Сол айтқаным келейін деп тұрған жоқ па?

	– Кім білсін.

	– Олай десең Артемовты қаланың ішінде іздей бер, – деп полковник үнсіз қалды. Сонан соң:

	– Артемовты бұл дүниеде жоқ деп іздей бер, капитан. Әрбір жоғалды деген кісіні зорлықпен өлтірілді деп қарау керек емес пе? – деген Азаров капитанға боссың дегендей түр көрсетті. Капитан үндеместен кабинеттен шығып кетті...

	Артемовтың суға кетіп өлгені туралы Азаровқа да жетті. Тек оның қай күні өлгенін анықтау мүмкін болмағанымен Азаров оны сол түні алып кеткендердің ұзатпай көзін құртқанына күмән келтірмеді. Сергеевті қалай өлтірсе, мұны да сол тәсілмен өлтірген деді өзінше. Бірақ осы екі кісінің өлімінің себептерін түсінбеген еді. Бұл жұмбақ, бір күні шешілетініне Азаровтың сенімі арта түскендей болды.

	Синельников участкелік инспектор болып тағайындалған соң жұмысты ең алдымен тұрғындармен танысудан бастады. Күніне он, он бес пәтерлерде болып, онда өзін таныстырып, тұрғындармен жылы әңгімелесіп, олардың ауызша айтқан керек-ау деген мағлұматтарды жазып алып жүрді. Әрине, алғашқы осындай танысуды Артемовтың үйінен бастады. Мезгіл түс болып қалған, капитан Артемовтың пәтеріне келіп есік қақты. Есік ашқан әйел бұрын көрмеген капитанды бірден үйге кіріңіз дей алмады да, таңырқанған адамдай қарап қалды.

	– Мен осы учаскенің учаскелік инспекторы боламын, – деп өзінің қызыл түсті куәлігін ашып көрсетті. – Мүмкін болса отыңыздың басында сөйлессек, – деді капитан әйелге жылы жүзбен. Артемова капитанды үйге жібермеймін деуге батылы бармады да, капитанды ертіп үйге кірді. Үй екі бөлмеден тұрады екен, іші тап-тұйнақтай таза. Кiргенде оң жақта үлкен экранды түрлі түсті теледидар, оның жоғарғы жағында қабырғаға ілінген Артемовтың суреті.

	– Келген шаруаңызды айтыңыз, – деді Артемова.

	– Мен сіздің жұбайыңыз Артемов Володя туралы кейбір мәліметтерді білгім келеді, – деп Артемовтың жоғалып кеткен күні қай мезгілде үйден шығып кеткенін, бұрын да сондай үйге қайтпай, бірнеше күннен соң қайтып келген әдеттерінің бар-жоғын сұрап алды.

	– Артемовты сұрап, телефон соғылған жоқ па сонан кейін? Немесе, Володяның өзі милициядан босанған күні телефон арқылы біреулермен сөйлескен жоқ па?

	– Қамаудан шыққан күні кешке дейін үйден шыққан да немесе біреумен сөйлескен де жоқ. Үйде өте көңілді отырды. Кешкісін ғана таза ауа жұтып келейін деп үйден шыққан, бір жерге барамын деп ештеңе айтқан да жоқ, – деді Артемова көзіне жас алып.

	– Әбiржи бермеңіз, әлі бір күні келіп қалар, келе алмаса хабар берер. Ол жаңа туған бала емес қой.

	– Әй, білмеймін. Ол сау емес. Қазір бесінші күн оның кеткеніне, бір хабар беретін мезгілі болды, – деп әйел енді еңіреп жылады.

	– Сабыр етіңіз, Нина Петровна. Бәлкім, бір жолдастарымен басқа қалаға шаруамен тығыз кетіп қалған болар. Ондай жағдайлар болып тұрады. Жоғалып кетті деген кейбіреулер оншақты күннен соң үйлеріне қайтып келгендер болған. Жолдастары бар ма еді? Олардың ішінде үйге келгендері болды ма?

	– Үйге Сергеев деген екі рет келіп кеткен, онан басқа үйге келген ешкімді көрмедім ғой деймін.

	– Карта ойынымен айналыспайтын ба еді? Ақша салып ойнауды айтып отырмын.

	– Картамен айналысатының көргенім де, естігенім де жоқ, – деп Нина бетін сүртті.

	– Синельников майор туралы сұрағысы келіп еді, Сергеевтен басқа үйге келген адам болған жоқ деген сөзін естіп, әйелдің ол туралы айтқысы келмегенін есіне алды да, оған сене қоймады.

	– Күйеуіңіздің суреті бар ма? Біз іздеу жұмысына пайдалануымыз керек, – деді капитан танысуды қысқартқысы келіп, әйел ішкі бөлмеге кіріп шығып Артемовтың суретін ұсынды. Капитан суретті Нинаның арызына жапсырып бекітті де, орнынан тұрып кетуге бет алды.

	Артемовтың үйінен кейін басқа үйлерге кіріп, өзін таныстырып шықты.

	– Бұрынғы учасковойымыз сіз секілді өзін таныстырмақ түгіл қарасын да көрсетпейтін еді, сіз милицияда жаңадан істейсіз бе? – деді бір үйдегі әйел.

	– Тағайындалғаныма бір-ақ жеті болды, – деді капитан күліп.

	– Енді осы маңайда тыныштық болатын шығар?

	– Немене, тыныштық сақталмай ма?

	– Қайдан тыныштық болады? Мына біздің астымыздағы үйде болдыңыз ба?

	– Болдым.

	– Бұл үйдің адамы немен айналысатынын ешкім білмейді. Үйін көрсеңіз! Министрдің тұрмысындай! Ал өзі бар болғаны бір жерде монтер, қатыны милицияда кезекші ме, күзетші ме, әйтеуір бірдеңе. Ал тұрмыс деген! Капитан, сізде ондай тұрмыс жоқ шығар.

	– Иә, тұрмыстары жаман көрінбеді.

	– Ойбай-ау, жаман деген не? Бай тұрады! Əйелінің саусақтарының бәрі алтын, екі құлағы алтыннан үзiлердей! Киінгенде көрсеңіз! Капитан түгіл полковниктерің шалқасынан түседі! Не айтатыны бар. Соның бәрі бір айлықпен табылған ба?! Жо-оқ! Бұлардың жолы сұйық.

	– Бұлардың үйлеріне бөтен кісілер де көбірек келетін шығар?

	– Жоқ. Өткенде екі кісі қонақта болды. Қазір біраз болды, өзі де көрінбейді. Кеткен шығар бір жаққа тегін олжа іздеп, – деп жұлынды әйел.

	Капитан әйелдің бұл сөздерін көре алмаушылықтан туған десе де, бұл жерде шындықтың да барына көзі жетіп, әйелмен тағы да сөйлескісі келіп онан су сұрады.

	– Ойбай-ау, суы несі? Шай деген қайнап тұр, айып көрмесеңіз шай ішейік, – деп әйел ас дайындайтын бөлмеге жүгіре жөнелді. Тездетіп екі стаканға шай құйып стол үстіне қойды. Қант салынған шыны ыдысты да әкеліп қойды. Екеуі отырып шай ішуге кірісті.

	– Күйеуіңіз бар ма? – деп күлді капитан әзілдей түскісі келіп.

	– Менің берген шайым ұнап кетті ме? Күйеуім де бар, қызым да бар. Екеуіміздің осылай отырғанымызды көрсе ғой! О, онда қырғын болды дей беріңіз. Өте қызғаншақ, – деді әйел де әзілдей түсіп. Бірақ капитан бұл үйде еркек адамның жоқ екенін байқаған.

	– Мен қызғаншақ адамдардың әйелдерін қатты ұнатамын, – деді капитан шайдан бір ұрттап алып,

	– Олай болса, менің атым Анфиса. Сіз ше? – деп әйел бұған оң қолын созды. Капитан оның ыстық қолын қысып тұрып өзін Валерий деп таныстырды.

	– Біз біраз жерге барып қалған жоқпыз ба? Күйеуіңіз келіп қалар, аманымда кетейін, – деді капитан ішіп болып.

	– Капитан да қорқақ болады екен-ау!

	– Өлімнен ұят күшті деген емес пе. Қызғаншақ екені рас болса алдымен сіз таяқ жеп қаласыз ғой. Мен соны ойлап ертерек кеткенімді жөн көріп отырмын.

	– Қорықпай-ақ қойыңыз. Біздің күйеуді қызғаншақсың деп құдайдың өзі алып тынған. О дүниеге барған адам қайтып келген емес. Өйткенше, кетем дегеніңіздің себебін ашық айтсаңызшы?

	– Мен қызмет атқару кезіндемін ғой.

	– Олай дейтін болсаңыз жұмыстан бос кезіңізде келіңіз, – деп Анфиса үйінің телефон нөмірін айтты. – Ұмытып қалмайсыз ба? Қағазға жазып берейін.

	– Жоқ, ұмытпаймын. Оны ұмытқаным – сізді ұмытқаным болар. Сау болыңыз, – деп капитан Анфисаға қолын созды. Мұның қолын қысқан күйінде Анфиса капитанды есіктің алдына дейін шығарып салды...

	Бір ай өткен соң капитан Артемованың үйіне тағы келді. Күйеуін жерлеп, әлі қара жамылған Нина капитанға иегінің астымен ғана амандасып, суық қарсы алды. Сонда да капитан қазаға ортақ екенін білдіріп көңіл айтты.

	– Нина Петровна, күйеуіңіздің өлімі Сергеевтің өліміндей болып тұр. Дегенмен, ойға алған күдігіңіз бар ма? Өзі суға кетіп өлді дегенге сенесіз бе? – деді капитан Нинаға жалынышты түрмен.

	– Ештеңе айта алмаймын. Маған да Володяның өлімі жұмбақ. Ол өмірді қатты сүйетін еді, бірақ онын ажалы біреуден болды деуге де аузым бармайды. Қысқасы, маған мұның бәрі түсініксіз, – деді басын көтермеген Нина.

	– Өткенде сіз маған үйде Сергеевтен басқа ешкім қонақта болған жоқ деген едіңіз. Көңіліңізге келмесін, Сергеевтен кейін тағы бір кісі болғаны есіңізден шыққан болар. Есіңізде ме, ол өзін майормын, атым Тихон деп таныстырғаны? – деді майор туралы сұраудың кезеңі келген соң. Нина капитанға қадалып қарап қалды, сонан соң есін жиған адамдай болып, сондай адамның келгенін, Артемовпен ол әскерде бірге болғанын, ол кезде командир екенін, атының Тихон екенін, қазіргі кезде армия қатарында майор екенін, осы жерде тұратын қарындасына қонаққа келгенін жасырмай айтып берді.

	– Сонан кейін ше? – – деді тыңдап отырған капитан Нинаның адал екеніне көзі жеткендей болып.

	– Онан соң мен оны көргенім жоқ. Мүмкін мен жұмыста отырғанда үйге Володямен келіп-кетіп жүрген шығар.

	– Енді көрсеңіз танисыз ба?

	– Әрине, танимын, сымбатты, ұзын бойлы, жақсы киінген кісі еді, – деп Нина ойланып қалды.

	– Бір өтініш бар.

	– Қандай?

	– Володяға байланысты өтініш.

	– Күйеуіме байланысты қандай өтініш болса да мен орындауға дайынмын, – деді Нина кенеттен сабырлана қалып.

	Енді капитан да ойланып қалды. «Бұл әйелге сенуге бола ма, болмай ма? Егер бұл әйел ұрылармен байланыста тұрса?» деген капитан сұрағын табан астында өзгерте салды: – Володя бұрын сотталған ба еді?

	– Мұның не қажеті бар өлген адамға?

	– Бар болып қалуы да. Сол кездегі жазған хаттары бар ма?

	– Ол маған үйленгеше отырып келген, оның кімдермен хат жазысып тұрғанын айта алмаймын.

	– Кешіріңіз. Әдетте еңбек түзеу орындарында сотталғандардың арасында бір-бірімен шекісіп, кейін босанған соң олар бір-бірінен кек алуға тырысатындар болады. Сондай жағдай Володяның өліміне себеп болмады ма екен деген ой еді. Келгенімді айыпқа бұйырмаңыз, – деп капитан үйден шығып кетті.

	Бұл кабинетіне келгенде Азаровтың өзін іздеп жатыр дегенді естіген соң жоғары көтеріліп қабылдау бөлмесіне келіп бастықта кімдердің барын сұрап, Азаровта кісілердің барын естіген соң олардың шығуын күтуге тура келді де, бос орындыққа отырды. Бұрын бөлім бастығы болып тұрғанда қабылдау бөлмеде бұлайша күтіп отыру деген сирек жағдай болатын еді, ал учаскелік инспектор болған соң міне енді ауызғы бөлмеде күтіп отыр. Капитан осылай отырғанда Евдокимов келіп, мұнымен иек қағып амандасты да Азаровқа кіріп кетті. «Міне, өмір деген осы, кеше перғауын едің, бүгін шылауыңа ере алмай жүргендерге таба болып сүмірейіп отырғаның» деп іштей өкінішке шыдамаған капитан кабинетіне қайтып келіп, жұмысымен айналыса берді.

	Тағы да ойына Артемова Нина түсті. Кенеттен: «Тұра тұр. Сергеев қой менің байланысымда тұрды. Ол Артемовқа шықты. Дәлірек айтсам, Артемов оған шықты. Сосын... Сергеев Артемовтың көмегімен ұрылардың тобына жол ашты. Тоқтай тұр. Сергеев олардың ортасына бірден жеткен жоқ қой? Алдымен оны сынамақ болып универмагтан алтын ұрлаймыз деп күні бұрын ескертті де, сол түні ұрлыққа бармай қалды. Бұл сынақтан Сергеев мүдірмей өтті. Демек, ол сенімге кірді. Осыдан кейін Сергеев ұрылардың ортасына жетті дейік. Бірақ кенеттен оның көзін жойды.

	Сонда тәжірибелі Сергеев қай жерде сүрінуі мүмкін? Бұл мүмкін емес еді ғой? Әлде ұрылардың ішінде Сергеевтің милициямен байланыста тұратынын білетін біреу болды ма? Әйтпесе, сондай барлық сынақтан аман өткен өздеріне аса қажет болған Сергеевтің көзін неліктен жойып жіберді? Осы жерде бір үлкен сыр жатыр. Бұған дәлел: Сергеевті тапқан Артемовтың да көзін құртқаны. Азаровтың кезінде маған айтқан күдіктерінде мен білмейтін негіздер бар болуы. Сергеев пен Артемов туралы қорқынышты болжамдары бұлжымай келді емес пе? Азаров та тегін адам емес.

	Тек оның маңында жүрген мен сияқты торпақтар болмағанда бұл екеуі де аман қалар ма еді, қайтер еді? Азаров мені дер кезінде ескертті-ау, тек мен ақымақ оның болжамын тереңдете алмадым-ау, әттегене. Ұрылар тобында біздің жұмысымызды білетін біреу бар деген Азаров неткен көреген еді! Мүмкін, осы – Артемов дегеннің өзі бұрын оперативтік жұмыста істеген жұтқыр ма екен? Бәлкім, майормын деген Тихон осындай адам ба? Кезінде Сергеев Тихон туралы ештеңе хабарлай алмай көз жұмді. Қайран Пантелей Симонович, сатқыннан келді-ау сенің ажалың!» деген сан түрлі ойлар капитанның басын айналдырып жібергендей болды.

	Осы ойларған соң оның басына Нина туралы Азаровтың айтқандары келді. «Ұрылар тобы ендігі жерде Артемовтың әйелін құртуға асығады, ендігі кезек сол әйелдікі» деген полковниктің сөздері дәл суға қараған адамның сөзіндей болып елестедi мұның көзіне. Осылай бір ойдан соң екінші ой мазалап отырғанда телефон зарлап қоя берді. Трубканы алған капитан Азаровтың мұны күтіп отырған есітіп, жалма-жан кабинетінен шықты. Енді қабылдау бөлмедегі қыздан бастықта кім бар деп сұрап жатпады, бірден ішке кіріп, полковникке келгенін баяндады. Азаровтың алдында Стаценко отыр екен, капитан онымен де устав бойынша амандасты. Азаров бұған орындық нұсқады.

	– Капитан Синельников, бізде Артемовқа жасалған қандай материалдар бар? – деді. полковник.

	– Менде ешқандай материал жоқ, оның денесі табылған жер менің қарауыма жатпайды. Қаладан тыс жерде мастықпен суға кеткен адамның өліміне менің қандай қатысымның барына түсінбеймін, – деді капитан әр сөзін шегелей түсіп.

	– Сергеев кезінде сенімен байланыста тұрды ғой, ал сол Сергеев Артемовтың үйінде екі рет қонақта болған, ол туралы Сергеев саған қандай мәлімет беріп еді? – дедi енді әңгімеге араласқан Стаценко, Артемов туралы мәселені кім көтеріп отырғаны капитанға белгілі болды. «Сонда бұл мағлұматтарды Стаценко қайдан алды? Әлде Азаровпен әңгімелесіп отырғанда сол айтты ма екен? Бұл мүмкін емес қой? Азаров көп нәрсені Стаценко түгіл сенген маған да айта бермейді емес пе? Әлде Нина» мұнымен бұрыннан әкәй-үкәй ма?» деген ой капитанды үнсіз қалдырды. Аздан соң капитан өзіне Сергеевтің бұл туралы ешқандай мәлімет бермегенін айтты.

	– Қалайша? – деді Стаценко тағы бірдеңе білетін адамдай болып.

	– Маған сенбесеңіз, оның жеке ісін қарап шығыңыз. Айып болмаса, неге суға кетіп өлген Артемовтың мәселесін қайта қозғағанын білеуге бола ма? – деп капитан Азаровқа қарады. |

	– Болады, – деді Стаценко жұлып алғандай, – сенің, капитан, жауапсыздығыңнан, оперативтік жұмыстарға қабілетіңнің жоқтығынан алдымен Сергеев, сонан соң онымен бірге жұмыс істейтін Артемов деген қазаға ұшырады. Турасын айтсам – өлді.

	– Өлді ме, жоқ өлтірілді ме?! – деп қадала қалды капитан да Стаценконы көзімен жеп қоятындай болып.

	– Өлген.

	– Ендеше менің қандай жазығым бар өздері маскүнемдікпен өлгендерге?

	– Сенің жазығың: моральдық жағынан азғындаған адамды құпия байланыста пайдаланғаныңда, біздің құпия жұмыстарымыздың тәсілін ашқаныңда!

	– Біріншіден, мен емес Сергеевті құпия жұмысқа тартқан, ал Артемов деген кімнің байланысында болғанын, болмағанын мен білмеймін. Екіншіден, Сергеев үшін мені бір рет жазалауға тек қана сіздің ұсынысыңыз себеп болды да, мен қызметімнен төмендедім. Ал Артемовтың өлімі үшін мені тағы жазалағыңыз келсе, онда сіз қатты қателесесіз! Оған менің ешқандай қатысым жоқ,

	– Капитан, сен қатты кетпе, – деді сөзге араласқан Азаров капитан ашумен «Жарғанаттар» операциясының құпияларын Стаценкоға айтып салар деп күдіктеніп.

	– Олай дейтін болсаң, сен милиция органдарында қызмет істеуге жатпайсың! – деді Стаценко да тістене сөйлеп.

	– Ендеше ұсынысыңызды тиiстi жерге қоя беріңіз. Таразының екі басын тең ұстайтын адам бұл жерде табылмаса жоғарғы жерден табылар, – деп капитан ешкімнен рұқсат сұрамастан кабинеттен шығып кетті.

	– Мен қарауымдағы, сізден лауазымы төмен қызметкерімнің алдында сіздің артық айтқан сөздеріңізді есіңізге салуға әдептілік сақтап, үндегенім жоқ, капитан. Енді тура сөйлесейік. Оның не жазығы бар органнан шығарылсын деуге? – деді Азаров Стаценкоға оқты көзімен қарап.

	Стаценко үнсіз қалды.

	– Оның он бес жыл атқарған қызмет бабында жіберген кемістігінен жетістігі, еңбегі көп. Байқа, капитан! Бір жіберген қателігі үшін екі рет жазалау әділетсіздік болады. Шынын айтсам, ол Сергеевтің өліміне туралай себеп те болған жоқ. Оның ақ екені кейін белгілі болар, шындық өне бойы шыңғырып қала бермес.

	Меніңше, Синельниковті оперативтік жұмыстан аластатуда біреудің көздеген мақсаты бар сияқты. Көптеген жылдар барлық қаладағы оперативтік жұмыстарды басқарып келген оған бүгін аға участкелік қызметті қимадыңыздар. Бүгін капитанға аға участкелік инспектор да, оперативтік өкіл де, бөлім-бөлімінің бастықтары да қожа, менің орынбасарларым да қожа. Сіз сол капитанның орнында өз еркіңізбен бір күн жұмыс істеп көргіңіз келе ме? Ештеңе шықпайтын Сергеев пен Артемовтың өлімін қайта қозғаудың не қажеті бар? Әлде алдыңызға қойған бір мақсатыңыз бар ма? Егер құпия болмаса, айтыңызшы маған? Бізде ашылмай жатқан жүздеген ауыр қылмыстар жатыр. Өзара кикілжіңмен айналысқанша сол қылмыстарды айту мәселесімен айналысқан жөн емес пе, капитан?

	Азаровтың мына сөздеріне Стаценко ештеңе айта алмады, бұл сөздердің астарында не жатқанын ойламады да. Жуан білектілікке салып Азаровқа қарсы соз айтайын деп ойлады да, тоқтап қалды: «Дегенмен, Азаров қалалық ішкі істер басқармасының бастығы, партия, совет органдарында беделі зор, жеме-жемге келгенде мұны жеңу мүмкін емес» деді ішінен тынып. Ақырында сабасына түскендей болып, Азаровтың соңғы сездеріне құлақ асқанды жөн көрді. «Маған Синельниковтен келетін не қауіп бар? Ол енді участкелік инспектор, ендігі оның жұмысы – салаңдап ертеден кешке дейін көшеде жүру» деген ойға келді де, Азаровтан артығырақ кетіп қалғанына кешірім сұрады. Бірақ Азаров бұл сұрағына жауап қата қоймаған соң, бұл рұқсат сұрап шығып кетті.

	Стаценко шығып кеткен соң Азаров телефонмен Синельниковке: «Кетіп қалма!» – деп ескертті. Шамалыдан соң Азаров телефонмен Синельниковке Артемовтың он бес тәулікке қамауға алу туралы материалдарды әкеліп беруды тапсырды. Сұраған материалдарды алдымен капитан қарап шығып, түгелдеп алып полковникке келді. Азаров мұның бетіне қарап тұрып:

	– Сендер екеуің нені бөлісе алмай жүрсіңдер? Екеуің бір сұлуға таласып қалған жоқсыңдар ма? – деп күлді.

	– Қайдағы сұлу? Бөлісе алмай жүрген ештеңеміз жоқ сияқты маған, бірақ мені көрсе жыны қозып кететін әдет пайда болды, – деп Синельников қолындағы материалдары полковникке ұсынды. Капитанға отыруға рұқсат етіп, Азаров әкелген қағаздарды басынан аяғынан дейін оқып шықты да, Артемовтың өз қолымен жазған түсінігін капитанға көрсетіп:

	– Сен маған мына түсінікті жыртпай алып бер, басқасы сенде сақтала тұрсын. Кейін мынаны қосып тігерсің, – деді.

	Капитан осы жерде-ақ айтқан түсінікті алып бастығына қайтарды. Полковник бұл қағазды сейфіне салып, енді капитанмен әңгімені бастады:

	– Артемовтың әйелімен жолықтың ба?

	– Жолықтым.

	– Не анықталдың?

	– Ештеңе білмейді. Майорды бір-ақ рет үйге келгенде көрдім, көрсем танып қалармын дейді.

	– Сол майорда үлкен сыр бар. Ол – жарғанаттардың басшысы, не болмаса бастығының бұйрығын ұйымдастырушы. Келесі ретте Apтемова тұр. Меніңше, Сергеевтің түбіне жеткен майор болып жүрген Тихон болуы керек, себебі, Сергеев Тихонды жақсы танып қалды, кенеттен бір жағдай болды да, Сергеевті тез құрту керек болды. Ол қандай жағдай? Бұл оның бізбен байланыста тұрғаны, ал мұны кім біліп Тихонға хабарлады? Немесе онан жоғары тұрған кісіге Сергеевтің кім екені туралы хабар қалайша жетті, кім жеткізді? деген сұраққа мен жауап таба алмай отырмын. Не болса да біреу Сергеевтің кім екенін дер кезінде жеткізген.

	Артемовтың құрбан болған себебі басқаша, ол маған кезінде белгілі болған, мен сені бұл туралы қатаң ескерткенім есінде болар. Тихонды білетін тыстан келген Сергеев өлтірілді, екінші адам -– Артемовтың әйелі, ендігі кезек соныкі болып қалар деген ой менде басым. Сондықтан сол әйелден көз жазба. Егер ол әйел жарғанаттармен байланыста тұрып құрбандыққа шалынса өз обалы – өзіне дер едім, бірақ әйелдің ұрылармен байланысы болмауы мүмкін. Мұндай жағдайда біз оны сақтап қалуға міндеттіміз. Сенің жұмысың қазір өзгеріп кетті, енді бақылау, барлау шараларын ұйымдастыратын мүмкіндігің жоқ. Егер мұндай шаралар қажет десең маған айт. Сенің оперативтік жұмыстан кеткенін маған ауыр салмақ болып тұр, – деп полковник ауыр көрсінді.

	– Орынбасарыңыз Бабулян бар, менің орныма келген Евдокимов бар, неге барлық ауырлықты өзіңіз кетеруге тиістісіз?

	– Иә, бар. Бірақ оларды сен білесің бе, мен білемін бе? Оқасы жоқ, кейін менің ойымдағыдай болып шықса, сен әлі-ақ бұрынғы жұмысыңа отыратын боласың, мен осы жерде жүрсем.

	– Немене, сізге де қауіп төніп тұр ма?

	– Маған төнетін қауіп жоқ, тек осы жұмыста болсам дегенім ғой, – деп Азаров ойындағысын жариялағысы келмеді.

	Бұлар осылай біраз отырған соң капитан рұқсат алып шығып кетті...

	Артемова Нина жұмысында отырған. Орталық пультте жалғыз болатын, офицер кезекші жарты сағатқа өз жұмысымен шығып кеткен еді. Кенеттен Синельников кіріп келіп Нинамен амандасты.

	– Жұмыс қалай? – деді капитан жан-жағын түгел қарап алып.

	– Бір қалыпты. Ұрлық көп пе күзетке алынған нүктелерден?

	– Болып тұрады.

	– Үйіңізде қалай?

	– Бұрынғыша, аманбыз.

	– Ешкім соққан жоқ па?

	– Жоқ.

	– Нина Петровна, бізге жақсылап әңгімелесу керек болып, тұр.

	Артемова ойланып қалды: «Бұл сайтан не айтқысы келіп отыр? Күйеуімнің өлгені кеше ғана, байсыз қалды деп көңiлдес болғысы бар ма? Жай әңгіме болса осы жерде айта бермей ме?» деп ойлаған Нина үнсіз қалды. Шамалы отырған соң капитанға қарады: «Несі бар айтса? Сымбаты келген жігіт, мәдениетті, капитанмын деп қақаңдап тұрған жоқ, жүзі де, мінезі де жұмсақ, әйелге деген ашкөздігі байқалмайды» деп қойды ішінен:

	– Ертең босын, үйде боламын. Сағат ондарда үйге келіңіз.

	– Нина Петровна, маған сіздің үйге күндіз баруға болмайды, мүмкін болса менің барғанымды көршілеріңіздің көрмегені дұрыс.

	– Неге? – деді Нина енді күдіктене қарап.

	– Күйеуіңіздің қаза тапқаны кеше, көршілеріңіз сіз туралы өсек таратып жүрер. Егер келіссеңіз, ертең сол уақытта мен учаскеден жұмыс кабинетімде сізді күтем, – деп қағазға мекен-жайын жазып берді.

	– Жарайды. Сіздей милиция капитаны қамқоршым болса, жаман болмас, – деп Нина бірінші рет капитанға қарап күлді. Осы сәтте әйел керемет құбылып кетті де, ажары өзгеріп сала берді. Әйел деген бұлт басып тұрған күндей, жабылуы да лезде, ашылуы да лезде.

	Келісім бойынша, ертеңіне бұлардың кездесуі капитанның кабинетінде болып, оны-мұны әңгіме еткеннен соң капитан оның күйеуі туралы сөз қозғаса болғаны, әйел әңгіменің желісін басқа жаққа бұрып кете берді. Біраз әңгімелескен соң капитан Нинаның ешкімнен қауіптенбейтінін, өзіне-өзі сенімді екенін түсінгендей болды. Бірақ капитан алға қойған мақсатына жете алмағанына өкiндi. «Неліктен бұл әйелмен Артемовтың сыбайластары кездесіп, ескертіп қойды екен?» деген күдік капитанның аяғын ілгері бастырмай тастады. Ал Нина болса капитанның бұл кездесуін бойдақ әйелше түсінді. Кездесудің еш нәтиже бермейтініне көзі жеткен капитанға Нина сыпайы түрде қоштасқаннан басқа ештеңе қалмады. Есіктен шығарда Нинаның артына бұрылып тұрып капитанға қараған көздері «Мен сені күтемін» деп тұрғандай болды ол.

	Шеф Артемованың қай күндері жұмыста болатынын, қай күндері бос болатынын мұқият анықтап алды. Сонан соң бос кезінде әйелдің қайда баратыны, немен айналысатыны, кімдермен бірге болатыны да назардан тыс қалмады. Осы бақылаудың қорытындыларын Косыхқа тапсырды.

	– Қалай ойлайсың? Осы әйелден бізге келетін зиян немесе төнетін қауіп бар ма? – деді Нинаны іштей ұнатып. – Ол сені таниды. Сенің тұс-тұлғаңды «қоқыстарға» баяндап қоймады ма екен? Синельников деген бір ит бар, ізіңе түссе дегеніне жетпей тынбайды. Бізге осы әйелдің тағдырын шешу керек осығын байланысты. Синельниковтің де мәселесін шешу керек шығар. Егер әйел «қоқыстардан» аулақ болса, онда оның мәселесін басқаша қарармыз. Егер ол сен туралы Синельниковке баяндап үлгірсе, онда әйелдің көзін жоюды кейінге қалдыруға болмайды. Осыған байланысты мәселе: соңымызға түспей тұрғанда Синельниковті де құртуға мәжбүр боламыз. Әрине, екеуден гөрі: біреуді құртқанымыз дұрыс болар, онсыз да екі кісінің қаны... мойнымызда екенін ұмытпаған жөн. Күндердің күнінде бұл соңғы екеуінің өлімі мойнымызға ілінетін болса, онда жағдайымыз шексіз ауырлап кетер. Сондықтан мен тағы да: Синельников жөнінде ойланып алайын. Ал сен әйелмен айналыс, – деді.

	– Осыған байланысты маған да бір ой келіп тұр.

	– Айта бер.

	– Осы әйелмен мен кездессем қалай болады?

	– Егер ол әрі кет демесе, өзіме тартып пайдалансам. Ол милицияда істейді, тапсырма беріп отырсақ, бізге пайдасы тиюі мүмкін. Әйелге көп нәрсенің керегі жоқ, анда-санда ақша беріп қойсақ, біздің тапсырғанымызды орындап тұратын болады.

	– Бұл өте қауіпті мәселе. Танысып алған соң оның үйіне – бармай тұрмайсың, ал ол үйде «қоқыстар» күтіп отырса не істемексің? Өзің барып қақпанға аяғыңды емес, басыңды сұғасың. Сондықтан үйіне баруды ойлану керек. Саған әйел жұмыстан шыққанда оны көшеде кездестірген дұрыс. Керек десең машинаға отырғызып алып кет қалаған жеріңе. Көңілін тапсаң көкірегіңе тебе қоймас. Сұлу әйелдер әдетте еркектің зорлығын ұнатады. Не ғұрылым жан ұшырып қарсыласса, сол ғұрылым олардың сезімі қоза түседі. Еркектің зорлық қылықтары олардың айызын ерекше қандыратынын ұмытпа!

	– Жарайды. Бала емеспін ғой, тіл табысармыз. Көнсе де, көнбесе де баратын жері – жердің асты ғой, – деп Косых Шефпен қоштасты.

	Косых Артемовамен кездесудың шараларын ойластырды. Екі рет Нина жұмыстан шығып үйіне беттегенде, бұл оның соңынан бақылау салып, оны үйіне жақындатып қайтып жүрді. Нина күдікті болатын ешкіммен кездеспеген соң, келесіде оны үйіне жеткізбей тұрып кездесуге бел байлады. Бір шыны коньяк, піскен ет, тағы басқа тағамдарды дорбаға салып машинаға отырды да, Нинаның жолын тосты. Ертеңгі сағат сегiзден өткенде Артемова жұмыстан шығып үйіне келе жатты. Алыстан көріп отырған Косых, машинасын от алғызып оған қарсы шықты. Нина көшенің оң жағымен келе жатқан. Тұсына жақындаған Косых машинаны тоқтатып, есігін ашып тұрып: «Нина Петровна?» деп дауыстады. Нина дауыс шыққан жаққа қарағанда Косых машинадан шығып: «Нина, танымай тұрсыз ба? Мен ғой, Тихон. Есіңізде ме?» деп Нинаға қарай жүгірді.

	– Кешіріңіз. Мен сізді танымай қалдым, – деді Нина Косыхпен амандасты.

	– Жағдайларыңыз қалай? Володя жұмыс істеп жүр ме? Сіздің үйге тағы бір соғамын ғой десем, қолым тимейді, Нина-жан, – деп Косых бастырмалата жөнелді.

	– Володя жоқ, Тихон ағай, – деп Нина мұңайып қалды.

	– Ойбай, не болды? Ол қайда?

	– Мәңгілікке кеткен, – деді Нина жыламсырап.

	– Қашан? Қалайша? Науқас па еді?

	– Жоқ, дені сау. Суға кетіп өлді.

	Косых қайғырған болып төмен қарады.

	– Топырағы торқа болсын. Қайғыңызға ортақпын. Жақсы адам еді. Құдайға да адамның жақсысы керек дейді ғой. Қайтесіз, Өлгеннің артынан өлген жоқ. Қызыңыз қалай, оқып жүрген шығар?

	– Иә, оқып жүр, аманбыз.

	– Ойбай-ау, неге тұрмыз? Машинаға отырыңыз, үйіңізге дейін жеткізіп тастайын, – деп Косых Нинаны қолтықтап машинаға қарай беттеп еді, Нина кері тартынып көнбеді.

	– Нина Петровна, – деді Косых жалынған түр көрсетсе де, Нина жолай дүкеннен алатын заттарым бар деп болмады...

	– Дүкеннен тағамдар сатып алып қайтесіз, мен де қазір жейтін тағамдардың бәрі бар. Жүріңіз, – деп Косых та Нинадан айрылғысы келмеді. Бірақ Нина ештеңеге қызықпайтынын айтып кейін тартына берді. Әйелді жібергісі келмеген Косых не істерін білмеді. Машинаны көшенің арғы бетіне қалдырғанына өкінді. Нинаны зорлап алып кетуге көшеде ерсілі-қарсылы жүріп жатқан адамдардан қорықты.

	– Ендеше кешке үйіңізге барайын? Рұқсат бола ма? Сонда отырып Володяны еске алайық.

	– Қарсы емеспін, үй көрген жеріңізде, – деп Нина қолын босатып алды да, өз жөнімен кете берді. Косых та машинасына отырып, айна арқылы арт жағына қарап, Нинаның қайда баратынын бақылады. Нина жолындағы азық-түлік дүкеніне кірместен кете берді. «Немене, мына сайқалды біреу егеленіп қойған ба, жоқ болмаса «қоқыстар» басын айналдырып, өздеріне көндіріп қойды ма екен? Болмаса күйеуінің қазасынан әлі есін жия алмай жүр ме? Үйіне бару қауіпті. Не істеу керек? Бармасқа болмайды, келем деп уәде берген өзім, оған болмайды деген жоқ. Ал үйінде «қоқыстар» күтіп отырса ше? Мүмкін емес, егер бұл сайқал мені ұстап бергісі келсе, алдымен жылмаңдап өзі мені үйіне жетелер еді ғой. Мұндай сатқындықтың белгісі болған жоқ. Демек, бұл әйел әзірше қауіпсіз. Оның үстіне кешке барайын дегеніме кет әрі деген де жоқ. Не болса да бүгін түн екеуміздікі болар!» деп Косых машинасын оталдырып жүріп кетті...

	Артемова да Тихонды кездестіргеніне таңырқанып, үлкен ойға батып келе жатып, жолындағы дүкенге кіріп шығуды да ұмытып кетіп еді. Нинаның ойына Сергеевтің соңғы рет үйінде қонақ болғаны, сонан соң күйеуі Сергеев пен Тихонды қонаққа шақырғаны қайта-қайта түсе берді. «Тихон сол күні осы жерге қарындасының үйіне келгенін айтып еді, сонан бері қанша уақыт өтті, бұл әлі жүр. Сонда мұның демалысы бітпейді ме? Әлде бұл Володяны майормын деп алдады ма? Егер шын майор болса, әскери тәртіп бойынша бұл әлдеқашан қайтып кетуі керек еді ғой?

	Бәлкім, бұл Володяның осы жердегі жолдастарының бірі ме? Володя көп ақшаларды кенеттен әкеліп жүрді. Ол ақшалардың қандай жолмен табылғанын мен де кезінде шамаладым, күдіктендім де, Володяны ескерттім де мұның ақыры немен тынатынын. Осы Тихон Володяның бастығы шығар. Ал бұл Тихон неге бүгін маған келгiсi келiп жылмаңдады? Байқаймын, бұл кездесуге арнайы дайындалған сияқты, машинада тағамдар бар дегеніне қарағанда, ішетін арақ та болатыны сөзсіз ғой? Сонда мені мастыққа жығып, айызын қандырмақшы болды ма, жоқ басқа ойы болды ма екен? Несіне кешке келем дегеніне келісім бердім екен? Сорлы басым-ай, не ойладым сол сәтте? Не істеуім керек? Кіммен ақылдасам?» деп Нина басын қатырып үйіне қалай жеткенін байқамады.

	Үйге келген соң да бір ойдан соң бір ой келіп мазалай берді: «Кешке келгенде не айтар екен? Мүмкін, Володяның орнын бас дер? Бірақ мен Володяны істегенін істей алмаймын, ұрлыққа бара алмаймын, ол менің қолымнан келмейді, келгенмен бір рет күйгенім бар. Қолымда жас қызым бар. Әй, Володя-ай, бұл істеп жүргеніңнің жақсылықпен бітпейтінін талай рет айттым. Өз байымды өзім қалай ұстап берем? Көне бердім. Көнбегенде не істеу керек еді маған? Ажырасу ма? Жақсы, ажырастым дейін, ол мені тірі қалдырар ма еді? Володяның тірі кезіндегі қайғысынан құтылдым ба деп жүргенде мына Тихон деген қайдан кездесе қалды?

	Ал егер онымен жақындассам қалай болады? Мен басы бос адаммын, табиғаттың талабы біреумен жақын болуға итермей қоймайды. Бір жыл өтер, екі жыл өтер, бәрібір біреуге көз салуға тура келеді, сонда кімге құшақ жаямын? Капитанға ма, жоқ майорға ма? Капитанның иығындағы жұлдыздары майда болғанымен өзі сымбатты, қайырымды, адамгершілігінің мол екені көрініп тұр.

	Ал мына майор тұрған бойы жұмбақ, атынан басқа ештеңесін білмеймін. Кім білсін, аты да жалған шығар. Осы майорға жуымайын, онан да капитанмен ақылдасып көрейін» деп Нина Синельниковке телефон соқты. Бірақ оның телефоны жауап бермеген соң қалалық Ішкі Істер басқармасының кезекшісіне телефон соғып, Синельников бар ма деп сұрады. Капитанның онда жоғын білген соң Нина не істерін білмеді. Күн әлі ерте болса да дегбірі кетіп қолы іске бармады. Егер қазір капитан қасында болса ішіндегі бар арманын оған жасырмай айтып беруге дайын еді. Дегенмен, әйелдің жүрегі деген керемет нәрсе! Нинаның өзін іздегенін білмесе де бірдеңе сезгендей болған капитан өзі телефон соқты. Капитанның дауысын бірден таныған Нина қуанып кетті:

	– Қалай білдіңіз сізді іздегенімді? – деді не айтарын білмей.

	– Жүрегіммен, – деді капитан да күліп.

	– Сіздің жүрегіңіз неткен керемет жүрек еді?

	– Керемет жүрек менде емес, сізде ғой деймін, жұмыста жүрген маған сымсыз, толқынсыз хабар берген! – деп капитан тағы күлді.

	– Неге іздедіңіз?

	– Жедел түрде сізбен ақылдасу керек болып қалды. Мен үйдемін.

	– Қауырт па?

	– Келістік. Кездескенше! – деп Нина трубканы қоя салды. Нина кабинетке кіргенде Синельников бір қағаздармен отыр еді.

	– Отырыңыз, Нина Петровна. Не болып қалды? – деді капитан бірден әңгімеге көшіп. Нинаның тез өзгеріп қалғанын капитан бірден байқап, бір күрделі жағдайдың табан астында пайда болғанын байқаған-ды. Нина демін ішіне терең тартып алып, кейін шығарды да капитанға қарады. Сонан соң бүгін ғана Тихонмен болған кездесудің жайын, ақырында оның кешке үйге келем деп уәде бергенін, оған өзінің қарсылық көрсетпегенін жасырмай айтып берді. Әңгіме басталысымен-ақ капитан Нинаның қасына қалай барып отырғанын өзі де білмей қалды. Нина әңгімесін түгел айтқан соң капитан орнынан қозғалмай, ұзақ ойланып қалды. «Бұл қалай? Нина Тихонның нұсқауымен келіп отыр ма? Жоқ болмаса шынымен қорқып келіп отыр ма? Тихонның мұны іздеп келгенінде не мақсат жатыр? Ал Нинаның маған келгенін қалай түсінсем екен? Кеше ғана сауырын сипатпағандай болып кетіп еді, бүгін Тихонмен кездескен соң маған майдай жұққысы келгені қалай екен?» деген ойлардан соң капитан Нинаға сене қоймады.

	– Нина Петровна, сіз маған не мақсатпен келіп отырсыз? Тихон үйіңізде құтты қонақ болған, күйеуіңіздің жақсы жолдасы. Ол адал адам болса ештеңе емес, ал жасырынып жүрген қылмыскер болса, оны біз ертең ұстап қамауға аламыз. Сонда сіз мені иттің етінен де жаман көріп жүрмейсіз бе? Осыны ойладыңыз ба?

	– Мен бәрін де ойладым. Тихон дегенді мен екінші рет көруім. Оған қалай сеніп құшағымды жаямын? Сосын, Володяның өлімі маған осы кезге дейін түсініксіз. Ал бүгін Тихонды машинасымен көргенде бір жаман ой келді маған. Володя болса Тихонның жақсы танысы. Қаладан алыстағы көлге түн ішінде танымайтын біреулермен бармайды ғой? Ендеше, ол осы Тихонның машинасымен барған деген ой басыма келе қалды. Әйелдің жүрегі дегенді білесіз бе? Әйел дүниенің қай бұрышында жүрсе де оның жүрегі өз жақындары дегенде тынымсыз соғатын болғандықтан олардың басына түскен ауыр жағдайларды көрмесе де, естімесе де ойел жүрек сезімі арқылы, жүрек соғуы арқылы дәл болжап отырады. Бұл әйелге табиғаттың берген дарыны. Әйелді өтірік айтып сендіре қою қиын, себебі, адамның тілі алдағанымен көзі алдай алмайды. Мен бүгін Тихонның Володяның амандығын сұрағанда оның көз жанарындағы кенеттен пайда болған өзгерісті аңғарып қалдым да, жүрегім су ете қалды. Сондықтан Тихонмен кешкі кездесу туралы алдымен сізбен ақылдасып алғаным дұрыс болар деп осында келгенімнің мақсаты осы. Маған бір-ақ ақыл беріңізші: кешке өз үйімде Тихонды қабылдайын ба, жоқ па?

	– Ол уәде бергенмен кешке келе қояр ма екен?

	– Келе ме, келмей ме, бұған менің басым ауырмайды. Келсе де, келмесе де мен не істеуім керек? Мүмкін ол өзі келмей басқа біреуді жіберуі де ғажап емес, ол келгеннің мен үшін қауіпсіз екеніне кім кепіл болады дейсіз? Менің бар сенерім – тек өзіңіз ғана, – деп Нина телміре қарады капитанға: «Жабулы жатқан: шындықтың пердесін ашатын кезең туды ма, әйелге сенуге ендігі жерде жол ашылды ма? Бұл шын айтып отырса жақсы, ал Тихонның тапсыруымен келіп отырса ше? Онда «Жарғанаттар» операциясы ұрыларға әйгілі болады да, жер сипап қаламыз, ал менің бұл қателігімді Азаров кешіре қояр ма екен? Жоқ! Асығуға болмайды! Сақтықта қорлық жоқ. Маған екінші рет қателесуге болмайды. Әлі де болса Нинаны сынау керек. Жоқ болмаса тәуекел десем бе екен?» деп капитан қайта-қайта ойлана берді.

	Не айтарын, не ақыл беретінін таразыға талай рет салды. Әйел тым сұлу. Сұлу әйелдер бар уақытта өте қауіпті, ажардың алдында алжаспайтындар сирек. Мылтықтың оғы ала алмаған жерде әйелдің сұлулығы оп-оңай-ақ алады. Ажарға қызығып опық жегендер де көп. Оперативтік жұмыстарда көп жағдайда тәуекел деген желқайық бар, оған мініп қимылдамаса көп жұмыстар ашылмай қала береді. Желқайықтың ескегі – топшылау.

	Оперативтік қызметкердің топшылауы дұрыс болса іс оңды болып аяқталады, дұрыс болмаса қателеседі, ал әр қатенің артында ауыр зіл жатады, оның артында қылмыс жасаған адамның заң алдында жауапқа тартылмауы немесе жазықсыз адамның жазықты саналып жауапқа тартылуы деген келеңсіз жағдайлар жатыр. Дәл топшылау үшін жылдар бойы жинақталған тәжірибе керек. Ал осы тәжірибе деген үлкен жолға түскен қылмыскерлерге де керек. Олар күрделі қылмысқа бару, оны сәтті орындау үшін өздеріне тән бір-ақ қасиетті бетке тұтады, ол – өзін қорғау түйсігі. Осы түйсік арқылы олар бірнеше тәсілдерді қарастырады, оларды іске асырудың жолдарын ойластырады, ол үшін қылмыс жасайтын жерді бірнеше күн зерттейді. Сонан соң барып қылмыс болатын жердегі қимылдардың тізбегі жасалады. Қылмыс сәтсіз болған жағдайда сол тізбектің қай жерінде қателік жіберілді, кім жіберді – бәрі талданады. Бұл келешекте өте қажет, осылайша олар да тәжірибе жинайды.

	Оперативтік қызметкерлерде де осы сияқты түйсік бар, тек бұл түйсік керісінше: қылмыскерлердің тәсілдерін, жолдарын, қимылдарын, мақсатын ой елегінен өткізіп, қай жерде олардың қимылындағы тізбек үзілгенін дәл топшылау түйсігі.

	Синельниковтің қазір ойлап отырғаны бірақ нәрсе, ол Тихонның қандай тәсілдер қолданып отырғанын болжау; топшылау. Бүгін кешке оның Нинаның үйіне келем дегені тегін емес, не әйелді өзіне қаратып алу, не мұның көзін жою. Осы екеуінің қайсысы болса да капитанға ауыр, жұмбақ. Егер Тихон бірінші қойған мақсатымен келсе, онда «Жарғанаттар» операциясындағы бір тізбек үзілді дей беруге болады. Ал екінші мақсатымен келетін болса, Нина бүгіннен тірі қалмауы сөзсіз.

	Тихонды ұстауға әлі ерте, оның артында кімдердің бары анықталмаған. Тихонды жалғыз ұстағаннан жарғанаттардың қанаты да қисаймауы мүмкін. «Әй, шіркін-ай, мына әйелдің жүрегін тағдыр бес минутқа» маған берсе ғой!» деп өкiндi капитан басы қатқандай болып. Нина бұған әлі телміріп қарап отыр. «Тағы да ойланайыншы, – деді капитан ішінен. – «Иә, бірінші жағдайды талдап көрейін. Ұрыларға Нина өте қажет пе? Мұның жұмыс атқарудағы қызметінен не пайда күтуге болады? Бәлкім, Нина тек Тихонға әйел ретінде керек шығар? Несі бар, сұлу әйелге қызықпайтын еркек кіндік жоқ. Енді екінші жағдайды талдасам, Тихон үшiн Нина қауіпті адам. Нинаның жүрегі сезгендей, Тихонның Артемовтың өліміне қатысы анықталса, Нина бірінші әшкерелеуші болмасына кім кепіл? Қылмыскерлер барлық уақытта қорқақтар, өздерін қорғау түйсігі жолындағы қауіпті деп күдіктенгендерді жоюға итереді, мәжбүр етеді. Сондықтан бүгін түнде тек Нина ғана емес, оның қызы да мәңгілікке көз жұмуы ықтимал.»

	Капитан Тихонның екінші мақсатына тоқталды. Шындықты айтқаннан гөрі Нинаны қызымен басқа жаққа орналастырғанды дұрыс деп тапты:

	– Нина Петровна, бүгін Тихон келгенше үйіңізде болмағаныңыз жөн болар. Барып түнеп шығатын жеріңіз болмаса, менің үйіме барып түнеп шығыңыз. Үйде менің әйелім бар, мен оны ескертіп қоярмын, – деді капитан көп ойдан соң.

	– Неге былай дейсіз? «Міне, бәле қайда жатыр! Бұл әйелге сенуге болмайды. Бұл сұрақты текке қойып отырған жоқ. Көрдің бе, Тихон деген ит әбден ананы оқытып жіберген екен. Демек, бұл Тихонның сенген адамы болды?» деп капитанның жүрегі суып сала берді. Капитан үнсіз қалды.

	– Себебін айтсам сенесіз бе? – деді ойына тағы бір нәрсе келіп,

	– Капитанға сенбегенде кімге сенем? Менің сенімім бойынша, сізден басқа менде қамқоршы жоқ, – деді Нина күле қарап.

	– Кешке үйіңізге совет армиясының майоры қонаққа келеді, ал мен болсам милиция капитанымын, істеп жатқан қызметім де төмен, онан төмен милицияда қызмет жоқ. Оның үстіне милиция қызметкерін халық жақсы көре бермейді, – деді капитан жыланға жыланша жауап бергісі келіп.

	– Әңгіме иықтағы шеннің үлкенінде, не кішісінде емес, оларды тағып жүргендердің адамгершілігінде емес пе? Сіз әйеліңіз айқай шығарады деп қауіптенбей маған өз үйіңізді ұсынып отырсыз ғой. Бұл үлкен жауапкершілікті мойыныңызға алғаныңыз емес пе? Онан да бұрын адамгершіліктің белгісі емес пе? Дегенмен, менің жүрегімнің сезгенін сізден жасырмайын. Сіз мен туралы айтар сөзіңізді айта алмай отырған сияқтысыз. Қателессем кешiреpcіз сіз. Күндiкке көзіңізге қарап отырып маған сенбей отырғаныңызды болжағандаймын. Несі бар, бәрі де орынды.

	Маған ақжарылмадыңыз деп кінәлауға хақым жоқ. Мен сізге сеніп келіп едім, сіз маған сенбесеңіз, мен не істеуім керек? Менде сізге келерде жағайын деген ой болған жоқ, басыма түскен қайғыға ортақ болып, ақыл айта ма деген оймен келіп едім. Кешіріңіз, алтындай уақытыңызды алғаныма, – деп Нина кетпек болды. Капитан не айтарын білмей қалды.

	– Тоқтай тұрыңыз. Сенсеңіз айтайын, мен сізді кешке келетін майордан қызғанамын. Мұны менің еркектігімнің ұстағаны деп түсініңіз де, сол кісіге көрінбей-ақ қойсаңыз. Ал егер араларың жақын болса, онда мені кешіріңіз. Кім білсін, кешті көңілді өткізерсіздер, жүректеріңіз бірге соғып, терең достыққа апарар. Қандай жағдай болса да мен сізді майорға да, генералға да қимаймын, Қызғанамын.

	– Әйеліңізден қорықпайсыз ба? Батыр екенсіз, маған осындай батыр жігіттер қатты ұнайды, – деп күлді әйел.

	– Әйелімнен қорықатын жайға бара қоймаспын. Мен сізге менімен жақын қатынаста болыңыз деп айттым ба? Біздің үйге келсеңіз, қадірлі қонағымыз боласыз. Жүректің еркіне кете берсек ұят дегенді ұмытамыз, ал ұятты ұмытқан адам абыройдан да – айырылады емес пе?

	– Жүрегіңізге де, көңіліңізге де рақмет! Менің өте жақсы құрбым бар, біз бүгін сонда боламыз. Құдайдың не жазғанын ертең көре жатармыз. Біздің арамыз суымасын, жолдас капитан, – деп Нина қоштасуға қолын ұсынды. Артемовамен болған кездесуді капитан Азаровқа келіп баяндады. Азаров Артемованың үйінің маңына барлаушыларды жіберетін болды, олар Артемова қызымен үйден шығарда барлаушылар екіге бөлініп, бір барлаушы Нинаның соңынан кетті де, екінші үйдің маңын торуылға алды. Бұл шараларды жүргізуде анықталған мәліметтер дер кезінде Азаровқа жетіп тұрды.

	Қараңғы түскен кезде Артемова тұратын үйдің алдында қолында дипломат, қара көзілдірік киген біреу пайда болып, ол үйді жағалап қатар тұрған екінші көп қабатты үйге барып ашық тұрған есікке кірді де артына сығалап қарады. Бұл келген Косых еді. Біріншіден, ол Артемовтардың үйінде жарық жоқ екеніне көзі жетіп, екінші үйге өтіп кеткен еді. Екіншіден, Артемовтар тұратын үйдің есігінің алдында майкiшең отырған екі кісіден күдіктенген еді. Шамалы тұрып тысқа шықты да, көшеге қарай беттеді. Мұның бұл қимылдары барлаушылардың назарынан тыс қалған жоқ болатын. .

	Косых осылай жүргенде көшеде жүрген үшінші барлаушы оның мініп келіп Артемовтар тұратын үйдің маңына қалдырған «Москвич» машинасына жақындап келіп, оның егесі күдікті болған соң, машинаның алдынан да, артынан да дөңгелектің астына ұшты шегелер қойып, өзі алыстан бақылауға кірісті. Дипломат ұстаған көп кідірмей машинасына оралып, от алдырып, орнынан жылжи жөнелді, бірақ ұзамады машинаның бір дөңгелегі жел жіберіп пұштиіп қалды. Косых машинадан шығып, оң жақтағы артқы дөңгелектің желі қалмағанын көріп, оны ауыстыруға кірісті. Барлаушы азаптанып жатқан Косыхтың жанынан өтіп бара жатқан адам болып, оған анықтап қарап алды. Біраз жерге барып бұл туралы орталыққа хабарлады.

	Косых машинасының дөңгелегін ауыстырып болған соң, оны от алдырып ілгері қарай жылжып барып тағы тоқтады. Бұл жолы алдыңғы дөңгелек жел жіберген болып шықты. Мұны көрген Косых қосалқы дөңгелек болмаған соң не істерін білмей басын қаси берді. Ол жан-жағына қарап қалды, бірақ қараңғылықты жарып өтіп жатқан машиналарға қанша рет қолын көтіргенімен біреуі тоқтамай өтіп жатты. Осы кезеңде мұның жанынан өтіп бара жатқан екінші барлаушы сәл тоқтаңқырады, да: «Не болды? Дөңгелек жел жіберіп қойды ма?» – деп сұрады аяп кеткен адамдай болып.

	– Иә, қырсық атқан күн болды бүгін, дөңгелектер бірінен соң бірі желін жіберіп шаршатып тұр. Қосалқы дөңгелегімді жаңа ғана салып едім, енді не істерімді білмей тұрмын, – деп мұңайды Косых.

	– Иә, мұндай да танысың да тоқтамайды, түн ішінде кім тоқтап көмектесе қояр дейсің?

	– Сіз машина айдайсыз ғой, шамасы?

	– Иә, «Жигули» айдаймын, өзімдікі емес, өкiметтiкi. Осында бір экспедицияда жұмыс істеймін.

	– Маған дөңгелек бере тұрмайсыз ба ертеңге дейін? Ақыңызды жейтін адам емеспін. Машинаңыз қашықта емес пе?

	– Осы жерден он минут жүретін жер. Дөңгелек бере алмаймын, камерасын беруді ойланып көрейін. Тек мен оны сата алмаймын, бір түнге беруге болады. Бірақ маған документіңізді беріп кетесіз, ертең камераны әкеліп беріп, документіңізді аласыз.

	– Ойбай-ау, не сұрасаңыз да берейін, тек жәрдем етсеңіз жетіп жатыр. Ал менің қалтамда қазір ешқандай документім жоқ, оның орнына ақша тастап кетейін.

	– Жоқ, камера менің жеке дүнием емес, мен ақшаға сата алмаймын, – деп барлаушы қасарыса түсті.

	– Сіз мені түсінбедіңіз. Камера деген дүкенде сегіз сом тұрады, ал мен сізге екі жүз сом аз болса, сенбесеңіз, бес жүз сом қалдырып кетейін. Ертең сағат сегiздерде камераңды әкеліп беріп, істеген жақсылығыңды да ескеремін. Тек маған далада қалуға болмайды. Өтінемін, – деп Косых зарлап қоя берді. Барлаушыға керегі де осы еді.

	– Жарайды, келістім. Мен он минутта осы жерде боламын. – деп жүгіре жөнелді. Айтқан мезгілінде ол бір камераны алып келіп жүргізушіге ұсынды. Ол қалтасынан үш жүз сом шығарып берді де, қайыр қылсаң бүтін қыл деп енді қамераны балонға салып беруды өтінді. Барлаушы асықпай камера ауыстыруға кірісті.

	– Сергей, сен не істеп жатырсың түн ішінде? Машинаң үйде тұр, өзің кімнің машинасымен әуреленіп жатырсың? – деді бұлардың қасына келген бір кісі. Бұл екінші барлаушы еді.

	– Мен мына кісіге жәрдем беріп жатырмын, қазір бітіремін, сосын үйге бірге қайтайық, кідіре тұр, – деді де жүргізушіге келген кісінің кім екенін таныстырды:

	– Кешіріңіз, атыңыз кім болады? – деді жүргізушіге Борис Николаевич.

	– Борис Николаевич, мына кісі менің үлкен ағайым болады, жаңа мені осылай қарай камера алып жүгіріп кеткенімді көрген, мені ізден келген ғой. Қазір дөңгелек те дайын болады, – деп барлаушы асықпай жұмысын істей берді. Өтіп жатқан – машиналардың жарығын, пайдалынып екінші барлаушы кәстөмінің ішінде орналасқан бармақтай фотоапаратпен жүргізушіні бірнеше рет суретке түсіріп үлгірді. Барлаушылар екеулеп дөңгелекті орнына салып беріп, жүргізушіге сәтті сапар тіледі. Косых ертең қай жерге камераны жеткізіп беретінін біліп алды да, машинасыңа отырып жүріп кетті.

	– Артемова тұратын үй таң атқанша барлаушылардың назарында болды. Түндегі жүрген екі барлаушы белгісіз жүргізушінің Артемова тұратын үйдің маңайында болғанын, оны бірнеше рет суретке түсіріп алғанын Азаровқа түнде-ақ баяндаған. Азаров оларға ертең ол келгенде тағы да суретке түсіріп алуды тапсырды. Сонан соң Синельниковті шақырып алып ақылдасақ болды.

	– Ертең Тихон, бәлкім, басқа біреу шығар, кім болса да камераны алып келер. Оны келіскен жерде күтіп алатын кісің бар ма? – деді Азаров капитан келген соң.

	– Адам табам. Мұны мен міндетіме алам.

	– Түнде болған барлаушыларды жіберуге болмайды, олардың жұмысы басқаша. Сен қазір Тихонмен кездескен барлаушылармен әңгімелесіп, түнде олардың арасында қандай әңгіме болды, қандай сөздер айтылды, бәрін егжей-тегжей сұрап алып, баратын адамыңды жақсылап жолға сал, сүрінбейтін болсын. Бәлкім, Тихон ертең келгенде сөйлесіп тұрмас, камераны қайтарып, кепілдікке қалдырған ақшасын алар да кетер. Сонда да болса сенің оны күтіп алатын адамың сегіз қырлы болсын.

	Синельников бұл түні ұйқы көрген жоқ. Кенеттен басына келген шешім ұйқысын ашып жібергендей болды да, орнынан апыл-құпыл тұрып далаға шықты. Таң атуын күтпей, өзіне сенімді бір кісінің үйіне барып, есігін қақты. «Бұл кім?» деген дауысты есітіп капитан өзін тығыз шаруамен қабылдауын өтінді. Үйге кірген соң капитан келген жұмысын түгелдей айтып, үй егесінің міндеттерімен таныстырды. Мұндай оперативтік шаралармен бұрыннан айналысқан Петр таңертеңмен капитан айтқан жерде жеңіл машина сиятын үлкен сарайдың есігін ашып, ішінде өзінше тіршілік істеп жатты. Сағат сегiзден өткенде көп қабатты үйдың алдына бір «Москвич» машинасы келді де есігі ашық тұрған сарайға жақындап келіп тоқтады. Машинаны көрген Петр орнынан түрегелді. Косых машинадан шығып бұған жақындап: «Сергей сіз боларсыз?» деп сұрады.

	– Борис Николаевич, амансыз ба? Қалай, түнде аман-есен үйіңізге жеткен боларсыз. Камераны алып келген шығарсыз? Мен Сергейдің ағасымын. Атым Андрей, түнде Сергеймен бірге дөңгелек салыстық. Онда Сергей өзін ғана сізбен таныстырған еді де, менің атымды сізге айтқан жоқ деді ғой. Асығып жатып менің атымды айтуға мүмкіндігі болмады. Оқасы жоқ, міне енді мені де танисыз. Мынау ақшаныз кепілдікке қалдырған, – деп Петр үш жүз сом ақшаны ұсынды. Тихон ақшаны алғысы келмегендей болып еді, Оған Петр: «Борис ағай, келісім алтыннан да қымбат. Сергей сізден ақшаны тек кепілдікке алғанмын, түгел қайтарып бер деп маған қатаң тапсырған, ақшаңызды алыңыз. Біз біреуге көрсеткен жақсылығымызды ақшаға сатқан емеспіз? – деп тұрып алды.

	– Сергейдің өзі қайда?

	– Оны бастығы жұмысқа ертерек шақырып, келе алмады. Құдайым-ай, біз бір үйде тұрамыз, ақшаңызды алыңыз.

	– Тамаша жігіттер екенсіздер. Түнде сіздер болмағанда қанша тұратынымды кім білсін? Жарайды, айтқандарың болсын, – деп ақшаны алған Тихон-Борис Сергейге берерсіз деп жүз сомды қайтарып берді де машинасына барып камераны әкеліп берді. Сонан соң анық тұрған сарайдың ішіне назар аударып, сарайға жақындай түсті. Сарайдың іші тап-таза, небір тамаша саймандар, темір кесетін де, тесетін де, тіпті пісіретін де аспаптардың ұқыпты түрде қойылғаны Косыхтың көзін жайнатып тұрғандай. Бірақ Мұның бәрі Синельниковтің ұйымдастырғаны екенін қайдаң білсін.

	– Сіздермен жақынырақ танысу керек екен! – деді Косых.

	– Мұнда тұрган не бар? Біз Шиловтармыз, Сергейді білесіз, мен Андреймін, әкеміздің аты Алексей. Мен де машина айдаймын. Жеке машина алуға әліміз келмей жатыр, келешекте ол да болар, – деп Петр Косыхқа күлімсіреді.

	– Өте жақсы! Темір пісірумен де айналысатын қасиеттерің бар ғой, шамасы?

	– Өнердің ешкімге артықтығы болмайды. Біз жай жұмысшы адамдармыз, қолымыздан келген өнердің арқасында жаман өмір сүріп жатқанымыз да жоқ, біреудің онысын, біреудің мұнысын істеп тастай саламыз, Борис ағай, – деп Петр Косыхты қызықтыра түскісі келді.

	– Өте тамаша жігіттер екенсіздер! Адам күні адаммен деген, келешекте бір-біріміздің қажетімізге жарап қалармыз. Кім біледі, қолынан өнері тамған сендерге менің де өтінішім болып қалар тағы да. Сіздермен танысқаныма өте қуаныштымын, – деп Косых Петрға қолын беріп қоштасты. Ол машинасымен кеткенде алыстан бақылап тұрған барлаушылар да оның соңына түсті. Петр сарайдың есігін жауып, қарсы тұрған үйге кірді. Бұл үйде үшінші қабаттағы пөтердің терезесінен бақылап отырған Синельников те келіп Петрдің әңгімесін тыңдады. Косыхтың Петрға қайтып соғатынына капитанның көзі жетті. Бірақ бұл жағдай тағы бір қиындықты тұғызды. Бориспын деген Тихон кез-келген күні мұнда Петрді іздеп келуі мүмкін, ал бұл үйде Петр тұрмайды. Сондықтан Петрдың осы үйде тұратын болуы керек, бұл оңай мәселе емес. Бориспын деп келген Тихонның суреттерін алып қапитан Синельников Артемованың жұмыс істейтін жеріне келіп, оны сыртқа шақырып алып әңгімелесті.

	– Иә, құрбыңыздың үйінде қалай түнеп шықтыңыз? – деді капитан амандасып алған соң,

	– Жақсы өтті түн. Тек мен дұрыс ұйықтай алмадым. Бар ойым өз үйімнің маңында болды. Тихон келді ме екен, келсе үйде адам жоқ, не ойлап кетті екен мен туралы деп көзім жұмылған жоқ. Ал өзіңіз не айтасыз бұл жөнінде? – деп Нина капитанға қарады.

	– Тихон ба, жоқ басқа ма, әйтеуір біреу келді, бірақ сіздің үйдің есігін қақпақ түгіл сыртқы есікке де жақындаған жоқ, тездетіп кетіп қалды, – деді капитан қысқаша. – Онан басқа келетін кім бар еді?

	– Басқа адам жок. Володя ешкіммен араласпайтын адам болатын. Келіп, терезеден жарык көрінбеген соң кетіп қалған Тихон шығар.

	Мұнан соң капитан қалтасынан үш кісінің суреттерін Нинаға көрсетті. Нина олардың ішінен біреуін бұлжытпай таныды:

	– Мынау Тихон ғой? Майордың өзі! Бұл суретті қайдан алдыңыз?

	– Кешірерсіз, бұл Тихон емес. Бәлкім, сіз білетін Тихонға ұқсас болуы, тағы да байқап қараңыз, бұл сіз көрген Тихон емес, – деді капитан. Артемова тағы да суретке қарап тұрды да капитанға қайтарып берді.

	– Енді мен шынымды айтайын, бұл Тихон емес, бұл басқа адам. Володя мен Сергеевтің өліміне сәйкес жүргізілген кездерде пайда болған суреттер ғой. Бір өтініш: бұл сурет туралы ешкімге тіс жармағаныңыз жөн, мұнсыз да сіздің өміріңізге қауіп жетерлік. Сақ болғанымыз жақсы. Сіздің көзіңіз жойылса артыңызда қалған: қарғадай қызыңыздың күні қандай болады, Нина Петровна, – деп капитан Нинаға жалбарына қарады. Мына сөздерден қорқып кеткен Нина екі көзі жәутеңдеп қапитанға қарай берді.

	– Ертең жұмыстан шыққан соң мына жерге келіңіз, – деп бір жапырақ қағазды оның қолына ұстата салып капитан шығып кетті. Синельников шыққан бойда Азаровқа келіп түнде Артемованың үйіне келіп кеткен Тихон екенін, оның суретін Артемованың бірден танығанын баяндады. Азаров мұны тыңдап алған соң ойға қалды.

	– Артемовтарға Тихонмын деген адам, барлаушыларға Бориспын деп таныстырған адамды кім деп ойлайсың капитан? – деді полковник капитанға қарап.

	– Бұл жарқанаттардың ішінде басты роль атқарып жүрген біреу ме деп ойлаймын, жолдас полковник.

	– Сен учаскелік инспектор болған соң терең ойлауды қойғансың ба, капитан?

	– Басты рөльде отырған адам Артемовты өлтіріп, оның жесірін іздеп үйіне бара ма дені сау болса? Бұл кім болса да жарғанаттардың ішінде жеке орындаушы, ендігі жерде ол өз басының амандығын сақтап қалу мақсатымен Артемоваға келіп жүрген жендет! Артемованың кімнің жағында екенін сен біле біле алмай жүрсің.

	Меніңше, ол әйел қай жағында болса да ендігі жерде куәгер ретінде жойылуы тиіс. Бұл өзінше мәселе. Басты мәселе – ұрылардың ұясын тоз-тоз етіп, өздерін қол-аяқтарын матап жазаға тарту. Біз қанша уақыттан бері «Жарғанаттар» операциясын жүргізіп жатырмыз, бірақ ұрылар бізден бар уақытта айлаларын асырып, біз олардың ізіне де түсе алмай келеміз. Біздің істегелі жатқан шараларымыз ұрыларға күн бұрын белгілі болып жүрген жоқ па, капитан? Сондықтан ұрылар күннен күнге шектен шығып, батыл қимылдап барады. Сонымен не істейміз, капитан? – деді полковник ол не айтар екен деген ойымен.

	– Ертең Артемовамен ашық сөйлессем деймін.

	– Сосын?

	– Майормен жақын бол, сеніміне кір дегім бар.

	– Сенің денің сау ма? Қазір Артемованың мәселесі шешіліп тынған, ол тірі жүрмеуі керек. Мен саған неше рет мұны қайталадым?

	– Маған тек майордың ізіне түсу керек, түскен соң қалғанын өзім білем.

	– ?

	– Иә, жолдас полковник, мен сонан соң ештеңеден тайынбаймын.

	– Байқа, капитан! Жау жоқ деме жар астында. Екеуміздің де, әсіресе сенің жауың өзіміздің арамызда жүрген сияқты.

	– Маған да солай ой келіп тұр.

	– Олай болса аяғыңды байқап бас, ешкімге сенуші болма. Күдіктенсең, маған да сенбе!

	– Жоқ, жолдас полковник, менің сізден басқа сенерім жоқ.

	– Жарайды. Нинаға сырыңды да, істейтін істеріңді де айтуға ерте, саған оны аман сақтап қалудың шараларын қарастыру бірінші міндет.

	– Мен бүгін оған Тихонның суретін көрсеткенде оның жүзінде ешбір өзгерісті байқай алмадым. Егер ол Тихонмен жакын қатынаста болса көзінде бір өзгерiс болар еді, менің қайда істейтінім әйелге белгілі ғой. Меніңше, Артемова Тихонмен байланыста емес, онан қорқады. Бұған мен күмән келтіре алмаймын, жолдас полковник, – деді капитан. Мына сөздерден соң полковник ойланып отыр еді, тыныштықты капитан бұзды:

	– Бүгін мен Артемоваға сенің күйеуіңді өлтірген осы Тихон деп ашық айтам ба деп отырмын, – деді полковниктің үнсіз отырғанын өзінше түсініп.

	– Не деп былшылдап отырсың? – деді полковник түсін бозартып. – Сен шаршайын дегенсің бе? Шаршасаң демалыс ал да кет бір жаққа! Артемованы аман сақтай алсаң жақсы, сақтай алмасаң не болады? Оны ертең Тихон ұрлап әкетіп, аяғына қыл бұрау салса, сенің сенген Нинаң сенімен болған әнгімеңнің бәрін қалай айтқанын өзі де сезбей қалатыны сенің миыңа келмей отыр ма? Артемова Тихонды іздеп оған жүгіре қоймас, бірақ әйелдің қайда істейтінін сен білесің, ол жұмыстағы телефонмен Тихонға шартты бір-ақ ауыз сөз айтады. Сонан соң ұрылар ұзақ уақыт жатып қалады да, біздің істеп жатқан жұмыстарымыз да тоқтап қалады. Сондықтан сен әзір Тихон туралы әйелге ештеңе айтпа, өзі қозғаса да мән берме. Соңғы жағдайда әйел Тихонның тапсырмасымен жүрген деп біле бер. Әңгіме осымен аяқталды да, Синельников рұқсат сұрап шығып кетті.

	Артемованың өз үйінде болмағанын Косых ертеңіне Шефке келіп баяндады. Әйелдің бұл қылығы екеуіне де түсініксіз болды да, оны тағы бір сынағысы келді. Мұнан соң Косых сол түні өзіне жәрдем көрсеткен Сергей, Андрей деген жігіттермен таныс болғанын айтты. Шеф бұл жағдайды егжей-тегжей сұрап алды.

	– Бұл екеуін де мұқият тексеру керек. Олар қайда тұрады, кім болып жұмыс істейді – бәрін маған жазып берерсің. Таза адамдар болса, келешекте бізге өте керек болар. Арамыз сиреп қалуы мүмкін, сондықтан жас жігіттермен қатарымызды толықтыру қамына кірісе беру керек.

	– Жақын арады Андреймен кездесермін. Айтқан мәліметтеріңізді сол кезде жинап берермін.

	– Қалай кездеспекшісің?

	– Машинам бұзылып қалды деп гаражға ертіп келем, сол жерде араққа тойғызсам тілі шығып, өзі-ақ сайрайтын болады.

	– Ақымақ! Өлейін деп жүрсің бе гаражыңа ертіп келiп? Машинамның ақауы бар деп Андрейді іздеп бар да, машинаға отырғызып, алып кет таза ауаға. Сол жерде көрсет арақ-шарабыңды.

	– Бұл ақылыңыз дұрыс. Ал Артемова әзірге жүре бере ме?

	– Саған айттым ғой асықпа деп. Қайта онымен көңіл жакын болуға тырыс. Артемова сұлу болса, саған кет демес. Әзір асықпайық, онан келетін қауіп болса көзін бір түнде құрту қиын болмас. Бұлар осылай келісіп алған соң Косых шығып кетті.

	Синельниковтің шақыруымен Артемова үйге кіргенде капитан ас үйде шай дайындап жатыр еді. Шай дайын болған соң екеуі стол басына отырып, шай ішуге кірісті. Шамалыдан соң Нина өзін еркіндеу ұстап капитанмен көңілді отырды. Әлсін-әлсін қара көздерін түрлендіріп қарай бастады. «Шай ішкенге мынандай еркінсіп барады, арақ ішсе өзі менің мойныма асылатын шығар» деп ойлаған капитан дәл қазір ішімдік ішуден аулақ еді. Сымбатты, әдепті жігітпен оңашада бір столдың басында бірге отыру өмірдің қандай ауыр тауқыметі болса да, осындай кезеңде оны ұмыттырып, көңілге күлкі, жүрекке жылу туғызатыны табиғи жағдай болып көрінді Нинаға. Әйел барлық жерде әйел болып қала беретіні де бұларға табиғат берген қасиет.

	– Мен сіздің фамилияңызды білгенмен атыңызды білмеймін. Естіген болармын, тек есімде сақталмаған шығар. Басыма түскен қайғыны өзіңіз жақсы білесіз. Айып болмаса, атыңыз кім болады?

	– Валерий Викторович, – деп капитан қолын созды.

	– Жай Валерий десем ренжімейсіз бе?

	– Жоқ. Тек оңашада мен сіз үшін Валериймін, басқа жерде Валерий Викторович болуым керек. Келістік пе?

	– Келістік, – деді Нина күлімсіреп. – Егер қарсы болмасаңыз бір шампан ашсам?

	– Сіз жұмыста емессіз бе?

	– Жұмыстамын, бірақ бүгінгідей отыру бола бермес. Мүмкін, соңғы рет шығар. Аз да болса есімізде қалсын осылай тамаша отырғанымыз.

	– Мен қарсы емеспін. Көңілдегі қайғы, жүректегі шер бір сәт болса да ұмытылсын. Тек сіз мені әйелге тән осалдық көрсетті деп кінәламаңыз.

	– Ол не дегеніңіз, – деп капитан ас дайындайтын бөлмеден бір шампан әкеліп ашты да, екі бокалға толтырып құйып, біреуін Нинаға ұсынды, екіншісін өзі алып:

	– Нина Петровна, менің ойымда жамандық та, арамдық та жоқ. Адамға өмір деген бір-ақ рет берілген, оның үстіне өмір ұзақ та емес. Қысқа өмірде көрген қызыққа не жетсін! Тек сол қызық өне бойы басымызға келе бере ме? Сіздің басыңызға келген бақытсыздық әркімнің басында болуы мүмкін. Ал мен болсам күндіз-түні қылмыспен күресумен жүріп, уақыттың қалай өтіп, кеткенін де білмей қаламын. Осындай жұмыстан құдай нан бұйыртса не амал. Бүгін шамалы отырып көңіл көтерейік. Бірінші рет жақын танысқанымыз үшін, – деп бокалын Нина ұстаған бокалмен соғыстырды. Бұған Нина: «Сіздің саулығыңыз үшін!» деп бокалын ауызына тосты да, екі-үш рет майдалап жұтіп орнына қойды. Капитан да сіміріп тастамай шамалап жұтты да қойды.

	Стол үстіндегі тағамдардан жей отырып, оны-мұны сөз еткен болды. Шамалы отырған соң бокалдар тағы көтерілдi, сарқылған бокалдар үшінші рет көтерілді. Енді Нинаға қарсы отырған капитан орнынан тұрып оның қасына отырып, оң қолың оның иығына салды да, бетіне үңіле қарады. Нина мұның не деп бұған қарамады, екі көзі қолына ұстаған бокалда, үнсіз отыра берді, бірақ капитанға қолыңызды алыңыз деп айтпады. Капитан енді өз бетiн Нинаның бетіне тақады. Шарап ішкеннен бе, әлде әйелдің денесінің табиғи қызуы осындай ма, Нинаның беті оттай жанып тұрғандай екен.

	– Шабуылға шықтыңыз ғой, капитан, – деді Нина оған күле қарап.

	– Мен еркекпін ғой. Оның үстіне сіз керемет сұлусыз. Қызығамын да, қызғанамын да!

	– Кімнен?

	– Барлық таныстарыңыздан.

	Менің қандай таныстарымның барын біліп үлгірдіңіз?

	– Әзіл ғой. Ешқайсысын білмеймін. Айтпақшы, күйеуіңіздің бұрынғы танысы Тихон хабарласып тұратын шығар?

	– Өзіңіз үйге түнеме деген күннен бастап тым-тырыс. Сіздің сөзіңізден кейін мен одан қорқамын. Володямен жақсы таныспын деп үйге бірінші рет келгенде оның маған ұнағаны рас, ол да маған тісіле қарай бергенін мен де байқағанмын. Бәлкім, Володяның ажалына өзім себеп болдым ба деген ой кейде менің жанымды аяусыз қинайды. Мұндай кезде ол майорды құдай қарғасын деп тілегеннен басқа не істеймін?

	– Жарайды. Құрысыншы сол майор, өзіміз аман болайық, – деп капитан шарап құйылған бокалды Нинаға ұсынды. Шарап ішілген соң капитан Нинаны құшақтап өзіне қаратып алды да, оны көкірегіне қысып, оттай қызарып тұрған еріндеріне жабысты. Нина қарсылық көрсетпеді, аздан соң байлаудан босанғандай болып капитанның ернін тістеп-тістеп алды да, жабысқан бойда қатып қалды. Құмары қанғандай болғанда барып босаңсып, еріндерді кезек-кезек сорып алып босатты. Капитан оны оп-оңай көтеріп төсіне басты. Нинаның омырауына сыймай дірілдеп тұрған қос анар капитанның есін тандырды. Бұған дейін Нинаның қай кезде көйлегінің үстіңгі түймелерін ағытып, омырауын ашып үлгіргенін байқамапты. Еріндер тағы да жабысып, табиғи ләззат бойды билеп бара жатты. Кенеттен есін жиғандай болған капитан тоқтап қалып, Нинаны асқан нәзіктіктен орнына отырғызды.

	– Mac емессің ғой? – деді Нинаға күле қарап.

	– Жоқ, – деді ол шашын түзетін жатын. Капитанның әлі өзінің ашық тұрған омырауынан көзін алмай қалғанынан ұялып, көйлегінің түймелерін салып, капитанға күліп қарады. – Өзім мас болмаса да, жүрегім мас болып қалған сияқты. Кешір, – деп төмен қарады, түймелердің түгел салынғанына көзін жеткізбек болып.

	– Екеуміздің де мас болмағанымыз дұрыс. Енді саған айтар әңгіме бар. Алдауға түсіп қалып жүрме. Ләззатқа мас болма. Тихоннан сақ болу керек саған. Көшеде оңаша кездеспеуге тырыс. Онымен болған кездесуді де, айтылған әңгімені де, мүмкін болса, маған қалдырмай айтатын бол.

	– Егер ол маған өзің сияқты жақсы көрем деп оңаша кездесуді өтінсе, мен не істеуім керек?

	– Ондай жағдайда майор жақсы ма, капитан жақсы ма – ойланарсың.

– Әрине, капитан жақсы, ал лейтенант ол екеуінен де жақсы болар! – деп Нина шаттана күлді.

	– Жарайды, олардың қайсысы жақсы екенін білу өз еркіңде.

	– Әлгіде ғана қызғанамын деп едің, немене, лезде қызғаныш сезімің суып қалды ма менімен төсекке жатпай жатып?

	Капитан ойланып қалды. Өзінің Нинамен оңашада еркінсіп кеткеніне қатты өкінді. Жүрек сезіміне ерік бергеннің артында болатын қиындықтардың абыройдан айыратынын жақсы білетін капитан, амалсыздан өзінің Нинаны сүйетінін жасыра алмады. Сырты сұлу әйелді көріп, есінен айырылатын еркекке тән қасиеттен өзі де құр алақан емес екенін бүгін білген капитан Нинаның ішкі жан дүниесіне үңілмей жатып, әйелдің құрған торына оп-оңай түстiм бе деп қауіптенді.

	– Менде өзіңе қызғаныштан гөрі сені қалай аман сақтап жүрудің қайғысы басым. Маған ренжіме. Қызғанышты ешкім күштеп тоқтата алмайды. Сен аман жүрсең, біз әлі талай бірге болармыз. Сенің күйеуіңнің өлімі бізде әлі күнге күдік туғызып жүр. Өмірге, отбасының амандығына құмар адам неге кенеттен араққа мас болып, алыс жердегі көлге барып суға кетіп өлді? Әлде екеуіңнің араңда қатты жанжал болды ма? Жасырмай айтшы, жаным? – деп жалынды капитан.

	Нина күйеуі туралы бұл сөздерді естігенде әлгіде ғана жайраңдап тұрған жанары суыққа солған гүлдей солғындап кетті, екі көзінен жас парлап, капитанды құшақтап, солқылдап жылай берді.

	– Арамызда жанжал түгіл ащы сөз де болған жоқ, мені басқаға қызғануға себеп те болған жоқ. Мен өз атымның басының абыройын ешқашан аяқ асты еткен емеспін. Бірақ..., – деп Нина капитанды құшағынан босатып, үнсіз төмен қарап қалды.

	– Не болды бірақ? – деді капитан да бір бәленің барын сезгендей.

	– Айта алмаймын, дәтім бармайды.

	– Не болып еді? Айта бер, мені өзіңдей көре бер. Бәрібір Владимир жоқ, қой, енді қайтып оралып келмейді. Айта бер. Бәлкім, оның өлу себебін білуде бізге көмегі тиіп қалар, – деп капитан Нинаны құлағына тартты.

	– Жоқ. Сен мені кешір, қазір айта алмаймын. Мүмкін, кейін айта алармын. Мынауыңнан бар болса тағы бір құйшы, – деп стаканды корсетті. Капитан екі бокалды толтырып алды да, өзінікін Нинаға қарамастан сарқылғанша ішіп алып «Үh!» деп бір жеңілгендей болып қалды. Нина да бокалын көтеріп, ортасына дейін ішті. Капитан ендігі жерде әңгімені созғаннан ештеңе шықтайтынын біліп, оның тақырыбын өзгерткенді жөн көрді. Жүйкесі құрып жүрген Нина соңғы ішкен шараптан қызыңқырап қалды ма, енді өзі құшақтап алып, ауызына жабысты. Еріндер жабысып, тілдер сорылды.

	– Мен де сені сүйемін, қызғанамын. Мені тастамашы, жаным! Ұмытпашы! Өмірімде бірінші рет жүрегіме жылуды тек сенен тапқан сияқтымын. Мен сендіктін. Өмір бойына! Отыңның басын бұз демеймін, оны қаламаймын да. Ондай сайқал емеспін. Тек мені ұмытпашы. Бүгінгі күн сол ғашықтығымыздың кепілі болсын! Армансыз болайын. Бір еркекпен бұрын-соңды мұндай сезінгенім жоқ, сен менің арман еткенім екенсің! – деп Нина капитанды еріксіз есін кетіріп, еркіне көндірді!

	Жұмысқа келген соң Синельниковтің қолы ештеңеге бармады. Өмірінде бұл да бүгінгідей жағдайда болмаған еді. Нинаны мұндай сезімшіл, ләззатшіл деп ойламаған еді. Тіпті ғашық болып қосылған өз әйелі Лиза да жолда қалғандай болды. Әрине, Нинаның басына түскен жағдайдың Лиза бірін де көрген жоқ, сәтті тұрмысқа шықты, балалы болды, жұбайы да отының басына адал ер, адал әке. Лайым осы өмір Синельниковтардың басынан арылмасын! Бірақ әйелдердің арасында еріксіз ерітіп жіберетін алтын сияқтылары болады.

	Өмірде Синельниковтің жолында әйелдер талай рет кез болған, бірақ оларға мұның еліктеп, еріксіз құлап түскені бірінші рет еді. Ал бүгін өзіне не болғанын білмей қалған капитан Лизаның бетіне қалай қарай алатынын ойлап абыржып кетті. «Тұра-тұр. Осы әйелдің ойында, жүрегінің тереңінде не жатыр? Нені айта алмай қиналды? Қиналды да бірден босап кетті. Әлде сол айта алмағанының күйеуіне, оның өліміне қатысы бар ма екен? Немесе, осының бәрі түлкідей бұлаңдаған оның нәпсі үшін жасаған айласы ма? Нәпсі деген де жаман нәрсе, егер оған ерік берсең, алды-артыңа қаратпайды, барлық асыл қасиетіңді түсінде көргендей етіп, ақылыңнан адастырады да, не істеп, не қойғаныңды кейін барып бiлесiң. Ардан да, ақылдан да күшті нәрсе – нәпсі. Бұл әйелмен көп ұзатпай тағы кездесу керек болар. Бәлкім, сонда айта алмағанын баяндар» деген ойдан соң капитан күнделікті жұмысына кірісті.

	Бірақ арада екі күн өткенде капитанның жұмыс кабинетіне Нина өзі іздеп келді. Амандасып болған соң хал-жай сұрасты. Өткен күннің әсері көз алдында тұрғанын айтты да, Нина кенеттен байсалды бола қалды. Капитан бұл өзгерістің соңы не болар екен деп оған қадала қарады.

	– Мен сізге көп әңгімемен келдім, – деді Нина «Сізге» көштi. – Уақытыңыз бола ма? Болмаса қай күні келейін?

	– Жайшылық па? Әлде қауіпті бір жағдай туып қалды ма? – деді капитан ештеңеге түсінбей.

	– Жо-жоқ. Қорқынышты ештеңе болған жоқ. Тек кеудемдегі күдігімді айтсам көкірегім кеңіп, жаным жеңілдеп, жүрегім сен дегенде бір қалыпта соқса дегенім ғой. Менің қалған өмірім өзіңмен ғана қызық болатын сияқты. Кешір осылай ашық айтқаныма. Менің айтайын дегенім мына кабинетіңде отырып айтатын сөздер емес. Бұл жерге біреу келіп, біреу кетіп жатады, айтайын деген сөздерімді ешкім бөлмесе деймін.

	– Жарайды. Жұмыстан қашан бос боласың?

	– Бүгін шықтым.

	– Оңда ертең өткенде бірге болған жерде сол уақытта кездесейік.

	– Келістік, – деп Нина капитанмен қош айтысып шығып кетті. «Иә, сонымен не болады ертең? Нина саған не айтар екен, капитан? Әлде тағы да ләззаттың буына бату үшін өзі іздеп келіп жүр ме? Болмаса шынымен күрделі әңгімесі бар ма?» деп ойлаған капитан басын ұстап біраз отырды. «Не істеу керек? Азаровпен ақылдасамын ба? Ол не дейді барғанымда? Жок, асықпайын, Нинамен ертеңгі кездесуде біраз нәрсенің беті ашылып қалар». Күдіктен гөрі Нинаның ләззатқа деген ынтасының басым екенін ойлап, ертеңгі кездесуді көп ойламастан жұмысымен айналыса берді.

	Ертеңіне келіскен жерде капитан ішіп-жейтін тағамдарды дайындап, Нинаның келуін күтті. Нина келгенде стол үстінде тағамдар дайын еді. Үйге кірісімен құшағын жайған капитанға Нина қарсылық білдірмесе де, жеңілдік көрсетіп, құлай түспеді.

	– Тамақты қоя тұрайық, алдымен мені тыңдап ал, сонан соң уақыт қалса көре жатармыз, – деп Нина әңгімесін бастады:

	– Мен өзім туралы саған бар шындықты айтуға келдім. Арамызда ешбір күдік, сенбеушілік болмағаны саған жақсы. Менің саған күдігім жоқ. Сен мені әзірге жақсы көретініңе сенем, бірақ кейін мен туралы басқа біреулерден, басқаша жағдайларда білсең менен тез арада суып сала беруің мүмкін. Мүмкін емес-ау, анық. Сондықтан маған қанша ауыр, қиын болса да шындықты айтқым келіп отыр. Оны алдымен айтпасам, мен сенің алдында өтірікші болып қалатыным белгілі.

	Біздің қарым-қатынасымыз тым тереңдеп бара жатыр. Онан да тереңге бармай тұрғанда шындықты жасырмай айтып, бір-бірімізді іс жүзінде сынап көргеніміз дұрыс болар. Көп жағдайда шындық деген жүректегі сенімнің мықты жібін шорт үзіп, бір-бірін өлердей сүйген екі кісіні заматында бір-біріне суытып, қашықтатып жіберетіні, тіпті өзара жау етіп жіберетіні өмірде жиі кездесетін жағдай, – деді де Нина үнсіз қалды. Шамалы отырған соң Нина сөзін жалғай берді:

	Сонымен... мен өзімді сенің таза сеніміңе лайықпын деп санамаймын. Өзіңдей жақсы жігітке жақсы да, адал да жар болу жасымнан арманым, мақсатым болатын. Володяға тұрмысқа шыққанымда да осы арман билеген еді. Екеуіміз қосылған соң жақсы өмір сүргендей болдық. Адалдықпен жақсы өмір мүмкін емес екенін, қиын екенін кейін барып түсіндім. Бірақ арымның алдында өзімді таза ұстауға тырыстым. Володя алғашқыда жаман жар болып көрінген жоқ. Тек оның мамандығы жоқ дедім, сондықтан өзіміз тату тұрғанмен тұрмысымыз жақсара қоймады. Өз қатарымыздан төмен болдық. Сонан ба, әйтеуір Володя ішімдікке көбірек салынатын болды. Менің сауда орнында жұмыс істігенімді пайдаланып, ақшаны оңды-солды араққа жұмсайтынды, бермесем төбелес шығаратынды әдетке айналдырды. Ажырасып кетейін десем, маған баспана жоқ, қайда барамын деп шыдай бердім.

	Соның ақыры мені ақша жетіспегендігі үшін сотталуға апарып соқтырды. Құдай жарылқап өкіметтің кешірімі болып, төрт ай отырып түрмеден шыққан соң, Володя білмесін деп басқа қалаға кетіп қалдым.

	Ол жерде жатақханада жатым, бір кеңседе сыпырушы болып жұмыс істедім. Сөйтіп жүргенімде бір күні Володя мені іздеп тауып алды. Жаздым-жаңылдым, бірге тұрайық деп жылаған соң қайта қосылдық. Сонан соң мені ертіп осы қалаға келді. Өзі қаладағы электр торабына монтер болып жұмысқа орналасты да, бір жерден пәтер жалдап сонда тұрдық. Мен әр жерде жұмыс істеп жүрдім. Соңғы үш жылда милиция күзет бетiмiнде өзің көрген жерде істеймін.

	Енді осындай қиын өмірде жүріп қалайша тұрмыстарыңды жақсарттындар деп сұрауың орынды ғой. Иә, өзің көрдің, тұрмысымыз өте жақсы. Жаңа пәтер алдық. Осында келгенде ештеңеміз жоқ болатын. Аз уақытта біздің үйде ақша пайда бола бастады. Екеуіміз де жұмыс істейміз ғой, бірақ алатын жалақымыздың шамасын білесің.

	– Сонда қалай, ақша өзі келіп құйылып жатты ма? – деді шыдамағандай болған капитан. Нина үндемей қалды. Біраз ойланып алған соң сөзін жалғады:

	– Ақшаны көп әкелетін Володя болды. Алғашқыда мен оның жұмысы жоғарылады ма екен деп ойлаған едім, кейін сұрағанымда ол бұрынғыша қатардағы монтер екенін айтты. Көп ақша туралы сұрағанымда ол маған жұмыстан кейін біреудің анаусын, біреудің мынаусын істеп беремін де, ақша табамын деген болатын. Кейін ақшаны поралап әкелетін болды. Олардың қайдан пайда болып жатқанын білмедім. Бұл туралы сұрағаным да, сенің жұмысың болмасын деп қайтарып тастаған мені. Кейін мұның немен бітетінін байқап, тағы сұрағанымда ол «мен арақ ішіп жатқаным жоқ, ақшаны оңды-солды шашып жатқаным жоқ, тапқанымды өзіңе түгел әкеліп жатсам, сенің не жұмысың бар менің қайдан алып жатқанымды сұрай беретін» деп, мені құшақтап күлген.

	Бұл көп ақшаның таза еңбекпен, адалдықпен келмей жатқанын кейін білгендей болдым. Кейде бес мың, жеті мың сомға дейін әкеліп менің қолыма салатын болды. Көзің көріп, қолыңмен ұстамаған соң амал не, әкелгеніне шүкір деп жүре бердім. Мен де ол ақшаларды далаға шашқаным жоқ, тұрмысымызды жақсартуға жұмсадым. Тек осының ақыры жаман болатынын жүрегім сезетін де, кей күндері түнді ұйқысыз өткізіп те жүрдім. Біреуден не істеуге болады деп сұрайын десем, жаны ашитын адамым жоқ. Сені құдай сол кездерде кездестіргенде де қайтер еді. Володя дер кезінде тоқтап, қазір тірі жүрген болар ма еді.

	Володя мезгілсіз дүниеден еткеннен кейін үйдегі дүниелерде жазықсыз жандардың көзінің жасы бар ма деп оларға қарауға жиіркенем. Бірақ, дүние деген жанып тұрған от, қол жаныңды жылытқан бәле емес пe, өртеп жіберуге көзің қимайды. Осындай былай жүрсем де күз, былай жүрсем де құз, өмірден безіп кетейін десем, қолымда қызым бар, оны кімге қалдырамын де жүргенде, маған сен кездестің де, жаныма жалын тигендей болып астаң-кестең етіп жібердің. Өмірден безіп кеткім келіп, жардың басында бір аяғым жерде, бір аяғым көрде тұрғандай кезімде сен мені өмірге қайтардың.

	Мен сені сыртыңнан еститінмін, жігіттер басы қосылған жерде Синельников деген капитан қолға түскен қылмыскерлермен өз туысындай сөйлеседі, жаны да, ары да таза адам деп айтып отыратын. Аты аңызға айналған өзіңді құдай шығар маған жолықтырған. Сенің адамгершілігің, адалдығың, пәктігің мені күрт өзгертіп, өмірге басқаша қарауға итермелегендей болды.

	Міне, менің өмірім осындай, өткенімнің бәрі өкініш, көргенімнің бәрі алданыш, алдымның бәрі орындалмайтын арман. Ендігі жерде тірі жүрсем бар қызығым, бар қуанышым, бар сенерім, бар сүйерім – тек өзіңсің! Кездік қолыңда, керсен алдыңда. Маған не істесең, соны iсте. Мені қылмыскердің әйелі, байы істеген ауыр қылмыстар туралы тиісті жерге хабарламады деп сотқа берсең де, өлгенімше сені күтемін, қамаудан босаған сағатта сені іздеп табамын. Жарың болып жанында жатпасам да сүйгенің болып маңыңда болсам ендігі өмірде арманым жоқ.

	Бәлкім, мені есінен ауысқан шығар дерсің. Солай да шығар. Бірақ сен менің шын алғашқы махаббатымсың, мен өлгенімше сен деп өлемін. Әйелі бар адамды өлердей сүйгеніме мен жазықты емеспін, отыңның басын бұз, әйеліңмен ажырас, әйелің боламын деп жатқаным жоқ қой? Тіпті сен маған солай шешімге келдім десең, онда сені сатқын дер едім. Сенің алдында, әйеліңнің алдында да менің арым таза. Ал мені жезөкше, тұрағы жоқ сайқал деп қазір қуып жіберсең де, мен саған ренжімеймін, себебі, мен сені өзімнің өмірімнен де артық сүйемін.

	Бірақ мен бұл туралы жарияға жар салатын адам емеспін. Біздің қарым-қатынасымыз асыл құпия ретінде тек арамызда ғана сақталады, тек екеуміз ғана білетін болуымыз керек. Мен болдым, жаным. Жаным, бір сәт болса да, жеңілдегендей болды ғой, – деп, Нина капитанға қарады.

	Синельников те ауыр ойға қалды. Ойланбағанда ше? Ойланатын тамаша сөздер айтылды емес пе? Біріншіден, Нина өзінің тазалығын, пәктігін, жіберген қателіктерін жасырмай, бүкпей түгел айтып берді. Екіншіден, күйеуінің қылмыстық жолдармен ақша тапқанын жасырмады. Күйеуіне өшіккеннің де белгісі байқалмады. Ал жүрегі Синельниковті ұнатса бұған Нинаның жазығы не? Жүрек талабы біреудің бұйрығымен соға қояр ма екен?

	Сені сүйем ден ашық айту үшін әйелге ерлік керек, онан бұрын әйелге деген ар-намыс керек. Нинаның жоғарыда айтқан сөздерін жезөкшелікке салынған әйелдерден естуге болар ма еді? Әрине, жоқ. Олар ләззатты жүрек талабынан емес, дене құштарлығының талабынан алатын болғандықтан, өзгенің жүрегін толғандыратын сөздерді айтуға өресі жетпейді, еркекпен бір аунап тұрғаннан жанына жалған ләззат алып, өмір сүріп жатқан әйелдер аз ба? Ал Нина болса жаны сүйген адамы үшін өзін құрбан етуге дайын екенін ашық айтты.

	Капитан да Нинаны жақсы көреді, бірақ сүйемін деп айтуға бұған дейін дайын емес еді. Бұған өзінің отының басын бұзуға ешбір негіз жоқ, Лизаны Нинадан артық көретініне күмәні жоқ.

	Жүрек сезіміне жауап айтпастан бұрын Нинадан біраз сұрақтарға жауап алғанды мақсат етті. Азаров айтқандай, «Жарғанаттар» операциясының ілгері басуына байланысты кезеңдерді пайдаланып қалу өзінің басты міндеті екенін ұмытуға болмайтын:

	– Нина, сен көп сырдың бетін аштың. Жүрек талабына менің қарсы айтарым жоқ. Бірақ мен қызмет бабында кейбір сұрақтарды қойсам қалай болар екен?

	– Cұрай бер, жаным, – деп Нина бұған асқан сүйіспеншілікпен қарады.

	– Володя ақшаларды қандай жолмен, қай кездерде тауып жүрді? Өзіңнің ойыңша, дегенім ғой.

	– Оны айта алмаймын. Тек ішім ғана біліп жүрді ол ақшалардың арам екенін.

	– Үйде өзімен бірге істейтін немесе істемейтін жолдастары болды ма?

	– Жолдасымын деп келген ешкімді көргенім жоқ. Сергеев екі рет үйде болды, бірақ ол екеуінің арасында күдік алатын бір сөз болған жоқ.

	– Ал милиция органына қалайша жұмысқа алындың?

	– Володяның көмегі болды.

	– Қандай?

	– Бір күні жұмыстан кешке келген соң, сен басқа жұмысқа тұратын болдың, мына жұмысыңнан шық деді. Қайда деп едім, кейін көресің деді де үндемеді. Арада бір жеті уақыт өтті, мен жұмысымнан босанып үйде болатынмын. Ол жұмыстан келген соң ертең қаладағы милицияның күзет бөліміне жұмысқа тұрасың деп, оның бастығының аты-жөнін айтты. Ертеңіне мен барғанда ол кісі мені күтіп отырғандай бос екен, бір кісіні шақырып алды да, мына кісіні орталық пультке кезекші етіп жұмысқа ертеңінен бастап алуға бұйрық дайында деп менің арызымды, документтерімді берді. Ертеңіне жұмыска келдім.

	– Ол жерде ешкімді танымадың ба?

	– Жоқ. Үйге келген соң Володяға айтып елім ертеңінен бастап жұмысқа қабылдандым деп, ол маған күлді де, көрдің бе байыңның қаңдай жермен байланыста екенін деп арқамнан қақты.

	– Онда біреудің атын атаған жоқ па?

	– Жоқ. Бірде ол үйге бір кісі қонаққа келеді, бұл туралы жарияға жар салма деп ескерткен болатын. Кім, қайдан деп сұрағаным жоқ. Тек күткен қонағы келмеді. Қонағың қайда деп едім, Володя үндемеді.

	– Үйде телефон бар, ол біреу-міреумен сөйлесетін бе еді?

	– Жоқ. Мен жұмыста отырғанда кім білсін кіммен сөйлесетінін. Бір күні ауырып қалды да, жұмысқа бара алмай үйде болды. Мен ас үйде тамақ дайындап отырғанымда ол біреумен сөйлесіп жатты. Не айтып жатқанын естігенім жоқ. Естігенім бір-ақ сөз: «Премьер» дегені. Ас ішіп отырып мен оған сен Премьермен сөйлестің бе, енді Бас секретарымен сөйлесетін шығарсың деп күліп едім, ол да маған күлді де қойды.

	– Бұрын-соңды бұл сөзді естіген бе едің?

	– Жоқ.

	– Енді тамақ суып қалған шығар, дәм татсақ, – деп капитан Нинаға қарады.

	– Тек ішімдік болмасын. Өткенде ауызымнан исін сезген қызым не ішкенсің дегенде не айтарымды білмедім.

	– Жарайды, еркің білсін. Мен шарапсыз да маспын ғой сенімен бірге отырғанда.

	– Рахмет! Мен де өзіңдеймін. Жүрегіме ішын жүрегіңмен жауап бергеніңе көп рахмет! Мен сенің сеніміңді ақтаймын, – деп Нина капитанды құшақтап қатып калды. – Сен маған әлі сені сүйем деп айтпасаң да, мені сүйетініңе сенемін. Біраз отырдык, мені үйде біраз жұмыстар күтіп тұр, – деп Нина кететінін білдірді.

	Артемова кеткен соң капитан біраз ойлары: «Сонымен ұрылар тобында тағы бір кісінің аты белгілі болмаса да бар екені анық болды. «Премьер» деген кім? Бұқпа атына қарағанда, ұрыларды басқаратын кісі болуы. Тихон ба «премьер» аталып жүрген, әлде онан жоғары біреу ме? Ал Нинаны милицияға орналастыруға көмек еткен кім? Күзет бөлімінің бастығы ма? Немесе онан жоғары біреу ме? Жатқан шешуі жоқ жұмбактар. Азаров мені талай рет ешкімге сенбе деп ескерткен, ендеше арамызда біреулердің адал еместігіне күдіктенген болды ғой? Майор бізге Тихон деген атпен белгілі еді, енді Петрға өзін Борис Николаевич деп таныстырды. Демек, ол Тихон да емес, Борис та емес.»

	Енді Азаровқа келіп ақылдасты. Әңгіменің соңында Азаров Артемовтың суретін сұрады. Капитан суретті папкасының ішінен алып берді.

	– Рұқсат етсеңіз «Алмазды уақытша мен жұмысқа пайдалансам? – деп өтініш жасады капитан. «Алмаз» Петрдің бүркеме аты болатын.

	– Рұқсат. Оған Тихонның қайтып соғуы мүмкін. Егер Тихон қулықпен Петрдің ағасы Сергеймен кездескісі келсе, онда бұл мәселені де ойлану керек.

	– Келесі кездескенде Тихон не айтар екен, соған қарап шаралар ойластырам, – деп капитан шығып кетті.

	Арада біраз күндер өткенде Борис Николаевич болып жүрген Федор Косых Андрей Шилов болып жүрген Петрды кешкісін өзі білетін жерге іздеп келді. Сарайдың алдына келіп, тоқтап машинадан шықты. Сарайдың есігі жабық болғанмен ауызында құлпы жоғын көріп, Андрей осы маңда шығар деп әрі-бері жүрді. Оның келгенін терезеден көрген Андрей үйден шығып сарайға қарай беттеді. Бористы байқамаған адамдай сарайға жетіп есігін ашып жатқанда:

	– Андрей Алексеевич, бауырым-ау, мені танымадың ба? – деп Борис құшағын жайып бұған қарай аяқ басты. Андрей танырқанған адамдай қарап:

	– О, Борис ағайсыз ба? Сізді келеді деген ойымда жоқ, кешіріңіз, – деп бұл да оған ұмтылды. Екеуі де ескі таныстардай амандық сұрасып алып, сарайға кірді. Енді орындыққа отырып, өткен-кеткенді әңгіме етіп болған соң, Борис көшемен кетіп бара жатып Андреймен алғаш кездескені есіне түсіп, соға кеткісі келгенін, кездескеніне қуанышты екенін айтып болған соң: «Уақытың бола ма?» деп сұрады. Ал жайшылық па?

	– Әрине. Кейде жұмыстан кейін көңілді отырып дем алғанға не жетеді бұл өмірде? Оның үстіне мына машинамды саған бір көрсетіп алсам ба деймін. Мен машинаны тек айдауын білемін, ал тетіктерін білмеймін. Уақытың болса қаланың шетіне шығып дем алсақ.

	– Жарайды. Қазір ме?

	– Иә.

	– Онда мен үйге кіріп шығайын, – деп Петр сарайды құлыптап, үйіне қарай жүгіре жөнелді. Үйге кірісімен Синельниковке телефон соғып, Бориспен қаланың шетіне шығатынын жеткізді.

	– Бес-алты минут кідіре тұр, – деп капитан трубканы қойды да, Азаровпен байланысты. Бес минуттай өткенде Петр үйден шығып өзін күтіп тұрған Бористың машинасына отырып жүріп кетті. Бұлар қаладан шыққанша артында келе жатқан «Жигули» машинасы қалып, бұлардың соңына басқа «Жигули» түсті. Қаладан шыққан үлкен даңғылда ағылып жүріп жатқан неше түрлі маркалы машиналар. Бұлар қаладан төрт-бес шақырым шығып оңға бұрылды. Қалың ағаштың арасындағы жолға түсіп келе жатқанда бұлардың артында жүк машинасы еріп отырды. Ағаштар таусылып, ашық алаңға шығып, ағып жатқан өзеннің жағасына келіп тоқтады. Кешкілік бұл жерге көлігі бар адамдар көбірек келiп суға шомылатын. Өзен жағасында машиналар жеткілікті еді, жүк машинасы да бұлардан қашықтау жерге келіп тоқтап, ішінен екі кісі шығып, көк шөптің үстіне жайғасып отырды. Борис та өзен жағасында өскен бір топ ағаштың көлеңкесіне келіп тоқтап, машинадан екеуі шығып, табиғатқа таңырқанған адамдардай жан-жағын біраз шолып тұрды. Сонан соң өзен жағасына барып, суға қолдарын жуып, машинаға қайтып келді. Алып келген тағамдар, бір шыны арақ жайылған газетке қойылды.

	– Ал, Андрюха, бір-екі сағат осы жерде дем алайық, тамаша жер емес пе келген жеріміз! – дегi Борис арақтан екі стақанға құйып қойды да, шұжық, пияз, нан турай бастады. Дастарқан өзінше жайнап кетті. Танысқанымыз үшін деп арақты бір қағып тастап, тамаққа аш қасқырдай тиісті. Достығымыз үшін деп екінші рет арақты қағып тастады. Тамақтар желініп жатыр. Үшінші стақанды Андрей көтерсе де аузына жақындатпады.

	– Бұл не, Степаныч? – деді Борис Андрейді тексеру мақсатымен.

	– Мен Степанович емеспін, Алексеевичпін.

	– О, кешір мені, – деп Борис сасқалақтағандай болды.

	– Мас болып қалсам сіздің машинаңызды жөнді қарай алмаймын ғой.

	– Ой, тәйірі. Машинаны бүгін қарамасаң келесіде қарарсың. Мұнда тұрған не бар. Алып жібер, – деді Борис.

	– Жоқ, Борис ағай, мен мұнан артық іше алмаймын. Тек анда-санда көңіл көтеруге деп жүз грам жұтатыным бар. Кешіріңіз.

	– Осы ең соңғы көтеріс қой, бір бөтелке арақ екі адамға не әсер ете қояр дейсің. Алып жібер, – деп Борис өлердей жалынды. Амал не, Андрейге тағы бір көтеруге тура келді. Арақ таусылды, бірақ тамақ әлі жеткілікті еді.

	– Айып етпе, тұрмыстарың қалай? – деді Борис аузындағы тағамды толық шайнап болмай жатып.

	– Менде қандай тұрмыс болушы еді. Жұмысшымын. Бойдақпын. Өз еркім өзімде. Өзіңіз көрген бес қабатты үйде тұрамын. Шешем бір күн менімен, екі күн қызымен тұрады. Сергей өзінің отының басында. Міне менің тұрмысым.

	– Менің атымды білесің, әкемнің аты Николай екенін де – білесің, фамилиям Петров.

	– Өте жақсы, Борис ағай. Тамаша жерде тамаша дем алдық Келешекте қандай өтінішіңіз болса да мен сізге қызмет етуге дайынмын, жұмыстан кейін.

	– Мен де солай ойлаймын. Менің қайда жұмыс істейтінімді білудің саған қажеті бола қоймас, оны кейін біле жатарсың. Бізге керегі қайда, кім болып істейтініміз емес. Өзіміз жақсы таныс болып араласып, бірімізге біріміз қол ұшын беріп жүргеннен қымбат не бар?

	– Дұрыс айтасыз. Мен екі күннен кейін вахтаға кетем, он бес күннен соң келемін, сосын тағы кездесерміз. Үйді білесіз, қымсынбай келіп тұруыңызға болады.

	– Оны уақыт көрсете жатар. Біраз дем алдық, енді қайтайық.

	– Қарсылық жоқ, Борис ағай. Көп рахмет!

	Бұлар күн батуға жақындағанда қалаға жетіп Борис Андрейді үйіне жақындатып қалдырды. Қараңғы түсе Косых Шефке келіп Андреймен кездескені туралы айтып берді. Осы түні Петр да үйге келген Синельниковке Бориспен кездескені туралы баяндады.

	– Сен әзірге сұрақтар қойма, ол не айтса да орындауға тырыс. Машинасын жөндетсе ақысын сұра, сені ақшақұмар деп түсінсін. Кейін сырласқан адам болып, жасымда ұрлық жасаймын деп сотталып кете жаздадым дерсің. Таза адамға олар сене бермейді. Сенің ақшаға жақын екеніңді білсе келешекте ақша шарасына қатыстыруы ықтимал. Бәріне де дайын бол. Артық сөздерден сақтан, өзіңді өзің ұстап бермеуіңді ойлан, – деп капитан оны біраз оқытқан болды.

	Петрдың өзінің де қиялының бай екенін бұл бұрыннан білетін. Бірақ капитанды Тихонның Андрей болып жүрген Петр жөнін, тұратын жерін біліп алғаны қатты ойландырған еді. «Демек Андрей Шиловты Тихон әбден тексеріп алғысы бар, бұл ендігі жерде қауіпті болғалы тұр» деп ойлаған капитан не істеріне көзі жетпей саса бастады. Мұның себебі, Андрей болып жүрген Петр Тихон білетін пәтерде тұрмайтыны еді. Жедел ұйымдастырған оперативтік шаралар кезінде Петрды осы үйдің тұрғыны деп көрсету қажет болған, оперативтік шаралар жалғасатын болған соң Петрды осы үйде уақытша қалдыруға шешім қабылданған болатын.

	Мына кездесуден кейін жағдай жалғаса беретін болды. Петрдың осы үйде тұруы туралы мәселені тағы қарауға тура келген сияқты. Егер Петрды тексеру кезінде осы үйге келіп, көршілерден мына пәтерде Андрей Шилов деген тұрады ма деп сұраса, көршілер келген кісіге бұл пәтерде Шилов дегендер тұрмайды десе, Петрдың өтірігін Тихон бірден білетін болады да, оның да милициямен байланысты екенін жобалап, өз бастарын сақтап қалу үшін Петрды құртып тынады. Осыны ойлағанда Синельниковтің жаны шошып кетті. Петр бұрын Синельниковтың байланысында тұратын. Кейін орнынан алынған соң оны Азаровтың байланысына өткізген болатын. Оперативтік шаралардың күрделене бастағанына байланысты капитан Азаровтан оны уақытша сұрап алған еді. Енді мұның тағдыры да Сергеевтің тағдырының ізімен шешілетіндей болғаны капитанды қатты толғандырды. «Әттеген-ай, осындай қауіптің туатыны есепке алынбағаны менің тайыздығым ғой! Қысқа ойланғанымды қарашы. Қап! Енді не істеуім керек? Азаровқа барып ақылдассам ба екен?» деген ойлар капитанды жынды қылып жіберетіндей болды. Ертеңіне таң ертемен Петрды тауып алып, оның басына төніп тұрған қауіп туралы ақылдасты. Қортындысында капитан оны осы пәтерде тағы бір айға қалдыру турасында өзімен келісіп алды.

	Осылайша Синельников Тихонның соңына жан-жақтан түсетін жолдарды тауып, күндіз учаскесінде, түнде Тихонның мәселесімен айналысатын болды. Келісім бойынша, ендігі жерде капитан Азаровқа барғанды азайтып, онымен көбіне телефон арқылы байланысып отырды. Синельников бұрын бастық болып тұрғанда учаскелік инспекторларға оперативтік жұмыстарың нашар, көрсеткіштерің жоқ деп ұрсатын. Енді өзі осы жұмыспен тура айналысқанда барып, учаскелік инспекторлардың оперативтік шаралар ұйымдастыруға уақыттары жетпейтініне көзі жетті. Бұрынғы қойып жүрген талаптарының зорлық екенін енді білді.

	Оперативтік қызметкердің жұмысы он болса, учаскелік инспектордың міндеттерінің саны жүзден асады. Олардың жұмысы туралы Нұсқаудың өзін оқып шығу үшін бір күн жетпейді.

	Азаров осының бәрін біле тұра капитанды «Жарқанаттар операциясынан» қалдырмаған еді. Ал оның бұл туралы істеп жатқан шараларын жарияға жар салмай тек өзі ғана білетін, өзі ғана есепке алатын. Синельниковтің жұмыстарын құпияда ұстаудың тағы бір себебі бар-ды. Ол оперативтік аппаратта аузында сөз тұрмайтын бір мақтаншақ немесе ұрылармен байланыста тұратын бір сатқын бар деген күдік еді. Мұндай қорытындыға Азаров көптеген оперативтік жұмыстардың нәтижелерін талдағанда келген болатын. Азаровты қатты ойландырған тағы бір нәрсе – ол капитан Синельниковтің Артемовамен кездесуінің жиілеп бара жатқаны еді.

	Тихонның Артемованың соңына бақылау салатынын Азаров бастан-ақ топшылаған, бұл туралы капитанды қатаң ескерткен де болатын. Егер Тихон Артемованың капитанмен байланысын білсе, ол әйелді де тезірек құртудың шарасына кірісетіні полковникке айдан анық еді. Соңғы кезде Тихонның Артемоваға деген ынтасы бас көрсете бастағанынан туатын екінші қауіптің барын да білген полковник: «Осы капитан Артемоваға көңілі ауып, Тихонның арнайы құрған торына өзі басын тығып алды ма?» деген ой да назардан тыс қалмаған еді.

	Әйелге деген нәпсі жігіттің екі көзін байлап қана қоймай, басын да айналдырып жіберетінін, нәпсіге жігіттің жігіті ғана қарсы тұрып, ақылынан алжаспайтынын полковник жақсы түсінетін. Сондықтан Азаров Сергеев пен Артемовтың өлімі турасындағы жүріп жатқан шаралардың нәтижелерін Синельниковке ашып айта бермейтін. Оған «Ешкімге сенбе, күдіктенсең маған да сенбе» деп текке айтпаған. Қазіргі Азаровтың жүргізіп жатқан шарасы бір-ақ бағытта болатын, ол «Сергеевті сатқын деп кім ұрылар тобына жеткізді?» деген мәселе. Бұл туралы мағлұматтар аз емес еді, бірақ аяқ тірейтін айғақ, дәлел жеткіліксіз болатын.

	Сатқынды анықтау басты мәселе болғандықтан онымен айналысуда алда көптеген қауіпті жұмыстардың тұрғанын тек өзі ғана білетін полковник «Кім болса да оперативтік қызметкерлердің арасында бір сатқан бар» деген ойдан арыла алмайтынына көзі жетті. Ол осылай басын қатырып жүргенде оның өмірінде үлкен өзгеріс болды. Бұл туралы Азаров ойламаған да болатын.

	Мәскеудегі Одақтық Ішкі Істер министрлігінің тәртібі бойынша, облыстық Ішкі істер органының жұмыстары әр бес жылда бір рет жоспарлы түрде күрделі, жан-жақты тексерілетін. Осындай тексерумен келген инспекциялық комиссия облысқа елу адам болып келіп тексерген болатын. Тексерудің нәтижесінде облыстық Ішкі істер басқармасының бастығы генерал Бекетовтың орынбасары Буторинды оперативтік жұмыстардың нашар ұйымдастырылғаны үшін орнынан алу туралы Мәскеуден Министрдің бұйрығы келіп түсіп, табан астында астан-кестең болды да қалды. Енді оның орнына полковник Азаров тағайындалды.

	Буторин оперативтік жұмыстарда тәжірбиесі жоқ, кезінде облыстық прокуратурада жауапты қызметте болып, сонан соң облыстық партия комитетінде бөлім басқарушысы болып төрт жылдай жұмыс істеген. Сонан соң Обком партияның шешімімен облыстық Ішкі істер басқармасы бастығының орынбасары болып келген. Келісімен подполковник шені берілді. Үш жылдан соң полковник болды. Бірақ оперативтік жұмыстарды жалпы басқарудан аса алмады. Тергеу жұмысын жақсы білгенмен оперативтік комбинацияларды ойластыруда қатардағы оперативтік қызметкерлердің деңгейіне көтеріле алмай, тәуекелге баратын жерлерде тайғақтайтын. Босанған соң милиция органдарында төменгі жұмыстарда істей алмаймын деп Обкомға барып өзін прокуратура органдарына жіберуді өтінді.

	Полковник Азаровтың генералға орынбасар болып келгені көп қызметкерлерге ұнағанмен Стаценкоға ұнамаған еді. Стаценконың назары пәс болып қалғанын сезген генерал Бекетов Азаровпен жеке әңгімелескенде Стаценко туралы сөз қозғап еді, бірақ Азаров Стаценконың өз қызметін атқара бергенін өтінді, оған ешқандай кінә тақпайтыны туралы да ескертіп қойды.

	Генерал Бекетов те оперативтік жұмыстарда көп жылдар істеген, тәжірибесі мол болатын. Бірақ бірінші бастықтың оперативтік жұмыстармен тікелей айналысуға немесе басқаруға мүмкіншілігі болмайтыны белгілі. Сондықтан осы жұмыстарды басқаратын оның орынбасары күшті оперативтік қызметкер болмаса бастықтың берекесі бола бермейді. Сондықтан генералдың Азаровты өзіне оперативтік жұмыстарды басқаратын орынбасар етіп алғаны тегін емес болатын. Бір кездерде генерал осы жұмысқа Азаровты тағайындау туралы ұсыныс жасағанда, облыстық партия комитеті генералды қолдамай, оған орынбасар етіп Буторинды бюрода бекітіп, осында жіберген болатын. Міне сол ұсынысы алты жылдан соң орындалған соң генерал иығынан ауыр тас түскендей болып, «ендігі жерде үйінде тыныш ұйықтайтынына» кәміл сенді.

	Қалалық Ішкі істер басқармасына бастық болып Мәскеуден келген Королев Георгий Анатолиевич тағайындалды.

	Облыстық Ішкі істер басқармасына келген соң Азаров алғашқы күнін Стаценко басқарған басқарманың қызметкерлерімен танысудан бастады. Мұндағы жігіттердің бәрін білгенімен олардың оперативтік жұмыстағы қабілеттерін білмейтін. Бұлардың әрқайсысымен сөйлесіп, қандай қылмыспен айналысып жатқанын сұрап, кітапшасына жазып алып отырды. Соңғы кезекті Стаценкоға қалдырған еді, енді ол да басқарманың жұмысын қысқаша Азаровқа баяндап берді. Азаров басқарманың жұмысындағы кемшіліктерді анықтағанымен Стаценкоға олар туралы оның қызметкерлерінің алдында айтпай тұра тұрғанды əділеттілік санады.

	Күн өткен сайын оперативтік жұмыстар жандана түсті, талап күшейе берді. Осының бәрі қылмыстарды ашуда көп нәтижелер бере бастады. Енді Азаров оперативтік материалдарды, істерді қарап шығумен айналысты. Күнде әрбір қызметкерден осы материалдарды алып зерттеп отырды. Бұлардың барлығында Стаценконың қарап шыққаны туралы, жиналған материалдардың кемістігі немесе бағалылығы туралы ештеңе жоқ болып шықты. «Бұл не? Салақтық па, жоқ білмеушілік пе? Немесе оперативтік жұмыстардағы сауатсыздық па? Әлде жауапсыздық па? Жок болмаса әдейі қарамаушылык па? Жоқ болмаса әдейі қарап шыққаны туралы із қалдырмау мақсаты ма?» деген сұрақтар қатты ойландырды. Бірақ бұл туралы Стаценкоға кінә тақпай күнделікті өмір өз ретімен өтіп жатты. Осындай «танысудан» кейін Азаров Стаценко басқаратын қызметтің жігіттерін түгел жинап, ендігі жерде өзі берген тапсырмаларға нақты жауап беретіндерін қатаң ескертті. Азаровтың қандай бастық екенінен хабары бар жігіттер есіктен шығарда аяқтарын қалай басқанын білмей қалды.

	Жұмыстардың нәтижелері жоғарылаған сайын Азаров Стаценконы мақтап қоятын болды. Мұнда да үлкен сыр жатыр еді. Бірақ ол сырды өзінен басқа жан білмейтін. Стаценконың көңіл-күйі көтеріліп, ендігі жерде Азаровқа үлкен сыйластықпен қарайтын болды. Азаровтың айтқан кемшіліктерін сөзсіз мойындап жұмыс істеуге көнді. Бұрынғы ызалықтан инедей із де қалмады.

	Байқаған адамға бұл өзгерістің Стаценкоға пайдасы болмаса зияны жоқ еді. Тек Азаровтың не ойлап жүргенін кім білсін. Қылмысты ашу жұмыстары жолға қойыла бастаған соң Азаров оперативтік қызметкерлердің байланысында тұратын кісілердің жеке істерімен танысуды бастады. Олармен танысу мұның міндеті болып саналады. Тиісті жерден кімде қандай кісілер тұратынын білген соң оларды біртіндеп зерттеуге кірісті.

	Бұл істерді тексеру облыстық басқармада төрт-ақ адамның жұмысы болса, Азаров солардың қатарында болып саналады. Мұнымен қатар Азаров «Жарғанаттар» операциясын тоқтатпай, Синельниковке тиісті тапсырмалар беріп отыратын. Байланыста тұрған кісілерді түгел қарап болған соң, архивтен осындай кісілердің ісімен танысуға кірісті. Мезгіл жұмыс аяғы біткен кез болатын. Кісі аяғы саябырсыған кезде осындай істердің бірін қарап отырғанда ондағы қол жазбаны бұрын бір жерде көргендей таныс сияқты болды. Бірақ қайта-қайта қарап, қайда көргенін есіне түсіре алмады. Қанша ойланса да есіне түспеген соң қағаздарын жинап сейфке салды да, келесі істі зерттеуге кірісті. Екі көзі қарап отырған істе болғанымен, ойы жаңа көрген қол жазбада еді. Барлық істерді қарап болған соң оларды сейфке салып үйге кетті.

	Үйге келіп тамақтанып отырғанда да сейфте жатқан қол жазба көзінің алдынан кетпей-ақ қойды. Бір кезде Артемовты он бес тәулікке қамауға алу туралы жиналған материалдарда оның өз қолымен жазған түсінігі ойына түсе кетті. Сол-ақ екен берекесі кетіп, дұрыс тамағын да іше алмай тездетіп кеңсеге келіп, сейфте жатқан Артемовтың материалы мен архивте жатқан Сидоров Николай Савельевич дегеннің ісіндегі қол жазбаны салыстырғанда өз көзіне өзі сенбеді. Бұл екі қағаздың екеуі бір кісінің қолымен жазылғаны судың екі тамшысындай ұқсас болып шықты. Енді ол сейфінен әріптерді бес есе үлкейтіп көрсететін арнаулы әйнекті алып қарағанда да күдігі күшеймесе азаймады.

	«Сонда қалай болғаны? Артемов мас болып, он бес күнге қамауға алынар кезде өз қолымен түсінік жазып берген, ал оперативтік есепте бұрын тұрып, кейін есептен шыққан Сидоров дегеннің өз қолымен жазған арызы Артемовтан бір жыл бұрын болса да бір кісі жазған болғалы тұрғаны қалай? Сонда Артемов бұл екі қағазды жазған ба, жоқ Сидоров жазған ба? Мұның қайсысы жалған? Мұнда қандай мақсат көзделген? Неге? Артемовтың ісінде де, Сидоровтың ісінде де олардың суреттері жоқ» деп ойлаған Азаров біраз үнсіз қалды.

Басқа да қазақша кітаптар: https://t.me/kzkitap арнасында





	Енді ол Сидоров Николай Савельевич дегеннің кім екенін тексеріп алуды көздеді. Мұнан бұрын күдік туғызған екі қағазды Мәскеудегі орталық сараптау басқармасына жіберу керектігін, оған дейін Сидоровты тексере беруге шешім қабылдады. Арада бір жеті өткенде Мәскеуден сарапшының қорытындысы келіп түсті. Мұнда Артемовтың милицияга қамауға алынарда жазған түсінігі мен Сидоровтың оперативтік байланысқа алынарда жазған қағаздары Артемов дегеннің қолымен жазылған деген қорытынды келіп түсті. Бұл екі арада Сидоров Николай Савельевич дегенді алдымєн облыстык паспорт жүйесінде тексергенде де, Одақтық паспорт жүйесінде де еш жерде келді, кетті деген мағлұматтың жоғы анықталған болатын. Енді полковник Сидоровтың ісін архивке өткізілсін деп жасалған қаулыға, Сидоров болып келген Артемовты есептен шығарған күніне назар аударғанда сұмдықтың қайда жатқанын біліп отырып қалды.

	«Жарайды, сонымен Артемов Владимир Павлович милицияның құпия есебінде тұрған болды дейік. Сонда ол Сергеевтің де осындай байланыста тұратынын қайдан білді? Бұл мүмкін емес жағдай ғой. Артемовты Сергеев туралы білді, оны ұрылардың ортасында әшкереледі дейік, бірақ оның өзі де суға кетіп өлген жоқ па? Осы жерде оқиғаның тізбегі үзіліп кетіп тұр ғой. Әлде жарғанаттардың арасында тағы бір кісі бар ма? Бірақ Сергеев жаңадан қосылып, кейін сатқын болып саналуы мүмкін, ал Артемов болса, оның әйелінің айтуына қарағанда, ұрылар тобының сенімді мүшесі, бірнеше жыл олармен қоян-қолтық араласып жүрген емес пе. Сонда оны өлтіріп жіберуге кім себеп болды?

	Осы сұрақтарға жауап ретінде Азаровқа тағы бір күдік төбесін көрсеткендей болды...

	Азаров телефон арқылы Синельниковпен байланысып, ертең кездесетінін ескертіп қойды. Ертеңіне қараңғы түскен кезде Синельников Нинамен кездесетін үйде Азаровты күтіп алды. Шай ішіп отырып полковник «Алмаз» туралы сұрады.

	– Осында, Тихонмен жақсы байланыста жүр, бірақ оған Тихоннан әзірге ешқандай ұсыныс болған жоқ.

	– Алмаздың аты-жөні кім еді?

	– Петр Никитич Белов, а Тихон үшін Андрей Алексеевич Шилов.

	– Ол әлі Тихонмен танысқан кездегі үйде тұра ма?

	– Ол сол үйде тұрақты тұрмайтын адам, оны Тихон тез арада әшкерелеп жүрмей ме?

	– Оны сол үйде тағы бір ай ұстауға шешім қабылданып қойды.

	– Жарайды. Дұрыс болған.

	– Немене, жайшылық па?

	– Мұның мәнісін кейін білетін боласың. Енді оның тұратын жерін оперативтік тәсілдермен қамтамасыз ету жағын көбірек ойлан. Ертеңнен бастап Андрей Алексеевич Шиловты өзің орналастырған пәтерде төрт-бес жыл бұрын тұрады деген қағаз толтырып облыстық мекен-жай бюросының есебіне қосатын бол. Үй кітапшаға да оны тіркеп қой. Оның сол үйде көптен бері тұратыны ешкімге күдік тудырмайтын болсын. Тихонды жай адам деп ойлама, ол біздің жұмыстарымызды жақсы білетін болуы мүмкін. Петрды әшкерелесе оның тағдыры Сергеевтің тағдырындай болатынын ұмытпа. Бұл бір. Екінші жағдай былай. «Алмаз» әлі есепке алынған жоқ. Оның ісі менде жатыр. Сен оған менің тапсырмамды жеткізуші боласың, онан алынған мәліметтерді маған жеткізіп тұрасың.

	– Жолдас полковник, бұл нұсқауға қайшы келетін жағдай ғой? – деді ештеңеге түсінбей отырған капитан.

	– Сен нұсқау дегеніңді қоя тұр! Мен саған нұсқаумын! Орында! Түсінікті ме? Бұл бұйрық саған! Сау бол, – деп Азаров шығып кетті. Капитан оны шығарып салмақ болып орнынан ұшып тұрып еді, полковник қолымен қала бер деп белгі берді. Ештеңеге түсінбей қалған капитан аң-таң болып шамалы тұрды да, үйден шықты...

	Косых Андреймен байланысып, онымен кездескісі келетінін және күтетін жерін, мезгілін айтты. Арада жарты сағат өткенде көшеде күтіп тұрған Андрейді Косых машинаға отырғызып қаланың сыртына бет алды. Бұл жолы да өткендегі көрген өзеннің жағасына келіп тоқтап, Косых Андрейге машинасын көріп беруді өтінді. Андрей машинаға отырып оны от алдырып карбюратордың нашар істеп тұрғанын біліп, моторды сөндірді. Машинаның алдыңғы капотын ашып тастап, Косыхпен талдың көлеңкесіне барып жайғасты. Косых оны-мұны әңгіме етіп отырды да, Андрейден айлық табысының қанша екенін сұрады.

	– Табысым жаман емес, өйткені менің жұмысым қаладан қашық жерде болғандықтан айлық жалақыма жиырма бес процент қосымша ақша төленеді. Осы тапқаныма мәзбін. Қатын жок, бала жоқ, шешем екеумізге табысым жетіп артылады, – деді Андрей.

	– Сен маған анау-мынауыңды айтпа, қолыңа қанша сом аласың?

	– Қолыма ұстағандардан қалған бір жүз сексен сом аламын.

	– Иә, былай қарағанға бұл жаман табыс емес, бірақ бұл тамақтан артыла ма? Сен жассың, жақсы киінгің келеді, кинотеатрға барғың келер, ал оған жалғыз бармайсың ғой? Қызбен барасың. Ал қыздардың құлқыны деген құдықтан да терең екенін білесің бе? Нағыз адамша өмір сүргің келсе жаңағы табысың түк те болмайды.

	– Иә, Борис ағай, өмір сүру біреуге оңай, біреуге қиын.

	– Дұрыс айтасың. Біреу күндіз-түні еңбек етіп жүріп зорға күнін көреді, біреу үйінде жатып-ақ байлыққа батып өмір сүреді. Байлыққа жету үшін не керек? Тіршілік істеу керек.

	– Жатып жейтіндердің барын білем, бірақ мұндай өмірді құдай барлық жанға жазбаған ғой.

	– Құдайда нең бар оны қозғап. Адамның бағы өзіне байланысты. Жолын, ебін тапсаң бақыт деген өзінен өзі ағып келіп жатады. Сен өзің бақыт дегеннің не екені білесің бе?

	– Менің түсінігім бойынша, бақыт деген алдымен денсаулық, денің сау болса баршылық та, молшылық та болады.

	– Жоқ, Андрюха. Әрине дені сау адам да бақытты сияқты, бірақ мұнымен ол толық бақытты бола алмайды. Бақыттың ең үлкені – қалтаңдағы ақша! Қалтаң толы ақша болмаса сен бақытты боламын деп ойлама және күштiмiн деп санама өзіңді. Сен мына маған қара. Мен қазір-ақ самолетке отырып Америкадан бір-ақ шыға аламын, ал сен ше? Мұндай мүмкіншілігің бар ма? Әрине, жоқ. Денсаулығың менен артық, ал қалтаң пұштиып тұр! Кім бақытты осы жерде? Сен бе, мен бе? Ақшаң болмаса әлгіде ғана сыйынған құдайың да ештеме істей алмайды, қалтасынан мә деп суырып беретін ақшасы жоқ. Бұл не деген сөз? Бұл құдай – құдай емес, ақша құдай деген сөз. Адам баласы неге ақша дегенді ойлап шығарды дейсің? Құдайдың адамға беретіні болмаған соң ақшаны ойлап шығарған. Құдайға табын, жалын, оның құдіретін мойында. Бұл сенің жаныңа жеңілдік береді, оның құдіретіне сенімің артады. Оған сенсең, табынсаң рухың көтеріледі. Бірақ оның саған қиналғанда мә деп беретін ештеңесі жоқ. Сондықтан тіршілік істеу керек. Тіршіліксіз акша болмайды, ақшаң болмаса сен жорғалаған құмырсқасың, кез-келген сені басып, жаншып кете береді.

	– Мұның рас шығар. Ақшаң болмаса өмір сүру, тірі жүру деген мүмкін емес екенін кім болса да біледі.

	– Ақшасы жоқ адам өмір сүреді, бірақ оның өмiрiн адамның өмірі деуге болмайды. Ақшасы көп адамның итінің жемейтінін ақшасы жоқ адам жеп күн көреді емес пе. Өмірде аштан өліп жатқандар аз ба? Сенің қолыңның өнері бар, күніне бір адамға қызмет көрсетсең, жейтін наныңа тиын-тебен табасың ғой. Жарайды, кейін тағы әңгімелесерміз. Мотор суыған шығар, – деп Борис орнынан тұрып машинаның жанына келіп тұрды. Андрей карбюраторды алып, оның бензин жүрегін жолдарын тазалай бастады. Сонан соң оның қалтқысының жоғары-төмен қозғалысының шегін тексеріп, оны да жөндеді. Карбюраторды қайта жинап орнына қойып, машинаны от алдырды. Мотор бір қалыпты жұмыс істеп тұрғанын көрген Борис Андрейге қарап ризалығын білдірді де, мынау сенің еңбегің үшін деп қалтасынан бір уыс ақшаны алып ұсынды. Андрей Синельниковтің айтқанын есіне алып, берген ақшаны санамастан қалтасына салды.

	– Неге санамадың?

	– Санап қайтемін. Еңбегімді бағалағаныныздың өзі ақшадан қымбат, жасыңыз үлкен, қолыңызды қайтармаймын дедім. Ақша дегеннің құдіретті екенін жаңа ғана айттыңыз ғой. Дегенмен, есіңізде болсын, келесіде берген ақшаңызды алмаймын.

	– Маңдай теріңді төгіп тапқан ақшаны алмасаң, тер төкпей табылатын ақшаны тіпті алмайтын болдың ғой?

	– Рас айтасыз.

	– Онда кеттік, – деп Борис рөлге отырды. Жолда келе жатып, Борис келесі кездесу туралы келісіп алды.

	Келесі кездесудс Борис өте көңілді болып көрінді. Андрей де қуанышты екенін жасыра алмады. Бұл жолы қаланың шетіне шықпады, машинаның ішінде отырып әңгімелесті.

	– Бір жұмыстың реті келіп тұр, ол орындалса сен де, мен де ақшаға қарық болуымыз мүмкін. Қалай? – деді Борис Андрейге қарап.

	– Не жұмыс? Менің қолымнан келмесе де көмегімді аямаспын.

	– Қиын жұмыс емес, тек қауіпті.

	– Солай ма?

	– Алдымен бір-бірімізге сенімді екенімізге көз жеткізуіміз керек. Сонан соң... .

	– Сенімді болу үшін мен не істеуім керек?

	– Сөзбен ғана емес, іспен. Егер осыған лайық болсаң ғана әңгiменi созуға болады. Саған бірнеше күн мүмкіндік беремін. Ойлан..

	Әбден ойланып алып шешіміңді айтатын бол. Менімен келешекте бірге болсаң ақша да, байлық та болады. Ал бірге болмаймын десең, онда зорлық та жоқ, зомбылық та жоқ, бір-бірімізбен сыйласқаннан басқа ештеңе қалмайды. Тек осы әңгімелер екеуміздің арамызда ғана қалсын. Түсініп отырған боларсың?

	– Түсінікті. Тек оңай жолмен қалайша көп ақшаға ere болатыныма көзім жетпей, онша сеніңкіремей отырмын.

	– Көзің кейін жететін болады, ал сенім дейтін болсаң бұған күдігің болмасын. Бір жетіден соң осы жерде тағы кездесетін болайық, – деп Борис әңгімені бітірді. Андрей машинадан түсіп қала берді. Андрей болып жүрген Петр енді Бористан қорқайын деді. Үйге келген соң телефон арқылы Синельниковпен кездесу туралы келісіп алды. Өзіне белгілі үйге келіп кіргенде Синельников мұны күтіп отырған еді.

	– Не болып қалды? – деді капитан амандық біліскен соң.

	– Үлкен жаңалық бар, – деп Петр капитанға Бориспен болған әңгімені баяндады. Мұны тыңдап отырған капитан әрі қуанды, әрі ойланып қалды. Ендігі жерде Петрдың әр басқан қадамы бақылауға алыну керек еді. Келесі кездесуде айтатын әр сөзін ойластыру қажет. Осының бәрін ойлағанда денесі мұздап кетті.

	– Сонымен келесі жетіде мен кездесуге барғанда Борисқа не айтуым керек? – деді абыржып қалған Петр.

	– Ол саған ауыр қылмысқа қатысу туралы ұсыныс жасайтыны белгілі, сенің сейф бұзатын аспаптарыңның барын көрді, сенімен әңгімелесті де. Демек, сенсіз олар аяғын баса алмайды. Оларға сейф ашатын адам ауадай қажет. Ол жерге барсақ сен де, мен де ақшаға қарық боламыз дегені тек айтылған жоқ, сені ақшаға қызықтырып апармақшы. Қорықпа! Сен жалғыз емессің. Мен бармын, полковник бар, сені аман сақтаудың барлық шараларын қолданамыз. Сен өте қауіпті, айлалы қылмыскерлердің арасына барғалы тұрсың, сақ бол. Егер тәуекел, барамын десең оныңды айт. Бара алмаймын десең біз де сені зорламаймыз, өйткені бұл ойнайтын жағдай емес. Сенің амандығың олардың мың рет жасаған қылмыстарынан қымбат. Борис айтқандай, бір жеті ойлан, бір күн бұрын шешіміңді бізге айтарсың. Біз оған дейін сені қамтамасыз ету жолдарын жоспарлап қоярмыз. Сол кезде сен толық тапсырма алатын боласың, – деп Петрға боссың дегендей белгі берді. Ол шығып кеткен соң капитан кешке Азаровпен кездесуді ойланды.

	Кешке жұмыс аяғы біткен соң Синельников Азаровтың кабинетіне кіріп, Петрдың жағдайын баяндады.

	– Несі бар, сенің Петрің жарғанаттарға баратын жолға тура шыққалы тұр. Тихонның бір жетіден соң кездесейік дегеніне қарамау керек, ол өте айлакер адам, айтқанынан бұрын-ақ кенеттен келіп Петрды алып кетуіне күмән келтірме. Сергеевті солай етіп алып кеткені есіңде ме? Сондықтан Петрды бір сағатқа көзден таса қалдырмау керек деп ойла. Әрине, оның шешімін бізге күту керек, ал дайындықты бүгіннен баста. Барлық шешіміңді менсіз бастама, ақылдаспасақ Петрдан да айрылып қалуымыз мүмкін. Онан айрылсақ екеумізге милицияда жұмыс істеудің қажеті жоқ, – деді толковник. Петрдың Бориспен кездесуіне үш күн қалғанда Петр капитанға Азаровпен кездескісі келетінін ескертті. Қараңғы түскен соң Петр капитанмен кездесетін үйге келді. Мұны күтіп отырған капитан Азаровтың келетінін айтты. Бұлар оны-мұны соз қылып отырғанада Азаров та үйге келді. Енді үшеуі отырып әңгімелесті.

	– Мен келістім, – деді Петр әңгімені өзі бастап. – Маған сіздердің алға қойған мақсаттарыңыз белгілі, ол ұрыларды тобымен қолға түсіру. Олар қолға түскен кезде мен де олармен бірге қамауға алынуым керек. Олай болса мен де сот алдында жауап беруім сөзсіз. Сонда қалай? Мені сотталудан құтқарып ала аласыздар ма? Міне осы мәселеге менің ақылым жетпей тұр. Менің сотталғым келмейді, себебі мен еркіммен ұры болғым келмейді.

	– Біріншіден, бізге ұрыларды ұстауға әлі ерте. Бұл жолы ұрыларға жол ашық болады. Екіншіден, сені қандай жағдай болмасын құтқару деген бізге ештеңе тұрмайды. Құтқарамыз. Тек сен аман бол. Оларға аңқау адамдай көріне біл. Олардың айтқанын үнсіз орында. Осы қолыңнан келетін болса біз саған келісім береміз, – деді Азаров.

	– Қолымнан келеді.

	– Сенен біз көз жазбаспыз, бірақ жаныңа жақындай алмайтынымызды түсінерсің. Сондықтан сақ бол, әсіресе сейфті ашып бергеннен кейін байқа. Ал, ертең сейф ұрлауға барамыз, сен қалай дейсің деп сұраса, бірден келіспе, жүрексінгендік көрсет, оларды қайрай түс, жалындыруға тырыс, тек мұның да шегін біл. Расын айтайық, олар сенсіз ештеңе істей алмайды. Сондықтан өз бағаңды көрсете біл, тек қарсылық сөзден аулақ бол. Жұмысыңды ынтамен iсте. Соңғы қалған күндері көшеге шыға берме, таныстарыңмен кездесуден аулақ бол. Сенің көшеде біреумен сөйлесіп тұрғаның олардың күдігін туғызады да, сен қауіпті адам болып қаласың, бұл сен үшін өте қауіпті. Борис дегенмен кездескеннен кейін сен бізбен байланыса алмауың мүмкін. Олар сені ұрлық жасаудан бұрын шақырып алып ешқайда шығармай қоюы мүмкін. Мұндай жағдайда сен бізге хабар беремін деп әрекет жасауды ойлама, күдікті болып қаласың. Олар сенің әр қимылыңды көзден таса етпейді. Сен әлі олардың сынағынан толық өткен жоқсың. Қалай?

	– Түсінікті. Қандай жерге баратыным да, кімдермен болатыным да, неге баратыным да маған түсінікті. Тек қадамым құтты болсын деп тілеңіздер.

	– Жарайсың! Бұл біздің басты тілегіміз, – деп Азаров шығып кетті. Онан соң Петр шықты, оның артынан екі барлаушы еріп, үйіне дейін жеткізіп салды. Борис дегенмен келісім бойынша Андрей болып жүрген Петр өзі білетін жерге келіп күтті. Айтқан мезгілінде ол да келіп, мұны машинасына отырғызып, біраз жер барып тоқтады да әңгімені бастады:

	– Иә, Андрюха, жағдайың қалай? Көңіл-күйің жақсы ма?

	– Жаман емес.

	– Қандай шешім қабыладың?

	– Мен не істейтінімді білмей тұрып қандай шешімге баруым керек? Өткенде маған бірдеңе айтам деген өзіңіз едіңіз ғой? Сол сөзіңізді айтыңыз. Соңғы сөз менікі. Бәлкім, оларың менің қолымнан келмейтін шығар?

	– Сенің қолыңнан әбден келеді, сондықтан мен саған сөз салып отырмын. Сен бізге өзіңнің темір пісіретін аспабыңмен керексің.

	– Аспап бар уақытта дайын. Затыңызды біздің сарайға әкеліңіз, осы жерде көрейік, – деді Андрей аңқауланып,

	– Сенің қызметің басқа жерде керек.

	– Ақыр айтатын болсаңыз несіне қиналасыз, айтыңыз.

	– Айтайын. Бірақ алдымен ол туралы ешкімге тіс жарып айтпаймын деп ант беруің керек. Ал берген антын бұзған адам тірі жүрем деп ойламасын! Осы жердің беті түгіл, жердің астына кіріп кетсең де адам боп жүрем деп ойлама, бұған мен кепілдік бере аламын!

	– Мен неге біреуге айтуға тиістімін? Сізді қатты сыйлайтын адамым деп жүргенде бұл не дегеніңіз, Борис ағай? Ант бер десеңіз берейін, бірақ мен өзіме сенгендіктен ант беріп жатуды артық деп ойлаймын.

	– Сен бізбен бірге бір жерге баруың керек. Ол жерде сенің міндетің сейфтің аузын ашып беру. Қалған жұмыс біздікі, ал табыс бәріміздікі.

	– Ол жерге темір пісіретін құрал керек қой, оны қалай алып кіреміз? Баратын жердегі сейф қандай? Анау-мынау сейфтерді кішкене дорбаға салып алып жүретін темір пісіргішпен-ақ ашуға болады. Мен тоңазытқышты да жөндейтін маманмын ғой.

	– Мына мүмкіншілігің тамаша болды! Сен жалғыз болмайсың, қасыңда тағы бір кісі болады. Кіріп-шығуыңды қамтамасыз етеміз.

	– Бұрын-соңды мұндай жұмысқа қатысқан жоқ едім. Жасымда майда-шүйде ұрлық жасаймын деп ұсталып қалып едім, ал мына сіздердің баратын жерлеріңіз өте қауіпті екен, қорқыңқырап тұрғаным рас. Әлден-ақ жүрегім дауаламай тұр, – деп Андрей қиналғандай түр көрсетті. Бірақ Борис мұны жігерлендіре түскісі келіп, бұл жұмысты басы-аяғы бес-алты минутта бітіретінін айтып жұбатқандай болды.

	– Жарайды. Мен келістім, аспабым дайын. Сіздің мені жолға тастап кетпейтіндігіңізге сенем.

	– Сенің келіскенің әңгіменің басы ғана. Менен де жоғары тұрған кісі не дейді. Мұндай шешесінің сүті аузынан кеппеген сарғалдақты қайтесің деп жүрсе сенің келіскенің осы жерде қалады. Сондықтан асатпай жатып құлдық демей тұра тұр, хабарын өзім айтам. Тек аузыңа берік бол, – деп Борис бүгінгі әңгіме осымен бітті дегендей болды да, машинасын от алғызды. Үйіне қайтып келген Петр бұл болған әңгімені Синельниковке баяндады, ол Азаровқа жеткізді.

	Азаров енді «Жарғанаттар» операциясының алда тұрған барысын ойланды: «Петр жайлап ұрылар тобына жақындады. Косыхтан басқа онан жоғары тұрған біреу бар екені байқалып қалды. Ол не дейді? Андрейге сенеді ме, жоқ па? Оны тексеріп алғаны сөзсіз. Шамасы сенбейтін еш нәрсе таппаған сияқты. Бірақ кім білсін, тексеру әлі бітпей жатса ше? Ұрылар өте сақ қимылдайтындар, Андрейді қатарға бірден ала қоймайды. Сергеев сияқты мұны да сынақтан өткізетін болады, яғни, Андрейді бір күн бұрын пәлен жерге барамыз, дайындал деп ескертіп, ол күні барамыз деген жерге тек барлаушыларын жіберетін болады. Олар біздің торуылшыларымызды сол маңайда байқаса, Андрей . милицияның жіберген жансызы болып шыға келеді де, оның көзін сол сәтте құртып тынады. Сергеевпен болған сынақ екінші рет қайталануы сөзсіз.

	– Сондықтан бұл алдауға біздің екінші рет түспеуіміз керек. Егер осылай мен ойлағандай болып шықса «Жарғанатттар» операциясына күрделі өзгерістер енгізуге тура келер» деп Азаров өзімен өзі ақылдасып отырғанда басына неше түрлі оперативтік тәсілдер бірінен соң бірі келіп жатты.

	Арада он бес күн өтіп Петрдың вахтада жұмыс істейтін кезеңі де жетті. Ол кеткен соң Синельниковтің басқа жұмыстармен айналысуына мүмкіндік туды. Петрға байланысты шаралар кейінге қалдырылды. Он бес күн тағы да өтіп Петр вахтадан келіп үйінде отырғанда Борис телефон арқылы кездесуді өтінді. Бұл жолы да бұлар машинаның ішінде отырып әңгімелесті.

	– Сен туралы Шефпен келістім, ол сені біраз күннен соң ғана қуаттады. Енді саған шынымды айтуға тура келді, жақсылап тыңдап ал. Қаланың сегізінші шағын ауданында үлкен өндіріс товарларын сататын дүкен бар. Құдай қаласа сол дүкенге түсеміз ба деген ниетіміз бар. Баратыннан бір күн бұрын мен саған хабар беремін, сен теефоныңды қасыңа алып жат. Мен саған «Бұл теміржол вокзалы ма?» дермiн, сен «Иә?» дерсің. Мен саған «сағат онда келетін пойыз уақтылы ма?» деп сұраймын. Сен «Иә» деп қоя сал. Бұл менің сағат онда мені үйінде отырып күт дегенім. Келістік Қой? Ұмытпайтын шығарсың?

	– Жоқ. Тек қай күндері мен үйде телефон соғуыңызды күтейін?

	– Алдағы демалыс күні күтіп көр, ол күні болмаса өзім тағы ескертемін, – деп Борис кетуге ыңғайлана бастады.

	Петр бұл әңгімені Синельниковке жеткізді. Ол Азаровқа келіп баяндады.

	– Бұлар айтқан дүкенге бармайды, оны сыртынан торуылдайтын болады. Егер біз сол күні қимылдасақ, онда Петр әшкереленеді. Сондықтан біз ол күні дүкенді «ашық» қалдырамыз, маңына торуылшы жібермейміз. Бірақ дүкеннің меңгерушісіне ақша, алтын-күміс заттарын қалдырмаңдар деп ескерту керек. Меніңше, ол дүкенде алтын заттар сатылмайтын сияқты еді. Сонымен Петрмен бірге бізге де Косыхтың телефон соғуын күту керек, – деп Азаров әңгімені бітірді.

	Бориспен кездескеннен соң Петрдың да жаны тыншымады. Алда тұрған жұмыстың немен бітеріне көзі жетпей мазасы кетті. Демалыс күні жақындаған сайын жүрегіне қорқыныш кірейін деді. Бірақ Борис жексенбі күні емес, сенбі күні түнде телефон соғып шартты сөздермен байланысты. Трубканы қоя салысымен Петр да Азаровқа телефон арқылы «дайынмын» деген бір-ақ сөз айтты. Мұны естіген Азаров қарауындағы оперативтік қызметкерлерді «Жарғaнaттaр» операциясында көрсетілген шаралар бойынша орын-орындарына жіберді. Он бес минут ішінде таратылған күштер өз орындарында тиісті тапсырманы орындауға кірісті.

	Петр да Бористың келуін күтіп дайын отырды. Сағат он болды, бірақ Бористан хабар болмады. Он бір болды, Борис әлі жоқ. Он екіден сағат өтсе де келіп тұрған Борис болмаған соң Петр далаға шығып үйдің маңын бір айналып шықты. Бірақ көшеде тұрған машина болмаған соң үйіне қайтып келді. Телефонды қасына қойып, жатып дем алды. Сағат төртке жақындағанда көзі ұйқыға кетті.

	Бұл түні Синевников те көз жұмбады. Оның барлаушысы да таң атардың алдында ғана тарасты. Полковник Азаровтың топшылағанындай болды. Ұрылар тобы бұл түні дүкенге шабуыл жасамады.

	Азаров енді шынымен ұрлық болатын күнді күтті және бұл күннің қашық емес екенін де топшылады. Кабинетінде жұмыспен отырған болатын. Мезгіл сағат түнгі оннан аса бергенде телефон зарлап қоя берді. Азаров трубканы көтергенде «дайынмын» деген сөзді естіп, өз құлағына өзі сенбесе де, іске кірісті. Күн жексенбі болатын. Азаровтың жоспары бойынша ұрылардың қай жерге баратынын күні бұрын білу бірінші ретте тұрған мәселе емес еді. Басты мақсат: Петр үйінен шығысымен оның соңына түсіп қайда баратынын бақылау, яғни ұрылардың қылмыс жасауға басқан бірінші қадамынан бастап, оның аяғына дейін бақылау. Бүгінгі оперативтік шаралардың барлығы осы мақсаттың шеңберінде жүргізіліп жатты.

	Түнгі сағат онда Борис Андрейге телефон соқты да, арада жарты сағат өткенде Андрейдің терезесін екі рет тырс еткізіп шертті. Андрей болып жүрген Петр жалма-жан темір пісіретін аспабын қол дорбасына салып, далаға шықты. Көшеге шыққанда өзін күтіп тұрған машинаның есігі ашылды. Андрей машинаға отырғанда, Бористың қасында отырғанның кім екенін білмеді. Машина зырғып ала жөнелді. Андрей бір үйге барып ұрылар ақылдасатын шығар деп ойлап еді, олай болмады. Машина теміржол вокзалына жетіп, көп машиналардың арасына келіп тоқтады. Ештеңеге түсінбеген Андрей үнсіз отыра берді. Машинаның алдында отырған екеуде де үн жоқ. Шамалыдан соң Борис Андрейге қарап жағдайын сұрады. Сонан соң аспабы туралы сұрады. Осымен өзара әңгіме бітті. Андрейдің ойына неше түрлі болжамдар келгенімен оның біреуіне тоқтай алмады. Сағат түнгі бірде бұларға тағы бір кісі келіп қосылды. Жарты сағат өткен соң машина орнынан қозғалды. Олардың соңынан бақылаушылар машинаның қай жерде кетіп бара жатқанын шартты сөздермен баяндап отырды...

	Мұнан екі күн бұрын Азаров «Изумруд» дүкенінің меңгерушісіне телефон соғып, оны өзіне шақырған болатын. Амандасып болған соң Азаров ол кісіден дүкенде алтын-күміс заттар көп пе деп сұраған.

	– Қоймада алтын-күміс заттар қазіргі кезде жоқ, олар түгел сатылып біткен, жақында жаңа партиясы түсуі керек еді, бірақ әлі келе қойған жоқ, – деді меңгеруші.

	– Алтыннан басқа қымбат бағалы тастар бар ма?

	– Олар болып тұрады, бірақ қазір жоқ.

	– Олардың түсу тәртібі қалай?

	– Біз сұраныстарды жинап, өндіріс орнына тапсырыс береміз, соған сәйкес тауар келіп түседі де, біз оларды сұраған кісілерге сатып үлгіреміз. Қазір он шақты кісіден сұраныс бар. Сізге қандай бағалы зат керек еді?

	– Маған алтын да, басқа бағалы тас та керек емес.

	– Heгe?

	– Үйде тыныш ұйықтағаным артық, – деп күлді полковник.

	– Иә, Сізге алтынның қажеті жоқ.

	– Неге олай дейсіз?

	– Сіз өзіңіз алтынсыз ғой! – деп күлді меңгеруші.

	– Людмила Алексеевна, біз көптен таныспыз. Менің алтын сұрап барғанымды көрдіңіз бе?

	– Білемін, жұбайыңыз бір рет бізге келгенде қолында жай алтын сақинасы да жоқ еді. Алтынға сұраныс өте көп, ол кісі алтыннан жасалған зат іздеп келген шығар деп ойлап едік, біз қателескен екенбіз. Біздегі сатушы қыздар жұбайыңызды көріп, алтындай әйел екен дегенде, мен оларға бұл кісінің жұбайы полковник, алтыннан да қымбат дегенімде біздегі қыздар аузын ашып қалған еді.

	– Осы сөзіңізді лейтенанттың көзінше айтпайсыз-ау, ә?

	– О, не дегеніңіз. Лейтенанттарға мен қызықпаймын. Лейтенантқа сіздің қасиетіңізге жетем дегенше қанша уақыт кетеді? Адамның бағасы жастығымен өлшенбейді, асыл қасиеттерімен бағалануы керек. Мұндай қасиетке ие болу үшін лейтенанттарға көп жылдар керек, жолдас полковник, – деп меңгеруші Азаровқа қиылып қарап күлімсіреді.

	– Людмила Алексеевна, біз тереңге кетіп бара жатырмыз, батып кетпей тұрып, өзіңізді шақырған себебіме көшейін. Менің айтайын дегенім мынау еді. Егер дүкенде алтын-күміс заттарыңыз болса, бүгіннен бастап қоймада сақтамай тұра тұрсаңыз. Кейін жағдай жақсарған кезде мен айтармын. Сақтықта қорлық жоқ деген ғой. Менің шақырғанда айтқым келген өтінішім осы, – деді Азаров меңгерушімен шамалы әзілдесіп алған соң. Бұл ұсыныспен толық келіскен меңгеруші Азаровқа рахметін айтып қоштасуға қолын созды...

	Машинада отырғандар үнсіз. Бір жерге келгенде Борис машинаны көшенің жиегіне тақап тоқтатты, шыға берулеріңе болады деді отырғандарға. Андреймен бірге тағы екі кісі машинадан шығып ілгері қарай жайлап жүріп келіп, көшенің қиылысынан оңға бұрылды. Көшеде кісілер әр жерде бір кездеседі, олар бұл үшеуіне көңіл аударып жатқан жоқ. Ерсілі-қарсылы жүріп жатқан машиналар да сиреп қалған. Бұлар көп қабатты үйлердің бірінің төменгі қабатында орналасқан дүкенге жақындап келіп, қораның ішіне кірген кезде көшедегі электр жарығы кенеттен сөніп қалды.

	Осы сәтте бұлар дүкеннің қосалқы есігіне жетіп келіп, көзді ашып-жұмғанша есікті ашып, үшеуі суға сүңгігендей жоқ болып кетті. Арада бес минут өткенде Борис машинасымен осы дүкенге жақындап келіп тұрды. Ішке кіргендер сейфтің құлып тұрған жерін айнала темір пісіргіш аспаппен ойып алды да ішінде жатқан заттарды қапшықтарға салып алып, жаңағы кірген есікке келіп, тысқа назар салды. Әрегіректе тұрған біреу бұларға қолын бұлғады да жоқ болып кетті. Бұл үшеуі жүгірген бойда көшеге шықты да, жайлап басып кете берді. Бұлар бұрыштан асқанда көшеде электр шамдары қайта жанды. Бұл кезде ұрылар өздерін күтіп тұрған машинаға отырып жөнеп кеткен болатын. Ұрылардың бұл әрекеттерін алыстан қараңғыда көретін аспаппен барлаушылар бақылап отырған еді. Дүкенге кірген үшеудің бірі Петр екенін, оның аман-есен дүкеннен шыққанын Азаровқа баяндап алды да, олардың отырған машинасының соңынан бақылау жұмысын жалғастыра берген. Азаровтың қасында отырған Синельников шыдамы жетпей:

	– Енді не болады? Ұрылар неге ұсталмады? – деді ештеңеге түсінбей.

	– Бүлк етпе. Әлі іс біткен жоқ. Қызығы алда, – деп қоя салды полковник.

	Ертеңіне сағат жетіден өте «Изумруд» дүкеніне ұрылар түсіп, сейфтегі алтын заттар қолды болған көрінеді деген суық хабар қалалық милицияға келіп жетті. Оқиға болған жерге милиция адамдар келіп қылмыстылардың ізін зерттеп жатты. Сейфтен болған ұрлық барлық уақытта күрделі қылмысқа жататын болғандықтан мұндай оқиға болған жерге милиция бастықтарының міндетті түрде келуі қалыптасқан әдет болатын. Қалалық милицияның бастықтары дүкенге келіп қылмысты зерттеп жатқанда облыстық басқармадан Стаценко басқарған жігіттер келіп жұмысқа кірісіп кетті. Ең соңынан Азаров келіп, оқиғаның жүріп жатқан оперативтік іздестіру шараларының барысымен танысты. Оқиға болған жерде қылмыстылар қолдарының немесе аяқтарының ізін қалдырмаған. Дүкенге неше ұрының кіргенін де анықтау мүмкін болмағанын Азаровқа Стаценко қысқаша баяндап берді.

	– Сейфте не сақталады екен? Ақша ма, асыл заттар ма?

	– Дүкен меңгерушісінің айтуынша, сейфте ақша болмаған, кеше саудадан түскен ақшаны банкіге өткізген, бұл күндегі тәртіп. Ал бағалы заттар бар, бірақ алтын заттар жоқ сияқты, – деді Стаценко. – Мұнан екі күн бұрын заттардың бір партиясы келіп түскен екен, олардың ішінде құнды асыл заттар жоқ дейді.

	Азаров ойланып қалды: «Кім бар екен дүкенге зат келгенін дер кезінде ұрыларға жеткізген?».

	– Рас па екен заттың келгені? Документтер тексерілді ме?

	– Жігіттер тексеріп жатыр.

	– Ал сен өзің жаңадан келіп түскен заттар туралы ұрлық болғанға дейін білмедің бе?

	Енді Стаценко ойланып қалды. Білем десе де, білмедім десе де Азаров мұны аяйын деп тұрған жоқ еді. Осыны сезген Стаценко үнсіз қалды.

	– Түсінікті, – деді Азаров капитанға қарамай. Мына сөз Стаценкоға тіпті жаман болды. Онан да білмедім деп құтылғанда әлде қайтер еді. Амал не, айтылар сөз айтылды. Не болса да білдім де айтканды жөн деп санаған Стаценко полковникке заттың келгенін білдім деді. Азаров мұны есітіп, Стаценкоға қадала қарады.

	– Білгенім рас, жолдас полковник, бірақ алтын заттар жоқ деген соң онша мән бермеген едім, жігіттерді ескертпегенімнің де себебі сол еді, – деді бұл қиыннан жол тапқандай болып.

	– Жарайды, – деп қоя салған полковник: «Бұл қоймада бұрыннан қалған заттардың жоқ екенін, бар екенін білген жоқ қой? Әлде меңгеруші бұл туралы бүгін айтты ма екен?» деп ойлады ішінен.

	– Бірақ сен бұрын келіп түскен заттардан қалғаны бар ма, жоқ па мұны білген жоқсың ғой? – деді полковник сынай түскісі келіп,

	«Міне бәле қайда жатыр?» деп састы капитан Стаценко өзінің өтірігінің полковниктің алдында өре баспай қалғанын сезіп.

	– Қиналма, капитан. Төбеңнен қылыш төніп тұрса да өтірік айтпа, өтірік сөз жігітке абырой бермейді, – деді де қойды Азаров. Енді Азаров сейф тұрған бөлмені көргісі келіп алға жүрді. Стаценко да еріп келе жатты. Қойма ішінде негізінде сарапшылар ғана жұмыс істеп жатқан.

	– Дүкен меңгерушісі қайда? – деді полковник.

	– Өзінің жұмыс кабинетінде, оперативтік қызметкерге түсінік беріп жатқан шығар, – деді аға сарапшы Иванов. Азаров Стаценкoмен меңгерушінің кабинетіне келіп кірді.

	– Дүкеніңізді тонап кетіпті, не алғаны анықталды ма? – деді меңгерушімен амандасып алған соң.

	– Осындай жағдай болды. Ұрылардың алғаны қасықтар, шанышқылар салынған майда қораптар. Сағаттар бар еді, олар да қолды болған.

	– Сауда залында заттар қалған ба еді?

	– Сауда залында жұмыс біткен соң заттарын қораптарға салып сатушылар сейфте қалдырады. Ертең келгенде төрт көзіміз түгел отырып сейфті ашамыз, әр сатушы өздерінің қалдырған заттарын алып жұмыс орындарына жайғастырады.

	– Осыдан екі күн бұрын заттың келгенін кім білді? Зат түсіріп жатқанда бөтен біреулер болған жоқ па?

	– Заттың келіп түсіп жатқанын осы бес қабат үйдің тұрғындарының көрмеуі мүмкін емес, ал не зат келгенін сатушылардың өзі екінші күні ғана біледі. Ал қандай заттың келетінін күні бұрын мен білемін, сонан соң келген күні бас бухгалтер біледі. Заттарды салған қораптарды мен ашып, бәрін қабылдап аламын да, сонан соң сатушылар күнделікті сұраныстары бойынша зат қабылдап алады, ол заттар менің есебімнен шығады.

	– Жаңадан келген заттар туралы немесе оларды қабылдайтын кезеңде милиция органдарына ескертіледі ме? Сіздерге келетін заттардың көпшілігі асыл заттар емес пе?

	– Ескерткенім жоқ, себебі, маған келіп түскен документтер бойынша, келетін заттардың ішінде асыл заттар жоқ еді, – деп меңгеруші төмен қарады.

	– Жарайды. Екінші мұндай жасамаңыз, – деп Азаров кабинеттен шығып кетті. Жаңа ғана Азаровқа білдім деп өтірік айтқаны әшкереленген Стаценконың көңіл-күйі өзгеріп сала берді. Азаровтың өтірік сөз жігітке абырой бермейді деген сөзін есіне алып, ернін тістеді...

	Ұрылар олжалаған заттарын үйге келген соң саудыратып шығара бастағанда-ақ олардың түстері бұзылып кетті. Олардың ішінде ақша да, алтын да жоқ екенін көргенде Косых шашын жұлды. Бірақ Шефтің айтуымен барған соң не істесін. Шефке не айтарын білмей санын соқты.

	– Шефке не дейміз? Сендер басқа сейфпен айналысқан жоқсыңдар ма осы? – деп Еремеевке қарады оқты көздерімен.

	– Қоймада онан басқа сейф болған жоқ қой, – деп ол Андрейге қарады. Андрей де оны қоштады.

	– Есіл еңбегім-ай. Сәті түспеген жағдай болды-ау. Қалайша Шеф қателесті екен? Мүмкін емес. Ол тегінге есіктің кілтінің үлгісін алып берген жоқ қой, бірдеңені білмесе? – деп өкiндi Косых. Еремеев пен Савченкода үн жоқ. Андрей болса бұл екеуінің атын да білмейді, сейфті ашып бергенін ғана біледі.

	– Не дейміз Шефке? Телефон соғамыз ба, жоқ ертеңге дейін осында үнсіз отырамыз ба? – деп Борис қасындағыларға тағы қарады. Бірақ бұған жауап берген ешкім болмады. Бұл жолы ұрылар бірінші рет соққы алғандай сезінді, сондықтан болар, бәрі терісіне сыймай отырғандай көрінді.

	– Мына боқтықтарға бола ұйқымнан қалдым-ау, – деп Еремеев стол үстінде жатқан заттарды қолымен бір ысырып қалғанда бәрі салдырап жерге шашылды.

	– Сенің денің сау ма? Сағаттар сенің күніңе жарамай ма? Жина тез бәрін! – деп Косых ашу қысып жанып кетердей болды. Еремеев амалсыздан еңкейіп заттарды жинап, стол үстіне қойып жатты. Косых телефон трубкасын алып Шефке «Пойыз уақытында келді» деді де трубканы қоя салды.

	– Барлығымыз осында қаламыз. Ертең көшеде халық көбейген кезде біртіндеп шығып тайып тұрамыз. Заттарды бөлісу Жуктың үйінде болады. Андрюха, ол жерге екеуміз бірге барамыз, – деп Борис киімімен отырған жеріне құлай салды да, қор етіп ұйқыға кетті. Еремеев пен Савченко да жатып қалды. Андрей Косыхтың жанына барып жатты. Бұларды Азаровтың барлаушылары таң атарда ғана қалдырып тарасқанын ұйықтап жатқандардың ішінде Петрдың өзі де білмеген едi.

	Ертеңіне сағат ондарда Петр Синельниковке аман-есен келгенін білдіріп телефон соқты. Бұл хабар Азаровқа да жетіп, оның да көңілі тынғандай болды. Түнімен көзі ілінбеген Петр үйіне келіп төсегіне жатқанымен ұйқысы келмеді. Ұрылар тобында болып, көп нәрсеге көзін жеткізгендей болды. Бористан басқа екі адамды көрді, тек олардың аты-жөнін білуге мүмкіндік болған жоқ. Кейін ұрлаған заттарды бөлісуге шақырғанда болмаса, ол екеуінің атын атаған ешкім жоқ еді. Бұлардан басқа Шеф дегеннің барын білген Петр Азаровпен кездескенше асықты. Бұл кездесуді Синельников ұйымдастырды. Түнгі сағат онда белгілі үйде үшеуі кездесіп, шай үстінде әңгіме басталды.

	– Сен үйден шығып қайда болғаныңды, «Изумруд» дүкеніне қалай барып, қалай қайтқаныңды бізге айтпай-ақ қой. Біздің барлаушыларымыз мұның бәрін сол кездерде жеткізіп отырған. Сен маған дүкеннен шыққан соң қай жерде болдыңдар, ол жерден қалай, қашан шыққандарыңды, ұрлыққа кімдермен барғаныңды, не көрдің, не естідің, н білдің – осының бәрін асықпай түгел айт, – деді Азаров Петрға.

	– Дүкенге менімен, Бористан басқа, тағы екі адам барды. Бірақ олар озара тілдескен жоқ, олардың атын Борис атаған жоқ. Машинаның рөлінде Борис отырды. Мен қайтуда қай көшемен жүргенімізді білмедім, машинаның терезелері қараңғыланған. Байқағаным, машина бір оңға, бір солға бұрылып, қайда бара жатқанымызды аңғара алмадым. Машина бір жерге келгенде жарығын сөндіріп біраз жер жүрді де, оңға бұрылып сиырдың тіліндей көшеге түсіп жүрдік тс, солға қарай жүрдік. Сонан соң көп ұзамай бір үйдің қасына жетіп, дарбаза ашық екен, ішке кіріп тоқтадық. Үйге кірген соң дүкеннен келген заттарды стол үстіне жайып тастағанда олардың ішіне алтын да, ақша да жоқ болып шықты. Ұрылар қатты кіжінді. Онан кейін Борис IIIефке телефон соғып, пойыз уақытылы келді деген создерді айтып, трубканы қоя салды да, бүгін осы үйде түнеп шығамыз деді. Бәріміз отырған жерімізге җатып қалдық. Басқаларды қайдам, мен көзім ілінбей жаттым. Бір кезде Борис мені оятып жүр кеттiк деді де, мені ертіп далаға шықты. Қорада тұрған машинаға мен отырғанда оның артқы орындығында тағы біреу отыр екен. Борис мені соның қасына отырғызып, өзі рөлге отырды. Машина қозғалмастан бұрын қасымда отырған менің көзімді байлап, шалбарымның белбеуінен мықтап ұстап отырды. Машина көшеге шығып қалай кетіп бара жатқанын біле алмадым. Бір жерге келгенде машина тоқтап, Борис маған енді үйіңе бара бер, бізге тағы керек боласың, біз әлі талай кездесеміз деп, көзімді байлаудан босатып, кешірім сұрады. Сонан соң сау бол деп машинасын ұшыртып алға қарай жүріп кетті. Түн әлі қараңғы екен, басым айналғандай болып тұрып қалдым. Шамалыдан соң алыста көрінген электр жарығына қарай жүріп, жарыққа жеткенде өзімнің Черновская көшесінде екенімді білдім. Сонан соң артымнан бір тақси келе жатыр еді, соны тоқтатып үйіме жеттім. Айтпақшы, Борис әкелген заттарды ертең Жук дегеннің үйіңде бөлісетінін, ол жерге Борис мені өзі ертіп баратынын айтты, – деп Петр әңгімесін бітірді. Бұл әңгімені үнсіз тыңдап отырған Азаров барлаушылардың адастырып кеткен шығар деген өзінің жорамалы дұрыс екенін біліп, іштей өкінді. Сонан соң дүкенге бірге кірген екі кісінің түс-тұлғасын сұрап алып, Азаров Петрдың алғашқы қадамы құтты аяқталып, үйге аман-есен келгеніне қатты риза болғанын білдірді, қалған әңгімені Синельниковке тапсырып, үйден асығыс шығып кетті.

	Кабинетіне келген соң Азаров Петрдан естігендерін ой елегінен өткізді. «Бізге белгілі Тихон деген жарғанаттарды басқарушы емес сияқты, ал онан жоғары тұрған Шеф кім? Сергеевтің өліміне себеп болған. Тихон ба, Шеф деген бе екен? Жарғанаттардың ішінде Тихонның өктемдігі жоғары сияқты еді, сонда Шеф қандай рөлді атқарады? Демек, бұл екеуінің бірі – ұйымдастырушы, екіншісі. – ұрыларды басқарушы, Сонда кім дирижер, кім режиссер? Сонымен ұрлыққа қатысқандардың саны әзірше үш адам. Тек осы үшеуімен шектеледі ме, жоқ тағы біреулер бар ма? Біз бұл үшеуін ұстармыз, қамармыз, жауапқа тартармыз, ал Шеф деген ИКС болып қала береді ме?

	Жоқ, ол қамалуы керек! Оны ұстамай «Жарғанаттар» операциясы толық аяқталды деуге болмайды. Бұл операцияға біраз жігіттер қатысып, көптеген жұмыстар іске асып жатыр. Бірақ осы операцияның мақсатымен біз Шефке шыға алар ма екенбіз?» деген ойлар Азаровты терең тұңғиыққа қарай алып бара жатқандай болды. Бір сәт ocы ИКС болып тұрған Шеф дегенді іздемей-ақ қойсам ба екен деген ой келді, себебі, бұл ізденістің аяғы неге апарып соқтыратынын топшылаған еді. Бұл ішкі істер органдарында бұрын-соңды болмаған жағдай болғалы тұр. Бірақ осы ИКСтің мойнында Сергеев пен Артемов дегендердің қаны сорғалап тұрған жоқ па?» деген сұрақ Азаровты азаматтық борышты адал орындауға шақырып тұрғандай болды да, не болса да тәуекелге баруға бел байлады. Ендігі жерде «Жарғанаттар» операциясының жалғасы ретінде басқа операция жүргізу керек болды. Ойлап-ойлап, бұл операцияны аса құпия жағдайда іске асыру мақсатымен оның атын «Көлеңке» операциясы деп дәптеріне жазып қойды. Бұл операцияның ерекшелігі оның аса құпия екендігінде және барлық оперативтік шараларды тек Азаровтың өзі ғана жүргізіп, өзі ғана білетіндігінде еді. Шын мәнінде бұл операцияның «Жарғанаттар» операциясынан айырмашылығы жоқ десе де болады. «Жарғанаттар» операциясы кәсіби ұрыларды әшкерелеу болса, ұрыларды басқарып отырған «Шеф» дегенді әшкерелеуге арналған шара еді, яғни, соңғы операцияны «Жарғанаттар» операциясының бір тармағы деп түсінуге болады.

	Азаров Синельниковті шақырып алып, Петрдың әңгімесінен кейінгі ойын қорытты. ..

	– Ұрыларды алтын аламыз деп дәмеленгені сәтсіз болған соң Андрейді күдікке алуы мүмкін, сондықтан оның көзін байлап үйден алып шыққан. Алайда Петр оларға келешекте тағы керек болатындықтан оны аман-есен үйіне қайтарған. Бұл бір топшы. Екінші топшы – Андрейге әзiрге күдік жоқ, Андрей Тихонның сеніміне толық кірді. Мұны Тихонның оны Жуктың үйіне өзі ертіп баратынынан көруге болады.

	Сонымен Андрей болып жүрген Петр ұрылардың негізгі ұясына жетпесе де, олардың сеніміне кірді деуге болады. Ендігі жерде онымен кездесуді өте құпия жағдайда ғана ұйымдастыру сенің міндетің. Екінші мәселе, сен де Артемовамен ашық кездескеніңді тоқтат. Тихонды ол әйелдің соңына түспеді дей аласың ба? Жоқ. Сенің ол әйелмен кездесуді жиілеткенің оның басына қауіп төндіргеннен басқа ештеңе бермейді. Сұрағың жоқ болса, боссың, – деді Азаров. Капитан көңілсіз түрмен кабинеттен шығып кетті. Ол шыққан бойдан Азаров Сергеевтің ісімен қайта танысты. Бір қызығы бұл іспен бір бастықтың таныспағаны еді. Бұған таңырқанған Азаров Синельниковті қайтадан шақырып алып, Сергеевтің ісімен кімдер, қашан танысып еді деп сұрағанда, ол:

	– Жолдас полковник, бұл іспен кезінде Бабулян танысқан. Соңғы рет Стаценко танысқан. Сергеевтен басқа тағы үш осындай iстi мен оған өз қолыммен беріп, онан түгел қабылдап алғанмын, – деді ештеңеге түсінбеген капитан.

	– Олар танысқан болса, неге мына жерге танысқаны туралы бір сөз де жазылмаған? – деп полковник істі ашып, оның осындай жазулар болатын жерін саусағымен көрсетті.

	Капитан не айтарын білмей, маңдайынан тер бұрқ еткенін сезбей, не айтарын білмеді.

	– Көрдің ғой? Енді неге сенуге болады: сенің сөзіңе ме, жоқ мына жерге қол тимегеніне ме? Сен кезінде маған Сергеевті мақтадың, сол қызметі үшін сен оған ақша төлеп отырдың. Капитан, мен сен туралы қателескен екенмін. Сен жұмысты жақсы істейсің, бірақ қағазға үңілмейді екенсің. Сенің аса құпия жұмыстарыңды тексерген бастықтар еш жерге із қалдырмайды, ал сен ол істерді қайтарып алғанда бұлар не жазып, не қойды екен деп олардың бетін де ашпайды екенсің. Солай ғой? Мүмкін, тексерген адам өзіне керек қағазды ішінен алып та қойған шығар? Олар сенің далақтап, жұрттың бәрін әкеңдей көріп сене беретініңді әбден білген. Мен саған неше рет ешкімге сенбе, керек болса маған да сенбе деп айттым? Есіңде ме? Саған бұйрық: ертең сағат тоғызға дейін кім қашан тексерді, маған баянда, тек сен тексерген кісілерге барып бұл туралы сұрасаң, онда менімен қазір қоштаса бер! Енді табаныңды жалтырат! – деп Азаров столды жұдырығымен қойып қалды.

	Түрегеп тұрған Синельников есінен танғаны сонша, кабинеттен шығатын есікті таба алмай, есік деп оң жақта тұрған киім ілетін шкафқа барып тұтқасынан ұстап ашып, ішінде ілулі тұрған полковниктің кителін көріп, сасқалақтан кейін қарай жүрді. Мұның бәрін көріп отырған полковник:

	– Капитан, шкафтың есігін жап, шығатын есік оң жағыңда, – деп оның шығуына көмектесті. Капитан есікті тауып, қалай қабылдау бөлмесіне шығып, қатар тұрған орындықтардың біріне отырғанын білмеді. ІШамалы отырып, өзі есіне келгендей болған соң, орнынан тұрып, кабинетіне беттеді. Мұнда келген соң бұрышта стол үстінде тұрған графиннен стақанға су құйып сіміріп алып, есін жиғандай болды. Бұрын-соңды Азаровтың мұндай ашуланғанын көрмеген капитан өзінің кінәлі екенін енді ғана түсініп, маңдайын жұдырығымен қойып қалды.

	Мұны көріп тұрған ешкім жоқ, жерге кірейін десе жарық жоқ. Кірмейін десе ертең Азаровқа амалсыз қайта барып, оның бұйрығын орындағаны туралы баяндау керек. Не істерін білмеген капитан кабинетін жауып, тысқа шықты да, көшені бойлап кете берді. Басына неше түрлі ойлар келіп-кетіп жатты. «Маңдайымның соры бес елі екен!» дедi дауысын шығарып. Біраз жер жүріп барып, кері қайтты. Ашуы да, ашынғаны да басылайын деді. «Азаровқа мен несіне ренжимін? Мен оның орнында болсам әлгі сөздерді айтарда бақырып-шақырып қалар едім, ал ол болса маған айқай-шусыз-ақ, менің намысымды жер қылмай, басымды кемітпей, айтарын айтты. Сөздері қанша ащы болғанмен полковник өзін-өзі ұстай білді. Тек столды қойып қалғанша мына менің қауақ басымды қойып қалғаны жақсы еді мен үшін. Бәленің бәрі менің өзімде! Істеген ісімде тәртіп болса бүгін мынандай жағдай болмас еді» деген капитан тезірек кабинетіне жетуге тырысты. Бұрын, ол бастық болу оңай, бастықтар қарауында істейтіндердің әкелген қағаздарына қолын қояды да, тағы кім келіп қол қойғызады деп отырады деуші еді. Бүгін ғана бастық болудың қиын кезеңдерінің көп екеніне көзі жеткендей болды. Бірақ Синельников Азаровтың неге бүгін қатты кеткен себебін жеңіл түсінген еді...

	Синельников шығып кеткен соң Азаровқа неше түрлі ойлар келді. «Міне, сұмдық қайда жатыр! Сергеевтің Синельниковпен байланыста тұратыны неліктен жария болып кетті екен? Сергеевтің өліміне себеп болған капитанның ашық ауыздығы ма? Тым өкінішті! – деп ойлаған Азаров біраз отырып қалды. Сонан соң: «Тоқта!» – деді өзіне өзі.

	«Артемовтың өлімі де Сергеевтің тағдырындай емес пе? Сонда оның өлуіне не себеп болған? Жоқ! Маған қателеспеу керек. Асығыс қорытынды жасауға болмайды» деп күдіктің бәрін мұқият тексеруді басты мақсат санап, алдында жатқан қағаздарды сейфке салып, күнделікті жұмыстармен айналысты.

	Кабинетіне қайтып келген Синельников соңғы рет Стаценконың қай күні келiп, өзінен төрт жеке істерді алып танысқанын қанша ойланса да есіне түсіре алмады. Енді ол өзі бұрын бастық болған бөлімдегі жігіттерге барып сұрағысы келді. Осы мақсатпен бөлімге келгенде көп жігіттердің ішінен тек аға оперативтік өкіл Олейник қана орнында екен. Синельников оның кабинетіне кіріп келгенде Олейник бұрынғы дағдысы бойынша орнынан ұшып тұрып: «Саулығыңызды тілеймін, жолдас капитан!» деп оң қолын шекесіне тигізді.

	– Рахмет, Борис, сыйлағаныңа! Өзің білесің, мен сендерге қазір бастық емеспін. Оперативтік жұмыста сен маған бастықсың, – деді капитан көңілсіз болып.

	– Жоқ, жолдас капитан. Мен, мен емес-ау, көп жігіттер сіз туралы жиі еске аламыз, сіздің оперативтік тәсілдеріңізді басымыз қосылған жерде, қиналған кездерімізде аңсап айтып отырамыз. Сіз бізге барлық уақытта да бастық болып саналасыз. Бұл шыным, жағымпаздық деп санамаңыз.

	– Рахмет! Бірақ мен бір жұмыспен келдім. Тек арамызда қалсын.

	– Айта беріңіз, жолдас капитан.

	– Есіңде ме, өткенде Стаценко біздің бөлімге келіп, біздің байланысымызда тұратындардың жеке істерін танысамын деп алғаны?

	Мұны естіген Олейник ойланып жатпады, сейфтен бір істі алып жатып:

	– Мен командировкадан он бесінші шілдеде келгенмін, сонда ол да маған келіп, мендегі істерді алып, осы жерде танысқан, қазір жаңылмас үшін мына істі көрейік, – деп бiр iсті ашып, жаңағы айтқанын растайтын істегі жазылғандарды көрсетті.

	Синельников бұл істің ішінде Стаценконың тексеріп шыққаны туралы шілде айының он бесi күнін көрсетіп қолын қойған жазуларды көріп:

	– Менен алған істерде дәл мынандай жазулар жазылмаған, бәлкім, тексеріп үлгірмеді ме екен? – деді Борисқа қарап,

	– Иә, ол маған да солай қайтарған болатын, бірақ мен, бұйрықтың талабы бойынша, күнін, айын, жылын көрсетіп қолыңызды қойыңыз деп істерді қабылдамағанмын. Ол сондай адам, талап етпесең өздігінен қолын қоймайды. Неге олай ететінін білесің бе?

	– Жоқ.

	– Тәртіп бойынша, мұндай істерді тексерген бастық өзінің пікірін, біздің жұмысымыздың кемістігін, оны жақсартудың шарасын көрсетіп, оларды орындаудың мерзімдерін белгілеп жазуға міндетті ғой? Ал Стаценко болса мұның біреуін де істемейді, себебі, бізді оперативтік жұмыстарға үйретуге оның өресі, біліктілігі біздің аяқ киімдеріміздің жұлығына да жетпейді! – деп Олейник капитанға қарап күлді.

	Капитан ештеңе айтпастан кабинеттен шығып кетті.

	Азаровтың бұйрығын орындағанына іштей риза болған капитан шамалы көңілденейін деді, бірақ мұны неге сұрап жатыр деген сұрағына жауап іздеп жатпады. «Жұмысбасты болып жүріп, Стаценко қайтарып берген істерді Олейниқ сияқты дұрыстап қарап, талап қоймаған өзіме де обал жоқ. Көрдің бе сәл жерден таяқ жеп қалдым. Мұнымен де тынса жақсы. Ертең «Сен қалай бөлім бастығы болып жүрдiң? Неге үйреттің оларды? Неге олар тәртіпті сенен артық біледі? Сен кімсің олардың алдында? Оларда бар тәртіп сенің өзіңде неге жоқ?» десе мен не айтамын? Ай,сорлы басым-ай, таяқтан көзім ашылмай-ақ қойды-ау! Бәлкім, менің өрем учаскелік инспектордан аспайтын шығар? Орнымнан алғаны да әділ шешім шығар? Әркім маңдайына не жазылады, сонан асып аспанға ұша алмайды!» деп кабинетін жауып, учаскесін аралауға кетті.

	Ертеңіне Синельников Азаровқа кіріп, соңғы рет Сергеевтің ісімен Стаценко шілденің он бесі күні танысқанын баяндады.

	– Мұны немен дәлелдейсің?

	– Сол күні біздің бөлімдегі жігіттердің осындай істерін алып, танысқаны туралы ол істерде қолын қойған.

	– Сергеевтің ісінде жоқ, қалған істерде белгі бар ма тексергені туралы?

	– Менен алған істердің бәрінде де жазу жоқ.

	– Мұны қалай түсінесің?

	– Мүмкін, ол менен алған істерді қарап үлгірмеген шығар?

	– Істеріңді қайтарып бергенде сен неге оларды қарап, ішінде тігілгендер түгел ме, жоқ па, қарамадың ба?

	– Жоқ, қарамаған едім, – деп капитан төмен қарады.

	– Стаценкоға кәміл сендің бе, жоқ жалқаулығың ба немесе жауапсыздығың ба, капитан?

	Капитан үнін шығара алмай қалды.

	– Сен басыңның аманында санаторийға кетіп дем алып қайт. Келген соң сенімен сөйлесермін. Бұл менің саған соңғы ескертуім.

	– Жолдас полковник, қайдағы демалыс? Жұмыс қызып жатқанда санаторийға бар дейсіз. Сергеевтің өлген себебін анықтамай ешқайда бармағаным болсын, – деп ышқынды капитан кенеттен басын көтеріп алып,

	– Жарайды. Боссың, – деп қоя салды полковник.

	Мұндай салқын әңгіменің себебін капитан ойланды ма, жоқ па, ал Азаров болса «Сенiң өзiң алдымен күдіктен арылып көр» деген еді ішінен. Капитан шығып кеткен соң Азаров «Он бесінші шілдеде Сергеевтің ісі тексерілген» деп жазып қойды.

	«Жарғанаттар» операциясы бойынша, «Изумруд» дүкенінен ұрлық жасаған, аты-жөні әлі белгісіз екі адамның Петрмен бірге болған үйден шыққан соң барған жерлерін тексеруді Азаров барлаушыларға тапсырған болатын, бірақ бұл шарадан әзірге нәтиже болмады, себебі, ол екеуінің барған жері дәл анықталмаған еді. Осы үй болар-ау деп барған бір жеке кісінің қора-жайы еді, онда тұратын теміржол депосында жауапты қызметкер болып шықты. Осы үйден төрт үй әріде жіңішке тұйық көше бар екен, соның бойындағы бірнеше үйлерді тексергенде де ештеңе шықпады.

	Мұнан кейін Азаров барлаушыға сол ауданда орналасқан үйлердің картасын жасап әкелуді талап етті. Ертеңіне сол жердегі көшелердің, қора-жайлардың нөмірлері көрсетіліп қолдан сызылған карта Азаровтың алдында жатты. Мұны ұзақ қарап алған соң Азаров мынандай болжамға келді: ұрылар Серов көшесімен жүріп, барлаушылар қараңғы болғандықтан оларға жақындай алмаған. Осыны дұрыс пайдаланған Тихон Октябрь тұйығына жеткенде машинаның жарығын сөндіріп, сол маңда бір қораға кіріп кеткен. Петрдың айтқаны да осы жер болуы керек. Ал барлаушылар машинаның жарығы сөнген маңайдағы қораға кіріп кеткен шығар деп шамалаған болуы керек деген еді.

	Осы ойлардан кейін Азаров барлаушыға Серов көшесімен қиылысқан Октябрь тұйығын тағы да түгел тексеруді тапсырды. Осының нәтижесінде қиылыстан жетінші қорада Светлов деген қарт кісі тұрады екен, оның қорасынан Серов көшесіндегі елу сегізінші үйдің қорасына өтуге болатын мүмкіншіліктің бар екені анықталды. Косыхтың Петрді ертіп шыққан жері Светловтың үйі, ал қалған екеуі Серов көшесіне өтіп, өз үйлеріне кеткен деген тұжырымға келген барлаушы Светловтың көршілерімен байқап сөйлескенде, оның үйіне кейде біреулердің түнде машинамен келетінін айтқан. Азаров картада көрсетілген осы үйді қызыл түсті қаламмен қоршап қойды.

	Осыдан соң оған тағы бір ой келді: «Мұның бәрі әзірге толық анығы піспеген мәліметтер. Бәлкім, Косыхтың барған жері бұл үйлерден көп қашықта болуы» деді өзінше.

	Синельников түнгі сағат он екіде келіп жатқаны сол еді, телефон зарлап қоя берді. Трубканы көтерген капитан өзіне таныс дауысты бірден танып: «Тыңдап тұрмын, жолдас...» деп үлгірді, Азаров қазір капитанның үйіне келетінін ескертіп, трубканы қоя салды. Бұрын-соңды полковник бұл үйге келмеген болатын, бүгін қандай жағдай болып қалды екен деп ойлаған капитан тез әйелін оятып, үйге Азаровтың қазір келетінін ескертті. Бұлар не дайындаймыз деп ақылдасып үлгірмей-ақ есік қағылды. Капитан есікті ашып, Азаровты үйге кіргізіп алып, оны қарсы алған әйелін Лиза деп полковникке таныстырды.

	– Кешіре гөріңіз, Елизавета...

	– Федоровна, – деді Лиза.

	– Елизавета Федоровна, мезгілсіз уақытта келгенімді. Мен үшін еш нәрсеге әуре болмаңыз. Рұқсат болса мен бес минут сіздің жұбайыңызбен жеке сөйлессем, – деп полковник Лизаның алдында басын иді. Азаровтың сөзіне қарамай капитан әйеліне бірдеңе дайында деп ым қақты. Лиза ас дайындайтын бөлмеге кеткенде, Азаров стол басына отырып әңгімесін бастады:

	– Сергеевтің жұмыс істеген жерінде жақсы, сенімді адамың бар ма? – деді жаймен ғана сөйлеп.

	– Жоқ.

	– Өкінішті! Дайындықта да ешкімің жоқ па?

	– Жоқ, жолдас полковник. Өте қажет болса ойланып көрейін.

	– Жоқ, керек кезінде өзім айтармын, – деп Азаров, Лизаны шақырып алып, тағы да кешірім сұрап, үйден шығып кетті. Ертеңіне бір барлаушыға Сергеев жұмыс істеген қаладағы электр торабында қандай жұмыстарды іске асыру туралы тапсырма берді. Арада екі-үш күн өткенде барлаушы естіген мәліметтерін баяндады. Тек бұлардың Сергеевтің өліміне сәуле түсіретіндей мән еді...

	Синельников көптен бері Артемовамен жүздеспей кетті де, бүгін оны іздеп үйіне барды. Нина үйінде жоқ екен, қайтып келе жатқанда ол алдынан шығып, капитан онымен бірге үйіне келді. Үйге келгеннен соң Нина көрінбей кеттің деп капитанға өкпелі сөзін айтқысы келсе де, оның қандай жерде жұмыс істейтінін есіне алып, көңілінде ештеңе жоқ адамдай, капитанды аймалап, оның бетіне бетін басып біраз тұрды.

	– Сен, бәлкім, өкпелеп жүрген шығарсың мені ұмытты деп, оған кешірім сұраймын. Бұған себеп болған жағдайлар көп, жұмыс дегендер бастан асып жатыр. Азаров облыстық ішкі істер басқармасына ауысқанымен Сергеев пен Володяның өліміне байланысты жұмыстардан мені әлі босатқан жоқ. Өлетіндер өліп кетті. Дегенмен олардың суға өздері кетіп өлгеніне Азаров күмәндана береді, – деп капитан Нинаны құшақтап тұрған қолдарын босатып, көңілсіз болып кетті. Бірақ Нинаның аяулы көзімен қарағанын көріп, қайтадан құшақтап, бір-бірлерін құшырланып сүйіп жатқанда есік қағылды.

	– Қызым келді, – ден Нина капитанның құшағына қалай босанғанын өзі де білмей, есікке қарай жүгірді. Есіктің әйнегінен сығалап қарап алды да қызын көріп, есікті ашты.

	– Үйде кім бар? – деді қызы аяқ киімін шешпей жатып.

	– Валерий ағаң, – деп Нина қызының алдында ұрлық жасаған адамдай қуыстана сөйледi. – Біздің ауданда учаскелік инспектор, – деді қызының құлағына сыбырлап. – Бар, ол кісімен амандас.

	Маргарита үлкен бөлмеге кіріп, стол басында отырған кісіні көріп: «Амансыз ба, Валерий ағай? – деп сәл тізесін бүкті. Капитан қызға қолын созып бұл да сәлем берді. Мұның көлемді алақанына Маргаританың битімдей қолы от басқандай болды. Капитан еңкейіп, оның маңдайынан сүйіп, қалтасынан елу сом ақша aлып, оның қолына ұстатты. Маргаританың көзіне әкесі елестегендей болып, ілгіде ғана күлімдеп тұрған жүзі жабырқау тартып кеткен қыз ішкі бөлмеге жүгіріп кірді. Оның бұл халін байқаған капитан өзінің келгеніне іштей өкінді. Қызының ішкі бөлмеден шықпай қалғанын байқап, Нина ішке кіріп, қызының көзіндегі мөлдіреген жасын сүртіп жұбатты.

	– Не болды саған? – деді қызына.

	– Әкем есіме түсіп кетті, – деді қызы мұрынын бір тартып алып.

	Нина қызын ертіп үлкен бөлмеге келіп, дүкеннен алып келген бір тақта шоколад кәмпитін бергенде, жаңа ғана көзін жасқа толтырған қыз бала ештеңе болмағандай жайраңдап сала берді. Бірақ капитан өзінің мезгілсіз келіп жас баланың жүрегіндегі суып бітпеген жараны қозғағандай болғанын ыңғайсыз көріп, Нинаға келген жұмысын айтпастан ертерек кеткенді жөн көрді. Осы ойымен орнынан тұрғанда Нина мұның қолынан ұстап:

	– Ешқайда кетпейсіз, қазір отырып әңгімелесеміз, Маргаританың көңілін екеулеп көтерейік. Ендігі бар өмірімді тек қызымның жолына құрбан етемін. Өтінемін, отыра тұрыңыз, – деп жалынды. Шешесінің бұл өтінішін қызы да қостады. Амал не, капитан орнына отырды. Нина сәл күлімсіреп қарады да, асханаға кетті.

	Капитан енді Маргаритаға жақындап, қалай оқып жүргенін, бүгін қандай баға алып келгенін сұрап, оның дәптерін ашып көргісі келетінін білдірді. Бірінші класқа барып жүрген Маргарита капитанмен тез тіл табысып кетті де, сұрағандарын көрсетті.

	– Музыканы қалай көресің?

	– Өте жақсы көремін, – деді Маргарита.

	– Қандай аспапты жақсы көресің?

	– Гитарды.

	– Неге?

	– Оның үні маған қатты ұнайды.

	– Демек, сен ән салғанды да жақсы көретін болдың ғой?

	– Иә. Тек мамам гитар тартуға саған әлі ерте, саусақтарың өссін дейді.

	– Мамаң дұрыс айтады. Асықпа, гитар тартатын да, оған қосылып ән салатын да кезең алдыңда. Жақсы музыкант болу үшін жақсы оқу керек, музыка аспабын жақсы меңгеру үшін жақсы білім керек. Тек гитарға деген арманыңды аяқсыз қалдырма, – деп капитан қыздың шашын сипап, оның басын өзіне тартып, көкірегіне басты.

	– О, сендер көптен таныс достарша отырсыңдар ғой! Бұл өте жақсы! Жарасып тұр, – деп Нина стол үстіне тағамдар әкеліп қоя бастады. Тамақ ішіп болған соң Маргарита шешесінен рұқсат сұрап, далада ойнап жүрген балалармен шамалы бірге болуды өтінді.

	Шешесінің рұқсатымен ол шығып кеткен соң Нина капитанға қарап:

	– Сен бір жұмыспен келдің ғой, шамасы. Енді айта бер, – деді. Капитан сәл ойланып алды да әңгімесін бастады:

	Бізді көп ойландырып жүрген мәселе – сенің амандығың.

	– Бізің кім? – деді Нина жайраңдай түсіп. – Немене, маған ғашық тағы біреу пайда болды ма?

	– Ғашық емес, тек қамқоршы біреу бар.

	– Ол кім тағы? Мен әзірше сені ғана білемін, екінші қамқоршыны да маған көрсет. Екеуіңнің біреуін-ақ таңдап алайын, – деп Нина әңгімені әзілге айналдырғысы келіп еді, бірақ капитан бұл әзілін қостамады. Сонан соң капитан Нинаға уақытша басқа үйге барып тұру жайында ұсыныс білдірді.

	Қалай? Бұл үйден мүлде кетемін бе? – Жоқ, уақытша. Саған үй тауып береміз, ал сенің мына үйіңде – біздің жігіттер тұратын болады. Жұмысыңды да басқа жерде атқаратын боласың.

	Нина ойланып қалды. Өзінше, әзір төніп тұрған жау жоқ шығар деп ойлады да, капитанға: «Немене, маған қауіп төніп тұр ма? – деді.

	– Қауіпті болмаса мен келем бе бұл мәселемен? Біз Тихон дегеннен қорқамыз, оның соңына түсу бізге қиын болып тұр. Сондықтан уақытша саған басқа пәтерде паналай тұру керек деп шештік.

	– Қашан мен бұл пәтерден кетуім керек?

	– Тезірек болғаны жақсы болар еді.

	– Мен ойланайын, – деді Нина көңілсіз болып.

	Синельников үйден шығып кетті. Ол кетісімен, телефон шырылдады.

	Трубканы көтерген Нина сөйлеп тұрған Тихон екенін біліп, шошып кетті де үнсіз қалды не дерін білмей. Тихон «Алло, алло» деп зарлап тұр.Трубканы қолымен басып тұрған Нина не істерін білмей састы. «Әттеген-ай, жаңа капитанды сәл ұстай тұрғанда ғой» – деп өкінді. Ақырында трубканы қоя салды да, қызын телефон шырылдаса көтерме деп ескертіп, өзі далаға шығып, капитанды іздеп жүгіре жөнелді. Ол да ұзап кете қойған жоқ екен, артында тарсылдап жүгіріп келе жатқан кісіні сезіп, жалт қарады.Сол-ақ екен, қолын бұлғаған Нинаны көріп, енді оған қарай бұл жүгірді. Екеуі кездескен соң, сөз айтуға шамасы келмеген Нина капитанды қолынан ұстап, үйіне қарай асыға басып, «Тихон, Тихон» дей берді өкпесі аузына тығылғандай болып. Тихон мұның үйінде шығар деп ойлаған капитан Нинаның алдына түсіп жүгіріп, үйге кірді. Үйде Маргаритадан басқа ешкім болмаған соң мұның жүрегі орнына түсейін деді.

	Өкпесі қысылғандай болған Нина Тихонның телефон соққанын айтып берді. Қызының айтуынша, шешесі кеткен соң телефон тағы бір рет шырылдаған екен. Капитан үнсіз отырып қалды.

	Шамалыдан соң телефон тағы шырылдады. Нина қорқып сұп-сұр болып кетті де, капитанның қасына қалай барып қалғанын байқамады. Капитан Нинаға трубканы көтер деп белгі берді. Нина отырған жерінде қолын созып трубканы алып құлағына тосты. Сөйлеп тұрған Тихон екенін танып, капитанға иек қақты. Капитан сөйлес деп белгі берді де, өзі құлағын трубкаға жақындатты. «Алло, бұл кім?» – деді Нина әрең тілге келгендей болып. Құлағын тосып тұрған капитанға ер адамның «Нина Петровна, амансыз ба?» деген дауысы анық естіліп тұрды. Капитан Нинаға сөйле деп ымдады.

	– Иә, мен. Сіз кім боласыз? Мен танымай тұрмын, – деді Нина.

	– Мен ғой, Тихон. Ұмыттыңыз ба?

	– Тихон Гавриловичсыз ба?

	– Иә.

	– Амансыз ба? Сізді телефон соғады деген ойда болмаған соң шығар, бірден тани алмай жатырмын, – деп Нина капитанға трубканы тақай түсті. Тихон Нинаның хат-жайын сұрап жатты. Сөз соңында ''Кездесуге уақытыңыз бола ма?» дегенді капитан естіп, Нинаға «болмайды» деп айт дегендей белгі берді.

	– Мен демалысқа шықтым, қазір шешемнің үйіндемін, бұл үйге бір жұмыспен келіп едім, – деді Нина.

	– Осыдан бұрын мен телефон соққанда біреу трубканы көтерген сияқты болып еді, бірақ үнсіз трубканы қоя салды. Үйде біреу бар ма?

	– Иә, менің інім қазір осы үйде тұрады, сол шығар трубканы көтерген, – деді Нина табан астында сылтау тауып.

	– Жарайды. Кейін тағы телефон соғармын. Сау болыңыз! – деп Тихон трубканы қойғандай болды.

	Капитан мен Нина үнсіз отырып қалды. Осындай отырыста болатын әзіл де, қалжың да қалды. Ойда жоқта Тихонның телефон соққаны бұл екеуін қатты толғантты.

	Капитан Нинаны қатаң еcкeртіп, жұмысына келген соң Азаровқа телефон арқылы Тихон мсн Нинаны телефонмен сөйлескені туралы баяндады.

	– Саған бұл жағдай қашан белгілі болды? – деді Азаров капитанды тыңдап болып. Синельников үндемей қалды.

	– Немене, сен Артемованың үйінде болған сияқтысың ғой? – деді полковник оған қарап үңілгендей. Капитан не айтарын білмей үнсіз қала берді. – Сенің жағдайың белгілі болды, – деді полковник.

	– Жолдас полковник, несін жасырайын, мен сол кезде Артемованың үйінде едім, – деді капитан әрең дегенде.

	– Байқа, капитан! Артемованың көйлегінің етегіне оралып шыға алмай қаларсың! Егер араларың тым жақын болып қалса, тезірек босануыңды ойлан. Ғашықтыққа ұрынбай тұрып, оның ақыры неге соқтыратынын ойлау керек. Мұныңды Стаценко біліп қалса, аяғыңды аспаннан шығарар, ал саған милициямен қоштасуға тура келер! – деп полковник трубканы қоя салды. Капитан мына сөздерден кейін не істерін білмеді. Артемоваға деген көңілі немен бітерін кім білсін. Азаровтың жаңағы айтқан сөздерінен кейін капитан есеңгіреп қалғандай болды. Кабинетінде жалғыз отырса да бора-бора болып терлеп кетті...

	Шеф Косыхты тез шақырып алып, Артемованың Синельниковпен жиі кездесетінін, ал бұл кездесудің қандай қауіпті екенін ескертіп, әйелдің көзін тезірек жою керек екенін айтты. Косых Шефке Артемовамен кеше ғана сөйлескенін, онымен кездесуден бас тартқанын баяндады. Шеф бұл туралы ертең тағы ақылдасу керек екенін жөн деп тапты. Косых кеткен соң Шефтің ызасы қайнағандай болды. «Сен қатынды қолыма түсірсем көнбегеніңді көрер ем! Менен бәрібір құтылмайсың. Қол-аяғыңды керіп байлап тастаған соң сенің көнбегеніңді қажет етем бе? Сайқал! Ендігі жерде сенімен болсын ісім» деп жынданып кетті.

	Ертеңіне Косых пен Шеф Олег Пузановтың үйінде бас қосты. Алдымен тамақтанып алған соң, асықпай отырып Артемованы қалай қолға түсіру туралы ақылдасты. Сонан соң Шеф шығып кетті...

	Кезекті жұмысын атқарып, пультті өзінен кейінгі кезекшіге тапсырып, Артемова үйіне келе жатқан. Оның ойы капитанның басқа пәтерде тұратын боласың дегені туралы еді. Жолай азық-түлік дүкеніне кіріп, керекті заттарын алып, көшеге шықты. Екі қолында қолдорба, жайлап келеді. Жаңа ғана үйіне телефон соғып, шешесіне жұмыстан шыққанын айтып ескерткен еді. Тағы да Синельниковтің соңғы сөздерін есіне алып, ештеңеден қауыптенбей келе жатқан. Көшенің оң жағында тұрған машинаға көңіл аудармастан жанынан өтіп бара жатқанда, артынан біреу бір қолымен аузын басып, екінші қолымен тамағынан қысып машинаға итеріп кіргізді де, денесімен басып қозғалуға шамасын келтірмеді. Машина бірден зуылдап ала жөнелді.

	Машина біраз жер жүріп, бір жерге тоқтады. Осы жерде машинада отырған тағы біреу әйелдің аузына шүберек тығып, оның басын тақымының астына басып отырды. Машина тағы ілгері жүріп кетті. Артемованың басы әлі тақымның астында, машинаның ішінде неше адамның барын, қайда алып бара жатқанын біле алмады. Басын босата алмай, тұншыққандай болып қанша бұлқынса да босана алмай қаратер болды. Екі көзі ащы терге батып, ашып барады. Машина тағы тоқтады. Осы жерде Артемованың қолдарын байлап, сонан соң басын босатты. Көзі қанталағандай болып, ештеңені көре алмады. Шамалыдан соң есін жиғандай болды да, жан-жағында отырғандарға қарады. Машинада отырған өзінен басқа төрт адамды көрді. Олардың мұнымен ісі жоқ.

	Күндiкке басын тақымының астына басып отырған алпамсадай шикіл сары Нинаның екі санын өзінің санымен басып отырып, алдыңғы орындықта отырғандардың жеп жатқан тағамдарынан бұл да жеуге кірісті. Онсыз да бір сағаттай, еңкейіп жатқаннан ауырып қалған екі саны қасындағы дәудің келідей екі санының астында ұйып қалды. Санын босатып алмақ болып бұлқынып еді, онысынан ештеңе шықпады. Сөйлейін десе аузында нығыздалып тығылған шүберек, мұрнынан аққан суды сүртейін десе екі қолы байлаулы, Артемова бар күшін көзінің жасына салып, отырғандарға жәутеңдеп қарай берді.

	Тамақтарын жеп болған соң қарақшылар Артемоваға назар аударды. Алдыңғы орында отырған біреу: «Аузындағы шүберекті алыңдар, ең болмаса су ішсін» – деді. Артемова оған қарап, оның Тихон екенін бірден таныды. Өз көзіне өзі сенбеді де, капитанның ескерткен сөздері есіне түсті. Косых Артемоваға жылы қарағанымен оның көзінде аяушылықтың белгісін көре алмаған әйел оған жиыркенішпен қарады, бірақ амал не, халі мүшкіл күйде болғандықтан екі көзін тарс жұмып, денесін сылқ түсіріп, басын артына қарай шалқайтып, бірнеше минут жатып қалды. Жаңа ғана Тихонның сөзін естігенімен бұл оған үн шығармай қала берді, себебі, мұның аузынан шүберек әлі алынбаған еді.

	– Мен сендерге не дедім? – деді Тихон ызғарлы дауыспен. Сол-ақ екен, оң жақта отырған біреу әйелдің аузындағы шүберектерді жұлып алды да, аяғының астына тастай салды. Артемова «Үh» деп демін бір алып, ауаны ішіне терең жұтып, шамалыдан соң оны қайта шығарды. Осылай етіп бірнеше рет дем алып, өкпесін оттегімен тазартып алған соң есін жинап, басын көтеріп, жан-жағына қарады. Айнала өскен ағаштар, машина қалың өскен ағаштардың арасына келіп тұр еді, маңайда ештеңе жоқ, тым-тырыс:

	– Нина Петровна, шөлдеген боларсың, су ішесің бе? – деді Косых.

	– Тихон Гаврилович, мен сізді адам екен деп жүрсем, хайуаннан да жаман екенсіз! Мұныңыз қалай? Володямен дос болғаныңыздың мақсаты осы ма еді? Сізді лайым дастарқанымнан ішкен менің адал асым ұрсын! – деді аузы босаған Артемова.

	– О дүниеге кеткен Володяны қозғап қайтесің, онан да келешекті әңгіме етейік, – деді Тихон Артемоваға күле қарап,

	– Барып тұрған зұлым екенсіз, Тихон! Келешекті әңгіме етіп керегі не, менің келешегім сендей қарақшылардың қолында тұрғанда?

	– Олай деме, Нина. Саған қазір қатты кетуге болмайды. Сенің басыңа төніп тұрған өлім жоқ, тек бір кісімен бір түн боласың, сонан соң үйіңе барасың.

	– Сол үшін тал түсте көшеде ұрлап алып қашудың қаншалықты қажеті болды?

	– Жайшылықпен кездескің келмеген соң бұйрық солай.

	– Кімнің бұйрығы?

	– Оны түнде көресің. Қорықпа, ол да біздей адам.

	– Сендердей болса ол да ит болғаны ғой!

	– Ағат сөйлеме, Нина. Ол жаман кісі емес. Сенің өміріңе ешбір қауіп, басыңа жамандық жасамайды, тіл табысуға болады.

	– Сонда мен түнге дейін осылай отырамын ба?

	– Амал не.

	Артемова істің мәнін түсінгендей болды.

	«Бұлар мені сау жібермейді. Менімен кім кездескісі келді екен? Менімен шаруасын бітіріп қана қойса жақсы, сонан соң мына иттерге талаңдар деп бере салса не болмақ? Бәлкім, бірнеше күн пайдаланып өлтіре салар. Болмаса Володяңды тауып ал деп мені де суға тұншықтырып өлтірер. Ендігі жерде маған босану деген бос сөз болғалы тұр. Амал қанша, не болса да көрмеске дәрмен де, мүмкіншілік те жоқ шығар. Маңдайыма жазылғанды көрермін. Артымда қарғадай қызым болмаса... Бұлар кешке дейін не істер екен? Осылай отыра бере ме, жоқ бәрі жабылып мені...

	Жоқ, мүмкін емес. Мені алдырған бұлардың басшысы болуы мүмкін. Бұларға сонан кейін кезек жететін болар. Бұлар онан қорқады, Әйтпесе ендігі осы жерде-ақ менің шаруамды бітірер еді ғой. Бәрі түгіл біреуіне күш көрсетер менде не қуат бар? Құдай несіне маған ажар берді екен? Ажардың ажалыма жеткізейін деп тұрғанын қарашы! Не істегісі келсе соны істесін, тек басым аман қалдырса болар. Қасымда байым жоқ, оның алдында арам таза. Әйел деген кімдерге жем болмаған? Осылардың дегені-ақ болсын, мұнан басқа не қалды маған? Тәуекел. Аман қалып, қызымды адам қатарына қосып, қызығын көріп өлсем армансыз болар ем. Енді бұл арман тек қиял болып қалайын деп тұр ма, қайдам? Капитан менің бұл жағдайда қалғанымды бүгін біле қояр ма екен? Бүгін білуі ерте, ал ертең білгені кеш болады-ау. Ай,сорлы басым-ай, капитан аз ескерткен жоқ еді. Мен байғұс мән бермедім ғой оның айтқандарына!» деп ойлаған күйінде біраз көзін жұмып жатты.

	Сонан соң «түнге дейін осы жерде болсам, ебін тауып, қашып құтылуға шамам келер ме екен?» деген ой да келді басына. Бірақ бұлар төртеу, қашып құтылуы екіталай еді.

	Осылай уақыт өтіп жатты. Отырғандар ұйықтап қалмайық дегендей қарта ойнады. Біраздан соң Артемова су сұрап ішті.

	Жарты сағаттай өткен соң Косыхқа зәр қыштап бара жатқанын айтты. Отырғандар біріне бірі қарады. Косых қасында отырғанға ым қақты. Ол машинадан шығып, машинаның артындағы жүк салатын қоймасын ашып, ішінен бірдеңені іздеп жатқанда Артемованы екі жағынан отырғандар мұның қолын босата бастады. Сырттан келген бір арқан әкеліп, іште отырғандар арқанның бір ұшымен Артемованың белін орап байлады да, оған шығуға рұқсат етті. Арқанның бір ұшы машинада отырғанның қолында.

	Белінен байланған Артемова он қадамдай жерге барып қуығын босатып алған соң, оның екі қолын артына қайтадан байлап машинаға отырғызды. Сонан соң бәрі қарта ойынын жалғастыра берді. Түс ауған кезде қарақшылар да жалыққандай болды. Енді олар машинадан шығып, ағаштың көлеңкесіне брезент төсеп, Артемованы ертіп келді де, екі аяғын мықтап байлап, орталарына жатқызып, дем алуға кірісті. Біраздан соң алып шыққан тамақтарын, Артемованың дорбасындағы тағамдарды алып жеуге кірісті. Косых Артемованың аузына өз қолымен тамақ салып, оның көңілін табуға тырысты. Тамаққа тойып алған соң қарақшылар тағы жатып дем алды. Бірі ұйықтап, бірі қалғып жатқанда Артемованың жанында арқанның бір ұшын өзінің беліне байлап жатқан дәу сары әйелді бас салды. Нина бар дауысымен ойбайын салғанда жатқандардың бәрі орындарынан ұшып тұрып, жан-жағына қарады. Күндiкке Артемовадан көзін алмай жатқан Косых ұшып тұрып:

	– Тарт қолыңды, оңбаған! – деді Еремеевке оқты көзімен қарап. – Осы жерде сүйегің қалмасын десең беліңдегі жібіңді босат та, мына жаққа келіп жат! Бетсіз! Әйелге ешқайсысың қол тигізуші болмаңдар! Тірі жүрем десеңдер, арттарыңды қысыңдар! – деді.

	Қараңғы түсті, Тихон әлсін-әлсін сағатына қарай берді. Біраздан, соң барып жүруге белгі берді де, барлығы машинаға мінді. Машина қалаға қарай зымыpап келеді. Артемова не болса да бүгін түнде тағдырының қандай болып шешілетініне көзі жетпей отыра берді. Бір жерге келіп машина тоқтады. Артемова жан-жағына қарады, бірақ маңайда тіршіліктің белгісі байқалмады.

	Косых тағы да сағатына әлсін-әлсін қарап отырды да, шамалыдан соң «Кеттік» деді. Машина жедел жүріп келеді. Артемова қанша отырса да, отырғандар бірінің атын атар емес. Артемоваға таныс тек Тихон, енді оның бұл атының жалған екеніне көзі жеткен әйел оған күдікпен қарады. Көп ұзамай қаланың жарығы көріне бастады. Миллионнан асатын халқы бар қаланың сыртына Артемова өмірі шығып көрмеген еді, сондықтан қалаға қайдан келіп кіретінін байқауы мүмкін болмады. Не болса да баратын жерге тезірек жетіп, аяқ-қолдары байлаудан босаса екен деп тіледі.

	Машина қалаға кірген соң ұзақ жүрген жоқ, көп қабатты бір үйдің қасына келіп тоқтады. Косых машинадан шығып, жаяу ілгері қарай кетті. Қатар-қатар тоғыз қабатты үйлер. Біраздан соң ол қайтып келіп, машинаға отырып, қолын ілгері қарай созды. Машина жаймен жүріп келеді. Артемова екі көзі жан-жағында, көзге таныс үйлер болар ма екен деген үмітпен қанша қарағанымен қай жерде келе жатқанын біле алмады. Машина бір оңға, бір солға бұрылып, бір үйдің есігінің алдына келіп тоқтады. Артемованың аяғын шешіп, аузына қайтадан шүберек тығып, қолдары артына байлаулы күйінде машинадан шығарып, үш кісі ортаға алып, ілгері қарай жүрді. Сонан соң бір есікке кіріп, үшінші қабатқа көтерілді де, бір пәтердің есігін итеріп ашып, Артемованы алдарына салып үйге кірді.

	Үйдің іші қараңғы екен, ішке кірісімен есікті ішінен құлыптап, ауызғы бөлмеге кірген соң жарық берді. Сонан соң Артемованы итермелеп ішкі бөлмеге кіргізді. Бөлме іші қараңғы екен, Артемова аяқтарын бір-екі басып тоқтап қалды. Тихон есікті жауып, жарық берді. Артемова көзі шағылысқандай болып төмен қарады. Тихон әйелді орындыққа отырғызды да, өзі бұған жақын отырды. Артемова жан-жағына қарады. Екі бөлмелі пәтер, ішкі бөлмеде бір диван, бір ағаш кереует, терезе жақта бұрышта аласа стол, үстінде шағын теледидар. Есік жақта үлкен айна. Диваннан жоғары қабырғада үлкен портрет.

	Бұлар осылай отырғанда көзінде қара көзілдірігі бар орта бойлыдан шамалы ұзындау бір кісі бөлмеге кіріп келіп, диванның үстіне келіп отырып, Артемоваға көзін қалады. Ол келгенде орнынан түрегелген Тихон үнсіз қалды. Бөлме іші тым-тырыс. Ауызғы бөлмеде де дыбыс жоқ.

	– Иә, сұлуым, қайда отырғаныңды білесің бе? – деді отырған кісі. Артемовада үн жоқ. – Неге үндемейсің? Әлде қалай құтылам деп ойланып отырсың ба? Бұл жерден оңайлықпен шыға алмайсың, бәлкім, шықпауың да! – деді көзілдірікті. Тихон жалма-жан әйелдің аузын босатты.

	– Сондай-ақ менің не жазығым бар? – делі Артемова да оған қарап.

	– Сенің жазығың маған керек кезіңде келгің келмегені. Маған сен керексің.

	– Әйел өз еркімен келіспесе күшпен, зорлықпен істеген істің ләззаты бола ма? – деді Артемова сөздің төркінін бірден түсініп.

	– Оның рас, бірақ мен көнбеген әйелді қатты ұнатам, оның еркімен еміреніп жатқанынан гөрі көнбей, қарсыласып, бұлқынып жатқанынан маған керемет күш, ләззат пайда болады. Әкесі өлгенді де естіртеді дегендей, сен бүгін менің кім екенімді білетін боласың!

	– Көнбесем не қылар едіңіз? – деді әйел қолының қайырылып байлауда тұрғанына қарамастан,

	– Маған сол көнбегенің керек! Қол-аяғың төрт жаққа керіп байлап тастағанда сен еріксіз менікі боласың! – Мынаның қолын босат, – деді ол енді Тихонға қарап. Тихон әйелдің қолын шешті де, өзі есіктің алдына барып тұрды. Артемова ауырған қолдарын уқалап, саусақтарын бір ашып, бір жұмып, алақандарын ысқылап отырды. Енді ол отырған кісіге де, түрегеп тұрған Тихонға да назар салмады, алда өзін не күтіп тұрғанын болжап, тәуекел деп, бәріне шыдап бағу ғана қалғанын білді. Кенеттен Артемова отырған кісіге көзінің астымен қарады, оны бір жерде көрген сияқты болды, бірақ қанша ойланса да есіне түсіре алмады. «Бәлкім, біреуге ұқсатқан шығармын» деп ойлап, өзімен не боларын күтіп отыра берді. Бірақ шамалыдан соң жаңағы ойы мазалай берді. Диванда отырған орнынан тұрып, ayызғы бөлмеге шығып кетті де, есік алдында Косых қалды.

	– Нина Петровна, бұл біздің Әміршіміз. Сіз онымен сөйлескенде айтар сөзіңізді ойланып айтыңыз, – деді сыбырлап кана.

	– Сен не істедің маған? Володямен доспын деп біздің үйде дастарқаннан тамақ жедің. Ақырында осы ма жақсылығың?

	Тихон Артемоваға қарап аузын басты үндеме деп. Осы кезде бөлмеден шығып кеткен Әмірші қайтып келді де Тихонға: «Ал, жігіттер, енді боссыңдар» деді. Тихон үнсіз Артемоваға көзінің астымен бір қарады да, шығып кетті. Үйде Артемова мен Әмірші екеуі қалды. Енді не болар екен деген әйел екі көзін Әміршіге қадады.

	– Қызың туралы қам жеме, жігіттер үйіңе телефон соғып, бүгін келмейді деп ескертіп қойды. Қазір тамақ келеді, екеуміз оңашада отырып тамақтанамыз. Ертеден бері қарның ашқан болар, – деді Әмірші жұмсара түсіп.

	– Ертең мен үйіме қайта алам ба?-– деді əйел бір түнді құдайы деп.

	– Оны ертең көре жатарсың. Бәлкім, менімен бір жатып тұрған coң өзің де кеткің келе қоймас, – деді әмірші күле қарап. Артемова оның күлкісінде әзіл емес, кекесін бар екенін бірден сезді де, не дерін білмеді. Амалы жоқ, басқа түскендi көрермін деп ертеңгі күннен үміткер болып отырды да, әжетханаға сұранды. Әмірші оны қолынан жетелеп ауызғы бөлмеге шығарды да, оң жаққа бұрылып әжетхананың ссігін ашып берді, бірақ есікті жаппай, сыртқы тұтқасынан мықтап ұстап тұрып қалды. Оның бұл тұрғанын бірден түсінген Артемова ұялып жатпады, табиғи жұмысын атқарып қайтып шықты.

	Әмірші енді оны жуынатын болмеге кіргізді. Жуынып-шайынып алған Артемова бөлмеден шығып, жан-жағына қарады. Ас бөлмеде пісіп жатқан тамақтың исі мұрын жаратындай шығын тұр. Онда бір әйел Артемоваға назар салмай тіршілігін істеп жатыр. Әмірші Артемованы ертіп ішкі бөлмеге кіріп, оны диван үстіне отырғызды да, өзі жанынан орын алды. «Басталды» деп ойлаған Артемова қарсыласқаннан еurrеңе шықпайтынына көзі жетіп, не істесе де көне беруге бел байлады.

	– Мүмкін болса, мен ыссы суға жуынын алғым келеді, – деп Әміршіге қарады жалынышты пішінмен. Әмірші үндеместен мұны ертіп ванна орналасқан бөлмеге ертіп келді. Әйел ішке кіріп есікті жауып алғысы келiп еді, Әмірші есікке бір аяғын тақа жаптырмады. Артемова енді Әміршінің өзіне қарап тұрғанын елең етпей, тыр-жалаңаш шешінді де, ваннаға ыссы суды ағызып, ту сыртын есіктен қарап тұрған Әміршіге қаратып тұра берді. Әмірші мұның керемет жаралған денесінің есін танардай болды. Ванна суға толған соң Артемова ішіне түсіп, «сыртымды көріп тоймасаң, енді алдымды көргің келіп тұрған шығар» деді де, ваннаға шалқасынан түсіп, бес-атты минуттай көзін жұмып жатып қалды. Күндікке шаршағаны, қол-аяқтарының байлаудан ісініп кеткендей болғанының бәрін ыссы су сорып алғандай, бір сәт маужырап бара жатты. Алда қандай қорқынышты жағдайлардың тұрғанын ұмытқандай болып, ұйқысы келе бастады. Есіктен өзіне тура қарап тұрған Әміршіге де назар аударып жатпады. Әмірші дауысын шығарып, бір рет жөтеліп қойды, мұны естіген Артемова шошып оянғандай болды да, басын көтеріп, ванна ішінде отыра қалып сабынмен денесін жуа берді.

	– Көз құмарыңыз қанған болар, енді маған түрегеп киінуге болатын шығар? – деді оған бұрылып қараған әйел. Әмірші есікті ашық күйінде қалдырып, өзі оң жаққа бір қадам жылжып тұрды. Артемова денесін сүртіп алып, бөлмеден шықты. Ыссы суға шомылып шыққан Артемованың екі беті алмадай қызарып, керемет сұлуланып кеткендей көрінді. Әмірші оны ауызғы бөлмедегі стол басына отырғызып, өзі оған қарсы отырды. Тамақ әкелінді, бір шыны коньяк қойылды, бір шампан да пайда болды.

	– Кешіріңіз, мен сіздің аты-жөніңізді білмеймін, – деді әйел Әміршіге қарап. Ол ойланып қалды да:

	– Атым Владимир Павлович, Володя дей беріңіз– деді коньякті ашып жатып.

	Енді Нина ойланып қалды. «Владимир Павлович мұның шын аты ма, жоқ жалған аты ма? Әлде менің күйеуімнің атын айтып отыр ма? Егер соңғысы болса, Володяның өліміне мұның қатысы болғаны ғой? Әрине! Тихон мұны біздің әміршіміз деді емес пе? Бұлардың мені ұрлап алып келгені де тегін емес деп ойлаған Артемованың тұла-бойы дірілдеп кетті. Бірақ сыр бермейін дегендей өзін-өзі билеп алды да:

	– Өте жақсы, Владимир Павлович! Менің күйеуімнің аты-жөні де дәл осылай еді, – деп әміршінің көзіне қарады, бірақ, оның көзіндегі қара көзілдіріктен ештеңе байқай алмады. Сонан соң алдына қойған тамаққа қарады.

	– Ә, солай ма? Ол кісі қайда қазір?

	– Ол марқұм болған.

	– Иманды болсын! Өлгенді әңгіме етіп қайтеміз, тірі жүрген мына екеуміздің деніміз сау болсын, аман болуымыз үшін, әрі бірінші рет дастарқан басында, оңаша отырып танысқанымыз үшін алып қояйық, – деп Әмірші коньяк құйған рөмкені әйелге ұсынды.

	– Мен коньяк iштеймін, мүмкін болса шампан құйсаңыз. Мүмкін болса көзілдірігіңізді де алсаңыз.

	– Әміріңізге құлдық! – деп Әмірші оң жақта тұрған хрусталь стаканды алып, толтырып шампан құйып, Нинаға ұсынды. Артемова шараптан екі жұтып, стаканды орнына қойып, Әміршіге қарамастан тамаққа тиісті. Қарны түннен бері аш, оның үстіне ыссы суға шомылып шыққан соң іші иттей ұлып кеткендей еді, Әдептілік сақтамай-ақ, тез-тез тамақты аузына салып, ұзақ шайнап жатпай жұтып жатты. Әмірші де коньякті сарқып ішіп алып, тамақтан жей берді. Бірақ қашан тамақтан босар екен деп асығып отырған адамдай, екі көзі әйелде болды. Арасын суытпай тағы да шарап ішілді. Бұл жолы да Артемова шампаннан екі жұтты да, тамақ жей берді. Аздан соң босап қалған ыдысына әлсін-әлсін қарай бергенін байқаған Әмірші алақанын екі рет соқты. Ас бөлмеден қызмет көрсетіп жатқан әйел келіп, Артемованың алдында босап қалған ыдысты алып кетіп, оны тағамға толтырып Артемованың алдына қойды. Артемова өне бойы осылай тамақ бере бермес, аштан өлгенше тойып алайын деп тағамды жеп, ыдысын тағы босатты. Әмірші үшінші рет рөмкесін коньякқа толтырып:

	– Енді не үшін ішеміз? – деді әйелге.

	– Мәдениетіңіз жоғары жігіттердің қатарына жататын шығарсыз, сіздің барлық уақытта мейірман болуыңыз үшін ішсек қайтеді?

	Әмірші ойланып алды да, коньякті көтеріп тастады. Бұл жолы Артемова шампанды сарқып ішті де, үнсіз отырып қалды. Сонан соң Әмірші тағы шарап ішуге ниет білдіріп еді, оған Артемова енді ішпейтінін айтып жалынды.

	– Неге ішкеннен қорқасың?

	– Мен несіне ішкеннен қорқуым керек? Мен сіздің қолыңызда еріксіз тұтқынмын. Мен мас болмасам да сіз мен туралы ойыңызды іске асырасыз. Мен не көрсем де мас болмай тұрғанда көрейін. Егер басқаша жағдайда осындай кездессек, онда көнер ме едім, көнбес пе едім – көрер едіңіз.

	– Қандай жағдайда?

	– Өз еркім өзімде болған жағдайды айтып отырмын, – деді де Артемова ойланып қалды: «Артымда қаршадай қызым қалмағанда – сен итке көнер ме едім! Бір адамға қарсы тұратын шамам бар шығар. Жабылып кетсе амал жоқ. Бұл итті өшіктіре бермейін, қайта көңілін тауып босаңсытсам, кім біледі, қашып шығуға мүмкіндік табармын.»

	– Еркің болса да, болмаса да сен менікісін. Бұл жерде саған ешкім ара тұра алмайды.

	– Күш жұмсап, не қорқытып жатудың қажеті бола қояр ма екен. Көптеген әйелдердің арманына тұрарлық кісі көрінесіз? Ләззаттың бір жақты болғанының қызығы не. Сол ләззаттың қызығын екеуміз бірге көргеніміз жақсы емес пе, Володя? Кешіріңіз Володя дегеніме. Әйелмін ғой жаны нәзік. Ләззат туралы сөйлеп, құдайды да ұмытып барамын ба, қалай. О, құдірет, өзің кешіре гөр, Әміршімнің атын байқамай айтып қалғанымды, – деп Артемова төбеге қарады. Әмірші мұны есітіп күлді де, Нинаның қасына отырып, құшақтап өзіне тартты. Нина қарсылық көрсетпеді, жүрегі мұз болып тұрса да оған бетін тақай берді. Шыдамы кеткен Әмірші оны құшақтап алып көтеріп, ішкі бөлмеге кірді...

	Қараңғы түн. Мезгіл қай уақыт екенін Нина біле алмады. Жан-жағына көз салды. Көше жақтағы терезеден түскен электр жарығы бөлменің ішін ала-көлеңке етіп тұр. Әмірші шалқасынан түсіп қасында ұйықтап жатыр. Оны оятып алармын деп қорыққан Нина қозғалуға дәті бармады. Амалсыздан ардан безгендей болып, өзіне қас жаудай болған еркектің айызын қандырғанына өкінді, бірақ мұның бәрі еріксіз тұтқын болғанның нәтижесі ғой деп өзін жұбатқандай болды. Бір сәт тұрып үйдің ішін қарап шығу да ойында болды, бірақ Әмірші бөлмеге кіргенде есіктің құлпын жапқаны есіне түсті де орнында жата берді. Басына неше түрлі ойлар келгенімен тағдырының қандай болатынына көзі жетпей жатқанда таң бозара бастады.

	Әмірші оянып Нинаны құшақтап бауырына басты. Түндегідей емес, Нинаның жүзінде селсоқтық басым екенін байқаған Әмірші орнынан тұрып, бөлмеден шығып кетті. Нина жатқан орнынан қозғалмады. Әмірші жуынып қайтып келіп, киімдерін киіп кетуге дайындалды.

	– Мен үйіме кете алам ба? – деді Нина.

	– Кешке тағы келемін, – деп ескертіп, Әмірші бөлмеден шығып, есікті сыртынан құлыптап кетті. Артемова үстінде киімі де жоқ ұшып тұрып, есікке барып итеріп көріп еді, оның ашылмайтынын біліп, орнына қайтып келді де, төсекке құлай салып, еңіреп жылай берді. Біраздан кейін өзін-өзі жұбатқан болып, үстіне киімдерін киіп, не істерін білмей отыра берді. Бір кезде ayызғы бөлмеде біреудің жүргені естілді де, Нина есіктің алдына барып, оны саусақтарының ұшымен жайлап тықылдатты. Есік ашылып, кешегі қызмет көрсеткен әйелмен амандасты.

	– Әжетханаға баруыма бола ма?

	– Әрине, болады.

	Нина бөлмеден шығып, әжетқанада болып шыққан соң, ваннаға суға шомылып, бойын жеңілдетіп алғандай сезінді. Енді ауызғы бөлмедегі стол басына келіп отырды.

	– Сіз үйдің тұрғыны боларсыз? – деді Артемова қызметші әйелге.

	– Бұл менің үйім емес. Мен тек қызметшімін. Бұл үйге қонақтар келгенде оларға ас дайындап беремін. Үйдің тазалығы да менің міндетімде.

	– Қонаққа жиі келеді ме?

	– Ол жағын мен айта алмаймын, мені осылай ескерткен. Мен мұнда келгендермен әңгімелеспеуім керек. Мен сізге түсте ішетін тамақ дайындап кетем, ас үйден өзіңіз алып іше беріңіз. Мен қазір кетем, есік құлыптаулы болады, біреу-міреу есікті ұрса ашпаңыз, үн шығармаңыз, – деген әйел Артемованың құлағына: «Үйден шыға алмайсыз, сыртта күзетте адам тұр!» деп сыбырлады да, ас бөлмеге кіріп кетті. Біраз уақыт өткенде қызметші әйел үйден шығып, есіктің екі құлпын жауып кетіп қалды.

	– Нина шамалы ойланып отырды да, ас бөлмеге барып, стол үстінде жабулы тұрған тамақтан жеп алды. Сонан соң шай қойып ішті. Орнынан тұрып, үйдің ішін түгел аралап шықты. Екінші бөлменің терезесі көшеге қарайды екен, оның алдына барып, көшеге қарап, біраз тұрды. Көше әрілі-берілі жүріп жатқан халыққа толы. Енді бір сәт Нина төмен қарады. Үйдің бірінші қабатында азық-түлік дүкені болуы керек, екінші қабаттағы үйлердің балкондары сол дүкеннің төбесі сияқты болып көрінді. Ені екі-үш метрдей алаңға оп-оңай-ақ түсуге болатынын шамалаған Нинаға бір ой басына сап ете қалды.

	Ол тездетіп сыртқы есіктің алдына барып, тысқа құлақ салды. Сонан соң тысқа қарайтын түйенің көзіндей дөңгелек әйнектен тысқа қарады. Көзге көрініп тұрған ешкім болмаған соң, екінші бөлмедегі терезенің алдына тағы келіп, төмен қарап шамалы тұрды, терезені ашып көргісі келіп еді, мұнысынан ештеңе шығатын болмады. .

	«Әмірші болса кешке келемін деп кетті, қызметші әйел де жұмысын бітіріп кетіп қалды. Мен жалғызбын, сыртта күзетте тұрған жендет үйге кіріп, мені қорламасына кім кепіл» деп ойлаған Нина тезірек осы үйден қашып шығудың амалын ойлады. «Терезеден шығып, екінші қабатқа қарғып түссе онан арғысы оп-оңай болып көрінді. Көп ойлануға уақыт жоқ, есіктің ішкі тұтқасынан мықты болсын деп екі орындықтың аяғын өткізіп, сырттан тартқан адамға есікті ашу оңайлыққа түспейтіндей етті де, керуеттің үстіндегі жамылғышты алып, ұзынынан бірнеше бөлік етіп жыртып, оларды бір-бірімен жалғап, бір ұшын терезе алдындағы жылу жүретін құбырға байлап, бір ұшын өзінің беліне байлады. Сонан соң жоғары көтеріліп, терезенің әйнегін аяғымен бір тепкенде ол күл-күл боп сынып түсті.

	Енді өзі терезеден шығып, беліне байлаған шүберек арқанды саумалап, бірінші қабаттың төбесіндегі алаңға аяғы тиюі мұң екен, арқанды белінен шешіп тастап, жерге қарай қарғыды. Бірақ жерге құлап түскенде тұра алмай, есі ауытқып, көздері бұлдырап, айнала көрінбей кетті. Сәлден соң есіне келіп, айналасында қоршап тұрған адамдарды көрді. Құлағына «Бұл мас әйел ғой. Бұл ұры әйел шығар, әйтпесе екінші қабаттан қарғиды ма» деген сөздер жетіп жатты. Нина бұл естігендеріне назар аудармай оң иығын ала алмаса да орнынан тұрмақ болып еді, оң аяғы жанын шығардай болып қозғалуға шамасы келмей, ыңырсыған күйінде айнала тұрған адамдарға жалынышты түрмен қарай берді. Осы кезде жедел жәрдем машинасы келіп, Нинаны зембілге салып, машинаға көтеріп тықты да, тездетіп алып кетті..

	Қалада үш аурухана болатын, соның екіншісіне әкеліп, қабылдау бөлмеге жеткізді. «Қандай жағдайда құлап қалдыңыз?» деген дәрігердің сұрағына жауап берместен Нина телефонға жармасты. Синельниковтің телефонын екі рет алса да жауап бермеген соң, амалсыздан Азаровқа телефон соқты...

	«Жұмыстан шықтым, қазір үйге барамын» деп телефон соққан қызы түске дейін келмеген соң Нинаның шешесі шыдамай көшеге шығып, қызын күтті, қызының келе жатқанын көре алмады. Жұмысынан шыға алмай жатқан шығар деп қызының жұмыс орнына телефон соқты. Бірақ онда отырған кезекші Нинаның ертеңгісін сағат сегіз жарымда жұмыстан шығып, үйіне кеткенін айтқанда шешесі бір сұмдықтың болғанын сезгендей қорқа берді. Амалсыздан түстен кейін қызының хабарсыз кеткені туралы қалалық милицияға арызданды. Артемованың тұратын жері Синельниковтің учаскесіне жататындықтан арызды капитанға тапсырды. Мұны оқып көрген Синельников есінен тана жаздады. Жоғалып кетті деген Артемованы іздестіру жөнінде барлық участкелік инспекторлар құлақтандырылды. Іздестіру жұмысы түнгі сағат екіге дейін жүріп, Синельников Азаровқа келіп, іздестіру шараларының ертеңге дейін тоқтағанын баяндады.

	– Осы әйелдің хабарсыз кеткенін қалай түсінесің? Артемова басқа жаққа қашып кетуге мәжбүр болды ма, жоқ оны біреулер зорлап алып кетті ме? – деді Азаров түрі келмей отырған капитанға.

	– Миым жетпейді, жолдас полковник. Қашып кетуге мәжбүр болатындай ештеңе жоқ сияқты еді. Кім білсін, табан астында ойламаған бір жағдай болды ма деймін.

	– Сонда қандай төтенше жағдай болды деп ойлайсың?

	– Білмедім.

	– Жарғанаттар ұрлап кеткен жоқ па?

	–?

	– Несіне таңырқанасың? Егер Артемованың сенімен жақын екенін білсе, оны ұрлап кетуге толық себеп бар емес пе? Алдымен Тихон дегеннің өзі таныстығын пайдаланып оны машинасына отырғызып алып кетуі мүмкін. Ертең оның өлігін судан іздеуге тура келетін шығар, капитан. Сен өте ауыр жағдайда тұрсың. Сен сол әйелмен кездесуді жиілетпегенде ол күдіктен аулақ болар еді де, екі-талай жағдайға тап болмас еді. Мен жігіттерге ұрылардың баратын жерлеріне тінту жүргізуді тапсырдым, барлау тәсілімен іске асырылады. Ал сен де өзіңше белгілі жерлерді тексеріп көрерсің, – деді Азаров. Капитан шығып кетті...

	Артемованың қаладағы екінші ауруханадан сөйлеп тұрғанын бiлiсiмен Азаров капитанды іздеп еді, оны таба алмады. Енді өзі тездетіп ауруханаға жетті. Мұнда келем дегенше Артемованы үшінші қабаттағы палатаға орналастырып, рентген сәулесіне салып та үлгірген екен. Қызыл куәлігін көрсеткен Азаров Артемова жатқан палатаға барып, көзін жұмып жатқан Артемованың қасына отырып, маңдайын сипады. Артемова көзін ашып Азаровты көріп, еңіреп жылай берді. Азаров оның өмір мен ажалдың ортасынан шыққанын бірден білді де, оны жұбатып сөзге келтірді. Артемовамен болған жағдайды біліп алған соң, аурухананың бас дәрігерінде болып, Артемованың қандай жарақат алғаны, оның қаншалықты қауіпті екені туралы әңгімелесті. Рентгеннің көрсеткені бойынша, Артемованың оң жақ иығында сынық жоқ, оң аяғының сүйегі жарылған екені анықталған екенін білген Азаров кеңседен екі барлаушыны алдырып, Артемованы жасырын күзетке алатын болды. Бас дәрігерге бұл палатаға әзірге ешкімді жібермеуді өтінді. Мұнан соң түнде Артемованы жасырын түрде алып кететінін ескертті. Оның орнына уақытша басқа әйел жататын болды. Мұнан соң Азаров бас дәрігерге тағы бір өтініш айтты. Ол Артемованы сұрап келген кісі болса, оған бұл әйелдің ауруханаға түскені туралы ешкімге мәлімет берілмесін деп ескертті.

	Бас дәрігерді қатаң ескерткен соң Азаров жұмысына қайтып келіп, Синельниковті тауып алып, Артемова туралы жаңалықты, оның ауруханада түн ортасына дейін сақталатыны, сонан соң ол жерден алып шығып басқа жерге орналастыру керек екенін айтып, осыған байланысты шаралар дайындауды тапсырды. Сонан соң Артемованың шешесі мен қызын сақтаудың шараларын қарастыруды ескертті. Мұнан соң кешкі сағат онда капитанмен осы кабинетте кездесетін болып келісті. Капитан шығып кетті.

	Синельников кеткен соң Азаров көп ойланды. «Иә, жарғанаттар іске шешініп кіріскен сияқты. Тек Артемованы зорлап алып кетуге не себеп болды екен? Қандай себеп болса да ендігі жерде оның көзін жоюға бар күштерін салатыны сөзсіз. Артемов Владимирдің тағдырына не себеп болса, оның әйелінің де тағдыры солай шешілуі керек болған шығар. Демек, бұл екеуінің көзін жоюдың себебі біреу-ақ. Артемов Владимир ұрылардың барлығын жақсы біледі дейік, олар туралы оның әйелі де хабардар деген күдіктен туатын қауіп. Қылмыс жасайтын адамның басты міндеті – өзінің басын аман сақтап қалу. Мүмкін, осы Артемова Нинаның өзі жарғанаттармен байланыста тұрды ма екен? Олай болса жарғанаттар өздеріне қауіп төніп келе жатқанын сезген болар да, артық және қауіп төндіретін сыбайластарынан дер кезінде құтылу мақсатымен Нинаны да құрбандыққа шалу туралы шешім қабылдаған болар. Мұнан шығатын қорытынды біреу-ақ: қалай болғанда да Артемованың жарақат алатыны, ауруханаға түсетіні белгілі, сондықтан олар қаладағы барлық ауруханалар мен емханаларды тексеріп, Артемованың қай жерде жатқанын анықтап, оны құртудың шараларын тез іске асыруға тырысады. Қалай болғанда да жарғанаттарды әшкерелеуде Артемованың бізге көмегі тиіп қалатыны сөзсіз» деген ойлардан кейін Азаров бүгін түнде іске – асырылатын шараларды «таразыға салды. «Бүгін! Ертең кеш болады» деді полковник орнынан тұрып жатып.

	Кабинетін жауып, Азаров генерал Бекетовтің кабинетіне келді.

	Қылмыспен күрестің шараларын әңгіме етіп болған соң Азаров жоғалып кетті деген Артемованың табылғанын, оның қандай жағдайда болғанын, ұрылардың қолында бір тәулік тұтқында отырғанын, сонан соң қашып шыққанда жарақат алып, ауруханаға түскенін баяндап болған соң, генералға бұл туралы әңгіме әзірше ешкімге жарияланбағанын өтінді.

	– Неге бұлай дейсің, Женя? – деп генерал таңырқана қарады.

	– Осы Артемоваға байланысты оперативтік тәсілдерді іске асыру керек болып тұр. Сондықтан бір-екі күн Артемова туралы әңгімені аса құпияда сақтау керек, – деді полковник жалынып.

– Стаценко білетін шығар?

	– Жоқ. Мен білем. Сіз білесіз. Тағы да өтінемін: әңгіме осы жерде екеуміздің арамызда қалсын.

	– Байқаймын, сен, Евгений, бүгін өте сирек кездесетін шараларды ойластырған сияқтысың. Мұның құпиясын қазір айт деп сені қинамайын. Кейін операцияң сәтті болған соң өзің баяндарсың. Сенің өтінішіңді қабыл алдым. Менен құпияларыңды жасырдың деп сені күні бұрын кінәламаймын. Оперативтік тәсілдерді қолдануда мен саған ақыл айтудан аулақпын. Басқалар қателескенімен сенің қателеспейтініңе мен сенемін. Басқа сұрағың бар ма немесе өтінішің бар ма?

	Азаров ойында жүрген бір күдікті генералға мұнан бұрын да талай рет айтқысы келіп оқталған болатын, бірақ өзін-өзі қатал ұстап, айтуға әлі ерте, қолға ұстап көрсететін айғақ жоқ деп үндемей қала беретін. Бүгін де солай болды да, рұқсат алып шығып кетті.

	Бүгін Азаровтың алдында оның алғашқы қиын, екі ұшты кезеңі тұр еді. Сондықтан алда тұрған осы қиындықтан қателеспей шығу шараларын ойластырды. Осындай ойлар бірінен соң бірі түзіліп жатқанда кабинетке Синельников келіп, Артемованы орналастыратын жерді дайындап қойғанын баяндады. Екінші мәселе Артемованың шешесі мен қызы туралы да ол екеуін қауіпсіз жерге орналастырғанын, яғни, капитан өзінің үйіне жайғастырғанын айтты.

	– Жарайды. Бұл екі мәселе шешілді деп санайық. Сен осында сағат он минуты кем екіде келетін бол. Қазір боссың, – деді полковник.

	Түнгі сағат екіге жақындағанда келген Синельниковке полковник белгіленген үйде Артемованы күту керек екенін тапсырды да, ол шығып кеткен соң Азаров екі жігітті қасына алып, оларға ақ халат кигізіп, барлаушы топтан Артемоваға ұқсастау келетін әйелге ауруханада жатқандардың киімін кигізіп қалалық ауруханаға жүріп кетті. Мұнда келген соң бұларды күтіп алған бас дәрігер Артемованы ауруханадан құпия түрде алып шығудың тәсілін айтты. Осы тәсіл бойынша, Артемованы медициналық төрт дөңгелекті арбаға салып бірінші қабатқа түсірді. Сонан соң ұзын коридорды бойлап жүріп отырып, аурухананың қораға шығатын есігіне жетіп, осы жерде Артемованы далада тұрған жедел жәрдем машинасына салып, оның орнына әдейі алып келген барлаушы әйелді жатқызып, Артемованы алып шығу операциясы осылай аяқталды...

	Шеф Нинамен түнді өткізіп, үйіне соғып, жуынып алған соң, шамалы ойға қалды. Түнді қалай өткізгенін есіне алды да, кешке келем деген уәдесін ой елегінен өткізді. Шамалы ойланып, Артемоваға екінші рет баруды қауіпті санады. Өзінің қалыптасқан әдеті бойынша, бір барған жеріне екінші рет аяғын баспайтын. Сондықтан Косыхқа телефон соғып, «кірісе бер» деген екі-ақ сөзді айтты да, трубканы қоя салды. Бұл сөздің мағынасы «Нинамен не істесең де еркің, тек тезірек құрт!» деп айтқан бұйрығы еді.

	Косых бұл шартты сөзді естісімен бұйрықты орындайтын мезгіл кеш болғандықтан Нина жатқан үйге ертерек барып, көптен арман еткен әйелмен құмарын қандырып алмақ болып, асықпай Нина жатқан пәтерге жалғыз келді. Сыртқы есіктің екі құлпын ашып, үйге кірді. Жайлап ауызғы бөлмеде киімдерін шешіп, сонан соң ванна қабылдап алды да, ас бөлмеге кіріп шықты. Енді ішкі бөлменің есігін тартып еді, ол ашыла қоймады. Есікті екі қолдап тартса да ашылмады.

	– Нина Петровна, ұйықтап қалдыңыз ба? Есікті ашыңыз! – деп құлағын есікке тақады, бірақ іштен ешқандай дыбыс естілмеді. – Аш есікті! – деп бар даусымен айқайлады. Бірақ бөлме ішінде тірі адамның барлығы байқалмады. Енді не істерін білмеген Косых Нина әдейі үнсіз жатыр деген ойға келді. Ашуға сыймай кетіп, есіктің тұтқасынан ұстап бар күшін салмақ болып, бір аяғымен есіктің қасекісінен тіреп тұрып, тартып қалғанда тұтқаны жұлып алды. Енді есіктің оңайлықпен ашылмайтынын білген Косых не істерін білмей, маңдайының терiн бiр сүртіп алды да, ойға қалды.

	Ендігі жерде есікті сындыру ғана қалғанын біліп, сыртта тұрған торуылшыны шақырып келді. Бұлар үйдің ішінен темір-терсек іздеп, қарап шықпаған қуыс қалмады. Бірақ есікті сындыруға жарайтын қару табылмады. Енді Косых көшеге шығып телефонавтомат арқылы Еремеевке тезірек балта жеткізуді тапсырып, қайтып келді. Арада жарты сағат өткенде Еремеев балта әкеліп, есікті құлып орналасқан жерінен балталай бастады. Бұлар осылай тарсылдатып шауып, құлып тұрған жерді ойып, үлкен тесік жасап, есіктің іш жағындағы тұтқасына кигізілген екі орындықтың аяғы бар екенін білді. Сонан соң тесікті балтамен шамалы кеңейтіп, есіктің тұтқасын босатып, есікті ашты.

	Бөлмеге бірінші болып кірген Косых Артемованың жоқ екенін көргенде есінен танардай болды. Бұған дейін ол Нинаның үнсіз қалғанын екі талай ойлаған еді: не Нина әдейі мұның жаман оймен келгенін біліп, есікті ашпай үнсіз жатыр, не болмаса Шефпен түнеп шыққан соң, намысқа шыдамай асылып өліп қалды деп ойлаған еді.

	– Нинаның бөлмеде жоқ екенінен сасқаны сонша, ол терезенің үлкен көзінің қирап үңірейіп тұрғанын да байқауға шамасы келмеген еді. Мұны тек Еремеев айтқанда ғана жүгіріп терезенің алдына барып, басын сұғып төмен қарады. Бірінші қабаттың төбесіндегі алаңда терезе әйнектерінің күл-талқан болып жатқанын көріп, істің мән-жайын түсінгендей болды. Осыдан кейін барып бөлмедегі құбырға бір ұшы байланған қолдан жасалған арқанның бірінші қабатқа дейін салбырап тұрғанын көрді. Сол-ақ екен Косых шешіп тастаған киімін де киместен, тысқа жүгіріп шығып, көшеде бір такси ұстап, Шефпен сөйлесетін үйге жетіп, Шефке телефон арқылы жедел кездесуді өтінді. «Не болып қалды?» деген Шефке бұл тілі күрмеліп ештеңе айта алмады. Шеф те бір күрделі жағдай болғанын болжап, тездетіп Косых күтіп отырған белгілі үйге жетті. Шефті тынымсыз күтіп отырған Косых ол үйге кіріп келгенде сөзді неден бастарын білмей састы.

	– Не болып қалды, айтсайшы? – деді мұның кенеттен мылқау болып қалғанынан шошып кеткен Шеф.

	– Артемова қашып кетіпті! – деді Косых не айтып отырғанын өзі білмей.

	– Не дейді? Рас па? Қашан? Қалай? Торуылшы қайда қараған? – деп Шеф те жаман шошып кетті. Бұл да түсі бозарып, жаңа ғана қойған сұрақтарына Косых жауап берді ме, жоқ па, құлағы тас керең болып қалғандай сезінді. Мұның бұл халін көріп отырған Косых не айтарын білмей састы. Аздан соң:

	– Ішкі бөлменің терезесін сындырып, жамылғыштан арқан есіп, үшінші қабаттан бірінші қабатқа салбырап түскен сияқты. Арқанның ұшы әлі салбырап тұр, – деді Косых шамалы есін жиған соң басын көтермей.

	– Онда құрыдық десейші! – деп Шеф үнсіз қалды. Артемованың қашып кеткені, оның тірі қалғанын Шеф өзінің жіберген кешірілмес қателігінің нәтижесі деп түсінді. Осыны ойлап ол ұзақ үнсіз отырып қалды. Есін жинаған Шеф Косыхқа жігіттерді тез жинап, қаладағы барлық – ауруханаларды, емханаларды тексеріп шығуды тапсырды. Артемованың қашып шыққанда жарақатсыз қалуы мүмкін емес екенін еске алып, оны қандай ауруханада жатқан болса да бүгін түннен шығармай өлтіруді, не болмаса, ұрлап алып шығуды Шеф Косыхтың басты міндеті етіп қойды да, іске тез кірісіңдер деп шығып кетті.

	Шефті қатты ойландырған бір нәрсе болды: «Мені өткен түнде Артемова танып қалды ма екен?» деген қауіп басын айналдырып жібергендей болып, осы бағытта өз жағынан Артемованың жатқан жерін білу үшін жасайтын шараларды ойластырды. Біраз басын ауыртқан соңғы жағдайды қоя тұрып, өзін-өзі жұбатқандай болып, Артемованың мені тануы мүмкін емес деген ойға келді. Бірақ бұл ойынан соң да жүрегіне мұз қатқандай болып мазалана берді. Не істерін білмеді. «Егер Артемова табылмаса не болмақ? Аман-есен қашып құтылғаныма шүкір деп, басқа қалаға тайып тұрса, онда құдай өзі жарылқағаны. Кейін дүниенің қай қуысында тығылып жүрсе де оны тауып алып жазалау қиын жұмыс болмайтыны өзіне белгілі еді. Ал Артемова осы қалада қалса ше?»

	Шеф тездетіп өзінің сенімді жігітін Артемова тұратын маңайға барлау жұмысын жүргізуды тапсырды. Егер Артемованың өз үйінде жатқаны анықталса, оны сол жерде үйімен өртеп жіберуді тапсырды. «Барлаушылардың келуін күтейін бе, жоқ бас аманда бәрін тастап қашып кетсем бе екен? Жоқ. Артемованың мені тануы мүмкін емес. Бақылаушылар, іздеушілер не деп келеді? Косых қандай нәтижемен келеді, асықпай тұрайын деген ойға келді.

	Шамалы отырған соң Шефті жұбатарлық тағы бір ой келді: «Маған Артемовамен бір түн бірге жатып шыққанымнан басыма төніп тұрған қауіп бар ма? Жігіттер болса сенімді. Мені сатып кетуі мүмкін емес. Нинаны зорладың деп кінәлаған жағдайда маған келетін бәле жоқ, ол өз еркімен төсектес болды» деген ойлар Шефтің жүрегіндегі қобалжуды жеңілдеткендей болды. Әттеrене, Артемованы өткен түнде неге жайғастырмадым екен! Сұлулығына қызығып басымды өзім бәлеге қалдырғанымды қарашы. Сол сайқалды несіне Косыхқа қимадым екен мен ақымақ? Өкінішті! Не істеймін, болары болды, не болса да ақырына дейін шыдап көрейін. Тәуекел. Әлде де құдай жар болса, ол сайқал қолға түсер де, сазайын тартар» деп біраз отырды.

	Арада екі сағаттай уақыт өткенде Артемованың пәтеріне барып келген барлаушы ол пәтердің жабық екенін баяндады. Сыртта отырған біреу, сол үйдің тұрғыны болуы керек, Артемованың біраздан бері шешесінің үйінде тұрып жатқанын айтқан.

	Мұны естіген Шеф енді Артемованың шешесінің тұратын жерін табуға бар шарасын жұмсауды көздеді.

	Косыхтың адамдары қаладағы барлық ауруханаларды тіміскілеп, оларға жарақат алып түскен әйелдің болмағанын анықтаған соң, ендігі жерде қайда барып іздеуді білмей сарсаң болды. Бұл туралы Косых Шефке баяндап, онан қандай тапсырма болатынын күтті. Осы мәліметтерден соң Шеф қатты ойланып қалды...

	Артемова Нина Петровна дегеннің жоғалып кеткені туралы шешесінің қалалық милицияға арызданғаны туралы мәлімет Стаценкоға да жеткен болатын. Бірақ адам жоғалып кетті деген арыздарға көптеген қылмыспен күрес жүргізетін қызметтің басшылары онша мән беріп, тұра жүгірмейтін. Себебі, көп жағдайда жоғалып кетті дегендер не тірі бір жерден шығатын, не қылмыстың белгісі жоқ болып өлiгi табылатын. Сондықтан Артемова туралы арызға Синельников іздеу шараларын жасап жатқан шығар деп ойлаған Стаценко бұл мәліметке қасақана ынта көрсетпегендей болды.

	Азаровқа өткен тәуліктің қорытындыларын баяндап отыру дағдылы жағдай болғандықтан Стаценко полковникке ертемен бірінші болып кіріп, жиналған мәліметтерді орындалған шаралар, ашылмай қалған қылмыстар, оларды ашу мақсатында қандай шаралар жүріп жатқаны туралы баяндады.

	– Қандай ұрлықтар көбірек болып тұр өткен жетіде? – деді. Азаров оны тыңдап болып.

	– Қала бойынша тәулік ішінде отыз екі қылмыстың тең жарысы пәтерден болған ұрлықтар. Сонан соң от басында болатын қылмыстар да соңғы кезде етек алып бара жатыр, жолдас полковник.

	– Өмір болған соң оттың басында қылмыс болмай тұрмайды. Мұны өзің де жақсы білесің. Олардың басты себептері, өзіңе белгілі, ішімдік қой. Ішімдік тиылмай от басында болатын қылмыстың да азаюы қиын. Осыған бір мысал айтайын. Кеше қалада бір қызық оқиға болыпты. Сен естідің бе? – деді полковник Стаценкоға қарап. Әңгіменің не туралы болатынын болжамаған Стаценко Азаровқа қарап:

	– Не оқиға? – дедi таңырқанып.

	– Өткен түнде күйеуі өлердей етіп сабаған бір әйел екінші қабаттағы үйден жерге қарғып қирап қалыпты. Оны ауруханаға алып барғанда ол қашып кетіпті. Оның қанша жер жүргенін кім білсін, сынықтан басы айналған болуы керек, бір жеке үйдің қасында ессіз құлап жатқан жерінен үй егесі көріп, үйіне жақындатып, телефонмен доғдыр шақырған сияқты. Олар келіп әйелді қарап, мұның миына қан құйылған сияқты, бізге қазір қозғауға болмайды, үйге ертең келіп алып кетеміз деп, алғашқы дәрігерлік шаралар қолданып қалдырып кетеді. Меніңше, осы əйел байынан таяқ жеп жоғарғы үйден қарғыған ба, жоқ болмаса біреудің үйіне түсіп ұрлық жасап жатқан кезде үй егесі келіп қалып, терезеден қарғып қашуға мәжбүр болды ма? Меніңше, бұл әйел пәтерлерден ұрлық жасап дағдыланған болу керек, өйтпесе ауруханадан қашпас еді ғой. Қалалық милициядан бір қызметкер ол үйге екі рет барған екен, екеуінде де әйел есін жимағандықтан сөйлесе алмапты. Қазір ол есіне келген болар, екеуміз барып қайтсақ?

	– Барсақ барайық, жолдас бастық, – деп Стаценко орнынан тұрды.

	– Мен қазір ол үйді білетін жігітті шақыртайын, – деп полковник телефонмен біреумен сөйлесіп жатып, Стаценкоға қарады. Сонан соң: «Оның жатқан жерін кім біледі, соны маған қазір жіберерсің, – деп трубканы қоя салды. Шамалы уақыттан соң Азаровтың кабинетіне қалалық милициясының оперативтік өкілі Орысбаев келіп, полковникке келгенін баяндады. Енді үшеуі кабинеттен шығып, далада тұрған Азаровтың машинасына отырып жөнеп кетті.

	Азаров пен Стаценко артқы орында өзара әңгімелесіп отырды. Машина бірнеше көшелерді кесіп өтіп қаланың шетіне бет алды.

	Жеке үйлер орналасқан ауданға жетіп, бір үйдің алдына келіп тоқтады. Орысбаев машинада қалды да үйге Азаров пен Стаценко есік қағып кірді. Бұларды қарсы алған егде тартқан әйел екен, келгендердің кім екенін білген соң, бұларды ертіп бір бөлмеге кіріп, темір керуетте жатқан әйелді қолымен көрсетіп, өзі басқа бөлмеге кіріп кетті.

	Азаров басы таңулы, оң иығы мен оң аяғы дәкемен таңылған әйелдің қасына жақындап келіп: «Азаматша, ояусыз ба?» – деп сұрады жайлап қана. Бірақ, әйел ұйықтап жатқан күйінде оянбады. Қасында тұрған Стаценко әйелге біраз қарап тұрды да, кейін шегінді. Азаров та әйелдің мазасын алмайын деген кісідей, Стаценконың қатарына келіп:

	– Бұл әйелге дәрігерлер ұйықтасын деп дәрі салған көрінеді. Дәрінің күші әлі қайта қоймаған болуы керек. Қолың тисе ертең осы әйелмен өзің айналысшы. Мүмкін, біраз пәтерден болған ұрлықтардың ашылып қалуы, – деді полковник.

	– Тапсырмаңыз орындалады, жолдас полковник. Менің ойымша, бұл әйел көптеген ұрлыққа қатысқан болып шығар. Өзіне өзі келсін, сонан соң бұл әйелмен біздің бөлім айналысатын болады, – деді Стаценко жатқан әйелден көзін алмай.

	Бұлар осылай шешім қабылдап, кеңсеге қайтты. Жолай үнсіз келе жатқан полковник қандай ойда болғанын кім білсін.

	Жұмыс аяғы жақындап қалғанда Азаров Синельниковпен байланысты. Бұл жолы Азаров Синельниковтің жұмыс кабинетінде болып, Артемованы аман сақтап қалудың шараларын ақылдасты.

	– Қараңғылық түсісімен Артемованы қазіргі жатқан жерінен басқа жерге орналастыру қажет. Бұл тапсырманы сен орындайсың. Сенен басқа бұл жұмысқа тек Орысбаев қатысатын болады. Орысбаев Нинаның жатқан жеріне бір зат алып барып қояды. Оның бетін ашық қалдыруды ұмытпаңдар. Сен ұмытқанмен Орысбаев ұмытпас. Сонда да сен сол жерде аузыңды ашып, таңырқанам деп уақытты өткізіп алып жүрме. Бұл операцияны орындауға кіріспестен бұрын сол маңайға барлаушылар жіберіледі. Керек болған жағдайда олар саған жәрдем беретін болады. Күдік туатын жағдай болса, операцияны бастамай тұра тұр. Кірісу туралы барлаушылардан белгi күт. Артемованы алып баратын жерің бар ма?

	– Сенімді жер ме? Күмәнім жоқ.

	– Олай болса, сұрағың болмаса боссың, қазірден бастап бұл операцияны іске асыруға кіріс. Сақтықты қатаң сақтамасаң бүгінгі түн өте қиын болады, – деп полковник шығып кетті.

	Кешкі қараңғылық түсісімен Синельников Артемованы басқа жерге алып кетуге дайын отырды. Азаровтың бұйрығы бойынша, әзірге Синельников Артемовамен ешбір сөзге келмеуі керек еді. Бұл туралы Нина да қатаң есертілген болатын.

	Азаров айтқан кезде қораға машина кіріп, рөлде отырған Орысбаев шығып, Синельниковпен сыбырласып қана амандасты да іске кірісті. Тездетіп Артемованы алып шығуға дайындалды да, оның орнына дүкендерде тұратын әйелдер киімін кигізген манекенді бір қолын, бір аяғын дәкемен орап керуетке жатқызып, бетін ашық қалдырып, Нинаны алып үйден шығып, оны машинаға салды да, қорадан шығып жан-жақты барлап алған соң машинаға кетуге рұқсат берді.

	Түнгі сағат үш болып қалған. Қаладағы «1905 жыл» атындағы көшемен келе жатқан кісі Дарвин атындағы көшеге жетіп, қиылыстан оңға қарай бұрылды. Келе жатып, алды-артына байқап зер салып қояды. Қаланың шеті болғандықтан бұл жердегі көшелерде жарық жоқ десе де болады, әр жерде тұрған бағаналардың басына қойылған электр шамдарын көшенің бұзық балалары таспен ұрып қиратқандықтан қол созым жердегіні көре қою деген қиын-ақ. Жеке үйлерді жағалап келе жатқан кісі бір жерге келіп тоқтап, жан-жағын мұқият бақылап алды. Күдік келтіретін ештеңе болмаған соң оң жағындағы үйдің терезесіне көз салды, іштен жарық көрінбеген соң ілгері жылжып, енді, қораның ішіне көз жүгіртті. Қораның іші де тас-түнек, қыбыр еткен жан сезілмейді. Ит бар ма екен деп жерден бір кесек алып, қораның ішіне лақтырды. Үрген ит жоқ, естілген дыбыс жоқ. Енді кейін қарай жүрді де, үйдің бұрышына жетіп, қораның ішіне мысықтай қарғып кіріп, шеткі терезенің алдына жетіп барды. Жан-жағына қарап алды да, қалтасынан әйнек кесетін алмасты шығарып, терезенің үлкен көзін айналдыра сыр еткізіп тартып қалды да, босап қалған әйнекті қырынан ұстап жерге қойды. Сонан соң ішкі терезенің де көзін осылай кесіп алып жанына қойды да, үңірейген тесіктен үйдің ішіне жайлап кіріп, жан-жағына көз салды.

	IIIамалы тұрып қараңғыға көзін үйретіп алған соң, бөлменің есіктен кіргенде сол жағында орналасқан керуетке жақындап, қойнынан қанжарын алып, сол қолына сызған сызықтай ғана жарық беретін электр шамын ұстап, керуетте жатқан адамның үстіне жарығын салып сөндірді де, жатқанның жүрегінің тұсынан қанжарды қос қолымен ұстап бар күшімен қойып қалды. Осы сәтте төбедегі электр шамы жарқ етіп жанғанша екі кісі екі жақтан оны бассалып, тырп еткізбей тастады. Бұл екеуіне тағы біреу қосылып, көзді ашып-жұмғанша етпетінен түсіріп, қанжар ұстаған қолын жауырынға қайырған кезде жендет былқ етуге шамасы келмей жатып қалды. Жерге тақалған басын көтере алмай жатса да, «Мен ұсталсам ұсталайын, ал іздеп келген адамымды о дүниеге жіберіп үлгірдім!» деп өзін іштей жұбатқан жендет босаңсып сала берді. Осылай жатып өзінің қапияда қалайша қолға түсіп қалғанын білмей, ішін ащы ыза кернеп, өліп кетердей болды.

	– Иә, жігітім, есіңнен танатын жұмыс атқардың. Жарақат болып жатқан Артемованы өлтір деп кім жіберді? – деді полковник жендетті орнынан тұрғызып.

	Жендетте үн жоқ. Өз көзіне өзі сенбегендей артына тағы бір қарап алды. Ол жатқан әйелдің жүрегінің тұсынан қанжар ұрғанда-ақ іші бүлк ете қалып еді. Темір сындыратын қолындағы қанжар денеге кірмей темiрге тигендей болып, қолын кейін серпіген болатын. Мұның неге солай болғанын ойлауға мұршасы келем дегенше, темірдей құрсауға қалай түскенін білмей қалған, табан астында жер жастанып қалып, не болғанын түсінбей қалды. Артына тағы бір қарап, екі көзі төсекте оранып жатқан адамдай көрінген манекенде, бір сәт өзін қоршап тұрғандарды сезбей де қалғандай болды.

	– Қолына кісен салыңдар! Бұл әзірге үн шығаруға шамасы жоқ, жақын арада бола да қояр ма екен. Қамандар жалғыз өзін. Күзетін күшейтіңдер, – деп Азаров шығып кетті.

	Ертеңіне таңертеңгісін Азаров жендет жатқан камераға кіріп, онымен тілдеспек болып еді, бірақ Савченко меңіреу күйінде қала берді.

	– Жарайды. Бүгін болмаса ертең, ертең болмаса арғы күні бәрібір сөйлейтін боласың. Тек өтірік айтып жазаңды жеңілдетемін деп ойлама, ақылға кел, ашық сөйлесейік. Сен ендігі жерде еркіндікке шығам деп ойлама да, алданба да. Сенің шаруаң бітіп тұр. Сонымен аты-жөнің кім болады? Жеңдет үнсіз отыра берді. Біраз ойланған соң Азаровтың шын айтып отырғанын түсінді де, өзін Савченко Леонид Варламович деп таныстырды.

	– Артемованы өлтір деп кім тапсырды?

	– Мен адам өлтіріп көргенім жоқ, ол үйге қалай барғанымды да білмеймін, себебі, кейде басым істемей қалатын ауруым бар, ол кезде не істеп, не қойғанымды білмеймін.

	– Сен Артемова жатқан жерге қанжармен, әйнек кесетін құралмен, электр шамымен келдің ғой. Оларды қайдан, неге алдың?

	– Мен айттым ғой сізге басымның ауруы бар деп.

	Басың істемей олардың біреуін алдың дейін, ал қалған екеуінде басыңнын істегенін қалай түсіндіресің? Сен ол үйге белгілі мақсатпен келгенің сонша, қандай құралдар керек екенін алдын ала білгенсің. Мұны қалай білдің?

	Савченко бұл сұрақтарға да, онан басқа да сұрақтарға жауап бергісі келмеді. Азаров осыдан соң қамерадан шығып кетті. Кабинетіне келген бойда Мемлекеттік қауіпсіздік комитетінің бастығымен келісіп, тез арада Савченконы солардың ішкі түрмесіне ауыстырды. Сонан соң бұл Синельниковпен байланысып, Артемованың жағдайын білді.

	Кеше Синельников түнде Артемованы алып шығарда оның орнына неге манекен жатқызып кеткенін түсінбеген Синельников, бүгін Азаров ол туралы сөз қозғай ма деп еді, бірақ полковник бұл туралы ештеңе айтпаған соң, өз еркімен сұрағысы келмеді. Түндегі операцияның кезінде жарғанаттардың біреуінің қолға түскенін Синельников әлі ести қоймаған болатын.

	Генерал Бекетов ертеңгісін жұмысқа келгенде қабылдау бөлмеде тұрған Азаровпен амандасты да, оны ертіп кабинетіне кірді.

	– Иә, полковник, не жаңалығың бар? – деді орнына отырған генерал.

	– Үлкен жаңалық бар, жолдас генерал. Алдыңғы күні түнде мен Артемованы ауруханадан құпия жағдайда алып шығып, басқа бір жеке үйге орналастырған болатынмын. Өткен түнде сол үйге бір жендет келіп, терезеден ішке кіріп, ұйықтап жатқан Артемованың жүрегіне қанжар салған сәтте біздің торуылшыларымыз оны сол жерде тырп еткізбей ұстады.

	– Тоқта,тоқта! Сен неге Артемованы ауруханадан құпия жағдайда алып шықтың? Бас дәрігер біледі ме сенің ұрлығынды? – деді ештеңеге түсінбей қалған генерал.

	– Мен Артемованы өлтіруге біреудің келетінін болжағанмын. Егер Артемованы ауруханада қалдырсам, онда оны сақтап қалу екі талай еді. Сондықтан бас дәрігермен келісіп осындай комбинация жасауға мәжбүр болдым.

	– Болжағаның, дер кезінде ол әйелді алып шыққаның, басқа қауіпсіз жерге орналастырғаның бәрі дұрыс болған-ау, бірақ сол еңбегіңнің бәрі далада қалғандай болғаны тым өкінішті. Жүрегіне қанжар салса адамның тірі қалу мүмкін емес. Олай болса Артемова ажалынан бұрын құрбан болды десейші?

	– Жоқ, жолдас генерал. Артемова тірі, оған қанжар да өтпейтін әйел екен, – деп полковник күлді.

	– Түсінбедім?

	– Иә, жолдас генерал. Мен өткен түнде Артемованы ол үйден тағы да құпия жағдайда алып шығып, оның жатқан төсегіне дүкендерде тұратын әйел-манекенді киіндіріп жатқызып қойып, ол үйді қатаң бақылауға алғанмын. Савченко деген жендет түнде келіп Артемова деп манекенге қанжар салған кезде жігіттер тап беріп, оны қылмыс үстінде ұстады. Сонымен Артемова аман, манекен де аман, – дегенде генерал орнынан ұшып тұрып:

	– Евгений, мына айтып отырғаның шын ба, жоқ менімен әзілдесуге келдің бе? – деп полковникке қарады сенбеген кісідей болып.

	– Әзіл емес, жолдас генерал. Бұл менің өмірімде бұрын-соңды істеп көрмеген оперативтік комбинациям.

	– Ал жаңағы ұсталған жендет Артемованың жатқан жерін қайдан, қалай білген? Бірақ таңырқайтын не бар. Бізде ашық ауыздар, мақтаншақтар жоқ дейсің бе. Солардың біреуі бір жерде былшылдаған шығар.

	– Жолдас генерал, менің көптен бергі күдігім бойынша, арамызда бір сатқын бар сияқты. Артемованың жатқан жерін кімнің айтқанын қанша сұрасам да Савченко қасарысып айтатын түрі жоқ. Бұл тек әзірше, оның шын сөйлейтін кезі алда.

	Мына сөзді естігенде генерал полковникке қадалып қарап қалды.

	Азаровтың күшті комбинатор екенін бұрыннан білетін генерал оның көптен бері күдікке алған адамы тегін болмады ғой деп ауыр ойға шомып қалды. Мұны байқап отырған полковник та өзінің күдігі туралы генералға сөз қозғағаны асығыстық болған жоқ па деп өкiндi.

	– Сен неге қиналып қалдың? Ойыңдағыны айта бер. Әлде маған да сенбей отырсың ба? Байқаймын, сенде бір үлкен құпиялы сыр бар сияқты, – деді генерал сабасына түскендей болып,

	– Рас, жолдас генерал. Ал мен сізге сенбей отырғаным жоқ. Тек менде әлі нақты айғақ жоқ. Менікі әлі «шығар» деген күдік. Aл күдікті жария етіп шындыққа жету, ақиқатқа жол ашу мүмкін емес қой. Савченко дегенді осы күдіктің бір сабағы деп ойлаймын. Бұл жендетті шын сөйлетуге көптеген жұмыстар істеу қажет. Менің ойыма алған оперативтік комбинацияларым нәтиже берсе, сатқын түбінде ақыры әшкереленетін болады деп сенемін. Сондықтан, құдай үшін, мені өзіңізге сенбей отыр деп ойламаңыз.

	– Қам жеме, полковник. Мен саған бұрын да, қазір де, келешекте де сенгенмін, сенемін, сенетін боламын. Қандай ауыр жағдай болса да екеулеп аяғымызды тік басып тұрып, басымызды жоғары ұстап шыдаймыз! Сенің оперативтік тілдерің кісіні барлық уақытта қызықтырады. Сондықтан мен сенің осы жұмыстарыңа араласпайын, мен саған сендім. Жарайсың! «Жарғанаттар» операциясын жалғастыра бер, оны сәтті аяқтауыңа тілектеспін! – деп генерал Азаровқа жақындап келіп, арқасынан қақты.

	Осы жерде Азаров генералға бүгіннен бастап «Жарғанаттар» операциясымен қатар «Көлеңке» операциясының шаралары басталғанын ескертті. Бұған түсінбей қалған генерал тағы полковникке қарап қалды.

	– Солай, жолдас генерал. Бұл операцияның мақсаты күдікке алғандарды толық тексеру, мүмкін болғанынша арамызда жүрген сатқынды әшкерелеу.

	– Толығымен қолдаймын! – деді генерал енді түсінгендей болып.

	Азаров кабинеттен шығып кетті. Өзінің жұмыс кабинетіне келгенде өзін Синельников күтіп отыр еді. Азаров оны ертіп кіріп, орнына отырған соң, Синельников Артемованың жағдайы туралы, оған дәрігерлік жәрдем керек екенін баяндады.

	– Сен мені асықтырмай тұра-тұр. Қазір Артемованы да, оның шешесi мен қызын да құпия жағдайда ұстау керек. Бұл сенің басты міндетің. Ал басқа жұмыстарды біз сенің көмегіңсіз-ақ атқарармыз. Түнде өзің де сақ бол. Жарғанаттар қазір ештеңеден тайынбайды. Сұрағың болмаса, боссың, – деді Азаров.

	«Артемованың жатқан жерін менен басқа үш адам білді. Орысбаевты күдікке алуға негіз жоқ. Ол әбден сынақтан өткен адал қызметкер! Ал қалған скеудің бірі Синельников, екіншісі Стаценко. Осы екеуінің бірі сатқын болуы ықтимал. Әлде Синельников байқаусыздық жасап қойды ма? Неліктен Савченко деген жауыз Синельниковтың соңында бақылауда жүрді ме екен? Шaмaсы, осылай болған шығар. Жарғанаттар тобы өте айлакер болып, Артемованы ауруханада жатқанда-ақ сырттай бақылауға алған ба екен? Бірақ бұл мүмкін емес екінші күдікте тұрған Стаценко... Неліктен?... Мүмкін емес. Басқарма бастығы. Сонда да болса..., – деп телефонмен Стаценконы шақырды. Стаценко келгесін полковниктен қашығырақ тұрған орындыққа отырды.

	– Жақын отыр, капитан, – деді Азаров ойындa ештеңе жоқ адам сияқты болып. Стаценко енді жақынырақ келіп отырды.

	– Не жаңалық бар? – деді оған тура қараған полковник.

	– Түнде бiздiң жігіттер ұрлауға машықтанған бір топтың ізіне түсіп, олардың біреуін қолға түсірді. Мен өзім сол қолға түскенмен сөйлестім, бірнеше пәтерден болған ұрлықтардың беті ашылып қалатын шығар. Бүгін жігіттер ұрланған заттардың тығулы жатқан жеріне тінту жүргізетін болады. Қаладағы ашылмай жатқан екі кісінің өлімі туралы да шамалы мәліметтер жиналып, біраз шаралар іске асып, күдікті деген екі кісі ұсталып отыр. Олардың үйінен екі кеспе мылтық табылды. Бұлармен байланысты тағы екі кісіні іздеп жатырмыз, – деп капитан сөзін аяқталды.

	– Сөзіңнiң арасында кісі өліміне қатысты екі кісі оперативтік шеңберге алынды деп қалдың, осы жерде жаңылып кеткен жоқсың ба?

	– Жоқ, жолдас полковник, ол екеуі де қамауда отыр.

	– Онда олар оперативтік шеңберге алынған жоқ, қамауға алынғандар емес пе? Ал, қамауда отырғандардың бәрі шын сөйлейді деп ойлайсың ба? Оперативтік шеңбер деген бір басқа, камераға қамау деген бір басқа емес пе? Күдікті деген адамды қамауға алу үшін алдымен оны оперативтік сүзгіден өткізу керек, ол туралы бірталай мәліметтер жинап алып, күдікке айғақ табылған соң ғана қамауға алу керек емес пе, капитан? Осының біріншісі оперативтік шеңберге алу болып, екіншісі камераға қамау болып саналады. Оперативтік шеңберде күдіктіге қарсы айғақтар жиналмаса, адамды қамауға алу деген оның азаматтық құқын, заңд бұзған болып саналады. Оперативтік тексерусіз біреуді қамағанның зияны да болады, бұл қылмыстының бостандықта қалған сыбайластарын ескерткенің болады. Есіңде болсын, қылмыскерлердің арасында да бізден ақылды адамдар бар. Ал сенің қамауға алғандарың майда шабақтар болып, ірі балықтар тереңде қалып жүрмесін. Мен сенің оперативтік тәжірибелеріңнің бай екенін білемін.

	Бірақ бір ыңғайсыз жағдай болып қалды. Бұл жағдай екеумізге де байланысты болғалы тұр, – деп полковник орнынан тұрып, Стаценкоға қарсы келіп отырды да, оның көзіне туралап қарады.

	Стаценко ештеңеге түсінбей, аңырып қалды. Полковник осы сәтті пайдаланып қалғысы келді де:

	– Түсінбей отырған сияқтысың. Енді сөздiң ашығын айтайын, арамызды оңашада ашып алайық, – деді Азаров капитаннан көзін алмастан.

	– Осы отырған екеуміздің біріміз – сатқын болып тұрмыз.

	– Кешіріңіз, жолдас полковник, мен ешнәрсеге түсінбей қалдым.

	– Иә, капитан, екеуміздің біріміз сатқынбыз.

	– Сонда қандай сатқындық болды дейсіз?

	– Кеше екеуміз аты-жөні белгісіз, жарақаттанып жатқан әйелге барып қайтқанымыз есіңде ғой?

	– Иә.

	– Міне сол әйелдің жатқан үйіне түнде біреу терезенің әйнектерін алмаспен кесіп ішке кіріп, әйелдің жүрегіне қанжар сұғып өлтіріп кетті. Ал ол әйелдің жатқан жерін екеуміз-ақ білеміз. Міне осы оқиғаға байланысты екеуміздің біріміз сатқын емей немене?

	– Кешіріңіз, жолдас полковник. Сіздің сатқын болуыңыз мүмкін емес, ал мен болсам өзімді сатқын дей алмаймын. Сатқын емес екенім өзіме аян. Рас, түнде оперативтік қызметкерлермен отырған жерде осы туралы әңгіме болған. Мұнда тұрған не бар? Біз бәріміз оперативтік қызметте емеспіз бе? Ол әйел күндіз, көшеде мыңдаған адамдар жүріп жатқан кезде, солардың көзінше үшінші қабаттан қарғып түсіп жарақат алып жатса, оны көзімен көргендер талай жерде айтып жүруі сөзсіз ғой? «Ел құлағы - елу» деген бар емес пе. Сондықтан бұл оқиғаның халықтың арасына тез тарап кетуі табиғи деп санаймын. Әрине, сізге мені күдікке алуға толық негіз бар, бірақ мен тазамын. Бәлкім, мен ол әйел туралы көптің ішінде әңгімені қозғамауым керек шығар? Бұл – менің қатем. Мұны мойындауға менің азаматтығым жетеді, жолдас полковник. Сіз бен мен бірнеше ауыр қылмыстарды ашуға қатысқанымды білесіз. Сіздің керемет оперативтік тәсілдерді қолданғаныңыздың куәсімін. Қылмыспен күресуде асқан тәжірибелі екеніңізге бас иемін, қызығамын, өзіңізді пір тұтамын. Мен сатқынмын ба, жоқ па – ақтығына жетуге сіздің шамаңыз жетеді деп сенемін. Менің арым да, жаным да таза. Тексеріңіз.

	– Сен туралы мен де сондай пікірдемін, капитан.

	– Маған рұқсат етсеңіз, мен өз жұмыстарыммен айналысайын, – деген капитанға полковник қарсылық білдірмеді. Стаценко шығып кеткен соң Азаров кінәлі адамдай мазасыздана берді.

	«Егер мұның жаңағы айтқан сөздері рас болса..., онда сатқын кім? Менімен сол кезде күндіз-түні бірге жүріп, тапсырмаларды мүлтіксіз орындап жүрген Орысбаев Төлегенді сатқын деп айта алмаймын. Тұра тұр.

	Жаңа ғана Стаценко өткен түнде оперативтік қызметкерлермен отырған кезде сол әйел туралы әңгіме қозғағаным бар деді ғой? Сонда Стаценко өзінің сатқын еместігі туралы айғақты күні бұрын ойластырған емес пе екен? Жаңа ғана мені пір тұтамын деп аспанға көтерген сөздерінің астарында сыр жатқан жоқ па? Егер мен соның орнында болсам, жан қысылғанда не дер едім?... Мүмкін емес! Әлі алда көптеген жұмыстар бар. Кімнің сатқын екені көп ұзамай белгілі болады» деп ойлаған Азаров сабасына түсті.

	Облыстық мемлекеттік қауіпсіздік комитетіндегі ішкі түрменің камерасында жалғыз отырған Савченкоға бармастан бұрын Азаров оны тағы да бірнеше оперативтік есептерден тексеріп қарады. Савченко Евгений Варламович деген еш жерде бұрын қылмыс жасап қолға түскені туралы мәлімет жоқ болып шықты. Тіпті осы қалада, не облыста паспорт жүйесіндегі есепте де жоқ екен. Осы мәліметтерді жинаған соң Азаров қамауда жатқан Савченкомен кездесуге барды. Оны әңгімеге қанша тартса да, ол бұрынғысынша құлақ тыңдар ештеңе айтпады.

	– Қай жерде тұрасың? – деді Азаров әңгіменің соңында.

	– Тұрақты мекен-жайым жоқ. Мен бір жел айдаған қаңбақпын.

	– Қаңбаққа ұқсамайсың. Қаңбақ деген қу дала-қу мекиенде болады, сен қаладағы қаңғыбаспын десең де сену қиын. Ал сен қаңғыбас та емессің! Сен барып тұрған – жендетсің! Әзірге осы жерде жата тұр. Саған қойдай маңырайтын кезең алыс емес, біз асықпаймыз. Ал енді сол кезде не деп маңырайтыныңды ойлана бер, – деп Азаров камерадан шығып кетті.

	«Көлеңке» операциясы бойынша, Азаров көптеген оперативтік шараларды іске асырды. Солардың нәтижелерін талдап, сонан соң, қорытып, ол қорытындыларға өзінше баға беріп болған соң, қатты шаршап кеткенін байқап, шешім қабылдауды кейінге қалдырды да, түн ортасы болып қалғанда үйіне келіп, тамақтанып алған соң көптен бері жиналып қалған газет-журналдармен танысуға кірісті. Сағат түнгі екіден өткенде Азаровтың төсекке жатқаны сол еді, телефон зарлап қоя берді. Азаров орнынан тұрып трубканы құлағына тосты.

	– Жолдас полковник, сөйлеп тұрған Бабулян ғой. Бір жаман жағдай болып қалды, мен қазір сізге барамын, – деді қалалық ішкі істер басқармасы бастығының орынбасары. Азаров тез киініп, дайын отырды. Арада шамалы уақыт өткенде есік қағылды. Дайын отырған Азаров далаға шығып, машинамен келген Бабулянды көріп: «Не болып қалды? – деді.

	– Бір қайғылы жағдай болды. Жігіттер оқиға болған жерде жұмыс істеп жатыр. Менің бастығым Королев та сонда. Стаценко қайғылы жағдайға душар болыпты. Қазір көзімізбен көреміз, – деді Бабулян.

	– Не дейді? Ол тірі ме екен? – деді шошып кеткендей болған Азаров.

	– Мен ол жерде әлі болғаным жоқ, Королев жолдас үйге машина жіберіпті мені оқиға туралы сізге хабарласын деп. Сондықтан мен анығын білмеймін. Менің түсінгенімше, ол өлген сияқты, машина басып кеткен дейді.

	Осы сөздерден соң оқиға болған жерге жеткенше үнсіз отырған Азаров естігеніне сенерін де, сенбесін де білмеді.

	Бұлар оқиға болған жерге келгенде автоинспекция қызметкерлері өздеріне тиісті шараларын әлі жүргізіп жатыр еді. Жолдың ортасында белінен қайырылған адамның денесі жатыр. Азаров келген соң қалалық ішкі істер басқармасының бастығы Королев бұған жағдайды қысқаша баяндап берді де, жатқан денеге жақындап, оның бетіне жарық түсірді.

	Бірақ Азаров қанша үңіліп қараса да өліп жатқанның бет-аузында жарақаттанбаған сау жер болмағандықтан оның Стаценко екенін анықтай алмады. Бет дейтін бет те жоқ, бас сүйек мыж-мыж болып езілген, адам танып болар емес. Азаровқа бір сәт осы жатқан адам Стаценкоға ұсамайтындай болып көрінді.

	– Мұның Стаценко екенін қалай білдіңдер?

	– Төс қалтасындағы қызыл куәлігі бойынша таныдық, – деп Королев оперативтік топты басқарып келген майор Евдокимовке қарады, ол жалма-жан қалтасынан қызыл куәлікті алып Королевқа ұсынды, ол оны Азаровқа берді, полковник ашып көріп, Стаценкоға берілген куәлік екенін оқып танысты. Күмәнi сейiлген соң куәлiктi Евдокимовқа қайтарып берді.

	– Оқиға болған жерде қандай айғақтар алынды? – деді Азаров енді Евдокимовқа қарап.

	– Машина дөңгелегінің киімде қалған іздері. Машинаның бұл маңайда адам басылғаннан соң тоқтаған ізі жоқ болып шықты,

	– Киімдерінің қалталарынан нелер алынды? Пистолеті бар ма екен?

	– Киімдерін түгел қарадық, қалтасынан екі жүз сом ақша шықты, пистолеті жоқ, тек қабы бар.

	– Пистолетін кім алды дейсіңдер? Машинаның жүргізушісі алуы мүмкін бе? Немесе, сендер келгенше көшеде кетіп бара жатқан біреу қағып кетті дейсіңдер ме? Түсініксіз. «Осы жерде бір сыр жатыр» деп ойлаған Азаров:

	– Жарайды, пистолет қолды болды ма, жоқ па, оны уақыт көрсетер. Жұмыстарыңды жүргізе беріңдер, – деп Азаров кетуге бұрылды да, жерде жатқан аяқ киімдерге қарады, сонан соң өліп жатқан Стаценконың аяқтарына назар салды. Шамалы ойланып тұрды да, Королевқа қарап, Стаценконың екі қолының саусақтарын зерттеуді тапсырып, машинаға отырып, кетіп қалды.

	Кабинетіне келген соң Азаров оқиға туралы баяндамақ болып, генералдың үйіне телефон соқты. Трубканы көтерген генерал кеңсеге барған соң ақылдасармыз деп трубканы қоя салды.

	Генералдың мұндай селсоқ болғанын оны төсектен ерте оятқанымнан шығар деп ойлаған Азаров, енді Стаценконың үйіне телефон соқты. Трубканы құлағына біраз тосып тұрған ғана «Алло»« деген әйелдің даусы естілді.

	– Алло, сіз Виктор Андреевичтің жұбайы боларсыз, амансыз ба? Мен облыстық ішкі істер басқармасынан Азаров деген боламын. Виктор Андреевич үйде ме? – деді полковник алдымен пистолет туралы білгісі келіп.

	– Үйде жоқ, ол жұмысқа түнде сағат тоғыздан өткенде кеткен. Немене, жайшылық па?

	– Аманшылық, қорықпай тұра тұрыңыз. Оның пистолеті үйде қалған жоқ па, қарап көріңізші?

	– Қазір қарайын, – деген дауыс бір мезгіл үзіліп кетті де, тыңдап тұрсыз ба? Пистолетін таба алмадым. Ол не, пистолетін жоғалтып алып па? Енді оған не болады? – деп әйел абыржып қалғандай сөйледі.

	– Солай болар. Мезгілсіз мазалағанымды кешіріңіз, – деп Азаров телефон трубкасын орнына қойды. Енді отырып, асықпай ойланды. «Бұл қалай болған өлім? Қалайша ол түнде жұмысқа жаяу кетті? Машинасы – қайда? Қаланың шетіне неге шықты екен? Неге көшенің ортасымен жүрді? Сонда оны қатты толғантқан не болды? Болмаса, әйелімен қатты жанжалдасып қалды ма екен? Онда қаланың шетіне шығудың қандай қажеті болды? Әлде екеуміздің арамызда болған соңғы әңгіменің қатты әсері болды ма?» деген толып жатқан сұрақтар бірінен соң бірі туа берді.

	Азаров қанша осы ойларды електен өткізгенмен бір шешімге тоқтай алмады, Стаценконың қазасы жұмбақ болып қала берді. Таң атуға қалған соң аз да болса көздің шырын алайын деп үйіне кетті. Үйге келіп жатқан соң да ұйқысы келмеді. Стаценконың адам танымастай болып мылжаланған басы, бет әлпеті көзінің алдынан кетпеді. Көзін ілместен таңды атырған ол ертеңгісін оразасын ашпастан жұмықа кетті.

	Кабинетіне кірген бойда Азаров Стаценконың әйелін үйінен шақырып келуді тапсырды. Әйел келіп отырған соң Азаров оның хал-жайын сұрады.

	– Менің күйеуім түнде үйге келген жоқ, ол бір жаққа жұмыс бабымен кетіп қалды ма? – деді әйел сəл қасын көтеріңкіреп.

	– Лариса Николаевна, берік болғаныңызды өтінемін, Виктор Андреевич түнде қайғылы жағдайға душар болып, жол апатынан қаза тапты, – дей бергенде-ақ әйел шашын жұлып бар даусымен ойбайын салып жылай берді. Азаров орнынан тұрып, оның қасына барып жұбатса да, әйел өксігін тияр емес. Сонан соң Азаров оған су ішкізіп, сабырлық еткенді өтінді. Әйел біраз жылап болған соң көзін сүртіп, күйеуінің қандай жағдайда қаза болғанын сұрады.

	– Түнде сіз оның пистолетін сұрағанда-ақ жүрегім бірдеңені сезгендей болып еді, бірақ ол ауданға асығыс кетіп, пистолетін ұмытып қалдырған болар деп ойлап едім. Қазір оның денесі қайда? – дедi есін жиғандай болған Стаценконың әйелі.

	– Ауруханада жатыр. Сіздің барып көргеніңіз қажет болып тұр, себебі, оны ауыр жүк машинасы басқан болуы керек, бірден тани қою қиын. Мүмкін болса мен сізді ертіп барайын, сіздің танығаныңыз бізге керек.

	– Әрине, барамын, – деп әйел орнынан тұрды. Азаров оны ертіп ауруханадағы өлген кісілерді сақтайтын орынға келіп, ондағы қызметшінің көмегімен Стаценконың жатқан жерін тауып алып, оның жабулы бетін ашып, әйелдің көзіне назар салды. Әйел танымай біраз тұрып, кейін шегінді де, бетіне қарап тану мүмкін емес екенін айтты.

	– Денесінде ерекше белгісі жоқ па?

	– Оң жақ жауырынның астында түйенің көзіндей қалы бар болатын, денесін аударуға болар ма екен? – деді әйел өлікке жақындап, Азаров қызметшіні шақырып алып Стаценконың денесін аударуды өтінді. Өтініш орындалып, Азаров та, Стаценконың әйелі де денеге жақын келіп, жауырынның астында әйелдің айтқанындай белгінің бар екенін көріп, өлгеннің Стаценко екеніне көздері жеткендей болды.

	Осыдан кейін әйелге Стаценконың киімдерін көрсетті.

	– Киімдер соныкі, – деді оларды қолымен аударыстырып көріп.

	Осыдан соң Азаров әйелді қолтығынан сүйеп далаға шықты да, оны машинаға отырғызып үйіне жеткізді.

	Кабинетіне келген соң Азаров ішкі істер басқармасына қарасты медициналық қызметтің бастығына телефон соғып, Стаценконың антропологиялық картасын әкелуді бұйырды. Картаны алған соң ондағы жазылған Стаценконың антропологиялық мәліметтерін жазып алды да, оны оқиға болған жерде толтырылған мәліметтермен салыстырды...

	Азаров генерал Бекетовтің кабинетіне келіп, Стаценконың әйеліне жұбайының қазаға ұшырағанын естірткенін, сонан соң ауруханаға ертіп барып, күйеуін көрсеткенін баяндады.

	– Күйеуі екенін тани алды ма?

	– Бет әлпетіне қарап танымаған соң, әйелдің айтуынша, оның оң жақ жауырынның астында үлкен қалы болатын деген еді, оны да тексеріп, бар екеніне екеуміздің де көзіміз жетті. Сонан соң киімдерін көрсеткенде олардың барлығын таныды. Дегенмен..., – деп полковник сәл кідіріп, – Стаценконың жол апатынан өлгеніне күмәнім бар, – деді генералға қарап.

	– Неге? – деп генерал күдіктене қарады. – Машина басқаны анық, киімінде машина дөңгелегінің ізі қалған. Ал сенің күдіктенуіңе қандай айғағың бар?

	– Маған күдік тудырған бірнеше жағдайлар бар:

	Біріншіден, машина оны ұзынынан баспаған, бұған дәлел: машинаның ізі кеудеде көлденең түскен. Бұл жағдайда дөңгелектің басты езіп өтуі мүмкін емес. Қатар орналасқан машинаның дөңгелегінің арасы ең кем дегенде бір метр жиырма бес, отыз сантиметр болады. Демек қатар тұрған екі дөңгелектің біреуі кеудені, екіншісі басты мылжалауы мүмкін деу қиын. Сонда бас немен мылжалануы мүмкін?

	Екіншіден, киімдегі іздерге қарағанда, машина денені басқанда тоқтамай өтіп кеткен. Бұл анықталған айғақ. Бірақ Стаценконың киімінде қалған дөңгелектің бедерлері анық сақталған, демек, машина денені жай жүріп басқан. Қатты басып өтсе киімдегі бедердің ізі жайылып түсуі керек.

	Осы айтқандарыма сүйеніп, мен мынандай қорытындыға келдім: Стаценконы алдымен басын әдейі адам танымасын деп мылжалап өлтірген, сонан кейін кеудеден жаймен машинамен басып өтіп, жол апаты қолдан жасалған. Стаценконың осындай тәсілмен өлтірілгенінің тағы бір дәлелі бұл оның денесінің қаланың шетінде қалғаны деп ойлаймын. Қысқасы, машина қашан, қалай басса да, Стаценко алдымен әдейі өлтірілген, сонан соң көшенің ортасында қалдырылған.

	Үшіншіден, Стаценконың денесінің жанында шешіліп қалған аяқ киімінің өлшемі оның антропологиялық картасындағы көрсетілген аяғының өлшемінен екі жарым сантиметр үлкен.

	Міне менде күдік тудырған осы айғақтар, жолдас генерал, – деп Азаров сөзін аяқтады. Полковниктің мына дәлелдеріне генерал қарсы тұра алмады. Алайда полковник генералға көптеген ой тастағандай болды...

	Үлкен қалада тәулігіне жүздеген қылмыстар болады, ал қылмыстың белгісі бар арыздар онан екі-үш есе көп болады. Олардың көбі ұрлықтар, бұзақылықтар, кісі тонаушылар туралы. Соңғы кезде бала ұрлығы деген қылмыстың жаңа түрі етек алып бара жатқаны сонша, естіген құлаққа үйреншікті болып кеткендей еді.

	Осындай адам ұрланды деген хабар облыстық ішкі істер басқармасына күндізгі сағат он бесте келіп түсті. Бұл жолы белгісіз қарақшылар облыстық прокурордың он төрт жасар қызын көшеде келе жатқан кезінде жұрттың көзінше мемлекеттік нөмірі жоқ, «Волга» машинасына зорлап отырғызып алып кеткен. Қызының ұрланғанын ата-анасы білмейді, сағат он беске жақындағанда белгісіз біреу прокурордың үйіне телефон соғып, болған оқиғаны айтып, әзірге қызының аман екенін, оны сатып алу үшін бір миллион сом ақша талап еткенін ескерткен.

	Мұны естіген қыздың шешесі жалма-жан күйеуіне хабар беріп, үйдің ішінде күйеуі келгенше далбалақтап жүгіріп жатқанда прокурор да үйіне келіп, әйелінен қарақшыдан естігендерінің мән-жайын сұрап, сонан кейін барып ішкі істер органдарына телефонмен арызданады. Үйдегілер қызының қандай жағдайға душар болғанын білген соң естерінен танып жатқанда телефон тағы шырылдап, мұнан бұрынғы таныс дауыс болған соң қыздың шешесі трубканы күйеуіне ұсынады. Бұл жолы сымның бір ұшында прокурордың өзі тұрғанын білген қарақшы қыздың тағдырына ешқандай милиция немесе КГБ органдарын араластырмауды ескертеді. Сонан соң бір миллион ақша тауып бере алады ма, жоқ па деген сұраққа үш күн уақыт беретінін, сол күнгі жауабына қарап қыздың тағдыры шешілетінін айтып, қарақшы трубканы қоя салса да, прокурор трубканы құлағына тосқан бойда біраз тұрып қалды. Сонан соң трубканы телефонға қоймай стол үстіне қойып, үйіндегі үш санды телефон арқылы генерал Бекетовпен байланысып, болған оқиғаны және телефон трубкасының стол үстінде жатқанын айтты.

	Генерал бұл хабарды естіген соң Азаровты шақырып алып, тиісті тапсырма беріп жатып, оған қарақшының қызды іздеу шараларына КГБ мен милицияны араластырмау туралы қатаң талабының бар екенін ескертті. Осыған сәйкес оперативтік шараларды аса құпия түрде іске асырғанды өтінді.

	Қарақшының байланысқан телефонын тексергенде ол көшедегі телефон-автомат болып шықты. Осылай болатынын Азаров айтпай-ақ болжаған еді, тек бір жағдай бола қалғанда прокурор телефонды тексермедіңдер деп кінәламасын деген шара еді.

	Азаров соңғы кездерде «Көлеңке» операциясы бойынша бірнеше оперативтік шаралар, тексерістер жүргізді. Прокурор Меркуловтың қызы ұрланған кезең полковниктің «Көлеңке» бойынша қызу жұмыстарына тура келгенімен «Көлеңкеге» қуып жету мақсатына кедергі бола алмады. Осы кезге дейін Азаровтың біраз нәрсеге көзі жеткендей, бірінен соң бірі пайда болып жатқан мәліметтерді ой елегінен өткізіп сараптауға кейде уақыты да жетпей жатқан болатын, ал Меркуловтың қызының ұрлығы «Көлеңке» операциясына қатысы болып та қалар деген болжам мұның басына келгенмен, қолға ұстар нақты дәлел болмағаннан генералға барып бұл туралы айтуға ерте деп санады.

	Алайда оқиғаның кенеттен шиеленісіп кетуіне сенімі мол болған полковник өзінің бар оперативтік шеберлігін бір нүктеге арнап, қандай қиындық туса да онан сәтті шығудың шараларын күні бұрын ойластырып жатты.

	Бірақ өзі болжаған кезеңнің қай күні, қай сағатта туатынын әлі дәл айтуға мүмкіншілігі жетпей жатыр еді. Мұның себебі, көптеген оперативтік шаралардың нәтижелері Одақ көлеміндегі ішкі істер органдарынан келіп түсетін мәліметтерге байланысты еді. «Темір пісіп тұр, тек әзірге оны соғатын балға жоқ деп ойлаған Азаров асықпады, жаймен жылжыған танк сияқты, асықпай ілгері жылжи берді. Күнделікті жүріп жатқан барлау жұмыстары кей кездері үздіксіз мәліметтер беріп жатқанымен шабуылға шығуға әлі ерте, асығыстық жасап, «Көлеңкені» үркітіп алудан қауіптенген ол өзін шыдамдылықпен ұстап, әр шешімін сан рет таразылап отырды.

	Меркуловтың қызы ұрланды дегенді генералдан бірінші болып естігенде-ақ Азаров оның ақырғы кезеңі болып қалмас па екен деген болжамға келіп, шешуші кезең жақындап қалды деген ойға да келген болатын. Сондықтан Азаров Меркулов қызын қандай жолмен аман сатып алатыны туралы шешім қабылдайтынын асыға күтті...

	Арада екі күн өткенде Меркуловтың үйіне телефон соғылды. Телефон трубкасын құлағына тосқан прокурор өзіне таныс дауысты тағы да естіп, не айтар екен деп тұрып қалды. Телефон сымының екінші ұшында тұрған қарақшы ақша туралы қандай шешім қабылдағаны туралы алдын ала сұрады.

	– Сұраған ақшаң болады. Ақшаны қашан, қай жерде, кімге табыс етеміз? – деді прокурор Меркулов. Қарақшы үнсіз қалды. Сосын:

	– Бұл туралы дер кезінде білетін боласың. Ескертіп қояйын, біз сені жақсы танимыз. Сондықтан мені алдап қолға түсіремін деп әуре болма. Саған бір миллион сом ақша не тұрады? Халық аман болса сен ол шығыныңды жарты жылға жетпей-ақ орнына келтіресің. Сағаң қыз қымбат па, жоқ бір миллион ақша қымбат па? Мұны ойлауға миың жететін шығар. Егер бізді алдап қолға түсірем десең, онда қызыңды өлтірместен бұрын он адам болып қорлаймыз. Түсініп тұрған шығарсың, сөздің не туралы айтылғанын? Сонан соң қызың тірі қалғанымен адам болып жүре алады ма, жоқ па – ойлана бер, – деген сөздерден кейін телефон үзіліп кеткендей үнсіз қалды.

Басқа да қазақша кітаптар: https://t.me/kzkitap арнасында





	Мына ескертуден кейін Меркуловтар есінен танардай болып қалды. Ақша берудің мерзіміне бір күн қалды, ал оған жететін ақша әлі жинала қойған жоқ. «Енді не істеу керек? КГБ органдары мен ішкі істер органдарының күшін пайдаланса, онда қыздан айырылып қалатыны анық. Ендеше не шешім қабылдауын Меркулов ойланып-толғанып, әйелімен ақылдасып, қызын алыс-беріс кезеңінде ешкімді араластырмауға шешім қабылдады. Ақшаны олардың айтқан жеріне Меркулов өзі алып баратын болды. Бұл шешімін бірнеше рет ойланып алды да, айырбас кезеңіне араласпауын сұрап жоғарыда аталған органдардың бастықтарына өтініш хат жазып, оны екі конвертке салып, кеңседен өзінің көмекшісін шақырып алып, оған бір конвертті облыстық ішкі істер басқармасының бастығына, біреуін облыстық КГБ-ның бастығына қолма-қол табыс етуді тапсырды.

	Полковник Азаров кабинетіне кіріп отырмай жатқанда генерал телефонмен бұған тез кел деп шақырды. Азаров келгенде генерал алдында жатқан бір қағазға үңіліп қарап отыр еді. Қағазды оқып болды да оны Азаровқа ұсынды:

	– Бұл прокурор Меркуловтың қызын қарақшыдан сатып алу кезеңіне араласпаңдар деп жазған өтініші. Байыптап оқы, сонан соң өз пікіріңді айтарсың, – деді Бекетов. Азаров қағазды алып кабинетіне келіп, онымен танысқан соң ойға қалды. «Әрине, Меркулов әке ретінде баласы үшін осындай шешімге келгені түсінікті. Сондықтан оның бұл өтінішін теріске шығаруға болмайды. Егер қарақшы ақша алуға келгенде Меркуловтың қызын өзімен бірге ала келсе әңгіме басқаша. Ал алдымен ақшаны алып, қызыңды пәлен жерден аласың десе ше?

	Азаров өзінің осы екі ұшты сұрағын генералдың алдына қойды.

	– Дұрыс айтып отырсың. Адамнан қымбат ештеңе жоқ. Қыз баланың өміріне қауіп туғызғанда біз неге жетеміз? Не ұтамыз деп ойлайсың? Сондықтан Меркуловты дұрыс түсінейік. Бұл туралы мен көршілермен, яғни КГБ органдарының бастығымен жаңа ғана сөйлестім, олар да мені қолдағандай болды. Бірақ біз кейін қарақшыны қолға түсіруіміз керек. Ол үшін қандай шара қолдануға болады? Жарайды, қарақшы миллион сом ақшаны алар. Меркуловқа қызын аман-есен қайтарар. Сонда қарақшы істеген қылмысы үшін заң алдында жауап бермей кете бере ме?

	– Жас баласын қарақшылар ұрлап кетсе ата-ана үшін мұнан ауыр қайғы жоқ, мұны тек басына түскен адам ғана біледі. Баласын ұрлатпаған адамдар мұны қайғы деп білуі мүмкін емес. Міне сондай қайғы көрмеген, басына мұндай іс түспегендердің шығарған щолақ заңы бойынша, бала ұрлаған қылмыскердің жазасы ең қатаң дегенде төрт-бес-ақ жыл бас бостандығынан айыру. Осы қамшының сабындай қысқа жазаға қылмыскерді түрмеге қамағанша, өз баласын сатып алып, оны азаптан, қорлаудан, өлімнен құтқарған миллион есе артық емес пе? Менің оперативтік жоспарларымда бұл туралы бірде-бір шара көрсетілмеген. Сондықтан мен де Меркуловтың өтінішін қолдаймын.

	– Бірақ жаңа өзіңіз қылмыскер заң алдында сазайын тартпай ма деген ой қозғадыңыз. Енді осы мәселе туралы өз ойымды айтайын.

	Маған, «Көлеңке» операциясы бойынша, жақында ғана бір жер мәлім болды. Ол жерге маған баруға әлі ерте, себебі, бұл үшін сәтті кезең пісіп жетілмей жатыр. Мен қателесуім мүмкін. Дегенмен, осы жерге Меркуловтың қызын ұрлаған қарақшы, мүмкін, қарақшылар да болар, бір соқпай кетпеуі мүмкін емес деп ойлаймын. Қазір барлық оперативтік мүмкіншіліктерді осы маңайға жайғастыру мәселесімен айналысудамын. Ол жерге бала ұрлаған қарақшылар келер, келмес, бірақ сол мен көздеген жерде бір қызық оқиға болатынына сенімім зор. Аман болсам сол қызық оқиғаның куәгері боласыз, жолдас генерал!

	– Евгений Сергеевич, не деп отырсың? Мынауың адамды еріксіз еліктіретін, қызықтыратын ғана емес, тіпті дегбірсіз асықтыратын сөздер ғой?! Сенің романдарға жазылатын көптеген оперативтік комбинацияларды адам нанғысыз шеберлікпен ойлап, шеберлікпен іске асыратының маған бұрыннан белгілі. Ал мына айтып отырғаның бұрын-соңды мен естімеген жағдай ғой! Жарайды, мен қазбаламай-ақ қояйын. Менің топшылауымша, сен өте сирек кездесетін қылмыскерлердің ұясына жол тауып, жақын барып тұрғандайсың. Солай ма? Ал олай болса ол жерде атыс та, шабыс та болатыны сөзсіз. Сен өзіңді сақта, жігіттеріңді сақта. Ал бір өтініш: операцияның шешуші кезеңінде маған ескертіп қой, мен осында отырып, нәтижесін күтейін. Қалай?

	– Генерал айтса, солдат өмірін де қияды, – деп Азаров күлді.

	– Солдат емессің. Иығындағы жұлдыздарға қарағанда сен полковниксің, ал оперативтік жұмыстарды білген адамға сен генералсың!

	– Бірақ иығына қарап нағыз генерал дейді ғой, бастың ішінде ненің барын жұрттың бәрі біле береді ме? – деп полковник тағы бір күліп алды.

	Бұл айтылған сөзден соң екеуі де біраз күлісіп алды. Бұлардың осы сөздері жай əзіл емес еді, бір-бірін көптен жақсы білетін жоғары шенді екі милиция офицерлерінің өзара шын тату-тәтті, жарасымды, көптен ойда жүрген, жүректі жарып шыққан достық сөздері еді...

	Меркуловтың үйден шықпай отырғанына үш күн болды, ішіп те, жеп те, ұйықтап та береке жоқ. Шаштары желбіреп, «қашан мені құтқарып аласың» деп жылап тұрған қызы жатса да, тұрса да көзінің алдынан кетпей елестейді де тұрады. Жұмыс деген қалды. Қызыма зияным тиіп кете ме деп үйден аттап бір қадам жерге баруға да қорқады. Күндіз-түні телефонның қасында айналақтап жүреді де қояды. «Тіріңде Мамай зор болдың, өлдің Мамай қор болдың» дегендей, жұмыста қанша зор болған Меркулов жалғыз қызы қарақшылардың түтқынында қалып, қолынан келер шарасы жоқ, табан астында дәрменсіз бишара болғандай сезінді өзін.

	Кеш болды. Меркулов телефонның қасында жатып, шамалы көзінің шырын алды. Түнгі сағат онда телефон шырылдады. Трубканы алып, өзіне таныс дауысты естіген Меркулов әйеліне белгі берді.

	– Прокурор, жағдайың қалай?

	– Менің халымды сұрайтын жанашыр болсаң неге қызымды зорлап алып кетіп, үш күн бойы ұстап отырсың? Онан да шартыңды айт, оңбаған! Менен алатыныңды ал да, қызымды босат! – деді кеудесіне ыза сыймай кеткен Меркулов.

	– Прокурор, сен немене, мені қарауыңдағы тергеуші деп отырсың ба даусыңды қатты шығарып, оңбаған деп балағаттайтын?! Саған қазір менің алдымда мысықтың алдындағы тышқандай жорғалауың керек! Маған айқайлайтын болсаң, миллион түгіл он миллионыңның керегі жоқ. Қызыңды үш күн, үш түн азаттаймын, сонан соң басын кесіп алып, түнде есігіңнің сыртына іліп кетем, ал өзім алыстан қарап тұрам. Қызыңның басын көргенде айқайлауға шамаң келе ме, жоқ па– сонда көрем! Есің барда менен қазір кешірім сұра, менің айтқанымды, жақсылап тыңда!

	Меркулов не айтарын білмей қалды. Егер тап қазір аузын ашса, онда қызының тағдыры қылыштың жүзінде қалатындай сезінді. Амал жоқ, дауысын бәсеңдетіп, ымырагершілікке келгенді ұтымды санады. Тек іші қазандай қайнап қала берді.

	– Мына менің орнымда ешкімді құдай болдырмасын деп тілеймін. Мен әкемін ғой, жалғыз қызым болған соң, бірнеше күннен бері ұйқы жоқ, күлкі жоқ болған соң, оның үстіне қызым тұтқында қалған соң жүйке тамырларым үзіліп кеткендей болып, дауысымның қалай шыққанын бақылауым мүмкін болмай кеткен шығар. Артық кеткенімді кешірерсің, – деген прокурордың дауысы дірілдеп әрең шықты.

	– Немене, қатыныңа бала туғызуға қуатың таусылып қалды ма? Немесе, басқа сұлулармен айқасудан ол кісіге кезек тимей жатыр ма? Маған ол қатынды бір түнге жібер, менен саған біреу емес, егіз бала туып беретін болады! – деп қарақшы қарқылдап күлді.

	Мына сөздерді естіп, Меркулов қаны қайнағандай болып кетті. «Ардан безген, оңбаған ит!» дей жаздап, өзін әрең тоқтатты.

	– Мұндай әңгімені қайтеміз, негізгі мәселеге көшейік, – деді қалшылдап тұрған Меркулов.

	– Шарт былай. Алдымен миллион сом ақшаң дайын ба? Әңгімені сонан бастайық.

	– Ақша дайын. Тек қай жерге алып баратынымды айт. Былай болсын:

	Сен ақшаны алған кезде мен қызымды алатын болайын.

	– Прокурор болып қалай жұмыс істеп жүрсің? Тапқан екенсің ақымақты! Алдымен ақша! Мен оларды санап аламын, арасында бір сомы жетпесе, онда саған ақша да, қыз да жоқ!

	– Неліктен сен мені бір сомға қызығатын адам деп ойлайсың? Бір сом түгіл миллион сомыңа қызығатын адам мен емес. Онан да адамгершілік болсын десең мәселеге адалдықпен қарайық.

	– Миллионға қызықпасаң маған беретін миллионды қайдан алдың? Оның бәрі айлық жалақым дейсің бе? Оның бәрі басына іс түскен адамдардың саған берген ақшасы, сол ақшалардан бір миллион ақшаны маған берейін деп отырсың. Айтып қояйын, сен менен қызыңды тегін алайын деп отырғаныңды есіңе ал. Ал ақшаны қалай беретінің туралы әңгіме кезінде болады, – деп қарақшы трубканы қоя салды.

	Ертеңіне түнде қарақшы тағы телефонмен байланысқа шықты. Меркулов та бүгін бір хабар болатын шығар деп күтіп отырған.

	– Газет оқисың ба? – деді өзіне таныс дауыс. Осыдан соң телефон үзіліп кетті. Меркулов жалма-жан әйеліне сыртқа шығып, жәшіктен газеттерді алып кел деп жұмсады. Алып келген бір топ газеттердің арасынан бір конверт шықты. Меркулов конвертті ашып, ішіндегі бүктелген екі қағазды ашып көргенде, біреуі қызының өз қолымен әкесіне жазған хаты екен. Онда қызы өзін тезірек құтқарып алғанды өтініпті. Екіншісі қарақшының Мерекуловқа жазған қағазы екен. Қызының тірі екенін енді ғана білген Меркулов әйелімен бірге «Үh!» деп демін алып, отырып қалды.

	Екінші қағазды асықпай оқуға кіріскен Меркулов ондағы сөздерді жауыздар баспа әріптермен жазған екен. Бұл хатта қарақшы қай жерде, қалай ақшаны табыс етудің жолдарын айтып жазған еді. Хаттың соңында тағы да мынандай ескерту жазылыпты: «Егер мені ақша алар кезеңде ұстауға әрекет жасалса, онда мен қалтамдағы бомбаны жаруға мәжбүр боламын, онда өзім де, мені ұстауға дәмеленген адам да табанда о дүниелік болады. Мұнан соң қызыңның халы қандай болатынын өзіңе бұрын ескерткенмін. Оған қосарым, сенің қызыңды түнде өз үйіңнің алдында бензин құйып өртеп жіберетін болады.

	Сағат түнгі он екіден өткенде Меркулов бір миллион ақшаны шамаданға салып, машинаға отырып, теміржол вокзалына бет алды. Асығатын ештеңе жоқ. Асықпай жүріп вокзалға жетті. Машинаны шеттеу жерге тоқтатып, ішінде шамалы отырып, жан-жағына назар салды. Вокзал маңы тәуліктің бар уақытында да құрттай құжынап жатқан адам. Машинадан шығып, шамаданымен вокзалға кіретін есікке қарай беттеді. Соңымнан еріп келе жатқан адам жоқ па екен деп жан-жағына назар салып қояды, бірақ күдікке алатын ештеңе жоқ сияқты. Вокзалдың ішіне кірген соң тоқтамастан бірден жолаушылар отыратын залға кіріп, терезенің алдында орналасқан ұзын орындыққа жақындап, жалғыз отырған бір кісінің жанына орналасып отырды. Аздан соң мұның жанына шамадан ұстаған тағы біреу келіп отырды. Әні-міні дегенше орындыққа адамдар сыймай кетті. Соңғы келген қалтасынан газеттер алып оқып отырды да, бір кезде қолында оқып отырған газетін Меркуловтың оң жағында отырған кісіге ұсынды. Залдың іщі құмырсқаның илеуіндей бірі кіріп, бірі шығып құжынап жатқан жолаушылар.

	Меркуловтың қасында отырған мұнан уақыттың қай сағат екенін сұрады. Меркулов сағатына қарап бірге бес минут қалғанын айтты. Сол кезде мұның сол жағында отырған Меркуловқа оқып отырған газетiн ұсынып:

	– Мына бір жерде қызық бар екен, оқып көріңізші, – деді. Меркулов газетті қолына алмастан, оның көрсеткен жеріне қарап, өзіне арнап жазылған жазуды оқыды да, басын бұрып алдына қарап отырды, орнынан шамаданын алып тұрды да, жаңа ғана оқыған талапқа сай, жүк сақтау камералары орналасқан бөлмеге кіріп, он бесінші терезеге келіп, жолаушылардың артынан кезек күтті. Көп тұрмады, кезегі жетіп шамаданын камераға өткізді де, кері қайтып, бағанағы отырған жеріне қайтып келді. Бұл жерде басқа жолаушылар отырып қалғандықтан Меркулов онан кейінгі қатарға орналасты. Жарты сағат өткенде Меркулов камера орналасқан бөлмеге қайтып барып, паспортын көрсетіп, шамаданын қайтып алды. Шамаданның салмағы үйден алып шыққандағыдай. Ештеңеге түсінбеген Меркулов вокзалдың ішін түгел аралап шықса да қызын көре алмады. Мүмкін, далада қалдырған машинасының қасында тұр ма деп тезірек далаға шығып, жан-жағын қарап, машинасына жетті, бірақ бұл жерде де қызын көрмеген соң салы суға кеткен кісідей боп, машинасына от алдырып тезірек үйге жетуге асықты.

	Меркулов шамаданын алғанда-ақ оның салмағы өзгермей қалғанын байқап, өзінше қатты қобалжыған күйінде үйіне жетті. Үйге кірісімен шамаданды диванның үстіне лақтырып тастады да, көңілсіз болып отыра кетті.

	– Не болды, қыз қайда? – деді абыржып қалған әйелі.

	– Өзім де білмеймін не болғанын. Олардың талабы бойынша мен шамаданды сақтау камерасына өткіздім, олардың айтуы бойынша жарты сағаттан соң шамаданымды қайтып алдым, шамаданым босап қалмаған, апарған күйінде қалған сияқты. Шамасы қарақшылар бір жағдай болып, ақшаны алуға келе алмаған болуы керек. Енді не болатынын қайдам, – деп Меркулов оң жақтағы терезеге қарап қалды.

	Күйеуіне не айтарын білмеген әйелі енді шамаданды ашып көргенде шалқасынан түсе жаздады:

	– Ойбай-ау, мынауың не, соры қайнаған? Ақша қайда? Ақшаның орнына толып жатқан кітаптар салыпты ғой? Бұл не? Алданып қалған болдық қой, – деп әйел зарлай берді. Бұған түсінбеген Меркулов енді өзі жақындап, шамаданы толған кітап екенін көріп, не болғанын білмей қалды. Қызымды сатып аламын деп қарақшыларға жем болдым ба, құдайым-ау деп маңдайын төмпештеді. Біраз отырған соң сабасына түсіп, қызының жайын ойланды. Қарақшының ақшаларды алып, қызын қайтарудың орнына шамаданға кітаптар салып қайтарғанына қанша ойланса да жауап таппады. «Әттеген-ай, бекерге қарақшылардың шартын қабылдаған екенмін» деп өкiндi.

	Бұлар осылай қайғырып отырғанда телефон шырылдады. Түрегеп тұрған Меркулов трубканы құлағына тосқанда өзіне таныс дауысты есітіп қуанып қалғандай болды. Сонан соң «Қызыңды жарты сағаттан соң үйіңе жеткізіп беремін» дегенді естігенде тұрған жерінде қуанғаннан секіре берді. Бір жақсылық хабардың болғанын сезген Меркуловтың әйелі жылап жіберді. Көзінің жасын тия алмай, күйеуінің жанына келіп, құлағын трубкаға тосты. Телефонмен әңгіме біткен соң Меркуловтар қызын күтіп алу тіршілігін бастады. Әйелі көзінің жасын тия алмай жүріп, тамақ дайындауға кірісті. Бұрынғы күткен күткен ба, ендігі күткен тіпті қиын болған сияқты.

	Жарты сағат дегені жарты жылдай болды. Уақыт деген әшейінде қас қағымда өте шығатындай еді, ал қазір сағаттың тілі жылжымай қалғандай болды. Сағаттар тоқтап қалған ба деп стол үстіндегі сағатты құлағына тосқан Меркулов оның сыртылдап тұрғанын есітіп, енді қабырғада ілулі тұрған үлкен қоңыраулы сағатқа, сонан соң қолындағы алтын сағатына қарады. Барлығының көрсетіп тұрған мезгілі бірдей. Күткен жарты сағат әйтеуір бітті-ау, бірақ есік қағып тұрған қыз жоқ. Меркулов шыдамы кеткен соң далаға шықты. Бұл енді ақшаны ойлауды қойды, тек қызым аман келсе екен деген арман да, тілегі де желмен ұшқандай болды. Үйге қайтып кіріп бөлмеден бөлмеге кіріп теңселіп жүрді де қойды. Аз күннің ішінде сылынып қалған әйелі отырарға жер таппағандай, екі бүйірін таянып, теңселіп қалды. Екі көзінен аққан жас тоқтар емес, орамалының ұшымен көзін сүрте берген сайын жас аға берді, аға берді. Екеуі де бір-біріне сөз айтуға қорқып, үнсіз қалды. Егер сөзге келсе, қырғын ұрыс болатындай сезінді.

	Сонымен жарты сағат қуаныштары қойындарына сыймай күткендері желге ұшқандай болды. Қыз әлі жоқ...

	Полковник Азаровтың екі барлаушысы Меркулов үйінен шамадан алып, машинасына отырысымен Азаровқа баяндаған болатын. Полковник барлаушыларға Меркуловтан көз жазып қалмаңдар деп тапсырған. Мұнымен қатар Меркулов қайда болды, кімдермен кездесті – барлығын бақылауды тапсырған болатын. Меркулов вокзалға кіргенде олар оның артынан көптiң бірі боп еріп кіріп, Меркулов жолаушылар залына барғанда оны алыстан бақылауға алған. Меркулов шамаданын сақтау камерасына өткізуге шыққанда бір барлаушы камераның жанында қалды да, екіншісі оның соңына еріп жолаушылар залында бақылауда жүрді. Жарты сағаттан кейін Меркулов камерадан шамаданын қайтып алып шыққанда барлаушы ештеңеге түсінбей қалды да, оның соңынан еріп барып, жақынырақ тұрып шамаданға назар аударды. Меркуловтың камераға өткізген өзінің шамаданы екеніне көзін жеткізді. Азаровтың тапсырмаларында мынандай жағдай болады деген есепте жоқ еді. Мұның бәрін байқап тұрған екінші барлаушы Азаровпен байланыс деп шартты белгі берді де, өзі Меркуловтың соңына түсті.

	Далаға шыққан барлаушы машинаға барып рация арқылы шартты сөздермен полковникке еске алынбаған жағдайды баяндады. Азаров алданып қалғанын біліп, барлаушыға тапсырманы орындауды жалғастыра беруді бұйырды. «Түлкіден де айлакер болғаныңмен менен құтыла алмайсың. Баратын жерің жабық тұрғанда сен бәрібір қолға түсесің!» – деп, «Көлеңке операциясының» соңғы кезеңін жалғастыра берді...

	Меркулов теміржол вокзалында сақтау камерасына шамаданын өткізуге бес минут қалғанда Еремеев сондағы қызметшінің жолаушыларға жүк беру, жүк алу міндетін атқаруға кірісті. Бұл Шефтің жіберген адамы болатын. Меркуловтан шамаданды қабылдап алып, оны терезеден таса жерге орналастырып, сол жерде ақшаларды аңшылардың алып жүретін сөмкесіне салып, олардың орнын алып келген кітаптермен толтырып, нағыз қызметшіге рахметін айтып шығып кетті. Далаға шыққан соң оны күтіп отырған Косыхтың машинасына отырып тайып тұрды. Жолда келе жатып рация арқылы шартты сөздермен аман қайтып келе жатқандарын баяндады. Бір жерге келгенде Косых машинадан түсіп қалды да, рөлге Еремеев отырып тездетіп Шеф жатқан үйге келді. Бұл келгенде Шеф орнынан ұшып тұрып, Еремеевтің арқасындағы сөмкеге жабысты.

	– Соңыңа ешкім түскен жоқ па? – деді Шеф сөмкені ашпай тұрып.

	– Жоқ.

	– Онда ақшаны санайық, – деп сөмкені ашып, ішіндегі бума-бума етіп байлаған ақшаларды біртіндеп алып санай бастады. Ақша түгел болып шықты. Осыдан соң Меркуловтың қызын қайтару мәселесін ойластырды.

	– Қызды қазір қайтарамыз. Ертеңге қалдыру өте қауіпті болар.

	– Ертеңге қалдырайық– деді Еремеев. Сен немене, қимай тұрғандайсың, қызбен жақындасып қалғандайсың ғой? – деді Шеф түсін суытып.

	Еремеев үндеместен қалды. «Маған дейін өзің шаруасын бітіріпсің ғой» дегiсi келіп тұрды да, Шефтен қорқып аузын аша алмады.

	Мұның аузын ашырмағанның тағы бір себебі бар еді. Бұл вокзалға аттанарда қызды айырбастаудан алған ақшаның бестен бірі саған тиісті болады деген. Ақшаны аман алып келудің өте жауапты және қауіпті екенін Шеф жақсы білетін, мұны тек ең сенімді, ең адал саналған Еремеевке ғана жүктеген. Міне осы екі жағдай Еремеевті тоқтатқан еді. Егер осы сыбағасы қолына тисе онда Еремеевтің Шефке айтар өкпесі жоқ.

	Бірақ осы сыбаға тие ме, жоқ па – бұл екі талай екенін Еремеев жақсы біледі. Осы жерде Еремеев бұрын көргендерін, істегендерін есіне түсірді: «Артемов ажалынан бұрын өлтірілді. Савченко түрмеде отыр, ол жерден оның бостандыққа шығуы енді мүмкін емес. Берг болса кеше бар еді, бүгін көрінбейді. Косых неге бүгін жолда қалып қойды? Бәлкім, ажал жақындап қалғанын сезді ме? Енді қазіргі қалған Шеф пен мен. Прокурордан миллион сом ақшаны қиындықпен, әрі шығынсыз, аман-есен алып үлгірдік. Шеф енді не істер екен? Ендігі ажалынан бұрын құрбан болатын кім? Кезекте алдымен мен тұрмын, менен кейін Косых тұр. Екеуміздің қайсысымыз бүгін о дүниеге еріксіз кетер екенбіз? Олай болса маған бүгін өте сақ болу керек.

	– Жарайды, бүгін десек, бүгін болсын, ал ол үшін мен не істейін?

	– Сен қазір қызды алып, машинаға отырасың да, үйіне жақындатып тастап қайт. Осымен құда да тыныш, құдағай да тыныш болады. Мен жаңа ғана прокурордың үйіне телефон соғып, қызының қазір үйіне баратыны жөнінде айттым.

	Еремеев мына сөзден соң ойланып қалды: «Мен қазір қызды алып кетсем, Шеф ақшаны алып тайып тұрады. Мен қайтып келгенше, құдай білсін, мұның қай жерде кетіп бара жататынын»

	– Менде бір ұсыныс бар. Келісім бойынша, мына ақшалардың бестен бірі маған тиісті дегенсіз. Сол үлесімді берсеңіз, мен осы жерден біржола кетсем. Қызды аман-есен апарып беру менің міндетім болсын.

	– Ұсынысың өзіңше дұрыс, бірақ қызды жаяу алып бара алмайсың ғой? Біржола кетсең машина қайда қалады? Екіншіден, сен немене, маған сенбей тұрсың ба? Қазір қызды далада тұрған машинаға отырғызып үйіне жеткізіп тастап, қайтып келесің. Болды! Мен прокурорға қызы туралы уәде бердім, сезімде тұруым керек. Қызын қайтаруды кешіктіре бергеннің қаншалықты қауіпті екенін сен әлі түсінбей тұрсың ғой. Көп ақшаны көрген соң басың ештеңе сезбей қалды ма? Қызын айтқан уақытта қайтармасақ, біз прокурордың қаһарына ұшырап, қаладан шыға алмай қаламыз. Сен осыны ойладың ба? Сондықтан тұрма, тез қызды жеткiз үйіне! Ал егер бармаймын десең, онда ашық айт.

	Шефтің мына сөздерінен кейін Еремеев ойланып жатпады, үйдің астындағы қойманың қақпағын ашып, ішіне түсіп, жерде жатқан қызға «Киін, үйіңе барасың» деді. Еремеевтің бұл сөзіне сенбеген қыз дір-дір етіп киіне де алмады.

	– Қорықпа.

	Қыз киініп болған соң сатымен өрмелеп жоғары шықты. Үйде отырған Шеф қыздың бетіне тура қарауға дәті бармай, теріс айналып, ішкі бөлмеге кіріп кетті. Еремеев қызды ертіп далаға шығып, қорада тұрған машинаға қызды артқы орынға отырғызды да, көшеге шықты. Сонан соң машинадан шығып, дарбазаны жауып, қайтып келіп машинаға отырып, алға қарай жүріп кетті. Көше қараңғы болатын, машинаның жарығын жақпай біраз жер жүргенде, кенеттен артынан мұның оң жақ шекесінен пистолетті тақап: «Үніңді шығарма, машинаны тоқтат!» деп бұйырды. Табан астында, ойда жоқ жерде мынандай жағдайға душар болғанына түсінбей қалған Еремеев сасып, машинаны тоқтата алмай, қол-аяғы дірілдеп қалды. Машина әлі жүріп келеді. Осы кезде артындағы адам сол қолымен машинаның кілтін суырып алды, мотор сөніп, машина жайлап жүріп барып тоқтады. Енді есі кірейін деген Еремеев артына қарамақшы болды, бірақ, шекеден таяп тұрған пистолет басын бұрғызбады. Мұнан соң пистолет ұстаған Еремеевтің мұрнына ығалданған мақтаны иіскеткенде бұл бірте-бірте бойынан ерік кетіп босаңсып, басы бір жағына қисайып, ақырында зор денесімен оң жағына құлап түсті. Пистолет ұстаған адам бұны оң жаққа ысырып жатқызды да, өзі рөлге отырып болған соң, Еремеевтің қолына кісен салды...

	Шеф Еремеев келгенше диванға отырып, алдағы болатын қимылдарын ой елегінен өткізді. Арада он минут өтпеді, есік қағылды. Еремеев келген екен деп Шеф есікке барып, пистолетін ұстап: «Ку, сен бе?» – деді. Ку деген Еремеевтің Кувалда деген бұқпа атының қысқаша аталуы болатын. Сырттан Еремеевтің даусы естілмеген соң Шеф сезіктеніп, кейін қайтып диванның үстінде жатқан ақшалар салынған сөмкені керуеттің астына итеріп тастап, есікке тағы келіп, құлағын тосты. Есік тағы қағылды. Енді пистолетін кезеген Шеф үнсіз тұрып қалды. Осыны байқаған сырттағылар бар күштерін салып, есікті итеріп қалғанда ол топса-мопсасымен жұлынып ұшып түсті, көзді ашып-жұмғанша үйге сау етіп бір топ қаруланған адамдар кіріп келгенде дайын тұрған Шеф пистолеттiң шүріппесін басып қалды. Екінші рет атамын дегенше өзіне қарсы атылған пистолеттiң оғы Шефтің пистолет ұстаған қолынан тиіп, пистолет жерге ұшып түсті. Басқа қимыл жасауға Шефтің шамасы да келген жоқ, қолы қайырылып, басы жерге бірақ тиді. Сонан соң оны тұрғызып алып, жарық бөлмеге ертіп келіп бетіне қараған Азаров:

	– Иә, өліп қалған Стаценко, о дүниеден қайта тіріліп келуіңмен, – деді оның жерде жатқан пистолетіне қарап. Стаценкода үн жоқ, басын көтере алмады, оның оң қолынан қан сорғалап тұр.

	– Далада тұрған дәрігерді шақырыңдар. Мына о дүниеде құдайдан жәрдем болмаған соң бұл дүниеге қайтып келген майорға жедел жәрдем көрсетсін, – деді полковник.

	Дәрігер келіп Стаценконың қолымен айналысып жатқанда аға лейтенант Олейник ыңырсып, жанында тұрған орындыққа отыра қалды. Жаңа ғана Стаценконың атқан оғы оның сол қолына шынтақтан жоғары тиіп, тесіп өткен еді. Бірақ ет қызулықпен жарақат алғанына мән бермей, Стаценкоға бірінші шабуыл жасаған осы болатын. Бұған да дәрігерлік көмек көрсетілді. Стаценконы отырғызып қойып, үйге тінту салды. Керуеттің астында жатқан сөмкені оп-оңай-ақ тауып алып, ішін ашып қарап, іші толған ақша екенін көрген соң, оның аузына пломбы салып, осы жерде тиісті шаралар жүргізіп жатты.

– Мен мына Стаценконы алып кетемін. Мұның арқасына мына ақша салынған сөмкені іліңдер. Бұл жерде майда жұмыстар қалды, тінтуді бітірген соң келерсіңдер, – деді полковник. Жігіттер Стаценкоға: «Тұр!» деп еді, ол орнынан қозғалмады.

	– Майор, өз еркіңмен түрегел, лейтенанттармен алысып майор басыңа жараспайды. Сен әлі майорсың. Саған бұларға қарсылық көрсеткеннен келетін пайда жоқ, – деді Азаров Стаценкоға қарап.

	Стаценко амалы жоқ, орнынан әрең қозғалды. Жігіттер оның екі қолтығынан көтеріп ұстап тұрды да, иығына сөмкенің бауын кигізіп, алдарына салып айдап далаға шықты. Далада күтіп тұрған Азаров оны машинаға отырғызып, ішкі істер басқармасының алдына келіп тоқтады. Машинадан Стаценконы екі жігіт қолтықтап екінші қабатқа шығарды. Сонан соң Стаценкоға талай жыл таныс генералдың қабылдау бөлмесіне кіргенде, алдымен генералдың кабинетіне Азаров, оның артынан арқасында жарты қаптың көлеміндей сөмке арқалаған Стаценконы екі жігіт сүйреп кіргізгенде генерал Стаценконы көріп, не дерін білмей, аузы ашылып қалды. Кеше ғана ақ жуып, арулап көмген адамы бүгін өлмеген адамдай алдында тұрғанына сенерін де, сенбесін де білмеді. Өзінің ұзақ өмірінде өлген адамның тіріліп келгенін көрмек түгіл, естімеген генерал осы тұрған Стаценко ма, жоқ, сонан айнымайтын басқа біреу ме деп Азаровқа қарады да, қайтадан Стаценкоға қарап, басын шайқап-шайқап, көздерін бір ашып, бір жұмып алды да, үңіліп қарады. Қалай қараса да алдында тұрған өзіне үлкен сенімге кірген Стаценконың өзі болып көрінді.

	– Бұл кім өзі? – деді генерал Азаровқа қарап.

	– Бұл бұрынғы қылмыспен күрес жүргізетін басқарманың бастығы, кеше ғана жол апатынан қаза тапқан, қара жерге көмілген, бірақ мұндай жауыз адам құдайға да керек емес екен, құдайдың қарғысына ұшырап бұл дүниеге қайтып келген, кеше ғана асқан адалдығымен қызмет атқарғаны үшін майор шенін алған Стаценко Виктор Андреевич деген осы, жолдас генерал!

	Мұнан басқа толып жатқан ерліктері мен көрсеткіштері көп. Солардың ең соңғысын айтайын. Прокурор Меркуловтың қызын да ұрлап, оны қайтарып бергені үшін бір миллион сом ақша алған да осы майор! Ол ақшалар мына иығына асынған сөмкенің ішінде. Басқа істеген ерліктері туралы әңгіме кейін болар.

	– Мұның алдындағы ұсталғанды айдап келіңдер! – деп бұйырды генерал. Жігіттер генералдың кабинетіне Еремеевті айдап келіп, Стаценкоға қарсы тұрғызды.

	– Мынаны танисың ба? – деді генерал Еремеевке қарап, Стаценконы нұсқап.

	– Енді маған бәрібір. Бұл бізге Шеф. Аты-жөнін білмеймін. Мұнымен тек бір-ақ адам кездеседі, оның бізге белгілі аты «Премьер».

	– Жолдас генерал, мұның Премьер деп отырғаны Федор Лаврентьевич Косых, ол әрі Тихон Гаврилович, ол әрі Борис Николаевич, ол әрi Совет армиясының майоры, тағы қандай ғажаптарының барын өзі біледі, – деді Азаров..

	– Біз мұның қайда, кім болып істейтінін білмейміз. Премьер мұнымен кездесіп, тапсырма алып келеді, ал біз тек орындаушымыз, – деді Еремеев Стаценкоға қарап, Генерал Евдокимовке белгі берді. Ол кабинеттен шығып кетіп, енді Меркуловтың қызын ертіп келіп, генералдың қасына тұрғызды.

	– Мына екі кісіні танисың ба? – деп генерал қызға Стаценко мен Еремеевті көрсетті. Қыз бетін басып, теріс айналып жылап жіберді. Қызды Азаров жұбатып, бетін сүртті де қатарға қосты.

	– Айналайын, қорықпа. Бұлар енді саған ештеңе істей алмайды. Қазір әкең мен шешең келіп сені үйге алып кетеді. Айта бер көргеніңді, – деп Азаров қыздың басынан сипады.

	– Бұл екеуі де жауыздар, малдан да жаман хайуандар! – деп қыз құлшына түсті. – Алдымен мынау, сонан соң мынау, – деп бірінші Стаценконы, сонан соң Еремеевті көрсетті, – мені бірінші күні-ақ қорлады, жалынып жыласам да аямады, жаны ашымады. Бұларға қарағым келмейді, екеуі де жаман жиіркенішті, – деп теріс айналды.

	Мына сөздерді естігенде генерал қарақшыларға не айтарын білмеді де, екеуін екі бөлек қамауға бұйрық берді. Стаценко мен Еремеевті қолдарын кісендеп екі бөлек айдап алып кетерде Стаценконың арқасында ілінген сөмкены алып, генералдың оң жағындағы бұрышқа қойды...

	Меркулов қарақшылар ақшаны алып кеткен соң қызымды тездетіп қайтаратын шығар деген дәмесі ақталмайтын болды деп абыржи берді. Жарты сағаттан соң қызың үйіңе барады деген қарақшының сөзі бос сөздей болды. Ол осылай күдерін үзіп отырғанда телефон шылдырады. Телефон соғып тұрған қарақшы шығар деп ойлаған Меркулов дереу телефон трубкасын құлағына тосты. Бірақ телефондағы дауыс бөлек болған соң, мұның денесі мұздап сала берді, жүрегі суылдап, қызынан күдер үзгендей сезінді.

	– Алексей Потапович, мен ғой, Бекетов. Сүйіншіңді қалтаңа салып, жубайың екеуің менің қабинетіме тез жетіңіздер, мен қазір машина жіберем. Қызыңыз осында, менің қасымда отыр.

	– Жолдас генерал, айтып тұрғаның шын ба, әлде мені көңілі бөлінсін деп жұбатып жатқаның ба? Мен..., мен сіздерді бұл жұмысқа араласпаңыздар деп өлердей өтініш жасап едім ғой? – деді Меркулов құлағы естігеніне сенбей.

	– Жолдас прокурор, сіз маған сенбесеңіз, мына қызыңызбен сөйлесіңіз, – деп Бекетов трубканы қасында отырған қызға берді. Трубканы алып тұрып қыз:

	– Папа, я здесь, жду вас, – деп онан әрі сөйлей алмай трубканы генералға қайтарып берді.

	– Есіттіңіз ба қызыңыздың дауысын? Мен облыстық прокурормен ойнап көргенім жоқ. Шыным. Қызыңыз осында. Біздің жігіттер керемет ерлік, тапқырлық жасап, өте қауіпті, айлакер қылмыскерлерді қолға түсірді. Соның нәтижесінде сіздің қызыңыз тұтқыннан босады.

	Арада шамалы уақыт өтіп, генералдың кабинетіне Меркулов жұбайымен келіп, қызын көріп тұра жүгірді. Көздерінен жасы сорғалап, қызын құшақтап кезек-кезек аймалап жатыр. Әйелінің құшағынан шыға алмай тұрған қызының басын сипап, көздерін қайта-қайта сүртіп тұрған Меркуловты генерал иығынан тартты:

	– Сізге не болған, прокурор? Сіз көңілшек екенсіз ғой. Прокурорға көңілшектік деген жараспайды, – деді оған күліп қараған Бекетов. Меркулов енді генералды құшақтап, жауырынынан қағып, асқан ризалығын білдіргісі келіп, оның қолын қысты.

	– Мен емес сіздің қызыңызды тұтқыннан құтқараған, мына тұрған полковник бар тапқырлығымен, ерлігімен азулы, қаруланған жауыздардан аман алып қалған! – деп Азаровты көрсетті. Меркуловқа Азаров онша таныс емес еді, сыртынан атын естігені болмаса бұрын жақын тұрып жүздеспеген болатын. Меркулов енді Азаровты құшағына алып, көзіне жас келгенін де байқамай қалды.

	У-шу басылып, Меркуловтардың көңілі тынған соң Бекетов Азаровқа иек қақты, ол қасында тұрған жігіттерге белгі берді. Олар бұрышта жатқан сөмкені Меркуловтың алдына әкеліп қойды.

	– Бұл не? – деді прокурор таңырқанып.

	– Бұл қарақшылардың сіздің қызыңызды қайтару үшін алған миллион сом ақша. Қайтып келген малдың қайыры бар деген, жолдас прокурор. Ақшаларыңызды санап алыңыз. Қарақшы бұл ақшаларды жұмсамақ түгіл, санап та үлгірмеген болуы керек, сонда да болса біздің жігіттер санап, ақшалардың түгел екенін маған баяндаған. Сіз де санап алыңыз. Ақша есепті жақсы көреді, – деп күлді генерал.

	– Он миллион болса да алмаймын! Қызыммен қауыштым, мұнан басқа байлық та, бақыт та керек емес, – деп прокурор қасында тұрған қызын тағы да бауырына басты. Генерал әзілдегісі келіп:

	– Жүз миллион болса ше? – деп күлді.

	– Алмаймын!

	– Жолдас прокурор, ақша сiздiкi, оны иемденуге ешкімнің қақысы жоқ. Сіз бен біз заңның адамдарымыз. Сондықтан ақшаңызды алыңыз.

	– Генералға бағынбасқа болмас, – деп Меркулов келіскендей болды.

	– Таң атып қалыпты, – деді генерал сағатына қарап. – Прокурор қызының келгенін атап өтер ме екен?

	– Генерал, кейін. Кейін. Біздің қазір үйге жетуіміздің өзіне біраз уақыт кетеді. Оның үстіне, біз бірнеше күн, бірнеше түн ұйқы көргеніміз жоқ. Біз шамалы өзімізге өзіміз келейік, сонан соң қызды болғанымызды атап өтерміз. Өздеріңіз біздің құрметті қонағымыз боласыздар.

	– Жо-жоқ. Әшейiн әзіл болсын деп айтып жатқаным ғой. Бізге қонаққа баруға әзір мұрша бола қоймас. Мына полковник Азаров бізге не дейді – біз екеуміз де оған бағынуымыз керек. Бізге айтуға да ұят, бірақ ащы да болса шындықты айтуға тура келіп тұр. Осыдан оншақты күндей ме екен, жоқ бір жетідей ме, естіген боларсыз, біздің облыстық қылмыстен күрес жүргізетін басқарманың бастығы жол апатынан қаза болған. Оны ақ жуып арулап, қауым болып жерлеген болатынбыз. Сол жерленген милиция майоры бүгін қылмыс үстінде ұсталып, қамауда отыр. Сіздің қызыңызды өзі ұрлады ма, жоқ мұның сыбайластары ұрлап осының қолына тапсырды ма, мұны кейін білетін болармыз. Бірақ қыз осының тұтқынында отырғанда біздің жігіттер оны босатты. Миллион сом ақшаны алған да осы сабаздың өзі болып тұр. Осы жағдай бізге той тойлата қоймас. Алдымызда көптеген тергеу жұмыстары тұр. Бұл хикаяның немен бітетінін тек мына полковник қана болжауы мүмкін, себебі, бұл топты әшкерелеуге осы полковниктің іске асырған шаралары мүмкіндік туғызды. Жаңағы осы полковник не дейді дегенімнің мәні осында, – деп генерал жерге қарап қалды.

	– Анатолий Сергеевич, жағдай өте ауыр екен. Ауырлығы – қылмыскердің қарауыңыздағы майор екендігінде. Өзі қылмыспен күрес жүргізетін басқарманың бастығы болып, менің түсінгенім бойынша, өзі ұйымдасқан қылмыскерлерді басқарып отырған сияқты. Бұл туралы айтудың өзі ұят. Бірақ амал қанша. Өмірде не болмайды. Бұрынғы заманда милиция офицері түгіл, қатардағы жай милионердің өкімет жұмысына берілгендігі сонша, отбасының қиыншылығын, ауыртпалығын басынан өткізіп жатқанмен, алдымен өзіне жүктелген қызметті адал орындауға өмірін сарп етуге дайын тұратын еді, ол заманның адамдары, оның ішінде жастары солай тәрбиеленген еді.

	Келе-келе заман өзгерді ме, жоқ адам өзгерді ме, бірінші орынға Отанға, халыққа адал қызмет атқарудан бұрын тұрмыстағы , материалдық жағдайды жақсарту деген мақсат шыққан сияқты. Дүниеқорлық, қызығушылық, қызғанушылық, тұрмысты жақсартудағы бәсекешiлiк көп адамның, тіпті халықтың десем артықтау кетермін, құлқын бұзып барады. Ал адамның құлқы бұзылса ұлты бұзылып кетуі де ғажайып емес. Елде жақсылық, жақсы қасиет дегендердің құны төмендеп бара жатыр ма деп қорқамын. Ал бұл деген келешекте елде жауыздық, қатыгездік, рақымсыздық, қайырымсыздық дегендердің басым болып кетуіне соқтырмас па екен? «Бір қарын майды бір құмалақ шірітеді» деген бар, ал жоғарыда айтылған халыққа жат қасиеттер бір құмалақ емес, мың, миллион құмалақ болса не болады? Бұл бүкіл халыққа келетін қайғы мен қасірет, оңайлықпен жазыла қоймайтын кесел болып кетпей ме? Байқадың ба, генерал, соңғы жиырма жыл ? Көлемінде халықтың тұрмысының жақсарғанын? Семіздікті тек қой ғана көтереді деген даналы сөз текке айтылмаса керек. Тек семіріп бара жатқанымыз аяусыз рухани арып бара жатқанымыздың басы емес пе екен?

	– Мен де кейде адамдардың қатыгез болып бара жатқанынан қорқамын. Мысалға, бүгін қамауда отырған Стаценконы алсақ, қаршадай қыз баланы көшеден зорлап алып кетіп, үйдің астындағы терең қоймада бірнеше күн тұтқында ұстап тұрғанын қандай қасиетке сыйыстыруға болады? Тіпті адамдыққа жататын қылық па?

	Екінші мені қорқытатын жағдай ол – туған баланың өз ата-анасына деген мейрімсіздігі мен қатыгездігі. Мұның ақыры келешекте қандай насырға соқтыратынын болжау қиын сияқты. Атаңа не көрсетсең ертең алдыңнан сол шығады, оған не істесең, ертең өзіңнің басына сол келеді деп кеткен ата-бабаларымыз. Бірақ осы ғасырлар бойы азбай, тозбай, ұмытылмай бізге жеткен даналық сөздер неге біздің заманымызда шаңға батып қалды? Егер осындай даналық сөздерді балаға жасынан бастап айтып қоймай, өмірде кездескен осындай жаман жағдайлардың адамдық қасиетке жатпайтынын мысал етіп, көрсетіп, түсіндіріп отырса ғана баланың сана-сезімінде жақсы қасиеттер оянып, келе-келе тұрақты қалыптасып, айнала қоршаған ортаға жағымды әсер еткен болар ма еді деймін.

	Бірақ не пайда, көптеген ата-аналар баланы жасынан жақсы қасиеттерге тәрбиелеуді ұмытып, материалдық баю мақсатының құлы болып, бала тәрбиесі дегенді тек қана тамақ тауып беру, жақсы киімдермен қамтамасыз ету, қымбат дүниелермен оның санасын қарамен жауып, өзгелерден, қатарынан артық етіп көрсету ата-анаға мақсат болып барады. Әкені көріп ұл өседі, шешені көріп қыз өседі деген даналық сөз де біздің заманымыздың талабына ілесуге жарамай қалған сияқты. Ендеше баланың ата-анадан жақсы тәрбие көрмегені оның келешегіне залал келтірмей ме? Қазіргі ата-аналар бала тәрбиесін тек мектептегі оқытушылардың міндеті деп кеткен жоқ па. Мектеп балаға білім арқылы тәрбие береді. Бірақ ең басты тәрбиеші ол – ата мен ана.

	Жақсы тәрбиені бала оттың басында әкесі мен шешесінен, өзінен үлкен ағасынан алуы керек қой. Ұяда не көрсең ұшқанда соны көресің дейді.

	Бірақ өмір деген қызық қой. Оттың басында маскүнемдікке салынып, күндіз-түні ойран салып өмір өткізіп жүрген кейбір кісілердің балаларында әкесінде жоқ, болмаған көптеген жақсы қасиеттердің барын көргенде таң қаласың. Ал осыған керісінше мысалдар аз ба.

	Осыны көргенде жақсы қасиет балаға ананың сүтімен пайда бола ма деп ойлаймын. Бала қандай ортада өмір сүреді, нені өмірден өзіне жақсы деп көкірегіне түйеді – осыған да көп нәрсе байланысты сияқты.

	Мен алғашқы еңбек еткен өмірімді милициядан бастадым. Сонан бері өзiмды жақсы мен жаманның шекарасында халыққа қызмет атқарып жүргендей сезінемін. Өмірдің сан түрлі қайшылықтарын да, қиыншылықтарын да көзбен көрдім. ЖОҚ адам күн көру үшін, бар адам өз қатарынан асып түсу үшін, баю үшін қылмыс жасайды дейік. Ал асып-тасып, байлығы мен барлығы басынан асып төгіліп жатқандарға не жетпей қылмыс жасайтынын түсіну қиын сияқты. Мұның жауабы өзіңіз жаңа ғана айтқан бәсекешiлдiк, тоймастық, қанағатсыздық дегендер. Бұл жағымсыз қасиеттерге соңғы кезде жамандықпен жақсылыққа жету деген де бас көтеріп келеді. Осы айтылған келеңсіз қасиеттердің кең етек жайып бара жатқаны келешегімізге, онан да ұзаққа құлаш ұратын залал мен зіл тигізе ме деп қауіптенемін.

	– Дұрыс айтып отырсың, генерал. Бір тоқтықтың бір аштығы болады, бір аштықтың бір тоқтығы болады дейді. Жақсыдан соң жаман болатыны, жаман соң жақсы болатыны күн мен түннің ауысып тұратынындай табиғи заңдылық екенін біреу білсе, біреу білмейді. Бұған дәлел – дүниедегі барлық құбылыстың барлығы жұп екені деуге болады. Тірі жүрсек жақсыны да, онан соң жаманын да көрерміз. Ендеше жақсыға да, жаманға да шыдамдылық, төзімділік көрсетейік.

	Ал мына оқиғаны тергеуде ақиқатты әділдікпен анықтайтындарыңа кәміл сенем, генерал, – деп Меркулов Бекетовке, сонан соң Азаровқа қолын созды.

	– Көп рахмет! Прокурор осылай баға беріп отырса, біз барлық қиындыққа төземіз. Енді бәріміз үйге барып аздап дем алайық, далаға жарық түсіп қалыпты, – деп генерал да кетуге жинала бастады...

	Стаценко камерада жатып, қалайша қолға түскенін білмей басы айналды. Алға қойған мақсаттарын іске асырудың шараларын бірнеше рет ой елегінен өткізген еді, бәрі де дұрыс ойластырылған сияқты еді. Ал қателікті қай жерден жібергенін қалай ойланса да түсіне алмады. «Болар іс болды. Бұлар мен туралы не біледі екен? Генералдың алдында Азаровтың сөзінің төркіні маған ұнаған жоқ. Соған қарағанда, Азаров біраз нәрсені білетін сияқты. Тіпті өткенді толық білмегенмен, Артемованы зорлағаным, өлім жазасына бұйырғаным, прокурордың қызын қарақшылықпен ұрлағаным, онымен зорлықпен етек қатынасын жасағаным, сонан соң оның әкесінен миллион сом ақша алғанымның бәрі бір басыма жетіп артылып жатқан жоқ па? Ал менің өліп, қайта тірілгенім жөнінде Азаров не біледі екен?

	Ай, сорлы басым-ай! Азаров пен Синельников дегендерді шу бастан неге құрбандыққа шалмадым екен? Енді міне, екеуі менің түбіме жеткен сияқты. Әттегене! Тәуекел. Бірақ, тәуекел деуге менде не қалды? Азаровтың тергеуінде тірілей бір өлсем, прокурордың тергеуінде бір өлсем, сотқа барғанда тағы өлсем, сонда не қалады мына қу бастан? Өйткенше неге өз еркіммен өлмеймін? Маған сонан артық не бар? Қанша еңбекпен жинағандарым өзіме бұйырмайтын болды. Қой бүйткенше...» деп Стаценко сол қолының білегіне ауызды сала бергенде, камераның есігі ашылып кетіп, екі күзетші мұның қолына жабысты. «Азаровтың құрған торынан тірілей түгіл өлідей де шыға алмайтын болған екенмін?» деп Стаценко сылқ түсті. Камерадағы күзетшілер мұнымен не істейміз деп жатпады, бұларға тағы бір капитан келіп, Стаценконың қолына кісен салып, бір жақ бүйіріне жатқызып, барлығы шығып кетті.

	Тағдырының осылай шешілгенін еріксіз мойындаған Стаценко жатқан жерінде қозғалмастан қалды. «Иә, бұл камерада өзім талай рет қамауда отырғандардан жауап алып ем, енді өзім солардың орнында жатырмын. Адамға не жамандық істесең, алдыңа сол келеді деген осы екен ғой. Өз еркіңмен өле алмаған да қорлық екен. Қайран бостандықтағы өмір-ай! Неткен алдамшы едің? Неткен өкініш едің?» деп сыздап ауырып тұрған қолына қарады: «Бұл қол не істемеді? Не көрмеді? Бәлкім, періште жасындағы қыздың көз жасы ма мені осындай мүсәпір етіп қойған? Оқасы жоқ. Өмір деген қателескен ешкімді де аямайды. Ол соншалықты қысқа! Сондықтан өмірдегі бар мүмкіншілікті пайдаланып қалу керек. Жауыз болсаң да, періште болсаң да бір өлім» деп өзін жұбатып, тынышталайын деді.

	Сонан соң: «Мен несіне алдын-ала өз басымды өлімге қиямын? Азаровтың қолында менің соңғы қылмыстарым туралы мәлімет бар шығар. Артемоваға қастандық жасаған мен емес, жасаған адам түрмеде отыр, бұл қылмыс маған тура жабыса қоймас. Менің өліп тірілгенім үшін жазалайтын заң жоқ. Прокурордың қызына байланысты қылмыстарым үшін атып жібермес. Көп болса он жыл берер. Өкімет аман болса кешірім туралы заң да қабылданар да, бірден босанбасам да мерзімім қысқартылар. Жоқ, маған өлуге әлі ерте, алда талай өмірдің қызығын көретін кезеңдер болады. Адам тозаққа да үйренеді деген бір рет басымнан өткен. Менің өткен өмірім туралы Азаровтың қолында айғақ жоқ. Ал сотта тек дәлелденген айғақ керек. Сонымен... жатып ұйқымды қандырып алайын» деп жата берді.

	Түнді Стаценко тыныш өткізді. Ертеңіне күзетшімен бірге Азаров камераға кіріп, Стаценконың қолындағы кісенді алдыртып тастады.

	– Маған жеткен мәлімет бойынша, сіз өзіңізге қол көтерiпсiз, рас па? – деген Азаровқа Стаценко жауап қатпады. – Неге үндемейсіз? Бұл туралы күзетшілердің жасаған құжаты бар. Бекер жасайсыз, – деп Азаров шығып кетті. Осы күннен бастап Стаценконың күзетін күшейту шаралары іске қосылды. Тәулігіне күзетшілекр бірнеше рет ауысып тұратын болды. КГБ органдарының түрмесінде отырған Савченконы қалалық милицияның камерасына қайта қамады. Бұл екеуінің күзетіне санаулы-ақ адамдар қатысатын болды. Стаценконың камерадағы өмірі күндіз-түны телекамера арқылы бақылауға алынды. Өзін қатаң бақылауға алғанын білген Стаценко прокуратура органдарына өзінің камерада кісендеулі жатқанын көрсетіп, құқының өрескел бұзылғаны жайында бірнеше шағымдар жазып, солардың бірі Меркуловтың қолына тиді. Бірақ Меркулов оның арызын оқымақ түгіл қолына да ұстамады, жиренді. «Адам пошымында жүрген бұл хайуанды қолын емес, аяқтарын да кісенмен матап ұстау керек!» деп бұл оның арызын өзінің орыбасарына жолдаған. Сонан соң көмекшісін шақырып алып, Стаценко туралы жіберілген заңсыздықты тексеруді тапсырды.

	– Мен білемін, бұл жерде ешқандай заңсыздық жоқ. Ол малғұн түнде өзінің күре тамырын тісімен жыртпақ болғанда, күзетшілер дер кезінде оның ойын іске асыртпаған. Сондықтан оның қолын кісендеуге мәжбүр болған. Мезгілі жеткен соң кісенделген қолдары босатылған. Осының барлығына тиісті құжаттар жасалған. Тексергенім туралы мен сізге әдейі баяндамағаным рас, себебі, жауыздың атын есітіп, тағы да қаныңыз қайнар дегенмін. Менен қателік кетті десеңіз, кешіріңіз, – деді арызды ұстап тұрған прокурордың көмекшісі.

	– Жоқ, сен өте дұрыс істегенсің. Мұнан былай да Стаценко деген сөзді маған естірме. Ол туралы барлық мәселені өздерің шешетін болыңдар. Рахмет саған! – деді Меркулов.

	Сонымен қалалық ішкі істер басқармасының алдын ала тергеу камерасында «Көлеңке» операциясы бойынша үш қауіпті қылмыскер отырды. Стаценкодан бұрын қолға түскен Савченко мен Еремеев дегендер бұған дейін Шефтің қателеспейтініне құдайдай сеніп, оның айтқандарын орындауда жандарын да аямайтындай сезінетін еді. Шеф дегенде оны пір тұтатын. Бірақ өмір мен өлім таразының екі басында тұрғанда әркім өзінің басын сақтап қалуға тырысатыны адамға туа біткен қасиет екені осындайда белгілі болады.

	Азаров Стаценконың осы әлсіз жерінен бармағын басу мақсатымен алдымен Савченконы кабинетіне алдыртты. Қасына көмекшілерін отырғызып, екі магнитофонды столға қойып, онан жауап алуға кірісті.

	– Біз алғашқы сөйлескенде әңгімеміз онша үйлесе қоймап еді, бұған өзің кінәлісің, сен өз халіңді өзің дұрыс бағалай алмадың да, бізді ақымақ, өзіңді ақылды санадың. Бұған себеп болған нәрсе – сендердің Шефке шексіз сенгендерің еді. Сондықтан біз де ол кезде сені қинаған жоқпыз, өзі ақылға келіп, істеген қылмыстарын өз еркімен мойындар деген ой болғанын жасырмайын. Сондағы кейінге қалдырылған әңгіменің реті бүгін келді. Бірінші сұрақ: Сіздің қазір шындықты айтуға шамаңыз келе ме?

	– Келеді. Тек менің айтқанымды шындық деп сенетін болсаңыздар.

	– Олай болса, Артемованың жатқан жерін сізге кім айтып, оны өлтіру туралы бұйырды?

	– Ешкім бұйырған жоқ, бұл қылмысқа барған мен өзім.

	– Міне бірінші сөзден бастап өтірік айтып отырсыз. Ескертіп қояйын, құдайдай сенген Шефтерің бізде қамауда отыр. Онан бұрын Кувалда, яғни Еремеев деген де қамауға түсті. Ал бостандықта жүрген тағы екі жендет те жақын арада сендерге келіп қосылып қалар. Сендер барлығың да адам өліміне жиіркенбей қатысқан жауыздарсыздар. Бұл турасында кім қандай рөл атқарғанын тергеу көрсететін болады. Сондықтан айтатын болсаң тек шындықты айт, бір тәулік уақыт берем, тек бұл соңғы рет, бұл мүмкіншілікті пайдаланбасаң өз обалың өзіңе! – деп Азаров сөзді доғарды.

	Мұнан кейін Азаров Еремеевті алдыртты.

	– Кувалда батыр, шын сөйлеуге жігеріңіз жете ме? Жоқ Шефтің алдында сөйлесеміз бе?

	Еремеев үнсіз отыра берді.

	– Байқаймын, сіз жауап беруге дайын емес көрінесіз немесе істеген қылмыстарыңыз өте ауыр болған соң оларды мойындауға дәтіңіз жетпей тұр ма? Шефтің ұйымдастырған қылмыскерлерінің арасында сіздің атқарған міндетіңіз өте ауыр. Сіз жендеттiк қызмет атқарғансыз, бұл Шефтің бізге сіз туралы берген бағасы. Өз жағдайыңызды ойлану үшін сізге бір тәулік мерзім берем. Ертеңге дейін ойланыңыз, – деп Азаров жинала бастағанда Еремеев басын көтеріп алып:

	– Мен өз еркіммен барлық шындықты қазір айтайын, жаным жеңілдесін. Қолға түскелі менде ұйқы жоқ. ІІІeфтiң бұйрығымен менің қатысуыммен өлтірілген кісілер көз алдымнан кетпейді. Бұрын бостандықта жүргенде олар елестемек түгіл, түсіме де кірмейтін еді, мен қалай қамауға алындым, олар бәрі сау етіп камераға кіріп, мені айнала қамап тұрғандай болады да тұрады. Мен енді бәрін айтайын, мен өз істеген қылмысымды айтып, жанымды қара күйеден бір сәт болса да тазартқаным артық. Өлмей тұрғанда бәрін айтып қалайын. Тірімде мені өлгендердің рухы, мазалап қояр емес, о дүниеге барғанда олар маған тозақтан да орын бермес, – деп Еремеев Азаровқа жалбарына қарады. Азаров Еремеевке сөзін жалғастыра беруге рұқсат етті. Мұны естіген ол Шефтің қатарына қалай, қашан қосылғанын айтып, біраз ойланып қалды.

	– Сіз бізге жасаған ұрлықтарыңызды айтып уақыт алдырмаңыз, оларға біз кейін оралатын боламыз. Бізге олар туралы толық мәлім болған, оларды білмесек Шеф қолға түспеген де, қазір камерада отырмаған да болар еді. Сергеевті өлтіріңдер деп кім сізге бұйрық берді? – деді Азаров Еремеевтің сөзін бөліп. Бұл сұраққа Еремеев көп ойланды. Шындықты айтпасқа амалы жоқ, себебі, Сергеевті суға тұншықтырып тұрған өзі болғандықтан тайсалғысы келіп еді, бірақ алдында отырған полковниктің көп шындықты білетінін байқап, не болса да шын сөйлеп өлгенді дұрыс санады. Бұған тағы бір ой келді. Сергеевтен соң Артемовты неге өлтірдіңдер деген сұрақтың туатыны белгілі еді. Сергеевті не үшін өлтірдіңдер деп сұраса, оны Шеф біледі дей салуға бұл дайын отырған.

	– Шефтің Сергеевті не үшін өлтір дегенін Премьер ғана біледі. Біз ұрлыққа баруға дайын отырғанбыз, баратын мезгіл жақындағанда телефон соғылды, Шефпен Премьер не туралы сөйлескенін ешкім білмейді. Сонан соң Премьер ұрлыққа баратын кезең кейінге қалатын болды деді. Осылай деді де жігіттерді ертіп, ішінде Сергеев те бар, машинаға отырып көл басына бардық. Сол жерде Премьер Сергеев туралы бұйрық берді. Бұйрықты орындаған жалғыз мен емес, барлығымыз.

	– Премьер де қатысты ма суға батыруға?

	– Жоқ, ол тек қарап тұрды. Ол қылмыс жасауға тікелей қатыспайды, ол Шефтің бұйрығын бізге жеткізуші. Қылмыс болатын жерге барып ұйымдастырушы.

	– Онда Артемовты неге құрбан еткендеріңізді де айта алмайсыз ғой?

	– Иә, солай.

	– Премьер деген кім?

	– Оның шын аты-жөнін біз білмейміз. Бізге өзін Премьер деп таныстырған. Оның аты-жөнін тек Шеф білуі керек. Тек сол ғана ІІІeфпeн тура байланыста болады. Керек десеңіз, біз Шеф дегенді де тек сыртынан білеміз, өзін көрген адамымыз емес.

	Қатарларыңызда тағы кімдер бар?

	– Мен, Коршун, Кот, Шеф пен Премьерді білесіздер.

	– Сергеевті өлтіруге кімдер тікелей қатысты?

	– Ол жерге алып барған Премьер, суға батыруға қатысқандар мен, Кот, Премьер.

	– Артемовты осылай өлтіргендер кімдер?

	– Премьер, мен, Коршун.

	– Артемова Нинаны көшеде ұрлағандар кім?

	– Мен, Премьер, Коршун, Кот.

	– Артемованы түнде өлтіруге келген кім?

	– Оны мен білмеймін, мұны Шеф пен Премьер білетін болуы керек.

	– Шефтің қалай «өліп, қалай тірілгенінен» не білесіз?

	– Мен мұнан да бейқабармын. Мұны Премьер білуі керек, себебі, ол екеуінің арасында құпия болуы мүмкін емес сияқты маған. Шынымды айтайын, соңғы күндері мен де тірі қаламын деп ойлағаным жоқ едім. Ол мені Премьер арқылы шақырып алып, осындай қауіпті іске барасын, аман-есен миллион сом ақшаны алып келсең, оның бестен бірін аласың деген. Мен көп ойланып келісім бердім. Баруын барсам да келген соң тірі қаламын деп ойлаған жоқ едім. Қазір ойлап отырмын, менің тірі кезімде қолға түскенім өз басымды өлімнен сақтап қалғанмен бірдей деп санаймын. Мен өздігіммен адам өлтіруге қатысқаным жоқ, мен Премьердің бұйрығын орындауға қатыстым. Бұл үшін мені атып жібермес. Тірі қалсам, алдымда қандай өмір күтіп тұрғанын кім білсін.

	– Сіз маған сыбайластарыңызды бұқтырма аттарымен атап өттіңіз, олардың шын аты-жөнін шынымен білмейсіз бе, жоқ болмаса өзара сөйлескендегі қалыптасып кеткен аттары ма?

	– Біз бұл топқа бір мезгілде келген емеспіз. Біртіндеп келгенімізде Премьер өзін осылай атап таныстырды да, келген адамға бірден бұқтырма ат тағып, барлық жерде бір-біріңмен сөйлескенде осы аттарыңды ұмытпаңдар деп қатаң ескерткен болатын.

	– Прокурордың қызын зорлағаныңызды мойындайсыз ғой?

	– Мойындаймын.

	– Қалайша жас қызды зорлауға беттерің шыдады? Әлде оны тірі қалдыру жоспарларыңда болмаған ба еді?

	– Шефтің маған дейін қандай жоспарының болғанын мен білмеймін. Мен оны бірінші рет Премьер оның үйіне еркін барғанда көрдім.

	Барған соң Шеф бір жауапты жұмысқа барасыңдар екеуің деді. Қандай жұмыс деп сұрағаным жоқ. Далаға шыққан соң, машинаның ішінде рөлде отырған Премьер айтты қызды ұрлау туралы. Ол кімнің қызы деп менің сұрауға хақым жоқ, себебі, біз бәріміз де қатаң солай ескертілгендерміз. Қызды ұстап алып келген соң, оны бірден үйдің астында орналасқан терең қоймаға түсіріп, қақпағын жауып тастады. Осыдан соң маған ол үйден шығуға тиым салды. Мен ақша алуға шыққанға дейін үйден шыққаным жоқ.

	– Косых та шықпастан отырды ма?

	– Жоқ. Ол емін-еркін жүретін адам. Ол болған жоқ. Тек ақша алуға барарда ғана кездестік те, ақшаны қалай алып шығудың тәсілдерін маған түсіндірді, сонан соң өзі қай жерде тұратынын айтып кетіп қалды. Мен теміржол вокзалына автобуспен бардым.

	– Сақтау камерасына қалай кірдің?

	– Мұның бәрі маған дейін келісілген мәселе.

	– Жарайды. Негізгі сұраққа жауап берген жоқсыз.

	– Мен Шефтің үйінде екі-үш күн жаттым ғой. Шеф бір жаққа түнде кетерде есікті сыртынан жауып кетеді. Мен жалғыз өзім қалам. Осындай бір кезеңде қоймаға түсіп қызбен жақындасқаным рас. Сонда қыздың өзінен есіттім, Шефтің де онымен жатып шыққанын.

	Меніңше, ақшаны алысымен қызды құртып, Шеф басқа жаққа тайып тұру ойында болған сияқты, бірақ неге екенін өзі біледі, соңғы кезеңде ол бұл ойынан бас тартқан болуы керек, сондықтан қызды әкесіне қайтарып беруге шешім қабылдаған деймін.

	– Берг, Яғни Коршун қазір қайда жүр?

	– Оны мен білмеймін. Біз бір-бірімізді бірге баратын жұмысқа барарда ғана көреміз. Шефтің жеке тапсырмаларын орындауда бір-ақ кісі қатысады. Сондықтан мен оның да, басқалардың да қайда жүргенін, немен жүргенін білмеймін. Менің қайда «Жүргенiмді олар да білмейді. Шеф құпиялықты ұйымдастыруда алдына жан салмайтын сияқты.

	Бүгінгі тергеу осымен бітсін деп Азаров Еремеевті алып кетуге рұқсат етті.

	Ертеңіне Савченко тергеуге алынды. Азаровтың сұрағына ол тағы бұлтақтайын деп еді, бірақ бұл жолы Азаров оған жол бермеді.

	– Жан керек болса қазір шыныңды айт. Сенің өтірігің бүгіннен бастап өзіңе қарсы шығады да бәле болып жабысады. Біз сенсіз де көп нәрсені білеміз, іс жүзінде сенің өз жасаған қылмыстарыңды мойындағаның да біз үшін онша қажет емес. Біз тек заңның талабын орындау үшін сенімен басымызды ауыртып отырмыз. Біздің қолымызда ең басты деген Шеф отырғанда сен бізге бүргедей де емессің! – деді полковник өзінің үстем екенін білдіргісі келіп.

	Савченко үнсіз отыра берді.

	– Егер сен істеген жауыздықтарыңды ұмытқан болсаң, мен сенің есіңе саламын. Сергеевті, Артемовты өлтіруге қатысқаныңды жақсы білеміз. Дүкендердің ұрлықтары үшін-ақ сені қамауға алуға болатын еді, бірақ қамауды біз әдейі кейінге қалдырғанбыз. Бізге сенен бұрын керек болған Шеф еді. Біз бұл кезеңге де жеттік, алға қойған мақсатымызды толығымен орындадық. Ендігі жерде қашып жүрген Премьер мен Коршун да ұзаққа бармай қолға түсетін болады

	Сонымен ең соңғы рет: Сергеевті өлтіруге тікелей қатысқаның рас қой?

	– Рас. Бәріміз ішкен едік, мастықпен алғашқыда ойнап едік, сөйтсек ойнаймыз деп оны тұншықтырып алыппыз. Сонан соң қорқып суға батырып кеттік. Құдай көріп тұрған шығар, бізде қастандық болмағанын.

	– Сенің де өтірігіңнің қажеті болмас. Оны құртыңдар деп бұйырған Шеф, ал сен ойнап едік деп баланың сөзін сөйлеп отырсың. Ойнайтын болған соң түн ішінде қаладан алыстағы көлге барудың не қажеті болды? Ал ертең сен осы сөздеріңді Шефтің көзінше айта аласың ба? Сендердің оны қастандықпен өлтіргендеріңді басқалар мойындап отыр. Сонымен Сергеевті өлтіруге тікелей қатысқаныңды мойындайсың ғой?

	– Мен ол жерде жалғыз болғаным жоқ қой.

	– Сен өзіңнің қатысқаныңды білсейші.

	– Қатыстым.

	– Ал Артемова Нинаның жатқан жерін саған кім сілтеді? Сен өздігіңмен оның жатқан жерін білуің мүмкін емес. Оны өлтір деп сені жіберген кім?

	– Ол өлген жоқ қой?

	– Сен оны аяп тірі қалдырған жоқсың. Сенің ниетің қандай жағдай болмасын әйелді өлтіру болғандықтан, оны тірі деп жүрегінің тұсынан қанжар ұрдың. Бұл адамға қастандық жасағанмен бірдей. Шефтің осы жерге жендетін жіберетінін мен білгенмін. Сондықтан Артемова тірі қалды. Біз сені ол жерге жіберген адамды да білеміз, білмесек, сол түні Артемова о дүниеден бір-ақ шығатын еді.

	– Артемованың жатқан жерін мен өзім біліп келдім.

	– Онда онан ала алмай жүрген қандай кегің бар еді? Сен өз басыңның қамын ойлайтын адамсың ба? Мойындап айтқан соңғы сөздеріңнің неге апарып соқтыратынын түсініп тұрған жоқсың ғой? Жаңағы сөзіңнен Артемованың «өлімі» сенің мойыныңа ілінетінін байқамайсың ба? Ал сені жіберген адам аман қалады да, сен қамауда қаласың.

	– Мені жіберген Шеф!

	– Өзі шақырып алып айтты ма?

	– Жоқ, Премьер арқылы.

	– Жарайды. Бұл жерде шын айтып тұрсың. Ал Берг деген қайда?

	– Мен білмеймін. Азаров осымен тергеуді тоқтатты. Савченконы камераға айдап әкетті. Сол күні Азаров Еремеев пен Савченконың мойындағандары туралы генералға баяндады.

	– Стаценкoмен сөйлескен жоқсың ба?

	– Мына екеуі мойындаған соң Стаценкoмен ашық сөйлесуге болады.

	– Дұрыс, бірақ маған бір ой келіп тұр, – деді генерал, – Стаценконы осында алдыртайық та, төрт көзіміз түгел отырып сөйлессек қайтеді?

	– Ойыңыз дұрыс, тек оған ертерек шығар, алдымен тергеу жұмысын жүргізіп, сонан соң нақты айғақтармен оны мойындаттырмасақ, ол арамыздан сытылып шығып кетпегенмен, біздің әлсіз дайындығымызды пайдаланып, жазасын алуы мүмкін. Бұл үшін мен әлі біраз мәліметтер, айғақтар жинауым керек.

	– Олай болса, дайындал, тергеу жұмыстарын бітір, бұл жерде тек ұйымдасқан қылмыспен айналысқан кәсіби қылмыскерлер тобының қалайша құрылғаны, қандай тәсілдермен ұзақ уақыт қылмыстар жасағаны, оларды әшкерелеу, шараларының барысы мен нәтижелері туралы айтылатын болсын. Баяндаманы өзің жасайтын бол, – деп генерал Азаровқа дайындалуға сенім артты.

	Белгілеген күні Стаценкoмен бетпе-бет сөйлесудің де кезеңі жетті. Бекетовтің кабинетіне басқарма басшылары, қалалық, аудандық ішкі істер басқармаларының басшылары шақырылды. Прокурор Меркулов та қатысты. Жиналғандардың алдында сөйлеген генерал Бекетов болды:

	– Біз бүгін ішкі істер органдарының тарихында болмаған өте ауыр жағдайдың куәсі болғалы жиналып отырмыз. Бізге бұл жағдай масқара болғанымен оны жасырып қалуға болмайды. Біз қазір жасырғанымызбен ертең заман өз талабын орындатпай қоймайтыны анық. Сондықтан мұндай жағдайға алдымен өзіміз бірінші болып әділ баға беріп, жақсы мен жаманның шекарасын ашып алғанымыз дұрыс. Бұған біздің жігеріміз де, ерлігіміз де жетеді. Біреулер бұл жерге неге баспасөз өкілдері қатыспады деуі мүмкін. Оларды қазір шақыруға ерте және заңға қайшы. Ұсталған кісіні қылмыскер деп айыптау тек сот органдарының құзырында, ал біз айып тағу үшін жиналып отырғанымыз жоқ. Біз өзімізге белгілі болған нақты оқиғаның неліктен орын алғанын, оның себептерін өз арамызда анықтап алу мақсатымен жиналып отырмыз. Сондықтан қазір біз қылмыс үстінде қолға түскен кісімен алдымен бетпе-бет сөйлесіп алғанды жөн деп санадық.

	Бұл шешімнің өзіндік себебі бар. Ұсталып отырған, ащы да болса мойындау керек, айтуға да өте ауыр, облыстық қылмыспен күрес жүргізетін басқарма бастығы, өкінішке орай, кеше ғана майор шенін алған, ортамызда шексіз сенімге еге болып жүріп, өте қауіпті адамдардан ұйымдасқан кәсіби қылмыскелер тобын ұйымдастырған, ол топты бір жылдан көп басқарып келген, өзімізбен қоян-қолтық араласып қызмет атқарып келген Стаценко Виктор Андреевич болып отыр. Сөз Полковник Азаровқа беріледі, – деп генерал орнына отырды. Сонан соң Азаров жігіттеріне белгі берді. Олар генералдың кабинетіне Стаценконы айдап әкелді.

	Стаценко есіктен аттап кірген бойда оның екі жағынан тұра қалған екі жігіт оны отыратын жеріне дейін ертіп келіп, Азаровтың бұйрығын күтті. Кабинет іші тым-тырыс. Отырғандардың бәрі, Меркуловтан басқасы, екі көздерін кеше ғана басқарма бастығының есігін аяғымен ашып жүрген, бүгін екі қолы кісендеулі Стаценкоға қадап қалса, Стаценко оларға қарауға беті шыдамай, екі көзі аяғының басында, үнсіз тұрып қалған еді.

	Генерал Стаценконың қолын кісеннен босатуды бұйырды. Бұйрық орындалып, қолдары кісеннен босағаннан соң Стаценко көзінің астымен генералға назар салды да, екі білегін кезек-кезек уқалай берді. Бұл кабинетке кірісімен генерал бассалады ғой деген еді, бірақ бұл ойлағаны болмай шықты. Генералға бір қарағанда-ақ оның жүзінде ашудан гөрі өкініштің белгісі басым екенін байқады. Бұл көрініс әңгіменің адамгершілікпен, төзімділікпен өткенінің кепілі болатын шығар деп дәмеленген Стаценко енді өзіне өзі келейін деді.

	Енді ол жан-жағына көз салды. Отырғандардың бәрі өзіне таныстар еді. Кабинеттің оң жағында Азаров оңаша отыр, оның алдында кішкене стол, ол столға қарсы тағы бір стол, оның үсті толған магнитофон, сол жақта екі-үш кісі фотоаппараттарымен түрегеп тұр. Генерал отырған жақта және кіретін есік жақта екі телекамера қойылған.

	Азаров генералға қарады, ол иек қаққан соң екі жігіт Стаценконы қолтығынан сүйеп тұрғызды да Азаровқа жақын тұрған бос орындыққа отырғызды. Стаценконың іші мұздап кетті де, бетінің қаны бозарып сала берді. Генерал Азаровқа қарап бастай бер дегендей болды. Азаров орнынан тұрып, қолында ешқандай қағазсыз сөзін бастады:

	– Стаценконың біздің арамызда соңғы күнге дейін кім болғанын бәріміз білеміз. Мен қысқаша оның көлеңкеде жүрген өмірінен үзінді келтірейін. Стаценко бізге алғаш рет бөлім бастығы, онан соң басқарма бастығы болып қызмет атқарды. Жаңа ғана онымен бұл қызметімен қатар қандай астыртын жұмыстарды атқарғанын жолдас генерал айтып өтті. Сол көлеңкеде жүріп атқарған жұмыстарының нәтижесінде мемлекетке, қоғамға екі жүз мың сомнан артық зиян келген. Мұнан басқа жеке үйлерге ашықтан-ашық шабуыл жасап, он бес мың сом ақша, алтын-күміс сататын дүкендерден қырық мың сомнан асатын зиян келтірген. Біздің есебіміз бойынша, Стаценко басқарған ұрылар тобы қаланың жеті мекемесінің кассаларынан ақша ұрлаған.

	Стаценко ұрылар тобының кәсіби өсуіне көп көңіл бөлген. Ақша түскен мекемелерді, өзінің қызмет бабын пайдаланып, дер кезінде анықтап, ол жерге қалай бару керек, қалай касса тұрған бөлмені табу керек, ол жерден қалай ұсталмай шығу керек екенін, барған жерде қандай қимылдар жасау тәсілдерін ұрыларға айтып отырған. Бұл ұрылар тобы ұзақ уақыт қолға түспей, қылмыс жасаған жерде ешбір із қалдырмай отырған. Осы ұрылар тобында бар шығар деген кейбір бізге белгілі тәжірибелі ұрылар болды, бірақ бір ұрыны ұстағаннан олардың тобы бұзылмайтынын еске алып, біз «Жарғанаттар» операциясын іске қосқанбыз. Осы операцияның шараларын жүргізіп жатқанда арамызда бір сатқынның бар екеніне күдіктендік. Біздің күрделі оперативтік шараларымыз күні бұрын ұрылар тобына белгілі болып қалғаны біздің күдігімізді күшейте түсті. Осының нәтижесінде біздің құпия оперативтік шараларымыз бірнеше рет көздеген мақсатымызға жеткізбеді, сәтсіз аяқталып жүрді. Арамызда көлеңкедей болып жүрген сатқын өзіне еш күдік тумайтынына сеніп, кей жағдайда қолға түсейін деп тұрған ұрыны біздің оперативтік шеңберімізден оп-оңай сытылып кетуіне ашықтан-ашық көмектесіп жүрді. Қатардағы жай оперативтік қызметкерлер мұны көзімен көріп байқағанымен ештеңеге түсінбей қалып, үнсіз дәрменсіздік көрсетіп қала берді.

	Ең алғаш осындай жағдай қаладағы отыз сегізінші дүкеннен болған ақша тонаушылығын ашуда жүргізілген шараларда болды. Стаценко осы дүкеннің сатушысын негізсіз күдікке алып, ол жерде тонаушылық болған жоқ, сатушы өзі ақшаны иемденіп, тонап кетті деп байбалам салған қылмыскер санап, істі экономикалық қылмыстармен айналысатын басқармаға өткізу турасында істемеген шарасы қалмады. Бұл дүкенге жарғанаттардың тобындағы ұрылардың түскеніне бізде күмəн болмаған. Бірақ Стаценко өзінің лауазымын, басқарма басшыларының алдында беделін пайдаланып, бізге оперативтік шараларды асыруға мүмкіндік бермеді, уақытты ұтты.

	Стаценко кей жағдайда тонаушыларды аман сақтап қалу үшін жазықсыз, бірақ бұрын қылмыс жасап сотталған адамды қамап, іс қозғап, сотқа жіберіп отырған. Мысалы, қаладағы «Изумруд» дүкенінен ұрлық жасаған жарғанаттар Стаценконың айласымен бұрын сотталған Николаев дегенді көшеде ұстап алып, аузына арақ құйып, есін танғандай етіп дүкенге ертіп кіреді де, өздері заттарды ұрлап, Николаевты мас күйінде дүкеннің ішінде қалдырады. Түнде келген оперативтік топ дүкеннің ішін қарап жүріп, ұйықтап жатқан Николаевты тұрғызып алады да қылмыс жасағандарға қатысы бар деп қылмыстық іс қозғап, істі сотқа жібереді. Бірақ іс соттан өтпейді де Николаевтың ұрлық жасағаны дәлелденбей ақталады. Тек бұл қылмыс мемлекеттік есепке ашылған болып қала берді.

	Бір кезде облыс көлемінде, әсіресе қалада сейфтен ақша ұрлығының көбеюіне байланысты «Сейф» операциясы іске қосылғаны бәрімізге мәлім. Осы операцияны жүргізген кезде Стаценко күні бұрын алдын ойлап, мекемелердегі сейфтердің, сейф тұрған бөлмелердің кілттерінің үлгісін құпия тәсілдермен алып отырған. Кейін операция аяқталған соң сол кілттердің үлгісімен кілттер дайындап алып, ұрылар тобы бірнеше сейфтерді, есіктерді кілтпен ашып кассадан көп ақшаларды ұрлаған болатын.

	Стаценко көп жағдайларда мекемелердің күзетінің нашарлығын немесе болмай қалатын күндерін пайдаланып, сол жерлерге ұрыларды жіберіп отырған.

	Стаценко ұрылардың қауіпсіз қимылдарын қамтамасыз ету үшін олардың ізіне түскен кейбір оперативтік қызметкерлердің жолына тосқауыл қойып, дер кезінде оларды оперативтік жұмыстан аластатып та отырған. Бұл жөнінде Стаценкоға аса қауіпті болған қалалық милицияның қылмыспен күрес жүргізетін бөлімнің бұрынғы бастығы капитан Синельников еді. Ол өте тәжірибелі оперативтік қызметкер, «Жарғанаттар» операциясының негізгі ұйымдастырушысы екенін білген Стаценко оған қарсы астыртын жұмыстар жүргізіп отырды. Бірақ қанша тырысса да оның оперативтік жұмысынан кемістік таба алмай, амалы құрып жүргенде ұрылардың тобына жаңадан қосылатын Сергеевтің Синельниковтің байланысында құпия тұратынын кенеттен білген Стаценко Синельниковтен құтылудың тәсілін асқан құштарлықпен, опасыздықпен іске асырды. Стаценко басқарған ұрылардың қатарына жол таба білген Сергеевті Стаценко ұрылардың тобына жеткізбей тұрып, оны алдымен милициямен байланыста ма, жоқ па деген мақсатпен алғашқы сынақтан өткізгісі келгенін біз болжаған едік. Стаценко мұндай сынақты төмендегідей тәсілмен ұйымдастырды.

	Шілденің екісі күні Стаценконың бұйрықтарын іске асырушы, ұрыларға жеткізуші Косых деген Сергеевпен кездескенде шілденің үші күні түнде «Изумруд» дүкеніне түсетін боламыз, сен өз үйіңде темір пісіретін аспабыңмен мені күт деп ескертеді. Бұл туралы Сергеев Синельниковке баяндайды. Алғашқыда ұрылардың мұндай ағаттығы бізге түсініксіз болғанымен, кейіннен мұны біз ұрылардың, яғни Стаценконың Сергеевті сынау үшін айласы деп түсіндік.

	Осы кезге дейін өте сауатты, өте сақтықпен қимылдап келген ұрылардың жаңадан қосылайын деп тұрған Сергеевке бірден сеніп, қай күні қай жерден ұрлық жасайтынын бір күн бұрын оған айтып ескерткені ақылға сыймайтын жағдай екенін болжадық та, Сергеевке күдік болмасын деп, сол түні біз ол дүкенге ешқандай оперативтік шара ұйымдастырмағанбыз. Бұл түні дүкенге ұрылардың шабуыл жасамайтынына сенім күшті еді. Сергеев сол түні таң атқанша өз үйінде күтіп, Косых келмеген соң өз тіршілігімен айналыспай тұрып, өзінің үйден шықпағаны туралы бізге баяндаған. Егер біз сол түні дүкеннің маңына торуылшылар жібергенде Стаценко Сергеевтің бізде байланыста тұратынын бірден біліп қоятын еді де, оның өміріне қауіп төнетін еді.

	Сергеев бұл сынақтан сүрінбей өтті. Шілденің он бесі күні түнде болатын «Изумруд» дүкеніне шабуылға дайын отырған ұрылардың ішінде Сергеевтің де болғаны оған деген күдіктің жоқ екенінің кепілі.

	Бірақ Стаценко Сергеевті басқа оперативтік «көздерден тексеруді ұмытпаған. Сол он бесінші шілдеде Синельников басқарған бөлімдегі қызметкерлердің байланысында тұратындардың жеке істерімен танысқанда, Синельниковтің байланысында оның тұратынын біліп, оны тез құртудың қамына кіріседі. Сол түні Косыхқа тиісті бұйрық берген.

	Тапсырма алған Косых ұрлыққа баруды кейінге қалдыратыны туралы жариялайды да, жендеттерімен, атап айтқанда Еремеев пен Савченконы қосып алады да Сергеевті ертіп машинаға отырып, қаладан алыс жердегі көлге жетіп, бәрі арақ ішіп алып суға түседі. Сол жерде үшеуі Сергеевті сұға тұншықтырып өлтіреді.

	Бізді Сергеевтің өлімі қатты ойландырды. Оның бізде құпия байланыста тұратынын ұрылар тобына сол шілденің он бесі күні түнде кім жеткізді, немесе кім хабарлады, кімге хабарлады деген сұрақ менің ойымнан күндіз-түні кетпеген болатын. Істеген істерімнің барлығын қайтадан талдап шықсам да бұл сұраққа жауап таба алмадым. Менің арамызда бір сатқын бар деген күдігім тағы да ақиқат екенін дәлелдегендей болды. Кейін мен облыстық ішкі істер басқармасына жұмысқа ауысқанымда осы сұраққа жауап іздеуден жалықпадым.

	Бізде оперативтік жұмыстарға, оның ішінде құпия байланыстарда тұратындардың жеке істеріне тура қатысы бар екі-ақ адам бар, біреуі басқарма бастығы генерал жолдас, екіншісі осы басқарманың штаб бастығы полковник Андреев. Бұл екі кісі барлық саладағы құпия байланыста тұратындардың істерімен кез келген уақытта танысуға құқы бар. Бұлардан соң мұндай құқықпен генералдың оперативтік жұмыстар жөніндегі орынбасары, маған дейін істеген Буторин және қылмыспен күрес жүргізетін басқарма бастығы Стаценко.

	Осылардың ішінен күдікке алатын адам табу менің ойыма кірген емес. Бұлардың барлығы да жоғары лауазымды кісілер. Қалалық ішкі істер басқармасының бөлім басығы Синельников те күдіктен тыс қалған жоқ. Ойлай-ойлай келгенде Станценко мен Синельников маған күдік туғызды. Сонан соң Синельниковтің көп жылдар менің қарауымда қылмыспен күресте ол не бір қиын қылмыстарды таза жолдармен ашқаны, істеген істерінде күдік болмағанын еске алып, оның үстіне «Жарғанаттар» операциясының негізін салған, ол бойынша көптеген жақсы оперативтік шаралар жүргізіп жатқанын еске алып, оған деген күдіктің негізсіз екенін түсіндім.

	Ендігі күдікте қалған жалғыз Стаценко болса да менде ол туралы алып бара жатқан ынта бола қоймады. Бір кездерде осы сатқын деген басыма кездейсоқ келген қиял шығар деп онымен айналысуды қояйын деген шешім де болды. Егер Сергеевтің өлімі болмағанда мен сатқын мәселесіне басымды ауыртпайын деген едім.

	Облыстық басқармаға келген соң қалалық ішкі істер басқармасындағы құпия байланыста тұратындардың жеке істерін қарап шығып, сонан соң олардың ішінен есептен шыққандардың жеке істерін қарап, ең соңында Сергеевтің ісін зерттеп отырғанда бір жері маған күдік тудырды. Басқа осындай істерде Стаценко қарап шыққан істерінде танысқаны туралы ешқандай із көрмедім. Сергеевтің ісінде де мұндай жазу жоқ болып шықты. Бұл туралы Синельниковті шақырып алып, Сергеевтің ісін Стаценко тексерді ме деп сұрағанда ол ойланып, оның соңғы рет тексергенін, тек қай күні екенін айта алмады. Тексеру кезінде Стаценконың шілденің он бесі күні күндіз Сергеевтің жеке ісін Синельниковтен алып танысқаны, бірақ әдейі таныстым деп қолын қоймағаны дәлелденді. Сергеевтің ажалына Стаценконың жеткені туралы күдік бір табан болса да айғаққа жақындады.

	Осы күннен бастап «Жарғанаттар» операциясының бір тармағы ретінде дүниеге «Көлеңке операциясы» пайда болды. Бірақ бұл операция туралы, оның түпкі мақсаты туралы менен басқа бір жан білуге тиіс болмады. Мұның өзіндік себебі де болды:

	Стаценко өзі Сергеевтен құтылған соң бұл туралы генералда болатын оперативтік мәжілісте қарап, қайдағы бір маскүнем Сергеев дегенді құпия жұмыста пайдаланғаны Синельниковтің оперативтік құпия жұмыстардағы талғамсыздығы, жарамсыздығы, жауапсыздығы деп, оны органнан шығару жөнінде генералға ұсыныс жасады. Бұл жерде менің Синельниковті жұмысында қалдыру туралы ұсынысым қолдау таппады да, Синельников қалалық ішкі істер басқармасы қылмыспен күрес жүргізетін бөлім бастығы қызметінен босатылды.

	Синельниковті органда сақтап қалу маған оңай болған жоқ. Маған қиын болғаны Стаценко туралы күдiriмдi айтсам ба, жоқ асықпай тұрайын ба деген талас ой болды. Егер мен сол кезде Сергеевтің ажалына жеткен Стаценко болды десем, онда «Көлеңке» операциясының басталып кеткен оперативтік комбинациялар іске аспай, сатқынды әшкерелеу мүмкін болмай қалар еді. Айтпасам – жазықсыз Синельников отқа күйіп кетейін деп тұр.

	Облыстық ішкі істер басқармасы басшыларының сол кезеңде қалалық ішкі істер басқармасы бастығының пікірімен санаспағаны маған өкінішті болып қала берді. Соның салдарынан оперативтк жұмыстардың тәжірибелі қызметкері капитан Синельников жақсы атқарып отырған қызметінен алты саты төмен қызметке тағайындалуына себеп болған сол кездегі арыстандай айбатты Стаценко бүгін маған қарауға дәті жетпей отыр!

	Осындай қызмет бабында ешқандай жазығы жоқ Синельников оперативтік жұмыстан босатылды да, Стаценко дегеніне жетпесе де, оның соңына тікелей шыққан капитанды оперативтік жұмыстан аластатты.

	Ал оны жарамсыз деп жазықсыз жала жапқан Стаценконың өзі бүгін ортамызда аса қауіпті қылмыскердің қатарында отыр! Жасыратыны жоқ, Синельников қатардағы жай учаскелік инспектор болып жүрсе де, «Жарғанаттар» операциясына көп қызмет атқарып келеді. Оның осындай нәтижелерінің арқасында Стаценконың сатқын екенін дәлелдене түсті. Оның оперативтік жұмыстарында құпиялықтың талабын өрескел бұзушылық, көз бояушылық бар екені де анықталды. Жоғарыда айтылған Сергеевтің өліміне байланысты тағы бір күдіктің беті ашылды:

	Сергеевтің өлтірілетін шілденің он бесi күнi үш оқиғаның бірімен бірі байланысты екенін естідіңіздер. Оперативтік шаралардың нәтижесінде дәл сол күні тағы бір оқиға болып, оның аяғы кейін кісі өлімімен біткен. Бұл жолы Шеф болып жүрген Стаценко өзіне көптен бері «адал» қызмет көрсеткен, сенімді саналатын Артемов Владимир Павлович дегеннің ажалына жетті. Менің болжамым бойынша, шын мәнінде солай болған да, Шеф болып жүрген Стаценко Сергеевтің ұрылар тобына арнайы келген жансыз екенін білген соң, оны өлім жазасына бұйырып, онымен бір мекемеде бірге жұмыс істейтін Артемовты сақтап қалуды ойластырады. Сергеевтің өлтірілгені анықталған соң бірінші күдікте онымен қызметтес Артемов алынатыны сөзсіз деп санаған.

	Шеф сол түні ұрлыққа дайын отырғандардың ішінен телефонға Косыхты шақырып, оған Артемовты қалай сақтап қалудың тәсілін айтады.

	Осыған байланысты Косых Артемовтың қасына бір кісіні қосып, Шефтің тапсырмасын орындауға жібереді. Ол екеуі жолай араққа тойып алады, Артемовты әдейі мас қылып қоғамдық, жерде төбелес шығарады да оны тастап кетеді.

	Шефтің осындай қолданған тәсілімен Артемов бұзақылығы үшін ұсталып, масханаға қамалады. Осылай Сергеев өлтірілетін түні Стаценко Артемовты масханаға тығып, оған төнетін күдіктің бетін аударады.

	Артемов ұрылар тобында қылмыс болатын жерде электр жүйесін ұрлық басталатын сәтте сөндiрiп, есептелген уақыттан соң қайта қосып, ұрыларға тоқтаусыз көздеген жерге кіріп, тоқтаусыз ол жерден алыстап кетуін қамтамасыз етіп жүрген сенімді маман болған. Оны сақтап қалудың басты себебі осы. Екінші себебі, Артемов Владимир Павловичті өзі құпия жұмыстарда пайдаланған, бірақ жеке ісінде шын аты-жөнін жазатын жерге басқа атпен – Сидоров Николай Савельевич деген атпен тіркелген. Бұл оның бұқтырма аты-жөні емес. Мұның мұндай көз бояушығын анықтауға маған себеп болған бір жағдай болды:

	Артемов он бесінші шілдеде түнде масханаға түсіп, ертеңіне оның қоғамдық орында бұзақылығы үшін толтырылған материалдарды маған алып келген. Онымен танысып отырып, Артемовтың Сергеев өлтірілетін түні масханаға түскеніне назар аудардым да, ойланып қалдым. Ол сәтте мен Сергеевтің өлтірілгенін, я болмаса өлгенін білмесемде, оның ертеңіне үйіне қайтпағаны күдік тудырған еді. Артемовтың Сергеевпен бір жерде жұмыс істейтіні бізге белгілі. Сергеевтің үйіне қайтпағанын мен өзімше, жамандыққа жорыдым. Ал Артемовтың масханаға қамалғанын Шефтің оны біздің күдігімізден сақтап қалу үшін айласы болуы керек деп түсіндім де, Шефтің осы жерден қателескенін пайдаланып қалғым келді.

	Артемов масханадан ертең немесе үш-төрт күннен кейін босанып шығады деген ойына қарсы мен Артемовты он бес тәулікке әкiмгершілік шара ретінде қамалсын деп, өз шешімімді сот арқылы заңдастырып алып, Артемовты он бес күн камерадан шықпайтын етіп қамауға алдым. Оны көше тазалау жұмыстарына да немесе мекемелердің сұранысы бойынша жұмысқа шығаруға да қатаң тыйым салдым, оның күзетін де күшейтіп, ол жалғыз жатқан камераға тышқан жорғаламайтындай жағдай жасадым. Менің мұндай шешімге келгенімнің себебін енді айтуға болады.

	Мен түбінде Артемовты милицияда ұзақ отырып шыққан соң Шеф оны күдікке алады да, көзін жоюды жендеттеріне тапсырады деген қорқыныш еді. Екіншіден, Сергеевпен бір жағдай бола қалған күнде Артемовтың бірінші болып күдікке алынатынын ойлап, оны Сергеевтің тағдыры белгілі болғанша қолда ұстай тұру керек деп санадым. Ал оның күзетін күшейткенім, егер Шеф Артемовтың милицияның қамауында ұзақ отырса, оны милиция қызметкерлері өздерінің жағына тартып, олардың құпия тапсырмаларын орындайтын болып шығады деп қауіп төніп, оны тезірек құртудың шарасын ойластырады деген қорқыныш болды. Артемовты шаруашылық жұмысқа шығарған кезде оның көзін жою Шефтің жендеттеріне еш қиындық туғызбайтыны мәлім. Ал мұндай оқиға милиция органына жақсы атақ бермейтіні де мәлім. Артемов не көрсе де өздерінің ішінде көрсін деп ойлағанмын. Мен ойлағандай болды да, Артемов бізден шыққан күні түнде Шефтің бұйрығымен Сергеевтің соңынан о дүниелік болды. Оны тікелей өлтіргендер: Косых, Еремеев, Берг дегендер. Стаценкоға Артемовтың он бес күн қамауда отырғаны, оның камерадан аттап шыға алмай қалғаны қатты ой салатыны, босанған соң оған күдікпен қарайтыны менің тактикалық есебімде болған. Қамаудан шығысымен оның соңында бақылаушы болып, Артемов оны ертіп ұрылар тобы жиналатын жерге алып келетінін ойлап, Стаценко далада күтіп алып, көлге алып кеткен.

	Міне сол Артемовпен мен қамауға аларда онымен жеке сөйлесіп, он бесінші шілдеде қай жерде, кіммен арақ ішкенін, қалай төбелес шыққанын сұрап алғанмын, бірақ ол ештеңе айтпаған. Осылардың бәріне түсінікті өз қолымен жаздырып алған болатынмын.

	Енді жоғарыда айтып кеттім, Сидоров Николай Савельевич дегеннің архивке өткізген жеке ісін зерттегенде оның өз қолымен жазғандарын бұрын бір жерде көрген сияқты болдым, қанша ойлансам да есіме түсіре алмадым. Ертеңіне ғана Артемовтың қамауға алынарда маған жазып берген түсінігі дәл осындай болып жазылғаны есіме түсті. Осы екі қолжазбаны алып, қатар қойып салыстырғанымда, ол екеуі бір адамның қолымен жазылғанына күмәнім болмады. Бұл күдіктің түбіне дейін жету үшін, алдымен өзімізде, сонан кейін Мәскеудегі сарапшылардың зерттеуінен өткізіп алдым. Сарапшылардың қорытындысы бойынша, бұл екі қолжазбаны жазған бір кісі, ол – Артемов Владимир болып шықты.

	Мұнан соң Сидоров Николай Савельевич дегенді тексергенде, ондай адам облыс көлемінде бұрын-соңды тұрмаған болып шықты. Артемов Сидоров болып жүріп, жақсы жұмыс атқарғаны үшін, ал қандай жақсы жұмыс атқарғанын жоғарыда айтып кеттім, Стаценко ай сайын жалақы төлеп келген.

	Артемов Владимирді о дүниеге жіберген соң ендігі қауіпті адам оның әйелі Артемова Нина Петровна болатынын болжаған едік. Мұның себебі, әйел күйеуінің тірі кезінде сол үйде қонақ болып, өзін Тихон Гаврилович Петров деп таныстырған Косых дегенді танитындығы. Сонан соң Нина Петровна кезінде күйеуінің қылмыспен айналысып, үйге көп ақша әкеліп жүргенін ұнатпағандығы да Стаценкоға қауіпті болған шығар. Әйелді құрту үшін Шеф алдымен Тихон болып жүрген Косыхты жібереді. Ол әйелді жұмыстан шыққанда күтіп алып, танысып, бірге көңіл көтергенді қалайтынын білдіреді, бірақ әйел бұл ұсынысты қабылдамаған соң Косых Шефке баяндайды.

	Ашуға булыққан Шеф әйелді зорлап көшеде ұстап алып келуді бұйырады. Бұл бұйрықты орындағандар Косых пен Берг, Савченко деген жендеттер. Олар әйелді жұмысынан шыққанда машинаға зорлап отырғызып, Стаценкоға тапсырады. Стаценко әйелді бір түн тұтқында пайдаланып, оны қамап кетеді де, жендеттеріне құртыңдар деп бұйрық береді. Бірақ жендеттер келем дегенше әйел үйдің үшінші қабатынан жерге қарғып қашқанда жарақаттанып ауруханаға түседі. Өзінің мұндай халге түскенін әйел бізге дер кезінде хабарлап үлгірген, біз әйелді Стаценконың жендеттерінен аман сақтап қалудың шараларын іске асырдық. Біз алдымен ол әйелді ауруханадан түнде құпия жағдайда басқа жаққа алып кетіп, Стаценконың жендеттерін түлкінің жолына салдық. Стаценко әйелдің ауруханада жатқанын білсе оны сол жерде құрту деген оларға түкке тұрмайтыны белгілі еді.

	Арада екі күн өткен соң мен Стаценконы шақырып алып аты-жөні белгісіз, ұрлықпен айналысатын әйел қолға түсті деп, оны Артемова жатқан жерге алып барып, әйел ессіз-түссіз жатқандай болған соң, Стаценкоға әйелмен ертең айналысуды тапсырғанмын. Сол түні біз әйелді басқа жерге құпия түрде алып кетіп, орнына дүкендерде тұратын манекен-әйелді киіндіріп қалдырған болатынбыз. Мұнда біз осы әйелді өлтіруге Стаценко – өзінің жендетін жіберетінін болжағанбыз. Біздің болжағанымыздай, түн ортасы ауа бұл үйге Стаценконың Савченко деген жендеті келіп, Артемова деп манекенге қанжар ұрған кезеңінде қолға түсті. Біздің бұл оперативтік комбинациямызда Стаценконы сатқын екенін дәлелдеудегі соңғы тексеруіміз еді. Бірақ оның бізге дейінгі өткізген өмірі толық тексеріліп болмаған еді. Сондықтан Стаценконың сатқын екені туралы жиналған мәліметтер толық болмағандықтан генералға баяндауды кейінге қалдырған болатынмын.

	Өзіне қауіптің төніп қалғанын сезген Стаценко ең ақырғы айланы ойлап, іске асырды. Бұл оның мезгілсіз жол апатына ұшырап «қаза болғаны». Енді осы мақсатын қалай ұйымдастырғаны туралы сөз етейін:

	Стаценко өзіне адал қызмет істеп келген Берг Арсентий Павлович деген сыбайласын жауыздықпен аяусыз өлтіріп, оны адам танымастай етіп бет-аузын, басын мылжалап, жол апатына ұшырағандай етіп қаланың шетіндегі бір көшенің ортасына тастап кетеді. Кетерде өзінің қызметтік қызыл куәлігін оның қалтасына салады, пистолеттiң қабын беліне тағады. Сонан соң Стаценко өзінің аса құпия саналатын жерінде жасырынып жатады. Бір қараған адамға өліп жатқанның Стаценко екенін анықтау қиын еді, тек қалтасындағы қызыл куәлігіне қарап оның Стаценко екеніне күмән болған жоқ.

	Бірақ, мен, оқиға болған жерде түнде болғанымда біраз байқағандарым күдік туғызған болатын. Біріншіден, өлген адамның бет-аузы, басы ұқыпты түрде мылжаланған. Мұны жол апатынан болды деуге мүмкін еместігі. Екіншіден, өлгеннің белінен көлденең басып өткен машинаның киімде қалған iздерде дөңгелектің бедерлері анық түскен. Демек машина адамды басқанда жайменен жүріп өткен. Үшіншіден, өліктің маңында екі жерде қалған аяқ киімдер де маған күдік тудырған еді, олардың баулары шешілген еді.

	Осы көргендерімнен менің жасаған қорытындым: жатқан адам алдымен өлтірілген, сонан соң машинамен жаймен басып өткен. Мұнан соң күдікті туғызған Стаценконың қаза болғанын әйеліне естірткенде жылаған әйелдің көзінде қайғырғанның белгісі болмағаны. Әйелді ауруханаға ертіп барып, Стаценконың денесін көрсеткенде әйелдің жылағаны сахнадағы актриса сияқты болып көрінді. Маған бір түсініксіз болған нәрсе, ол Стаценконың денесіндегі бір белгі болды. Ауруханада әйел өліп жатқанның Стаценко екенін тану қиын деген болатын. Бұл шындық.

	Мен сонда ол кісіден Стаценконың денесінде белгі жоқ па деп сұрағанымда, ол жауырынның астында үлкен қалы бар еді деген. Денені аударып қарағанда әйелдің айтқаны рас болып шықты. Осы сәтте өліп жатқанның Стаценко екеніне күмәнім болмай қалды. Осыдан соң менің Стаценконың өлгені туралы күдігім екіұшты болып қалды. Бірақ бұл күдіктің көп ұзамай беті ашылды. Стаценко марқұм болып жатқанда алынған қолының саусақтарының іздерін зерттегенде, өліп жатқан Стаценко болмай шықты! Өлген Стаценко емес, бізге бұрыннан белгілі, бірнеше рет сотталған, занда ұры деп саналған, Стаценконың ұйымдастырған ұрылар тобындағы жендеттің біреуі Арсентий Павлович Берг болып шықты. Демек, Стаценко Бергті адам танымастай етіп басын мылжалап өлтірген де, жол апатына ұшырағандай етіп қараңғы көшеге тастап кеткен. Егер Стаценко Бергтің екі қолының саусақтарын кесіп алғанда, бізге кімнің өліп жатқанын анықтау мүмкін болмас еді.

	Осы жағдай белгілі болған соң Стаценконың тірі тығылып жатқанын болжап, оның әйелін қатаң бақылауға алғанбыз. Ол әйелдің бір барған жері бізге «Көлеңке» операциясы бойынша белгілі болатын. Сол жерде Сатценконың паналап жатқанын енді топшылауға негіз туды. «Көлеңке» операциясын тездетуге тағы бір оқиға себеп болды:

	Стаценкоға бұл қалада жасырын жатып өмір сүруі мүмкін емес екені белгілі. Ол ендігі жерде бұл жерден тезірек кетудің шараларын ойластырады. Қылмыспен тапқан ақшаларын аз санап, кетерде көбірек ақша табудың жолын ойластырады да, облыстық прокурор Меркуловтың жас қызын көшеде зорлап ұрлап алып келуді жендеттеріне тапсырады. Қызды қолға түсірген соң оның әкесінен бір миллион сом ақша талап етеді. Бұл оқиғаның авторы Стаценко екенін мен бірден болжадым.

	Бірақ біз «Көлеңке» операциясын тоқтатпағанбыз, ол белгіленген жоспарлар бойынша жүріп жатқан. Бұл операцияның шешуші кезеңі басталып, оны қолдан беріп алмаудың шараларын күндіз -түні жүргізіп жаттық.

	Меркулов үйінен ақшаны алып шыққанда біздің барлаушыларымыз оның соңында болатын. Қызды алыс-беріс кезеңінде қарақшыларды ұстау олардың міндетіне жатпайтын. Бірақ Стаценко бұл жерде бізден айласын асырып, ақшаны оңай алып кетті де, біздің барлаушыларымыз Меркулов сақтау камерасына ақша салып өткізген шамаданын жарты сағаттан кейін өзі қайтып алып кеткенін көргенде не істерін білмей қалған. Кейін сақтау камерасындағы қызметшімен айналысқанда ғана шамаданды қабылдап алған Стаценконың адамы екенін анықтадық. Ол шамадандағы ақшаларды сөмкесіне салып, шамаданды ескі кітаптармен толтырып, орнына қойып, ақшаны алып тайып тұрған.

	Ұрылардың ақшаны айласын асырып алып кеткені мені еш өкiндiрмеген, себебі, бір миллион сом ақшаның Стаценко жасырынған үйге келетінін, ол жерді тас қылып торлап тастағаным өзіме белгілі. Енді барлық күшті ақша келетін жерге топтастырып, ақырғы шабуылға дайын отырдық. Ақшаның үйге келгенін де көріп отырдық. Бірақ қарақшылардың қолында Меркуловтың қызы тұтқындалып отырғандықтан біз шабуылды бастауға ерте санадық. Біздің ендігі мақсатымыз қызды аман-есен тұтқыннан босату болды. Қызды далаға алып шығып машинаға отырғызып кетіп бара жатқанда Стаценконың жендеті Еремеев тұқындалды. Сонан соң біз үйге тура шабуыл жасап Стаценконы тұтқындадық. Қолға түсер кезде ол біздің бір қызметкерімізді пистолетімен атып жаралады.

	Осымен «Жарғанаттар» операциясы бойынша Еремеев пен Савченко қолға түсті, Бергті Стаценко өзі өлтірген болуы керек, ал Косых деген бүгін-ертең ұсталады, ол да біздің бақылауымыздан ешқайда кете алмайды, тек ұстауға шамалы ертерек. Бізге қылмыстық жолмен жиналған ақшалар керек. Ал Косых болса сол ақшаларды, байлықтарды қаладан шығару әрекетімен айналысуда. Ал көлеңкеде жүрген Стаценко алдарыңызда аса қауіпті қылмыскер ретінде отыр.

	Енді рұқсат болса, осы Стаценко.дегеннің шын мәнінде кім екенін сөз етсем:

	Біздің алыдымызда өзімізге таныс, бізбен бірге төрт жылға жуық қызмет істеп келген, қылмыспен күресуде жақсы көрсеткіштермен беделін көтерген, ал шын мәнінде осы айтылған дәрежелерін пайдаланып, ұйымдасқан қылмыскерлер тобын басқарып, оларды әшкерелеуде бізге бірнеше жыл жол бермей келген алдымызда отырған Стаценконың шын аты-жөні бұлай емес. Әкесінің қойған аты Василий, толығырақ айтсам – Василий Иванович Алексеев! – дегенде генерал Бекетов те, отырғандар да ештеңеге түсінбей Азаровқа қарап қалды. Әсіресе генерал не айтарын білмей қадалып қалды. Мұны түсінген полковник сөзін жалғай берді:

	– Иә, солай, жолдас генерал. Бұл тексерілген, анықталған айғақ.

	– Рас па? – деп генерал енді Стаценкоға қарады. Бірақ ол үнсіз жерге қараған бойда отыра берді. – Түсінікті болды. Уақыт алдырып қайтесің, жалғай бер сөзіңді.

	Полковник Азаров Стаценконың хикаясын онан әрі жалғай берді:

	– Алдымызда отырған майор Свердлов облысы Шурала деген жерде туғанда әкесі баласына Василий деп ат қойған...

	Кабинетте отырғандарда үн жоқ, бәрі де әңгіме немен аяқталар екен дегендей құлақтарын түруде. Генерал болса әлі ештеңеге түсінбей отыр.

	Бұрын Азаров өзінде болған кезеңдерде бұл жаңалықтар туралы ештеңе айтпағаны генералдың ашуын келтіргендей болды. Бірақ Азаров ол кездерде «көптеген жаңалықтарды сізге айтуға ерте, олар терең тексеруді керек етеді» деген сөздерін есіне алып, Азаровқа ішінен кешірім жасады. Ал Стаценкода үн жоқ Азаров сөзін жалғастыра берді:

	– Василий Иванович Алексеев қалай Стаценко болып шыққанын түсіндірейін...

	Осы кезде Стаценко генералға қарап қолын көтерді. Бұл не айтар екен деген Азаров әңгімесін тоқтатты.

	– Фамилиям мен атымды өзгерткенде не тұр? Кәмілетке жеткен соң мен өзімнің аты-жөнімді қалай өзгертсем де заңға қайшы емес, – деді отырған Стаценко.

	– Дұрыс айтасыз, майор. Бірақ сіз заң жолымен емес, аты-жөніңізді ауыр қылмыс жасап, турасын айтайын, жазықсыз кісіні өлтіріп, оның аты-жөнін иемденгенсіз! Әлде мұны ұмыттыңыз ба? – деді Азаров міз бақпастан. Мына сөзді естіген Стаценко өліп түскендей болып, еңсесі төмен түсіп жер болғандай көрінді отырғандарға, ақырында оң жағына қарай қисайып құлап түсті. Мұның екі жағында түрегеп тұрған күзетшілер оны екі қолтығынан көтеріп орнына отырғызды. Сонан соң су ішкізіп есін жиғызды. Генерал Азаровқа жалғай бер деп иек қақты.

	Азаров сөзін онан әрі жалғастырды:

	– Василий Алексеев он алты жасында туған жерінде «Алексеев Василий Иванович» деп паспорт алған. Бұл туралы тиісті органнан маған келіп түскен мәлімет мынау, – деп Азаров генералдың алдына бір қағазды қойып сөзін жалғай берді:

	– Он жеті жасында Алексеев Василий қауіпті жағдайда адам тонап бес жыл бас бостандығынан айырылады. Еңбек түзеу органдарында отырып шыққан соң Василий Алексеев туған жеріне қайтпайды. Мұнан кейін қайда болғаны белгісіз. Енді маған Стаценко Виктор Андреевич дегенді Одақ көлемінде іздеуге тура келді. Тексере келгенде Стаценко Виктор Андреевич дегеннің Якутияда Кырбъкан деген жерде туып өскен азамат екені, оның да сотталып, Василий Алексеевтен бірге еңбек түзеу орнында отырып, туған жеріне жетпей, өлiгiнiң судан табылғаны туралы мәлімет мынау, – деп Азаров тағы бір қағаздарды генералдың алдына қойды да, сөзін жалғай берді:

	– Стаценконы үйіне қайтып келе жатқанда, көргендердің айтуынша, онымен бірге Виктор деген жігіттің болғаны анықталған. Стаценконың денесі судан табылғанда оның басында жарақаты бар екені анықталған.

	Бірақ алыс жердегі шағын елді-мекенде милиция адамының жылына бір рет бола ма, болмай ма, бұл оқиғаның соңына түсіп, Стаценконың жоғын жоқтайтын адам болмаған соң оқиға ескерусіз қалып қойған.

	Арада бір жыл өткен соң Василий Алексеев Виктор Андреевич Стаценко болып Иркутск облысы Братск қаласынан бір-ақ шығады. Сол Стаценко бүгін міне біздің алдымызда отыр. Менің мұны тексеру жұмыстарым осымен біткен жоқ. Көптеген тексерістің қорытындысында белгілі болғаны мынандай. Василий Алексеев Виктор Стаценкoмeн колонияда бірге отырып шыққан соң, онымен бірге Якутияға барады. Виктордың үйіне жақындағанда оны өлтіріп, колониядан босағаны туралы құжаттарын алып, тайып тұрады. Сонан соң Братск қаласына келіп, Байкал-Амур теміржолының құрылысына келген мыңдаған жастардың арасына кіріп, жұмысқа араласады. Осы жұмыста жүріп, халық жасақшыларының қатарына кіріп, қоғамдық тәртіпті бұзушылармен күресте көзге ерекше түседі де, комсолға мүше болады.

	Осындай беделінің арқасында қалалық комсомол комитетінің өтінішімен қалалық милициядан нағыз Стаценконы өлтіріп, оның құжаттарын көрсетіп Василий Алексеев Стаценко Виктор Андреевич болып паспорт алады. Осы жерде жүріп, Иркутск қаласындағы университеттің заң факультетін сырттай оқып бітіріп, заңгер деген мамандық алады. Сонан соң қалалық комсомол Комитетінің жолдамасымен қалалық, прокуратураға тергеуші болып ауысады. Сонан соң қалалық партия комитетінде нұсқаушы, бір жыл өткен соң обком партияда нұсқаушы болып қызмет атқарады. Сонан соң обком партияның шешімімен қалалық ішкі істер бөлімі бастығының орынбасары болып қызмет атқарады. Сонан кейінгі қызметтерін бәріңіз білесіздер.

	Алексеевтің осындай тәсілдермен Стаценко болғанын білуге маған мүмкіншілік берген ғылым жетістігі болды. Менің қолымда нағыз Стаценко Виктор Андреевич дегеннің қылмыс жасап ұсталғандағы, онан соң еңбек түзеу орнында алынған қолдың саусақтарының іздері бар. Мұнан басқа Василий Алексеевтің де алғашқы рет он жеті жасында қылмыс істеуі қамауға алынған – кездегі саусақтарының іздері бар. Кеше Стаценко жол апатынан қаза болғанда алынған саусақтарының іздерін салыстырған іздер Якутияда өлтірілген Стаценко Виктор Андреевич дегеннің саусақтарының ізімен сәйкес болмай шықты. Ал оларды Василий Иванович Алексеев дегеннің саусақтарының іздерімен салыстырғанда бұлар бірдей болып шықты. Жол апатынан қаза болғанның саусақтарының іздері бізге бұрыннан белгілі Берг дегендікі екенін жоғарыда айтып өткенмін.

	Енді осы жерде маған мынандай сұрақ қоюы мүмкін: қалайша адам өлтірген кісі ішкі істер органдарына қызметке ауысқанда ол кадр бөлімінің қызметкерлерінің арнаулы тексерісінен өткен деген.

	Бұл кезең де менің тексеруімнен тыс қалған жоқ. Стаценконың жеке ісін зерттегенде ондай арнаулы тексеріс болғаны туралы ешқандай мәлімет таппадым. Тіпті медициналық комиссиядан өтпеген болып шықты. Мұның себебі, Стаценконың партия органдарында, оның ішінде облыстық партия комитеті бюросының оны ішкі істер органдарына жіберілсін деген қаулысы жаңағы тексерістердің бәрін табанға басқандай сияқты. Сөздің қысқасы: партия айтса – бітті дегенге келіп тіреледі.

	Сондықтан да болар, Стаценко бізге келген соң да жаман атаққа ілінген жоқ.

	Жолдас генерал.

	Біздің алдымызда отырған қылмыспен күрес жүргізетін басқарманың бұрынғы бастығы, кешегі милиция капитаны, өкінішке орай, бүгін милиция майоры, кешегі басқарманың есігін аяғымен ашып келген, бүгін көптеген ауыр қылмыстар жасап тұтқында отырған Стаценко Виктор Андреевич десек те, Алексеев Василий Иванович десек те болады, деген сабазды біз енді соңғы рет көруіміз, жүздесуіміз болар. Әрине, облыстық ішкі істер басқармасындағы басты қызмет болып саналатын басқарма бастығы түгіл қатардағы жай милиционердің қылмыс жасап тұтқындалғаны біз үшін өте ауыр жағдай, тым масқара, жуса кетпейтін қара күйе.

	Сондықтан мен сізден көпшілік алдында кешірім сұрағым келеді. Менің «Жарғанаттар» операциясын іске қосқанымды өзіңіз жақсы білесіз және қолдағансыз. Ал кейін «Көлеңке операциясы» жөнінде толық мәлімет беруге сараңдығым болғанын жасырмаймын. Себебі, арамызда жүрген сатқынды тексергенде осындай нәтиже болатынына көп ұзамай көзім жеткендей болды. Стаценкоға тікелей шыққан кезде де, әбден тексеріп алмай, сізге мәлімет беруге шешім қабылдай алмадым. Мұның тағы бір себебі болды, ол сіздің Стаценкоға шексіз сенетініңіз еді.

	Осындай қызметте әдепсіздік көрсеткенім үшін мені қандай жазаға тартсаңыз да мен ренжімеймін. Мен мұның бәрін білмей істегенім жоқ, білмей істеген жұмыстар емес. Мұның бәрі саналы түрде болған, арамыздағы сатқынды әшкерелеу үшін, жұмысымыздың халық алдында таза, әділетті болуы үшін жүргізілген жалғыз өзімнің күресім. Менің бұл күресте бір адамға жасаған жазықсыз қиянатым жоқ. Бәлкім, менің осындай күрес жүргізгенім менің қателігім шығар, бұған мен төрелiк айтудан аулақпын.

	Бірақ iшi істер органдарында соңғы жылдары толық тексерілмеген адал қызмет атқарудан бұрын баюды мақсат көретін қызметкерлердің көбейіп бара жатқаны байқалады, байқалады емес-ау, күнделікті үрдіске айналып кетті деуге болады. Мен осындай жемқорларға, иығына таққан погондардың, ондағы жұлдыздардың, әсіресе үлкен жұлдыздардың дәрежесін, абыройын аяққа басып жүргендерге қарсы күресті бірінші болып бастағанымды өзіме бақыт деп санаймын дегім келеді. Мені ішкі істер органдарының беделіне ауыр нұқсан келтірдің деп қалай жазалаймын десеңіз еркіңіз. Бұл жерде мен қателестім, жаздым, жаңылдым деп алдыңызда басымды игенім емес, ақиқаттың таразысы қолыңызда болса менің қорқатыным жоқ! – деп полковник Азаров сөзін аяқтады.

	Осы кезде прокурор Меркулов орнынан ұшып тұрды да, Стаценконы қолымен нұсқап:

	– Мына жауызға қарап отыруға шыдамым жетер емес. Генерал, мына полковниктің тек ақтығына, адалдығына, әділдігіне мен шын жүректен алғыс айтамын. Осындай адамдар ғана ішкі істер органдарында қызмет істеуі керек! Меніңше, қазіргі ішкі істер органдарындағы жағымсыз көріністердің, жағдайлардың қалыптасып келе жатқан жүйеге қарсы күрес жүргізген кісі нағыз мақтауға, жақтауға, қызмет істеп жатқан әсіресе жас жігіттерге үлгі, тәрбиеші ретінде бағалануы керек деп санаймын. Азаровтың бұл жұмысын асқан ерлік деуге болады.

	Мұның бұл ерлігі қазіргі қалыптасып қалған, шіріңкірегендей болған жүйені тез арада жаңартуға бағытталған ұран десе де болады. Полковниктің қимылында, жүргізген тексерістерінде ешқандай біреуге бәле іздегендік, көре алмаушылық жоқ, ақиқаттың бетін әділдіктен ашып тұрғанда қандай артық сөз болуы мүмкін? Мен полковникті қызымды аман-есен тұтқыннан босатып берді екен деп осы жылы сөздермен жақтап жатқаным жоқ. Әрине, мен көп рахмет дегім келеді полковниктің атына. Жақсының жақсылығын айт, иманы тассын дейді. Жақсының жақсылығын білмеген адам өзі жақсылық дегенді көрмеген, істемеген адам деп түсінем. Азаровтың атына азамат ретінде, оперативтік жұмыстарда керемет тәжірибелі қызметкер ретінде қандай мақтау, қандай баға айтса да жарасады және тұрады да.

	Генерал, Азаров сияқты орынбасарың бар сені бақытты деп есептеймін. Жоғары лауазымды қызметімнен айрылып қалам деп жалтақтамай, ойындағысын алдыңа жайып салып тұрған мұндай полковник бола бермес. Азаров жөнінде таразының басын тең ұстайтыныңа сенем, – деп Меркулов отырғандардан кешірім сұрап кабинеттен шығып кетті.

	Прокурор кеткен соң кабинет іші тым-тырыс күйінде қала берді. Шамалы отырған соң генерал орнынан тұрды:

	– Мынаның аты-жөні кім еді? – деп алдындағы қағаздарына қарады да, – Алексеев, тұр орныңнан! – деді түтігіп кеткендей болған ол.

	Стаценконы екі қолтығынан сүйеп екі күзетші орнынан тұрғызды.

	Күніге естігендеріне қарсы айтарың бар ма? Стаценко үнсіз, басын салбыратып тұра берді.

	– Саған не істеуге болады? Қолыңа пистолет берсек өзіңді өзің атып тастауға жігерің жете ме? Саған тергеуде, сотта мына масқараларды қайта-қайта ести бергенше, бір оқпен өзіңді қазір атып тынғаның көп артық емес пе? Сонда сен де тыныш, біз де тыныш боламыз. Сен жер бетінде қалай аяқ басып жүруге қақың бар? Қалай біреуге қарауға арың жетеді? Сен өзіңді ғана масқаралаған жоқсың, бүкіл ішкі істер органдарына, олардың қатарында адал қызмет істеп жүрген азаматтардың арына, атына жуса кетпейтін қара күйе жақтың ғой. Мынау не масқара?

	Сен ғой қамауда отырасың, ешкім сені, сен ешкімді көріп жатқан жоқсың. Ал халыққа не дейміз? Қылмыспен аяусыз күрес ұйымдастыратын басты адамымыз мына сен қанішер қылмыскер ғана емессің, сонымен қатар өзіңе «адал қызмет істеп келгендерге опасыздық жасап, аяусыз, қатыгездікпен өлтіріп, адам ойлап таппайтын қылмыстарды өз басыңды сақтап қалу үшін іске асырған жауыз болып шықсаң, бізге халық не демейді? Сен бір өзің біздің абыроймызды да, беделімізді де иттің етінен жаман жиіркенішті еттің ғой.

	Әттең, сендей адамдарды соттың үкімінсіз-ақ «атылсын» деген заңның жоқтығы-ай. Сенің істеген қылмыстарыңды бір жыл тергеу керек, ал сондай тергеуге тұратын адамсың ба? Сен біздің денемізден кесіп алып тастаса да ұзақ уақыт жазылмайтын жаман жарасың. Қазір біз күйерміз, жанармыз, уақыт өте берген сайын бәрі де ұмыт болар, сен де ұмыт боласың. Ал ер жігіттің артында жақсы ат қалғаны оның артында қалған бала-шағаларына өшпес абырой емес пе? Арамызда кім жоқ дейсің. Кездейсоқ жұмысқа алынғандар баршылық, бірақ тап мына сен сияқты адам бүкіл Одақ бойынша біреу-ақ шығар, көп болса екеу болар. Сендей малғұндар, боқ іздеген құзғындар арамызда аяқ басып жүруге тиіс емес. Сендейлерге тек өлім ғана жарасады! – деп генерал терезенің алдына барып, тысқа бір шама қарап тұрды да, орнына келіп отырды.

	Стаценко екі аяғын тік басып зорға тұр, үн жоқ, басын жерден көтермейді. Отырғандарға ол тіпті есіту қабілетінен айырылғандай болып көрінді.

	Осымен Стаценкoмен бетпе-бет кездесу бітті деп генерал Стаценконы қамауға айдап кетуді бұйырды.

	Арада екі-үш күн өткенде пойызға отырып жатқан Косых та ұсталды. Азаровтың ұйғаруы бойынша, оны тек вагонға мініп жатқан кезде ұстау керек болды. Ол оң аяғын тепкішектің бірінші баспалдағына, сол аяғын екінші баспалдағына салған сәтте іштен шыққан бір оперативтік қызметкер, Косыхтың артынан ерген екінші қызметкер оның вагонның тұтқасынан ұстаған және былғары шамадан ұстаған екінші қолының сыртынан ұстап, Косыхты есінен тандырғандай етіп вагоннан алып қалды. Ол шамадан ұстаған қолын шамаданды тастап жібергісі келіп қанша қиналғанмен темірдей қолдан босана алмады. Оны осы күйінде машинаға отырғызып, Азаровтың кабинетіне ертіп келіп, осы жерде тінту жүргізді. Оның қойны-қоншынан екі жүз мың сом ақша, алтын, күміс заттар алынды. Шамаданнан да бес жүз мыңға жақын ақша алынды. Тінту жұмысы біткен соң Азаров оны тергеуге алды.

	Бірінші тергеуде Косых қиқаңдайын деп еді, Азаровтың Шефтің, Еремеевтің, Савченконың және Бергтің тағдырларының қалай шешілгені туралы айтқанда ол отырып қалды. Осыдан соң өз басын сақтап қалуды ойлап, шамадандағы ақшалар, алтын, күмістердің бәрі Шефтікі деп, екеуінің Кавказда кездесетін болып келіскені туралы айтып берді. Әрине, бұл жерде Косых шын сөйлеген жоқ еді.

	Бірақ Азаровқа Косыхтың бұл айтқандары мен мойындағанының қажеті шамалы еді, себебі, оның тағдыры да Стаценкoмен бірге және бірдей шешілетіні Азаровқа түсінікті еді.

	Бұл күнге дейін капитан Синельниковтің өмірінде үлкен өзгеріс болды. Генерал Бекетов оны кабинетіне шақырып алып, онан кешірім сұрап, оны облыстық ішкі істер басқармасында Стаценко басқарған қызметте бөлім бастығы етіп тағайындау туралы бұйрыққа мұның көзінше қол қойып, оның жаңа қызметінде табысты болуына тілек айтты.

	Арада үш ай өткенде Азаровтың өмірінде де үлкен өзгеріс болып, генерал Бекетов зейнетке шықты да, оның орнына Облыстық ішкі істер басқармасының бастығы болып Азаров тағайындалды.

	Осылай ұзаққа созылған ішкі істер органдарының тарихында жаңа бет ашты. Бұл өзгерісті уақыт таразысы бағалай жатар.





Операция «НАРКОМ-АН»


	Антонов пен Петренко үйде отырғанына біраз уақыт болған. Бұл екеуі де нашақорлар. Антонов бұрын ұрлықтар жасағаны үшін бірнеше рет сотталған. Өмірдегі ең күшті нәрсе, ең құдіретті нәрсе ақша, ал ең қажетті – наша дейді ол. Өзі осы екі құдіретті нәрсе үшін ештеңеден тайынған емес. Ақшаны табудың жолы оңай да, наша табу мәселесі өте қиын, оның жолдары жатқан құпия. Бірақ Антоновтың Орта Азия республикаларында, Қазақстанның оңтүстік облыстарында сенімді байланыстарына барса нашаның неше түрлісін тауып әкелетіні даусыз еді.

	Нашақорлардың арасында қатаң тәртіп бар. Ол сақталмаған жерде наша тауып аламын, болмаса наша табатын адаммен байланыса аламын деген бос сөз. Наша сатып алушы оның қайдан шығатын жерін білмеуі қажет. Егер ол мұны білгісі келгенімен бұл туралы бір нашақор тіс жармауы керек, өліп бара жатса да бұл құпияны өзімен ала кетуге міндетті. Оның шығатын жерін тек аса сенімді кісілер ғана біледі.

	Бұл тәртіпті бұзған адам, біріншіден, нашасыз қалады, ал нашақорға нашасыз қалу деген азаптанып өлгенмен бірдей, екіншіден, аман жүрем деп ойламауы да, үміттенбеуі де керек.

	Антонов болса осы тәртіпті жақсы ұққан, нашаны сатып алып, өзі шегеді де, басқа нашақорларға қымбатына сатады да. Сондықтан мұның үйіне бүгін ауыр жазадан қашып жүрген Петренко дегеннің құпия түрде келіп отырғанының себебі осыған байланысты еді.

	Петренко бұрын адам өлтіргені үшін ұсталып, бірақ оның сотта жасөспірімділігі еске алынып, өлім жазасынан аман қалған. Мерзімін отырып келген соң көп ұзамай тағы біреуге пышақ жұмсап, ауыр жарақат салып, қашып жүргеніне үш жылға жуық болған. Сонан бері әр қалада бас сауғалап жүріп, бүгін өзінің ескі досының үйіне наша іздеп келіп отырған.

	– Қымбат папиросыңнан бар ма? – деді ол досына қарап.

	– Ақшаң болса, табуға болады. Ақшасыз табылмайтынын өзің жақсы білесің, – деді Антонов Петренкоға сеніңкіремей. Петренко үнсіз қалды. Өзі қанша бұзық болғанымен Антоновтан қорқатын. Онымен сөзге келіп шатасуға мұның дәті бармайды, себебі, онсыз наша табу қиын екенін жақсы біледі.

	– Ақша! Сол құрғырдың қоғамда болмағаны жақсы ғой деймін, іздеп машақаттанбайтын. Қайда барсаң да ақша керек.

	Ақшасыз аяқ басу деген жоқ. Сен маған сенбей отырған сияқтысың-ау, шамасы. Мені кім деп отырсың? Ақшаңды кейін тауып берер едім ғой.

	– Әңгіме сенгенде, сенбегенде емес. Қолға ұстар ақша болмаса, кім маған ондай темекіні мә деп бере қояды деп ойлайсың? Ақша жойылған күні алтынды тегін алуға болады, ал нашаны тегін аламын деп ойлама. Қалтаңда ақшаң болса, сал қолыма. Кешке дейін іздегенің болады. Ақшаң болмаса, анаша туралы әңгіме етудің қажеті жоқ.

	– Сонымен қазір сол құрғырдың біреуі де жоқ па?

	– Әзірге жоқ. Өзің білесің папирос сұраушылардың есік жаптырмайтынын.

	– Өкінішті! Бір сеніп келгенім сен едің, маған сенбестік көрсетіп отырсың, – деп Петренко реніш айтып кетпек болды.

	– Шыдай тұр, жақында болып қалар, оған дейін ақшаңды дайындай бер, рахаттанатын күн ұзақ емес, – деді Антонов ескі досына сене қоймай. Амалы құрыған Петренко тамсана-тамсана отырып, ақыры кетуге мәжбүр болды.

	Қыркүйек айының бас кезі. Күн батып, кеугім болып қалған. Қаланың орталығындағы бір үйде бес адам отыр. Терезелер тарс жабылған. Сырттан қарағанға жарық түгіл, саңылау да көрінбейді. Үйдің іші көкала түтін. Үлкен бөлменің ортасында тұрған дөңгелек столдың басында отырғандарда үн жоқ, бәрінің ауыздарында бір-бір темекі, кеңірдектері қызарғанша түтінді іштеріне тартып, мұрындарынан баяу шығарады. Көздері тас жұмулы. Отырғандарына көп уақыт болған. Бұлардың темекілері жай емес, ішінде тарының үлкендігіндей наша бар, бірінен соң бірін сорып отырғалы қашан.

	Ал енді мұнан артық шегуге болмайды. Алдымызда тұрған жұмысты оңды бастап, олжалы аяқтау үшін батылдықтан басқа бастың саулығы да керек. Бастарың мең-зең болып, аламын деп барған жерге жеткенде қылжиып ұйықтап жатсаңдар, онда шаруа бітті дей беріңдер. Сондықтан қазір бәрің де темекіні тастаңдар да, бастарыңды мұздай сумен жуыңдар. Уақыт жақындап келеді, қазір бізге Тишка дайындық жөнінде айтсын, сонан соң Кәріс сөйлесін. Қалғанын сосын ақылдасармыз, – деді Антонов.

	– Баратын жеріміз толық зерттелді. Бүгін онда күзетші болмайды, ол ауырып жатыр деген сыбыс бар.

	– Машина да дайын, тек бұл арадан бір талай жер, жарты сағаттан артығырақ уақыт жаяу жүруіміз керек, – деді Виктор.

	Бұлар ауыздарындағы темекiлерiн темекінің күлін салатын ыдысқа салуын қатаң қадағалап отырған Антонов отырғандар темекісін түгел салып болған соң оттық шағып, оларды өртеп жіберді. Осыдан соң барлығы кезекте тұрған жұмысқа дайындалып жатты. Бір шаруашылық дорбаға толып жатқан қолғаптар, құлаш-құлаш мықты арқандар, ауыр балға, тағы басқа неше түрлі сом темірлер салынды.

	Түн ортасы ауа бергенде бұлар біртіндеп көшеге шықты. Көшеде кісі аяғы басылған кез.

	Ұрылар тобы жүріп отырып темір жолдан асып өтті де, бір жеке үйдің қорасына жақын келіп тоқтады. Бұл қорада күнде бір жүк машинасының түнде тұратынын бірнеше рет бақылап алған Виктор болатын. Ұрылар жабылып Петренконы көтеріп қораның ішіне түсірді, ол іштен дарбазаны ашып, ішке кірген ұрылар жайлап машинаны итеріп көшеге шығарды да, үйден әрегірек апарып, Тышқанбай оны от алдырды. Ұрылар машинаның үстіне қарғып шығып бас көтерместен жатып қалды. Ә дегенше машина қаланың жанындағы совхозға келді.

	Көшелерді аралап бір жерге тоқтаған машинадан ұрылардың ішінен Антонов қарғып түсіп, жан-жағына көз салды. Айнала жым-жырт. Бір үйдің терезесінен жарық көрінбеген соң ол ілгері қарай жүріп, совхоздың кеңсесіне жетіп, аз тұрып тағы да жан-жаққа көз салды. Қараңғы түн, қауіпті ештеңе болмаған соң маңдайшада ілулі жанып тұрған электр шамын бір ұрып түсірді де, қойнынан сом темірді алып есікке жабысты. Көзді ашып-жұмғандай болмады, есіктің сыртынан салынған үлкен құлып алақандай ағашымен салбырап қалды.

	Енді Антонов артындағыларға қолын бір көтеріп белгі берді. Сол-ақ екен мұны күтіп дайын тұрған ұрылар жүгіріп келіп, кеңсенің ішіне кіріп жоқ болды. Олар касса тұрған бөлмеге жетіп, оның да есігін қайырып тастап, опыр-топыр ішке кірісімен бұрышта тұрған сейфке арқан салып, жабылып ала жөнелді. Кеңседен шығар жерде күзетте тұрған далада күдікті ештеңе болмағанын айтқан соң, Антонов машинаға қол былғады. Тышқанбай машинаны кеңсенің жанына тақап үлгіргенше ұрылар сейфті оның үстіне атып ұрып, өздері де қарғып мінді де жатып қалды. Машина жарығын сөндірген бойда көшемен зырғып ала жөнелді...

	Совхоздың кассасы ұрланды деген хабар таңертеңсін аудандық милицияға, сонан соң облыстық ішкі істер басқармасының кезекшілеріне жетті. Арада жарты сағаттан көбірек өткенде оперативтік топ құралып, оқиға болған жерге аттанды. Қаладан шығам дегенше де оншақты минуттан көп уақыт кетті. Облыс орталығынан оперативтік топ келгенде аудандық милицияның жігіттері жаңа ғана келіп іске кірісіп жатыр еді. Милиция адамдарының таңертемен совхоздың кеңсесіне жиылып жатқанын көрген тұрғындар да маңайға жиналып қалған еді. Оперативтік топтардың жігіттері оқиға болған жерде қанша зерттеп шыққанмен ешбір із таба алмады. Ұрылардан қалған із тек қирап жатқан есіктер ғана еді. Ең болмаса сейфті сүйреткен де із табылмады. Сейф деп аталғаны болмаса кассада тұрған тек жай темірден жасаған темір шкаф екені белгілі болған соң, сарапшылар сейфті жерге тигізбей көтеріп алып кеткеніне күмән келтірмеді.

	Бұл ұрылар қайдан келген? Қаладан ба, жоқ осы совхоздың тұрғындарының ішінен шыққандар ма? деген сұрақ облыстық қылмыспен күрес жүргізетін бөлімнің бастығы милиция майоры Төрехановты көп ойландырды. Осы сұрақтарға жауап болар ма деп ең алдымен ол кассир әйелмен сөйлескенді жөн көрді:

	– Сейфте ақша бар ма еді?

	– Иә.

	– Қанша?

	– Кеше ғана банкіден он мың сом алынған, оның сегіз мың сомы сейфте қалған болатын.

	– Неге? Ақша алатын адам болмады ма?

	– Жұмысшыларға беріп үлгірмедім.

	– Қалайша? Ақшаны түске дейін банкіден аласыздар, кешке дейін екі мың сомға жетпейтін ақшаны ғана берген сияқтысыз. Бұл қалай?

	Кассир әйел бұған жауап бере алмай жерге қарады.

	– Кассада көп ақшаның қалғанын кім білді кеше?

	– Бастық та, бас бұғалтір де, басқалар да білетін шығар.

	– Кеше кімдер айлық алды?

	– Жұмысшылардан ешкім айлық алып үлгірген жоқ, – деп кассир әйел жылап жіберді.

	– Неге жұмысшыларға айлық берілмеді?

	– Менің кішкене балам ауырып қалып, бастықтан сұранып баламды қалаға алып кетіп едім. Сондықтан ақшаны тарата алмап едім, – деді жылағанын тия алмаған кассир.

	– Ақша сейфте қалған күні түнде неге кеңседе күзетші болмады?

	– Оны мен білмеймін.

	Осыдан соң Төреханов бас бұғaлгірді шақыртты. Ол келген соң майор жаңағы кассирге қойған сұрағын оған қайталады.

	– Кассада көп ақша қалған күні түнде неге кеңседе күзетші болмады?

	– Бір күзетші шалымыз бар еді, сол ант ұрған кеше табан астында ауырып қалып, түнде кеңсе күзетке алынбағаны рас. Өзіміз түнге дейін кеңседе жұмыста отырдық та, үйге кеш қайттық, – деп шырылдады ол.

	– Ауырып қалса басқа адам неге қойылмады?

	– Қайдан болады. Өзі жалғыз шал қарауылдайтын. Басқа адам жоқ.

	– Кассада көп ақша қалғанын білдіңіз бе?

	– Білдім.

	– Білсеңіз, айтыңызшы қанша ақша қалғанын?

	Мына сұрақтан бас маман отырып қалды. Бет-ауызы қып-қызыл болып, еріндерін жалай берді. Екі көзі бақырайып майорға қарай алмады.

	– Түсінікті. Онда сонша ақшаны қарауылсыз қалдыруға болмайтынын да білмейсіз ғой?

	– Білдім-ау, – деп күмілжи берді бас маман енді төмен қарап, бетінің боршаланған терін де сүртуге шамасы келмей. – Қарауылшы шалдың келмейтінін тым кеш есіттік. Елдің іші ғой, не жау тие қояр дейсің деп, тәуекелге сеніп қалдық.

	– Қызық жағдай болып тұр, біріңнің балаң ауырып қалады, біріңнің күзетшің табан астында ауырып қалады, мұның бәріне жауапты деген кісінің өзі қассада көп ақша қалғанын білмейді. Әйтеуір бәрі жабылып, кассада көп ақша қалып, оны түнде ұрлату үшін қолдан келген шараның немесе сылтаудың бәрін ойластырған сияқты. Мұны қалай түсінуге болады? Ұрлықты өздеріңіз ұйымдастырғандай болып тұр ма деп отырмын, – деп майор енді совхоздың директорын шақыртты.

	– Сіз кеше кассада көп ақша қалғанын білдіңіз бе? – деді майор онымен амандасып болып.

	– Білдім.

	– Білсеңіз, қанша ақша қалды?

	– Оны толық айта алмаймын.

	– Кеңсенің, оның ішінде кассаның күзетіне кім жауапты еді?

	– Бұған бәрiмiз де жауаптымыз ғой, – деп директор да сасып қалды.

	– Маған мұндай бәріміз жауап береміз ғой деген ысырма сөздің керегі жоқ. Кеше кеңседе күзет болған жоқ. Осыған кім нақты жауап береді? Мемлекеттің ақшасына жауапсыздықпен қарағандарыңыз, ұрлық болуға толық жағдай жасағандарыңыз үшін мен барлығыңызды жауапқа тарта алмаймын ғой. Маған нақты жауапты кісінің атын айтыңыз! Сол кісіні кассадан ақша ұрлағандармен қосып мен түрмеге отырғызуым керек, жолдас директор! Түсінікті ме?

	Мына сөздерден кейін директор қатты састы. Директор болса да бетінен тер борша-борша болып ақты. Жан-жағына қарай берді. Қасында отырған бас бұғалтірді көзімен атып жібергісі келіп отыр.

	– Кешке сізден кассир әйел түстен кейін қалаға сұранып кеттім дейді, сол рас па? – деген майорға директор алдымен кассир әйелге қарады, ал кассир әйел қызарып жерге кіріп кетердей болып қалды.

	– Cұрады ма, жоқ па? – деді Төреханов дауысын қатты шығарып.

	– Кеше бірдеңе дегендей болып еді... мен телефонмен сөйлесіп отырып, не айтқанын да білмей, иегімді қағып едім, – деп директор мұрны бітіп қалғандай күбірлеп қалды.

	– Қарауыңыздағы адамға қарап сөз айта алмайтын сіз қандай бастықсыз? Ашып айтсаңызшы, сұрады ма, жоқ па?

	– Менен сұраған жоқ, – деді бастық енді сөздің ашығына көшiп.

	– Сонда сіз қай бастықтан сұранып кеттіңіз? – деп майор кассирге жабысты.

	Кассир әйел төмен қараған күйінде ернін қырши берді.

	– Бәрі түсінікті болды, – деді майор. – Біз сізді алып кетеміз, ең бірінші күдікті кісі сіз болып тұрсыз, – деп майор орнынан тұрып, кассирге жүріңіз деп белгі берді.

	Оперативтік топтың жартысына қосымша тапсырмалар беріп сол жерде қалдырды да, Төреханов қалғандарын алып кеңсеге қайтып оралды.

	– Көп отыратын уақыт жоқ, жағдай өздеріңе белгілі. Тек шамалы ақылдасып алайық. Аудандық милиция өз күштерімен бұл қылмысты аша алмас. Оның үстіне ұрылар осы қаланың тұрғындары болуы ықтиал. Қазір бізге машинаны табу керек шығар. Машинасы қуылған кісі де көп ұзамай төбе көрсетіп қалар. Бұл бірінші жұмыс. Екінші жұмыс: ұрылар сейфті үйлеріне алып кетпес, оны қаланың сыртына апарып бұзып, ақшаны алған соң сол жерде қалдырып кететін шығар. Алыс жерге кетсе, машинасыз қалаға қайта қояр ма екен? Машинамен қалаға жақындап, оны адам көрмес сайға тастап, өздері қалаға жаяу кіреді деп ойлаймын.

	Ал сейфті бұзып, ақшаны алған соң қалаға соқпай кетуі де мүмкін.

	Сондықтан қаланың маңын іздеңдер, он, он бес шақырым жерге дейін, керек десендер онан да әрі ізденіс жұмысын жүргізіңдер.

	Еңді үшінші жұмыс. Кассир әйел қандай адам, кассада ақшаның қалғанын білген кімдер бар, олар қазір қайда жүр?

	Ең соңғы жұмыс. Қаладағы өзімізге белгілі сейф бұзатындар қайда, олар кеше қайда болды – осыларды тездетіп тексеріңдер, – деп майор жігіттерін шығарып салды.

	Оқиғаның мән-жайын түгел қорытындылап майор енді Басқарма бастығына барып баяндамақ болды. Оның кабинетіне кіріп, оқиға болған жерден келгенін, ол жерде көргенін және жүріп жатқан жұмыстарды баяндады.

	– Соңғы кезде сейфтің ұрлықтары бас көтере бастады. Барлығының себебі бір: күзеті жоқ, күзетте тұрғаны ұйықтап қалады. Осы бағытта не шара ойластырып жатырсындар? – деді полковник Ізбакиев.

	– Бұл біздің ойымызда, жолдас полковник. Бұл туралы пікіріміз де бар, тек сізге келіп баяндап шығуға жұмыс басып жатқанда, мына бір сейфті тағы алып үлгірді. Бұларды табу көп жұмыс болғалы тұр.

	– Сендер ойланып-толғанып жүргенде ұрылар қарап жатады дейсіңдер ме? Неге касса тұратын бөлмелердің күзетін күшейтудің шарасын қарастырмайсыңдар, ойластырмайсыңдар? Сейфті алып кеткендерді ертең табарсыңдар, ал ұрланған ақшалар орнына қайтарылады деп айта аласың ба, майор? Ұрыларды бүгін ұстамасаңдар ұрланған ақшаларды сонымен құрыды дей беріңдер.

	Қылмысты болдырмаудың шарасын ойластыру керек. Мен сендердің осы бағытта дәрменсіз екендеріңді көптен бері байқап жүрмін. Мүмкін, майор деген шенді өзіңе аз санап жүрген шығарсың? – деді басқарма бастығы ызғарлана түсіп. Оның көзінен от шашырап кетердей болып көрінді майорға. Полковниктің сөзінен бе, болмаса оқты қараған көзінен бе, әйтеуір бұл өзін кінәлі сезініп, маңдайынан тер шып-шып шыққанын байқамай қалды.

	Бастықтың бетіне тура қарауға дәті бармады де, терезе жаққа қарай берді. Бұл бірінші рет бастықтың өзіне «майор» деген сөзін естігені осы еді. Бұл сөзді әр түрлі етіп айтуға болады, бірақ бүгінгідей айтылғаны мұның намысына тигендей болды.

	Төреханов бастыққа кірген бойда қақиып тұр еді, сол тұрғаннан әлі тұрған, бастық қашан отыр деп айтар екен деп. Енді екеуі де үнсіз қалды. Шыдамы жетпеген майор бастығынан кетуге рұқсат сұрап, шығып кетті. Өз кабинетіне келіп, іші әлем-жәлем болғандай, орнына отырмастан, терезенің алдына барып, тысқа біраз қарап, қайта орнына келіп отырды.

	Милиция органдарында көптен бері қызмет атқаратынын есіне алса көп тәжірибе алған сияқты. Төселген, жұмыста оңы мен солын ажырата білетін сияқты. Қалалық милицияда түрлі жұмыстарды атқарып, сонан кейінгі кезде қылмыспен күрес жүргізуде біраз табыстарға жетіп, қызмет бабында жоғарылап, облыстық басқармадағы ең басты, жауапты деп саналатын қылмыспен күрес жүргізетін бөлімнің бастығы болып, тағайындалғанына екі жылға жуық уақыт өткен.

	Бұрын қатардағы қызметкер еді, енді бастық болған соң ғана басшы қызметтің ауыр екенін білгендей еді. Ең алдымен жұмыстың бар саласын білмесе болмайды екен. Білгенде де жақсы емес, өте жақсы білу керек екен. Сонан соң қарауыңдағы жігіттермен тіл табысып, олардың жұмыс қабілеттігін жақсы біліп, соған қарап тапсырма беріп, ең бастысы, оларды жұмсай білу керектігін өзінше бір ғылым деп санау керек екен. Ал оларды жұмысқа үйрету, баулу, оқыту дегендер өз алдына бір төбе.

	Бұрын бастықтар бұған тапсырмалар беріп, бұл оларды орындаудың қамымен жүрсе, енді қарауындағы жігіттерге өзі тапсырмалар беріп, олардың жұмыстарын ұйымдастыру әлегімен миын ашытатын болды. Кейінгі кезде өзінің жұмысы үшін емес, басқалардың істеген жұмысына жауап бергеннен жаман әділетсіздік жоқ па деп ойлайтын болды.

	Әлгіде ғана полковниктің зілді сөздерінің ұштығы да осы кезеңге тіреліп тұрғанын енді білгендей сезінді. Бұрын барлық уақытта жұмыста мақтау алып үйреніп қалған еді, енді екі жыл болды, мақтау түгіл жылы сөзге зар болып қалды. Басқарма бастығына барса да, оның орынбасарына барса да еститіні біреу: бөлімнің жұмысы нашар, өзіңнің де жұмысың нашар, кемшіліктер көп, қылмыс жылдан жылға көбейіп барады, олардың ашылуы баяу дейді, тап бір осының өзі қылмыстарды жасап жатқандай-ақ. Қанша жұмысты жақсы істедім-ау десе де бастықтар бір жерден болмаса бір жерден бірдеңе тауып алып, түймедей кемістікті түйедей қылатын сияқты.

	Міне бүгін де солай болып шықты. Бұл бастыққа сейфті қалай алып кеткенін, ұрыларды ұстаудың шараларын ұйымдастырғаны туралы баяндап еді, тыңдай қоймаған бастық басқа әңгімені қозғап, кеңес берудің орнына қайта миын ашытып, есін тандырғандай болды.

	Бірақ майор біраздан соң ақылға келді. Ойлап қараса бастықтың айтып отырғаны өте орынды сияқты. Шынында қашанғы бұлар ұрылардың соңында жүрулері керек? «Қашан ұрлық болады екен, күтейік деп отырғандай болып жүргеніміз дұрыс па? Мұнымыз қазіргі күннің талабына сай ма? Сай емес! Бастық дұрыс айтты. Оның сөзіне ренжуге болмайды. Бастық айтқандай, мен дырдай майормын» деп майор иығына бір қарап қойды.

	Енді бар ойы ұрланған сейфке ауды. Ұйымдастырылған шаралары әзірге дұрыс сияқты. Тек кешке дейінгі істеген жұмыстар не нәтиже береді, соны күту керек. Кассирмен айналысып жатқан жігітті шақырып, ол әйелмен енді өзі сөйлескісі келетінін айтты. Мұның кабинетіне кассир Қозыбағарованы ертіп келді.

	– Сонымен кеше ақшаны жұмысшыларға таратпастан, жұмыс кезінде, бастықтың рұқсатынсыз, жеке шаруаңызбен кетіп қалғаныңыз, сонан соң түнде кассаны күзетсіз қалдырғаныңыз, белгісіз ұрылар тап осы түні ақша сақтаулы сейфті ұрлап кеткені бізге түсініксіз жағдай. Осының бәрі сіздің ұйымдастырғаныңыз емес пе екен деген күдік бізде басым болып тұр. Бұған не айтасыз? – деп майор кассирге қадалып қалды.

	– Құдай бар шығар, менде ешқандай арам ой болған жоқ. Баламның табан астында ауырып қалғаны рас. Сенбесеңіздер тексеріңіздер. Мұндай бәле болатынын кім ойлаған, – деп кассир жылағандай болды.

	– Неге бізге алғашқыда бастықтан сұрап кеттім деп өтірік айттыңыз? Демек, сіз өз бетіңізше кеткенсіз. Сіздің ақшаны таратпай кетіп қалғаныңыз жайында жұмысшылар бастыққа шағымданып барып, сізді кешке дейін күткен. Қалаға барғанда кімге бүгін кассада ақша қалады деп сыбырладыңыз?

	Мына сөзді естігенде кассир еңіpeп жіберді.

	– Кімге күзетшінің түнде болмайтынын айттыңыз?

	– Ойбай, ағажан, мен ешкімге айтқаным жоқ. Тіпті күйеуіме де тіс жарғаным жоқ. Қалада еш жерде болғаным жоқ. Тек баламды емханаға апарып көрсеттім де қайттым.

	– Қалада танитындарыңыздан кімдерді кездестірдіңіз?

	– Айтып отырмын ғой ешкімді де кездестіргенім жоқ деп.

	– Ендеше ұрылар қалай білген кассада көп ақшаның қалғанын? Егер кездейсоқ ұрылар болса сейфті орнында тұрған жерінде бұзар еді. Ал бұл ұрылар сейфте ақашаның барын анық білген де, машинамен келіп сейфті алып кеткен. Оларды ақша туралы біреу ескертпесе, олар қайдан білді? Біздіңше, сол ескерткен адам сіз болғалы тұрсыз. Ұрылар ұсталады, сол кезде сіздің өтірігіңіз де бізге белгілі болады да, сіз сол ұрылармен түрмеде бірге отыратын боларсыз. Сіз ұрыларға сыбырлағанда осыны ойладыңыз ба? Неліктен қылмыстың аяғы немен тынатынын басыңызға келмеді?

	– Немен?

	– Түрмемен!

	– Не үшін? Мен емес қой сейфті алып кеткен?

	– Сіз алмағанмен басқа біреумен келіскен боларсыз. Сейф ұрланды, ендігі қалғаны сізге ұрылармен ақшаны бөлісу. Байқап тұрсыз ба, сіздің барлық істегеніңіздің бәрі сейфті ұрлауға сіздің қатысыңыздың барына күмән тудырмай тұрғанын? Ендеше жауапқа сізді тартпағанда кімді тартуға болады? – деді майор бастырмалатып.

	Мына сөздерді естіген кассир ойбайын салып бар даусымен жылай берді, шашын жайып жіберіп, маңдайын қолымен тоқпақтай берді. Бұл сөздерсіз-ақ күндікке бықсыған түтіндей болып отырған әйел енді отқа май құйғандай лап етіп жанғандай болғанын көрген майор не істерін білмей қалды. Әйелдің көзінің жасы ағыл-тегіл болып аға берді, оқта-текте кішкене балаларының аттарын да атап қояды. Біраздан соң ол жылағанын қойып, көзінің жасын орамалының ұшымен сүртті де:

	– Екі бала ұстап отырмын. Менің бұл бәлеге ешқандай қатысым жоқ. Бастықтан сұрамай кеткенім рас. Осындай бәле болады деп кім ойлаған. Мен ұрласам екі баламның қызығын көрмейін, – деп өзін ұстай алмай тағы еңіреп жылады.

	– Сіз несіне жылай бересіз? Маған бұл көрініс тап бір театрда отырғандай болып тұр. Сіз бізді көзіңіздің жасымен алдай алмайсыз. Онан шындықты ашық айтып, өзіңіздің адал екеніңізді дәлелдеуге тырысыңыз. Бұл не, шашыңызды байы өлген қатындарша жайып ойбай салғаныңыз?

	– Сеніңіздерші, ағатайлар-ау, мен ештеңе білмеймін. Жақсылап тексеріңіздер. Ертең ұрылар ұстала қалса, айтар олар құдайшылығын.

	– Ұрылардан не құдайшылық күтуге болады? Ақша десе олар туған анасынан да безеді. Бізді ақша туралы кассир ескертті деуден олар тайынады дейсіз бе? Олардың бәрі құдайдан безгендер емес пе. Жарайды, сіз әзірге үйіңізге қайта беріңіз. Біз әлі талай тексерістен кейін сіз турасында үзілді-кесілді шешім қабылдаймыз. Тек ешқайда кетіп қалып жүрмеңіз біздің рұқсатымызсыз, – деп майор жұмсарғандай болды.

	Қозыбағарова рахметін жаудыртып кабинеттен шыға жөнелді.

	Түстен кейін оперативтік топ қаладан бес-алты шақырым жерде даңғылдан екі жүз метрдей жердегі таса жерде иесіз қалған машинаның тұрғанын майорға хабарлады.

	– Сейф бар ма? – деді майор.

	– Машинада да, оның маңында да сейф жоқ, – деді баяндаушы. Мұны естісімен майор сараптаушыларды ертіп, иесіз қалған машинаның тұрған жеріне аттанды. Бұл келем дегенше ол жердегі жігіттер тиісті шараларды жүргізіп, аяқтап қалған еді. Төреханов машинаны олай айналып, былай айналып, көз тоқтатар ештеңе таба алмады. Тек жерде бес-алты адамның аяқтарының іздері ғана қалған, олардың бедерлерін сарапшылар белгілі тәсілдермен алып жатты. Бұл іздердің соңына түскен сарапшылар олардың асфальттанған даңғылға дейін жеткеніне көздерін жеткізді.

	Иесіз қалған машинаны от алдырып, сарапшылар, оперативтік топтың жігіттері кеңселеріне қайтып оралды. Төреханов кабинетіне кіріп сəл отырысымен машинасы түнде қуылды деген бір жігітті алып келді.

	– Түнде қайда болдың? – деді майор ол кіріп келісімен.

	– Үйде болдым.

	– Машинаң қайда?

	– Машинам қораның ішінде тұратын еді, түнде дарбазаны ішінен ашып, белгісіз біреулер қуып кеткен бе, таңертемен қарасам ол жоқ, қораның есігі ашық қалыпты. Машинамды іздеп ГАИдің адамдары алып кетті ме екен деп сонда бардым, ол жерде машинам жоқ болып шықты. Сосын түнде гараждың бастығы алып кетті ме деп жұмыс істейтін жеріме бардым, онда да машина жоқ болып шықты. Сонан соң қайтадан ГАИ-ге барып машинамның қорадан жоқ болғаны туралы арызданып жатыр едім, мына кісі мені осында ертіп келді.

	– Аты-жөнің кім? Қайда тұрасың?

	– Атым Серік, фамилиям Балғабаев, – деп ол тұратын мекен-жайын айтты. Төреханов алдында жатқан қағазға қарап, даладан табылған машинаның маркасын, мемлекеттік нөмірін оқып алды да, Серіктен машинасының мемлекеттік нөмірін сұрады. Оның айтқандарына қарап, майор далада қалған машинаның Балғабаевтікі екеніне көзі жетті.

	– Сейфті ұрлап, ішіндегі ақшаларды алып болған соң барып хабар берген боларсың, бала? – деді майор. Балғабаев ештеңеге түсінбеді.

	– Қайдағы сейф? Мен түсінбей қалдым айтқаныңызға.

	– Қамауда шамалы отырсаң түсінетін боласың.

	– Не дейді? Менің не жазығым барын білмей отырмын ғой. Мен үйде жалғыз емеспін, ата-анам, аға-інілерім бар. Мен жұмыстан келген соң ешқайда шыққаным жоқ. Менің жазығым тек машинамды қораға қойғаным. Сол үшін жауап бересің десеңіздер құлақ қоюға болады, ал сейф деген бәлеңізді мен білмеймін. Мен сейф тасымаймын, менің таситыным топырақ, – деп үрейленді Серік.

	– Мынаның айтқандарының бәрін тексеріңдер. Сәл өтірігі шықса, алып қел осында, қамауға аламыз, – деді майор Серікті ертіп келген жігітке.

	Олар шығып кеткен соң майор ой үстінде қалды. «Мына Балғабаев дегеннің ұрлыққа қатысуы, не болмаса ұрылармен байланысы бар деуге айғақ табыла қояр ма екен. Бұл ондай адамға ұсамайды. Әлде осымен кассирдің өзара келісімі болды ма екен? Бірақ бұл да шамаға жуымайтын сияқты. Машинаның маңайында адамдардың іздері көп. Бірақ кім білсін. Сондықтан Балғабаев пен кассир әйелдің таныстығын да тексеру керек.

	Ұрланған сейф үш күннен кейін қаладан отыз шақырымдай жерде шабырдың арасынан табылды. Бұл жерге келген оперативтік топ сейф қалған жерді мұқият қарап шықты. Ұрылар сейфтің қақпағын қайырып тастаған, тек қанша сығалап қараса да сейфте қалған саусақтың іздері байқалмады. Құрал-сайман дегендерден де ештеңе табылмады. Тіпті темекінің де қалдығы еш жерде көрінбеді. Иесіз далада қалған машинаның маңынан алынған адамдардың іздері бұл жерде де алынды. Бұзылған сейфті машина салып қалаға алып қайтқаннан басқа жұмыс болмады.

	Қалаға келген соң оперативтік топтың жігіттері Төрехановтың кабинетіне жиналды. Үш күн, үш түн тынымысыз жүгірген жігіттердің түрінде шаршағандықтың, қажығандықтың белгісі байқалады. Төреханов бұларға біраз қарап отырды да:

	– Жігіттер, қазір бәрің үйге барып дем алындар. Кешкі сағат сегізде осы жерде болыңдар. Сонда отырып кеңесерміз. Қазір мына түрлеріңмен ештеңеге жарамайсыңдар. Қылмысты ашу ендігі жерде оңай болмайын деп тұр. Қазір боссыңдар, – деді. Мұны естіген жігіттер есіктен қалай шыққандарын да білмей қалды.

	Кешкі сағат сегізге жетпей жігіттер жинала бастады. Аз болғанмен демалыстың аты демалыс, жігіттер қунақ көрінді. Төреханов кіріп келгенде бәрі де орындарынан ұшып тұрды.

	– Отырыңдар, жігіттер. Қалай дем алдыңдар? – деді майор жігіттердің көңілді отырғнын байқап.

	– Жақсы дем алдық, жолдас майор. Тек қана бір жағдай болып тұр, – деді милиция лейтенанты Барлыбаев.

	– Не жағдай? – деп майор таңырқанып қалып. Жігіттер де ештеңеге түсінбей Оразға қарады.

	– Айтайын дегенім, мына Болаттың үйіндегі келініңіз үш күн, үш түн үйде болған жоқсың. Бүгін қасымда боласың түнде, жұмысыңа бармайсың. Бастығың келсе де жібермеймін. Мен әйелмін ғой. Бүгін төсекте болмасаң, онда ертең мені таба алмай қаласың деп Болаттың екі аяғын бір етікке тығып жатыр екен. Мұның бағына мен барып қалармын ба осында келе жатып. Әрең деп Болатты алып шықтым, – деді Ораз. Отырғандар ду күлді.

	Жас оперативтік өкіл Болат не айтарын білмей қалды. Ораздың айтқандарының бірі де шындыққа жатпайтынын білсе де, жан-жағына қарай берді.

	– Рас па? – деді Төреханов та Болатқа қарап. – Келін сондай адам ба? Егер рас болса, саған бүгін бостандық берейін. Келіннің өз айтқаны болмаса сені тастап, басқа біреумен тіл табысып жүрсе саған обал болар. Бір кісі бір түн жұмысқа келмегеннен ештеңе бола қоймас. Оның да ұйқысы қанбай жүрген шығар сені әлдекіммен жатыр деп. Үйіңе барып келінмен бол. Біз саған жұмыс үшін келіннен айрыл дей алмаймыз. Жоқ, әлде қандай жұмыстармен жүргеніңді келінге айтпаған ба едің? Бұл сейфтің ұрылары ұсталмаса үш күн емес, үш ай үйге бармайтын шығармыз. Ал, келін тағы да шу шығарып жатса, бізге ыңғайсыз болар. Онымен де тынбас, біз сенімен қоштасатын шығармыз, – деді майор Болатқа байсалды түрде қарап. Отырғандар тағы ішек-сілесі қатқанша күлді.

	– Ойбай, жолдас бастық, үйде ондай әңгіме болған жоқ, тіпті Ораз біздің үйде бүгін болған емес. Мен осы жұмыстан басқа жұмысты қаламаймын, – деп Болат зар қақты. Оның бұл сөзін естіп отырғандар тағы бір күліп алды.

	– Әй, сенің де шығармайтының жоқ екен. Шынымен солай болып, ал Болаттың басы айналып қалды ма десем, бәрі сенің әзілің екен ғой, – деп майор Оразға қарап күлді.

	– Осында келсем мына жігіттердің көбісі көңілсіз отыр екен. Көңілдерін көтерейін, шаршағанын ұмытсын деп әдейі айтып ем, ал басқаларға сабақ болғаны да дұрыс қой, – деп Ораз орнына отырды.

	– Сенің үйіңдегі келін өзіңді жібермей төсекке сүйреген жоқ па, әйтеуір? – деді енді майор Оразға.

	– Ойбай-ау, ол айта-айта шаршады ғой. Тулап-тулап ақырында ол да үйренді, көнді. Көнбегенде не қылсын. Дегенмен, анда-санда «Осы сендердің бастықтарыңның қатындары бар ма, жоқ па» деп айтып қояды, – деп Ораз енді бастығын ауыз салғандай болды. Отырғандар бұрынғыдан да қатты күлді.

	– Сен Болатқа күліп жатырсың, ал сенің үйіңдегі менің құрдасым өзің күндіз-түні жұмыста жүргенде күндіз жұмыста, түнде үйлерінде болатын басқа бөлімдердің жігіттеріне көзін қадап жүр ме деп қалдым ғой мен бірде, – деп Махмут та Оразды бір қағып тастады. Отырғандар енді Оразға қарқылдап күлді. Бұған Ораз да саса қоймады:

	– Мына сөзің маған бір ой салғанын қарашы. Жақында ғана сенің Бибіжаның бір жігіттің машинасына тал түсте мініп жатыр еді, онда мен бұл көргеніме мән бере қоймап едім, сөйтсем әйелдердің сондай айласы бар екен ғой жұмысты күндіз бітіретін. Қайтсін. Махмұт та мен сияқты жетісіне үйіне бір-ақ түнеп жүреді. Сосын Бибіжан да көзін салмасын ба жан-жағына, – деп Ораз да Махмұтқа қамшы салды.

	Бұл жолы отырғандар өлгенше күлді. Енді Махмұт та бірдеңе айтайын деп еді, Төреханов:

	– Жігіттер, біраз күліп алдыңдар. Сейфтің ұрыларын ұстаған соң бәріңе демалыс берем, сонда әбден құмарларың қанғанша ойлап тапқан өтіріктеріңді айтып, қалжыңдап аларсыңдар. Егер Басқарма бастығынан шықсаңдар, көрер ем күлгендеріңді. Жағдай өте қиындап кетті. Барлық күдікті адамдар тексерілді. Бірақ біреуіне тоқтай алмай отырмыз. Кассир де, машинаның жүргізушісі де күдіктілердің қатарынан шығып қалды.

	Енді не істеу керек? Ұрылар кімдер? Менің ойымша, олар осы қаланың тұрғындары, олар ақша қолға тиген соң бір жерде «жатып қалды ма деп ойлаймын. Мұндай жағдайда оларды іздеп табу қиын. Еш жерде із қалдырмағандарына қарағанда, олардың бәрі тәжірибелі бәлелер болуы керек. Ұрылардың төрт-бес адам екені белгілі болды. Олай болса олардың басын қосып, ұйымдастырып жүрген біреу бар.

	Олар сол түні-ақ сейфті бұзған мен айдалада ақшаны бөлісті ме екен? Бәлкім, ұрланған ақша оларды басқарып жүргеннің қолында болар деп ойлаймын.

	Ендігі жерде бізге ұрыларды екі бағытта іздеу салуымыз керек болар. Егер олар басқа жақтан келген болса, осы жерде олардың байланыстары бар екені сөзсіз. Осы байланыстарын іздеу керек. Бізде ауыр қылмыс жасап қашып жүргендер де баршылық. Олардың біразы өзімізге белгілі, көбісі белгісіз. Бізге осылармен де айналысу қажет. Енді өзіміз білетін баукеспелермен де тереңірек жұмыс істегеніміз жөн.

	Сондықтан үйдегі келіндердің қыңқылына қарамай, алаң болмай жұмысқа кірісейік, – деп қорытты майор өзінің сөзін. Осыған байланысты отырған жігіттердің пікірін білген соң нақты берілетін тапсырмалар да талқыланды.

	Оперативтік топтарды қайтадан құруға да тура келді де, топтың құрамында істейтіндердің де саны өзгерді. Негізінде сейфтің ұрлығының етек алуына байланысты қала бойынша үш оперативтік топ құрылды. Бірінші оперативтік топ қалалық милиция бөлімінің қызметкерлерінен құрылды, оның басқарушысы болып Қылмыспен күрес жүргізетін бөлімшенің бастығы милиция майоры Мықбаев белгіленді. Екінші оперативтік топ облыстық ішкі істер басқармасынан, үшінші топ қалаға жақын орналасқан аудандық милиция бөлімінің жігіттерінен құрылды. Бұл оперативтік топтар әрқайсысы өзінің жоспарларымен жұмыс істейтін болды, ал бұлардың жұмыстарының нәтижелерін бақылап, қорытындылап отыруды Төреханов өзіне алды.

	Антонов бастаған ұрылар тобы сейфті бұзып, ішінен көп ақшаны олжалаған соң, машинаға отырып, таң атқанша қаланың шетіне жетіп, машинаны қалдырып, өздері біреулеп қалаға жаяу кірді. Бұлар жалғыз-жалғыз келіп Антоновтың үйіне жиналды. Келісімен бір-бір темекіні ауыздарына алып, түтінін іштеріне тартып, үнсіз отыра берді. Темекі үшінші рет айналғанда отырғандар біртіндеп ұйқыға кетті. Әркім отырған жерінде қисайып құлаған күйінде өлген адамдардай болып, ессіз-түссіз жатып қалды. Темекіні байқап шеккен Антонов ерте тұрып басының астында жатқан ақшаларды қолымен сипап бар екенін байқады да, жата берді.

	Бірақ қанша жатса да көзі ілінбейтін болған соң ақшаларды алып, ішкі бөлмеге кірді де, отыра қалып оларды санай берді. Олардың ішінен екі мың сом ақшаны бөлек алып, өзіне белгілі қоймаға тығып, қайтып келіп қалған ақшаларды үлкен бөлмеде жатқан жастығының астына жайластырды. Басының астында алты мыңға жақын ақша жатқанда қайдан ұйқы келсін, әрі аунап, бері аунап жата берді.

	Ұрылар ұйқыдан сағат бірден асқанда ғана ояна бастады. Онда да Антонов оларға айқайламағанда олардың өздігімен тұратыны қиын еді.

	– Өңшең қоянжүректердің жатқандарын қарашы, бар жұмысты өздері атқарғандай болып. Мен болмасам, қалай күн көрер едіңдер, салпаңқұлақтар? – деді ол бастары мең-зең болып, есіне келе алмай отырған сыбайластарына қарап. – Тез жуынып келіңдер, шай ішеміз, сонан соң тапқанымызды санаймыз.

	Ұрылар орындарынан самарқау тұрып жатты. Шайдан бұрын ақша санауға тырысты. Антоновтың жастығының астынан дода-дода шығып жатқан ақшаларды санай бастады. Барлық ақша бес мың алты жүз сом болды.

	– Әрқайсымызға мың сомнан. Артық алты жүз сом жол қаражатымызға. Бірақ қазір бірің де ақша алмайсыңдар. Ақшаның буына мастанып жүріп көзге түсіп қаласыңдар да, шетімізден біртіндеп қолға түсеміз. Поралап ақша жұмсап көзге түстім дегенше құрыдым дей беріңдер. Қазір барлық жерде «қоқыстар қаптап жүр, ұрланған ақшадан соң оларды жай жатады деп ойламаңдар. Олар итше тіміскілеп кез келген уақытта осы үйге де келіп қалуы ғажап емес. Сондықтан бүгінгі пойызбен бәрімізге түгел кету керек.

	– Үлестерің мың сом екенін көрдіңдер. Қолдарыңа мына елу сомнан артық көк тиын бұл жерде тиеді деп дәмеленбеңдер. Сақтықта қорлық жоқ. Отыратын пойызымыз Мәскеу-Алматы деген пойыз. Кездесетін жеріміз ертең түсте екінші вагонның тамбуры. Вагон-ресторанға барам да шығам деп дәмеленбеңдер. Жейтін тамақты осы жерден ала шығыңдар. Билетті Алматыға деп алыңдар, бірақ қай жерде түсетінімізді пойыз үстінде айтамын. Егер біреуің пойыздан қалып қойып жүрсеңдер, онда бізбен келешекте бірге бола ма, болмай ма – ойланатын болсын, – деп Антонов ақшаның бәрін жинап алды да, тағы да отырғандарды қатаң ескертіп, әрқайсысына елу сомнан ақша берді. «Мың сом ақша алған соң бұл иттердің бірі болмас бірі пойыздан әдейі қалып қоюы мүмкін, ал мың сом ақшаның соңынан о дүниеге бар десе де дайын» деп ойлаған болатын «оқ жеп» қалған Антонов.

	Келісім бойынша сол күні түнде пойызға отырып ұрылар тобы қаладан аман-есен тайып тұрды. Ертеңіне Түркістаннан өткенде олар айтқан вагонда бас қосты. Тек осы жерде ғана Антонов Шымкент қаласында түсетіндерін, кездесетін жері вокзалдан шыққандағы таксилер тұратын аялдама деп келісті.

	Ұрылар Шымкентке келген соң емін-еркін жүрді, өздерінің ескі байланыстарымен кездесті. Қалталарында мың сомнан ақша болған соң өздерінің бұрыннан тоқтайтын үйінде күндіз-түні наша шегіп жата берді. Антонов болса бір жетіден соң қомақты етіп наша сатып алып, елге қайтпақ болды. Мұнан артық тоқтауға болмайтынын бұрыннан білетін. Антоновтан сыбайластары да қалғысы келмей, олар жеке-жеке пойыздарға отырып елге қайтып оралды. Бір жетіден соң қайтадан Антоновтың үйіне жиналып наша шегіп, түн ортасына жетпей отырған жерлерінде өлген адамдардай сұлап-сұлап, не болғанын білмей ұйқтап кетті.

	Ертеңіне бастары жазылам дегенше тағы наша шегіп, сонан соң жатқан жерлерінде ұйықтап жата берді. Осылай күндіз-түні наша шегуден бастарын жерден көтермеген олар бір жетіден көбірек жатты. Сонан соң бұлардың қатарына Антонов Константин деген біреуді ертіп келді. Нашақорлар Антоновтың сатып алып келген нашасын осы жерде сатып алып, мәңгіріп жатқанда Антонов қарап жатқан емес еді. Ол өзіне сенімді нашақорларға наша сатып өз пайдасының қамымен жүріп жатты. Шымкенттен әкелген нашалар сатылып жатты, ақшалар да судай ағып келіп жатты. Енді нашаның да азаятын мезгілі жетті. Нашақорлардың ақшасы да таусылуға жақындады. Антоновтың әкелген нашасы бір айға жеттей ада болды. Бұрын наша шегуден бастары ауыратын нашақорлар енді сол нашаның жоқтығынан көрген азабына шыдай алмай жынды болып жүрді. Нашақорлар белгілі тәсілмен тағы да Шымкентке кетті...

	Бүгін Төреханов басқарма бастығында болып шыққан. Ұрланған сейф туралы баяндай келіп, ұрылардың соңына әлі түсе алмай жатқаны жігіттерге қатты батып жүргенін, өзінің бұл жөнінде көп кемшілігінің бар екенін мойындайтынын сөз еткен болатын.

	– Қанша жұмыстар жүрді, бірақ ешбір нәтиже бермей жатыр. Ұрылардан ешқандай сыбыс жоқ. Оперативтік топтар тынымсыз жұмыс істеуде, – деді майор полковник Ізбақиевке қарсы отырып.

	– Ұрылар бір ай болды бостандықта жүргеніне. Маған істегенің керек емес, оның нәтижесі керек. Тап осылай жұмыс істей берсең, халық алдында милицияның беделі бола ма? Үш оперативтік топ құрдық деп ауыздарыңды кердіңдер кезінде. Ал, қане, соларың не нәтиже беріп жатыр? Сендердің орындарында жақсы бір адам болса, сабаудай барлығыңның бір айда істегендеріңді бір өзі-ақ істер еді, ұрыларды әлдеқашан тапқан болар еді. Сендер өздеріңді оперативтік жұмыстың шеберіміз деп көкіректеріңді кергенде біреуің бір қабинетке сыймай кетесіңдер. Ал жұмыстарың баланың ойынынан аса алмайды, нәтижесі жоқтың қасы.

	Сендер нағыз оперативтік қызметкер болсаңдар, сол күні совхоздың банкіден он мың сом ақша алатынынан неге хабарсыз болдыңдар? Касса тұратын жердің күзетінің нашар екенін неге уақытында біліп, совхоздың директорының жанын шығармадыңдар? Қалада қанша жеке үйлерде түн мезгілінде мемлекеттің машиналары сақталатынын неге білмейсіңдер? Несіне төстеріңді кересіңдер? Несіне иықтарыңа үлкен жұлдыз тағу үшін кабинеттен шықпай отырасыңдар? Осындай толып жатқан адам төзгісіз кемшіліктерің бола тұра мақтануға қалай беттерің шыдайды, майор? – деп полковник мұны осы жерде тірілей сойып салғандай болды.

	– Кешіріңіз, жолдас полковник, бұл біздің ағаттығымыз. Айтқаныңыздың бәрі рас. Осы ағаттықтарымыз кейін сейф ұрланған кезде барып басымызға келеді, – дей беріп еді, майорды тоқтатып,

	– Не дедің жаңа? Қайталап айтшы!-деді бастық. Төреханов үнсіз қалды. – Сен жаңа бұл біздің ағаттығымыз кейін сейф ұрланған кезде барып басымызға келеді дедің ғой, рас па? Әй, майор, сейф ұрланғалы бір айдан асты ғой? Ағаттығың болса әлі мойныңда салбырап тұрғандай емес пе? Айтар сөзіңді ойлануға өрең жетпей жүргенде менің айтқан сенің кемшіліктерің басымызға кейін түседі деп отырсың. Немене, мені жаңа туған бала деп отырсың ба майордың не айтып, не қойып отырғанын білмейтін?

	Бұл сенің ағаттығың емес, жұмысты ұйымдастыра білмегендігің. Сендер тек екі аяқ аман болсын деп жүрген екендеріңді мойындағыларың келмейді, – деп бастық онан сайын ызғарын шашты. – Сендер өз қателеріңді қате деп түсінбейсіңдер, көп жұмыстан құралақан екендеріңді әлі білмей отырсыңдар. Банкіден қай мекеме қай күні ақша алатынын білу үшін қандай оперативтік тәсіл керек? Бұған тек бас керек, майор, бас, – деп полковник өзінің шекесін саусағымен көрсетті майорға. – Бас болғанда да ойлайтын бас керек. Ойламайтын бастар, құдайға шүкір, қазіргі заманда баршылық.

	Ақша алған мекеменің маңайында сол күні бір мезгіл жұмыс істесеңдер, бұл ұрлық болмас еді. Қайсысың ақша алған мекемеге барып, ақша түгел таратылды ма, жоқ па, таратылмаса неге таратылмады, ақшаны сақтаудың қандай шараларын жасау керек деп барып жатырсыңдар? Ақша сақталатын жердің күзетшілері кімдер, сенімді адамдар ма, жоқ бұрын ұрлық жасап, сотталғандар ма, осыларды неге білмейсіңдер? Тіпті сен өзің осы мәселе туралы қайғырып маған бір рет келген жоқсың ғой екі жыл бастық болғанда? – деп Ізбақиев қолында уыстап ұстап отырған түрлі түсті қаламдарын столға қойып қалғанда, жерге қарап отырған майор шошып кетті. Бастық мұнымен тынбады, сөзін жалғастыра берді:

	– Әр жұмыстың алдында нақты мақсат болуы керек. Ал мақсатсыз істеліп жатқан жұмыс мақсатсыз құр жүріспен ғана шектеліп қалады. Сендер тек қылмысты ашудың қайғысымен жүресіңдер. Ал оларды болдырмайық деген қайғы бар ма сендерде? Болған қылмысты ашамыз деп жүгірген де керек, бірақ оны болмырдау үшін жүгірген анағұрлым нәтижелі болмай ма? Осыны да әлі білмей келесіңдер, ең жаманы – мұны білгілерің келмейтіні. Сейфтің ұрыларын табасыңдар! Таппасаңдар не болатынын кезі келгенде айтармын, – деп бастық орнынан тұрып кетті. Өзінен жоғары бастық орынан тұрғанда онан төменгілердің орнынан тұрып, сілейіп қалатын тәртіп бойынша, Төреханов та ұшып тұрып, бастық не бұйырар екен деп күтті.

	Бірақ бұл екеуі де үнсіз қалды. Бұл екеуінің қандай ойда болғанын та қазір болжау мүмкін емес еді.

	Полковник Ізбакиев оперативтік жұмыстарды, оларды іске асыруда қолданатын сан түрлі тәсілдерді біле бермейтін, бірақ бұрын партия органдарында жауапты қызметтерде істеген, партияның Қылмыспен күрестегі жалпы саясатынан хабары мол болғандықтан алдына келген майорға оның кемшіліктері туралы айтқандарының бәрі орынды екенін майор осы жерде-ақ дұрыс бағалаған еді. Сондықтан бастықтың алдында үндемей құтылғанды жөн көріп үнсіз қалған болатын.

	– Айтқаныңыздың барлығын мойындаймын, жолдас бастық. Маған кетуге рұқсат па?-деді біраз тұрған майор. Бастық рұқсат етті.

	Ешкіні әр қырққан сайын бір өледі дегендей, бастыққа әр кірген сайын майор өзін бір өліп шығатындай сезінді. Шашы бір айдың ішінде түгел ағарып кеткендей болды. Кабинетіне келген соң столдың суырмасынан кішкене айна алып, өзінің бетіне, шашына қарады. Бұрын жардай болып жүретін ол аз күннің ішінде сылынып, қалай аяғын басып жүргеніне таңырқанды.

	Ол осылай айнада өзін өзі тани алмағандай болып отырғанда есікті қақпастан кабинетке қалалық милицияның қылмыспен күрес жүгiзетiн бөлiмшенің бастығы милиция майоры Мықбаев келді. Оның бетінде бар уақытта бір жылы, жақсы хабардың белгісі байқалып тұратын. Бүгін де сол жымиған түрімен келіп, Төрехановқа қарсы отырды. Ал Төреханов болса онымен амандаспады да, оған қарамады да. Мықбаев Төрехановтан біраз жас үлкен болғанымен араларында әзіл мен ойын сөздер баршылық еді, реті келгенде тозақтың отында тұрса да бірін-бірі қажап қалудан тайынбайтын.

	Мықбаев мұның әзілін барлық кезде ойын деп қабылдаса, Төреханов ондай емес, көңілі келіп отырса әзілге әзілмен жауап береді де, көңілі келмесе мұның әзiлiн қоштай қоймайтын. Мұндай мінез соңғы екі жылдың көлемінде, Төреханов облыстық бастық болғаннан кейін пайда болған сияқты.

	– Жаңа ғана полковниктен келіп отырмын. Ол кісіден тағы да сыбағамды алдым. Не істеймін? Мына сейфтің ұрлығы менің түбіме жететін бәле шығар. Оның үстіне, соңғы кезде бастық осы ұрлық жайында жиі шақыратын болып жүр. Әр барған сайын сейфті тонағандардан не хабар бар деп сұрағанда, не айтарымды білмей, жерге қарап қаламын.

	Жердің жарығы болса кіріп кеткім де келеді. Жердің жарығы болған күңде де мен мына денеммен анау-мынау жарыққа сия да қоймаймын ғой. Алғашқы кездерде өйтіп жатырмыз, бүйтіп жатырмыз деп жұбататын едім, кейін қашанғы ондай шығарып салма сөздермен алдай берейін. Тіпті айтатын өтірігім де таусылған сияқты. Амалсыздан үнсіз тұрып-тұрып, екі иығым, еңсем түсіп, кабинетінен зорға шығамын.

	Өлетін шығармын осы сейфтің соңында, – деп қынжылды ол енді Мықбаевқа қарап.

	Мықбаев оған көзін қысып бір рет күліп алды. Сонан соң:

	– Мен ұрылардың біреуінің соңына түстім, – деді.

	– Ойбай-ау, күндіке менің қайғымды тыңдап үндемей отырғанша соныңды неге айтпайсың? – деп бірден өзгеріп сала берді. Жаңа ғана айтып отырған қайғысынан инедей із қалмады десе де болады. Майор телміріп қашан сөйлейсің деп Мықбаевқа екі көзін қадап қалды. Мықбаев болса тез сөйлей қоймайтын адам, ал сөйлесе, асықпайтыны тағы бар. Ашу дегеннің не екенін білмейтін, тек барлық уақытта жүзінде көңілді, кейде мысқыл сияқтылау болып көрінетін күлкінің белгісі кетпейтін. Әр сөзін шегелеп, нығарлап асықпай сөйлейтін.

	Бірақ оперативтік жұмыспен көзін ашқан деуге болады. Ал Төрехановтың жаңағы сұрағына тап бір сынағалы келген адамдай жауап беруге асықпады.

	– Әй, сен болсайшы телміртпей. Сенің осының жаман, бір сөздің басын айтасың да, аяғын кейін айтам деген адамдай мелшиесін де қаласың, – деді шыдамай отырған майор. Мұның бұл сөздеріне Мықбаев бір жымиды да:

	– Бізде ауыр қылмыс жасап, қашып жүрген Петренко Владимир деген біреу бар. Оны сіз білуіңіз керек. Есіңізде ме, арғы бетте мұнан екі-үш жыл бұрын Сейілбек дегенді пышақтап, қолға өзі түсіп тұрған жерден қашып кеткен Владимир деген ше? Міне сол «Шкет» көптен бері жоғалып кеткен. Сейфтің ұрлығы болған күннің ертеңіне түнгі Мәскеу-Алматы пойызының алтыншы вагонына отырып кеткенін көрген адам бар. Ол белгілі нашақор. Осы қалада байланыстары бар, соларға жасырын түрде келген болуы керек. Оны осы сейфтің ұрлығына қатысы болуы сөзсіз. Ол босқа келген жоқ, босқа кетпейді де. Сейфті, менің ойымша, осы Петренко мен оның осы қаладағы сыбайластары ұрлады.

	Ал ол сыбайластарын да шамалап білемін. Біздің жігіттер сол Петренко дегенді іздеумен айналысып жатыр. Егер оны ұстасақ, онда бізге көп нәрселер белгілі болады.

	– Ол Владимир деген пойызға жалғыз отырып па? Жоқ қасында тағы біреулер бар ма екен?

	– Шкет пойызға сыбайластарымен бірге отыратын ақымақтардан емес. Басқалары не мұнан бір күн бұрын, не бір күн кейін кеткен болуы керек. Мүмкін, басқа вагондарға отырып кетуі де.

	– Ал ол бұрын ұрлықпен айналысқан ба еді?

	– Қатысқан, бірақ дәлел болмаған соң құтылып кеткен. Сыбайластары онан қорыққан болуы керек, бәленің бәрін өз бастарына алып тынған. Нашақорлар өлсе де бірін бірі сатпайды.

	– Оны неге осы сейфке қатысы бар деп ойлайсың?

	– Оның нашақорлыққа салынған екенін біз бұрыннан білеміз. Кезінде қанша рет нашамен ұстармыз деп оны кенеттен ұстап алып қарағанымызбен нашамен қолға түсіре алмағанбыз. Ол нашаны қалтасына салып жүретіндерден емес. Нашақорлардың наша шегетін құпия үйі бар, ал ол жерде жалғыз шекпейді. Бұлар өте сақ бəлелер.

	Нашақорларға ақша көп керек. Наша деген алтыннан да қымбат. Сондықтан бізге ұрыларды осы Шкет арқылы тауып алуымызға болады. Тек алдымен оның өзін қолға түсірсек де.

	– Ендеше соған байланысты не істеп жатырсыңдар?

	– Оны іздеп жатырмыз. Оның сейфке қатысы болмаған күнде бәрібір іздеуде жүрген қылмыскер. Сонан соң оның осы жердегі байланыстарының кім екенін, олардың қайда жүргенін анықтаумен айналысып жатырмыз. Петренконың қашып жүргеніне көп болды, бұл уақыт аз емес, арасы суып кетті. Сондықтан ол осындағы нашақорларына жасырын келіп, кетіп жүрген болуы керек. Мұның осылай келіп, кетіп жүргені тегін емес. Ол жақын арада тағы да келетініне мен сенем. Сондықтан ұрылар тобын сіздің жігіттер емес, біздің жігіттер ұстауы ықтимал. Мен аман болсам, бір күні оларды малдай матап алып келемін, – деп Мықбаев тағы жымиды майорға қарап.

	– Жолдас майор, күлгеніңді де, әзіліңді де қоя тұр. Күлетін заман емес. Нақа сені күлкі қысып бара жатса, жүр бастыққа алып барайын, сол жерде көрейін маған күлгеніңді. Күлер ме – екенсің, өз басыңды қорғай алмай жылар ма екенсің! Саған мына істеп жатқан жұмысқа көмек керек пе? – деп қатулана қалған Төреханов енді өзінің лауазымының жоғарылығын пайдаланып қалғысы келді ме, жоқ болмаса Мықбаевтың жайбарақаттығы мұның қытығына тиді ме, әйтеуір, табан астында оған бастықтығын көрсетті.

	– Мен сізден жәрдем немесе көмек сұрап келгенім жоқ! – деп Мықбаев та кеше ғана өзінің қарамағында қатардағы жүрген Төрехановқа таңдана қарады, оның өктемдікпен сөйлегенін жақтырмай. – Ұрыларды мен сіздің көмегіңізсіз-ақ ұстармын. Тек маған ешкім мұнан былай кедергі жасамасын! – деп Мықбаев орнынан тұрды да, кабинеттен шығып кетті.

	Мықбаевтан соң Төрехановта үміт оты жылт еткендей болды. Естігенін бастыққа барып баяндағысы келді. Кабинет ішін темекінің түтіні алып кеткен еді, желденсін деп есікті ашқан күйде қалдырып, қабылдау бөлмеге келді. Бірақ бастыққа кірер кезде бұған тағы бір ой келді. «Арықтан аттамай жатып «Әуп!» деп нем бар? Тағы бір бәлеге қалып жүрермін» деп ойлады да, кабинетіне қайтып келді. «Әзірге бір адамның құлағы қылтиған сияқты. Ол ұрылардың тобынан болса, онда басқалары кімдер және қайда жүр? Әлгі Мұратбай асығайын демесе де, сенімді сөйледі емес пе? Осыңдай тамақтан қылғынып тұрғандай болғанда ол осы байсалдылықты қайдан алады?

	Дегенмен, ол асқан тәжірибелі, ешуақытта лепiрмегенмен, асықпағанмен өз жұмысын сеніп істейді, көздеген мақсатына алдаусыз, қулықсыз жетеді. Оперативтік жұмыста қателесе қоймайды. Оның себебі, шешімге келуден бұрын жиналған мағлұматтарды егжей-тегжей сұрыптап, сонан кейін ғана шешімге келеді. Қылмыстылардың ойын, жүрген жерін, істегендерін көп жағдайда ой елегінен өткізіп, көріп тұрған адамдай дәл жорамалдайды да, болжайды да. «Ұрыларды мен тауып ұстаймын?» дегеніне қарағанда, оның қолында біраз мәліметтер болды ғой?»

	Ұрылардың бұл жолы мақсаттары орындалмады. Шымкентте наша табылмай қалды. Енді олар пойызға отырып, Түркістанға келді. Бұл қаладан да ештеңе таппаған соң, бетті Алматыға бұрды. Мұнда келген соң Антонов пен Тышқанбайдың таныстарының үйінде тоқтады. Көп болмаса да шамалап наша тауып алған соң бір пәтерді жалға алып барлығы сонда бір жеті жатып наша шекті. Антонов сатуға наша тауып алып, осы жерде ақша табудың шарасына кірісті. Қасындағы сыбайластары онан наша сатып алып, орындарынан тұрмастан жата берді. Антоновта ақша да бар, наша да бар. Ақша мен наша бар жерде сылқым қыздар да болатыны белгілі. Тек ұрылардың Антоновтан басқасына қыздан гөрі наша артық болғандықтан қыздардың рахатын Антонов көріп жатты.

	Бірақ, Антонов тым қызық өтіп жатқан уақытқа басын айналдырмайды, көрсе қызарлығы жоқ, барлық уақытта істейтін ісін бастамас бұрын оның немен бітетінін бірнеше рет ойланып, сонан соң шешім қабылдайтын әдетін қандай жағдайда болмасын ұмытпайтын. Сондықтан ол бір жерде бір жетіден артық тоқтамайтын. Осы әдеті бойынша ол сыбайластарын ертіп, наша іздеп Талдықорғанға аттанды. Мұнда Виктордың паналайтын жеріне тоқтап, өздеріне белгілі таныстарымен байланысты. Мүмкіндіктерін пайдаланып, қолға ілінген нашаны місе тұтып, ұрылар тобы Тәшкеннен бір-ақ шықты. Бұл қалада ұрылардың – барлығының да сенімді тоқтайтын жерлері болатын, соларды кезек-кезек пайдаланып, нашаның рахатын көріп он күн жатты. Бұл жерде ойына алғандай көлемде наша тауып алып, Антонов бастаған ұрылар тобы сыртта екі айға жуық болып, үйлеріне қайтып оралды.

	Пойыз қалаға түн ортасы ауғанда келді. Әр вагоннан түскен ұрылар басын қоспай, әркім өз бетімен Антоновтың екінші үйіне жиналды. Бұл үй теміржолдың арғы бетінде орналасқан болатын. Үйге кірісімен ұрылар Антоновтан бір-бір папирос сатып алып шекті де, барлығы жатып ұйқыға жатты. Ертеңіне Антонов кешке дейін үйден ешкімді шығармай, тек қараңғы түскен соң орталықтағы үйге келді.

	Енді осы үйде аянбастан, қауіптенбей наша шегумен айналысты.

	– Тағы бір дос тауып келдім, – деді Антонов бір күні үйге бір жігітті ертіп келіп. -Аты Борис.

	Нашадан бастары мең-зең болған нашақорларға кім келсе де бәрібір еді. Ал Антонов болса Бористы қатарға алуда көздеген мақсаты бар еді. Борис тысқа емін-еркін шығып, дүкендерден жейтін тамақтар алып келетін қызметші ретінде пайдалану үшін керек болған. Алайда Антонов Бористы қатарға қосуда басқа мақсат көздеген болатын. Нашақорлардың наша сатып алатын ақшалары таусылды. Енді келешекті ойластыру керек. Келешекте болатын жұмысқа Бористы пайдалану үшін, оны бірнеше сынақтан өткізу керек болды. Осы мақсаттарын ол ойдағыдай іске асырды...

	Таңертеңгісін сағат тоғыз болмай жатып мемлекеттік банктен ақша алуға келген кассирлер машинадан түсе салып, банкiгe жүгіріп кіріп жатқан кез. Банкінің есігінің алдында қара көзілдірік киген біреу темекі шегіп тұр. Сырттан қараған адамға ол біреуді күтіп тұрғандай, ал шын мәнінде ол ешкімді де күтіп тұрған жоқ, келген машиналардың сыртына қарап, онан түскен кассирлердің сырт пішініне, киімдеріне қарап, олар қаладан ба, даладан ба келгенін өзінше бақылап тұрған еді.

	Ол осылай тұрғанда, борттарын шаң басқан бір жүк машинасы банкінің алдына келіп тұра қалды да, онан түскен әйел банкіге жүгіріп кіріп кетті. Темекісінің қалдығын аяғымен бір жаншып тастап, қара көзілдірік киген де банкіге кірді. Тап-тар коридордың іші толған адам, айналатын жер жоқ. Кез келген әйнектердің алды ығы-жығы. Кімнің неге тұрғанын сырттан келген біліп болмайды.

	Кара көзілдірікті өзі іздеген әйелді киімінен танып, қасына зорға дегенде жақындады. Сонан соң оның қолына ұстаған қағазына назар салды. Бірақ онда жазылган жазуларды анық көре алмады. Тағы да қарамақ болып енді тақала түсіп үңіле бергенде әйел ұстап тұрған қағазын әйнектің ар жағына беріп те үлгірді. Осы сәтте көзілдірік киген қағаздағы жиырма мың сом деп жазылған сандарды байқап қалды да, тездетіп тысқа шықты. Қалтасынан бір папиросын алып, өзі көрген машинаға жақындап, кабинада отырған жүргізушіге барып, шырпы сұрады. Жүргізуші бұған шырпы беріп жатып:

	– Папиросыңнан біреуін бермейсің бе бар болса? – деді бұған қарап.

	Көзілдірікті де осыны көздеп келген еді, оған бір папиросты ұсынды.

	– Рахмет! Уйқымды ашпасам болатын емес. Банкіге келсең түске дейін сарғайып тұрасың осы жерде келген сайын. Осы. Отыра берген соң ұйқың келеді, – деді қазақ жігіт темекісін тұтатып.

	– Алыстан келдіңдер ме?-деді көзілдірікті оның машинасының ашық тұрған есігіне сүйеніп тұрып. Жүргізуші келген жерін айтып, лезде онымен таныс адамдай сөйлесіп кетті.

	– Мен де өзіңдей, кассирімді күтіп тұрмын. Ішке кіріп шықтым, оның кезегi әзiр жететін емес, машинам анау жерде тұр, – деп ол артына қарап иегімен арт жақты көрсетті. Тағы бір-бірден папирос шегіп алды да көзілдірік киген «машинасына» кетті.

	Арада бір сағат өткенде Борис Антоновқа келіп, банкідегі бақылау жұмысының нәтижелерін баяндап берді. Антонов болса кешеден бері нашақор сыбайластарын нашаның аштығында әдейі ұстап отырған болатын. Бористың айтқанынан кейін ұрыларды кезекті ақша табудың әрекетіне дайындай бастады. Викторды машина табу мәселесімен жіберген болатын. Ол келген соң қараңғы түсе ұрылар тағы бас қосып ақылдасты. Осы жерде құрал-саймандар дайындалды. Түннің ортасы ауғанда жеті қарақшы жолға шықты. Екі топ болып, қара көрінетін жерде жүріп келіп, бір жеке үйдің қорасына келіп тоқтады. Шамалы тұрып тың тыңдап алды. Белгілі тәсілмен қорадан жүк машинасын итеріп шығарып алып, барлығы отырып қаланың шығысын бетке алып жүріп кетті.

	Антонов барлық уақытта Айдың қараңғы кезінде қимылдайды. Машинамен бір сағаттай уақыт жүріп бір совхозға келіп тоқтады. Машинаның жарығын сөндіріп біраз тұрды. Маңайда дым көрінбейді. Анда-санда иттердің үргені болмаса, қыбыр еткен дыбыс жоқ. Осыдан соң ұрылар машинадан түсіп, Борисқа еріп шамалы жерге барып, совхоздың кеңсесінің сыртына барып тұрып ақылдасты. Есікті ашуға кеткен Тышқанбай көзді ашып-жұмғанша есіктің құлпын шыңғасымен жұлып алды да, тығылып тұрғандарға белгі берді. Ұрылар кеңсенің ішіне лап қойып кірді де касса сақталатын бөлмеге жетіп, оның есігін қайырып тастап іште тұрған сейфке жабылды. Оған арқан салды да, жабылып қаңбақтай көтеріп сыртқа шығарды. Сыртқы есікте қарауылдап тұрған Костя деген нашақор машинаға жүгіріп барып, оны кеңсеге тақап қоймай жатқанда-ақ сейф машинаның үстіне салынып, ұрылар жабылып машинаға отырды да тайып тұрды.

	Ұрылар ол жерден он шақырым жерге жетіп жолдан шығып, қалың өскен жыңғылдардың арасына барып тоқтады. Ұрылар опыр-топыр машинадағы сейфті жерге итеріп тастап, оны бұзудың әрекетіне кірісті. Көп азаптанып жатпады, сейфтің қақпағын майыстырып ашып, оны төңкергенде оның ішінен көк тиын жерге түспеді.

	– Есіл еңбегім-ай, – деп қиналды Антонов. Сонан соң ол қасында тұрған Борисқа қарады. Қараңғы болса да Антоновтың көзi от шашып жіберетіндей болып тұрғанын Борис бірден байқады және ойын бірден түсініп қалды.

	– Маған сенбей тұрсың ғой. Машинаның дәл осы совхоздан екенін маған машинаның жүргізушісінің өзі айтқан, ақша алғаны да рас. Мен бұл жерде ешқандай жаңылғаным жоқ. Сеніңдер маған, – деп зарлап қоя берді. Антонов тісін қайрады. Егер қасында адамдар болмағанда Бористы мерт қылар ма еді, қайтер еді.

	– Бүгін ақшаны сен табатын боласың! – деді Антонов ызғарлана қалып. Борис мына сөзден шошып кетті.

	– Жігіттер, мен жаңылғаным жоқ. Машинаның жүргізушісімен темекі шегіп біраз тұрдық, таныс адамдардай әңгімелестік. Сеніңдер маған, – деп Борис жалбарына бастады.

	– Мүмкін, сен оны бақылап тұрғанда, ол сені бақылап тұрған шығар? Сондықтан өзі басқа жақтан келіп тұрып, әдейі осы совхозды атай салған болар. Ал сендей есектің миын жегендерге оның айтқаны шын болып көрінген. Мен саған не дедім? Ең алдымен кассирдің қолындағы қағазға үңілу, оның жоғарғы жағында жазылған мекеменің аты жазылған штамп деген болады, соған қара алдымен деп айттым ба? Ал сен не істедің? Артыңнан біреу қуғандай далаға жүгіргенсің. Кассир бір мекемеден, машина басқа мекемеден жалданған болып та шығуы. Сен неге айтқандарды есіңнен шығардың? Сендей есекке осы да жетер бірінші ретте, – деп Антонов Бористың жағына бар пәрменімен салып жіберді. Бористың көзі жарқ етті де, өзі сол жерде ұшып түсті. Орнынан тұра алмай қалғанын көріп тұрған Петренко пышақтың жүзін жалаңдатып құлап жатқан Бористың үстіне төніп пышағын көтере бергенде оның қолын Антонов ұстай алды.

	– Керегі жоқ. Қолыңды қанға бояма. Онсыз да қолыңнан біреудің қаны әлі кеппей жүргенде, мені бұл қылмысқа араластырма. Мен адам қанын ағызған емеспін, ондай жағдайға барған емеспін, бармаймын да. Бір түнде екі қылмыс жасадық, осының өзі жетіп артылады, ал үшіншісі тым артық болар. Есіңде болсын, біз қанішерелер емеспіз, біз ұрылармыз, – деп Петренконы кейін қарай тартты.

	– Жігіттер, осындай қызбалықтың неге керегі бар? Несіне таңырқайтыны бар, ақшаны күндіз таратып үлгірген шығар, бізді келеді деп отырды дейсіңдер ме, – дедi есі дұрыстау Константин.

	Бұлар осылай ашуын кімнен аларын білмей жатқанда алыстан машинаның жарығы көрінді. Машина бұлар барған совхоз жақтан келе жатыр еді. Машина бұлардың тұсына келгенде тоқтап, жарығын сөндіргендей болды.

	– Біз қуғынға ұшырадық па деймін. Машина осы жерде қалсын, өзіміз біртіндеп бет-бетімізбен кетейік. Бағыт – теміржол жақ. Соған жетіп ақылдасармыз. Ал қазір бәрің де зытындар, – деп Антонов бұғып жүгіре жөнелді. Қалғандары да оның артынан бүкшеңдеп бара жатты. Бұлар осылай жүгіріспен даңғыл жолды әр жерден кесіп өтіп, жүгірген бойда теміржолға жетті. Енді отырып демін алды да ақылдасты.

Басқа да қазақша кітаптар: https://t.me/kzkitap арнасында





	– Ертең қалада бірің қалушы болмаңдар. Әркім өз бетімен Тәшкенге кетуі керек. Кездесетін жеріміз Алай базардың басы. Күнде сағат онда жарты сағат сол жерде күтетін болайық. Енді анау тұрған жерде разъезд болуы керек, сол жерден кез келген пойызға отырып, қалаға жақын жерде түсіңдер. Әркім өз үйіне баратын болсын. Маған наша іздеп келмеңдер, менде наша таусылған. Тәшкенге бармай қалып қойған болса, өзін ойласын. Түсінікті ме? – деп Антонов алдымен Борисқа қарады. Көп ұзамай нашақор қылмыскерлер қалаға аман-есен жетті...

	Совхоздан тағы бір сейф ұрланды деген хабарды аудандық милициядан естігенде Төреханов өз құлағына өзі сенбегендей болып, саусағының ұшымен құлағын шүқи берді.

	– Не деп тұрсың? Қашанғы сейфті айтып тұрсың? – деп қайталап сұрап, шындыққа көзі жеткен соң телефонның трубкасын тастай салды да отырып қалды.

	– Жігіттер-ау, мынау не сұмдық? Қандай заман болды? Бірін аша алмай жатқанда, екіншісі шықты ғой, – деп отырғандарға қарай алмады. Бірақ осылай отырғанынан не бітеді, кешіктей оқиға болған жерге аттануға жиналды. Қасына бірнеше жігіттерін алып, жолға шықты. Арада бір сағаттай уақыт өтіп, айтқан совхозға да жетті. Кеңсенің алды адамдарға толып қалған. Аудандық милицияның жігіттері де келіп біраз жағдайды біліп үлгірген еді. Төрехановты көріп, олар жұмыстарын тоқтатып, атқарған жұмыстарын баяндады. Төреханов кеңсенің ішіне кіріп, касса орналасқан бөлмеге кіргенде өзіне таныс ұрлықтың белгілерін көрді: бөлмеде сейф жоқ, оны қалай алып шыққанның да ізі жоқ, аяқ киімдердің де іздері қалмаған. Бір қуанарлығы – кассада ақша қалмаған сияқты. Осының өзі Төрехановтың жүрегін орнына түсіргендей болды.

	Кассирдің айтуынша, кеше банкіден алған жиырма мың сом ақшаның он бес мыңын жұмысшыларға, тағы басқа шаруашылық жұмыстарға беріп, қалған бес мың сомын бастықтың айтуымен үйіне апарып сақтаған.

	– Ол ақшалар мынау. Мынау ақша таратқан құжаттар, – деп кассир сөмкесінен ақшаларды және тиісті қағаздарын Төрехановтың алдына қойды. Майор ол қағаздарды бір қарап шықты, кассирге айтатыны болмаған соң ақшаны да, қағаздарды да совхоздың бастығының алдына ысыра салды. Ақшасыз ұрланған сейфтің сұрауы онша жан қинамайтынын ескеріп, майор директормен де, кассирмен көп сөйлеспеді. Ұрлықтың тәсілі өзіне таныс сейфті арқан салып алып кеткен.

	– Совхоздарыңдағы машиналар түгел ме? – деді бұл директорға қарап.

	– Машинам ұрланды деген ешкім жоқ. Елдің іші ғой, машина ұрланса ендігі біреу келіп айтар еді ғой, – деп директор ауылсоветтің басшысына қарады. Ол да бұл жауапты қостаған соң, майор алып келген жігіттерін далаға шығарып алып ендігі жұмыс сейфті іздеу екенін айтып:

	– Ал сейфтер осылайша ұрлана берсе, біз ұрылардың соңынан жүгіре берейік, жүгірсек, әйтеуір, бір күні біз де қуып жетерміз. Бәлкім жете де алмаспыз мына қалпымызбен, – деді майор біреуге өкпелеп тұрғандай болып,

	Осыдан соң жігіттерін ертіп жолға шықты. Қалаға қайтып келе жатқанда барлығының көзі жан-жақта, сай-саланы қадағалап келе жатқан. Оншақты шақырым жерге жеткенде жолдың оң жағында жыңғылдың арасында жүк машинасының төбесі көрінгегндей болды да, машина тоқтап көрінген жерді анықтап қарап алып, енді жолдан шығып солай қарай жүрді. Көп ұзамай далада қалған машинаның қасына жеткенде алдымен бұзылып жатқан сейфті көріп, машина тоқтамай жатқанда оның үстіндегі жігіттер жерге қарғып түсіп, сейфті қоршап тұра қалды. Қастарына майор келгенде барып олар оның бұйрығын күтті. Бәрі де көзге таныс көрініс. Машинаның маңында бұл жолы адамдардың іздері Қиыр-шиыр түскен, ұрылар бұл жолы көптеу болғандай. Бір ғажабы: ұрылар машинаны тастап, бет-бетімен теміржол жаққа қарай бытырап қашқан сияқты. Олардың бірдеңеден қорыққанының белгісі бар. Қалаға қырық шақырымдай жерге мініп келген машинасын тастап қашуға не себеп болғанын бұл жерде болжау мүмкін болмады.

	Сарапшылар біраз із қуған соң ұрылардың іздерін теміржолға жеткізген соң машиналарына отырып, жақын жердегі разъезге соғып, сондағы тұрғындармен сөйлескенде бейсеубет ешкімнің көрінбегенін естіп, қалаға қайтты. Жолда келе жатқанда бәрі де үнсіз. «Егер ұрылар біреулерден қорықса, қалаға соқпай басқа жаққа кетіп қалуы да мүмкін. Бірақ олар ақша ала алмады ғой? Ақшасыз кете қояр ма екен?» деп ойлаған майор ұрыларды ендігі жерде табудың қиындайтынын білді.

	Майорды мазалап келе жатқан тағы бір ой болды. «Ұрылар ұсталмай, емін-еркін жүріп, бір сейфтен соң бір сейфті ұрлап, ал біздер бүгінге дейін дәрменсіз болып қала береміз бе, жоқ біздің де қолымыз бірдеңеге жете ме?» деген ой еді.

	Қалаға келген соң оқиға туралы басқарма бастығына барып баяндау мұның басты міндеті болғандықтан, енді осы міндетін атқару үшін дайындалды. Мұның табан тірейтіні – сейфте ақшаның болмағаны, яғни ақшасыз сейфтің ұрланғаны. Сондықтан қымсынбай қабылдау бөлмеге келіп, бастықтың барын білген соң ішке кірді. Тәртіп бойынша бастықпен амандасып алды да, оқиға болған жерден келгені, ұрылардың алып кеткен сейфiнде ешқандай ақшаның қалмағандығы туралы баяндап берді.

	– Иә, сонымен не болды дейсің? – деді полковник мұның жаңа ғана айтқан сөздерін тыңдамаған кісідей.

	– Тағы да бір сейф ұрланды, жодас полковник. Ұрылардың тәсілі бұрынғыша, машинамен барып, кеңсенің есігін бұзып кіреді де, сейфті арқан салып алып кетеді, сонан соң бір жерге апарып бұзады.

	– Ақшасы жоқ, бос сейфті ұрлағанына қарағанда, олар сендерді аяған ба? – деді бастық басын көтерместен. Ол қолына ұстаған бір уыс түрлі түсті қаламдарды қатты қысқаны сонша, олар сынардай болып сықырлап кетті. Ал бұл деген бастықты қатты ашу қысқанның белгісі екенін Төреханов жақсы ұққан болатын. Сондықтан бұл не жауап айтарын таппай үнсіз тұрып қалды.

	– Енді не істеу керек? Ұрылар осылай басымызға шығып, бір сейфтен соң бір сейфті ұрлап жүре бере ме, не болмаса олардың қыршыны қиыла ма?

	Майор бұл жолы да үндемей құтылғанды жөн көрді. Бастық әлі басын көтеріп бұған қараған жоқ. Қолындағы қаламдар қысып тұрған қолдан босанар емес. Әлден соң бастық:

	– Сен білмесең мен білем ұрыларды қалай ұстауды, – деп үнсіз қалды. Төреханов мына сөзді естігенде ұрыларды тезірек ұстаудың амалын бастық білген шығар деп ішінен дәме деген жылт еткендей болды да, бастыққа қарап қалды.

	– Сен білмесең мен білем, майор. Енді сенің өзіңді банкіден ақша алған күні ұрылар алып кетсін деп темiр сейфке салу керек. Олар сен жатқан сейфті ұрлап, қаланың шетіне апарып бұзып ашқанда ішінен милиция майоры шыға келсе олар жүз болса да сол жерде естерінен танып қалады. Ессіз жатқан ұрыларды сол жерде қол-аяқтарын байлау қолыңнан келетін шығар? Осындан бөлек ешбір тәсіл қалмады. Не масқара, айына бір сейфті тоқтыдай көтеріп алып кетіп жатады. Олар ұстала қоймаса, онда бір күні біздің сейфке ауыз салады. Сөйтіп екеумізді жалақысыз қалдыратыны сөзсіз емес пе, майор? Енді сол қалды оларға! – деп барып полковник оқты көздерімен үнсіз қалған майорға қарады.

	Төрехановта үн жоқ. Жай уақытта болса, полковник жаңағы айтқан сөзінен өзі де күлер еді, Төреханов та онан қалыспас еді. Бастықтың бұл сөздері майордың қытығына қанша тигенмен, бастыққа мұндай кекесін сөздерді айтуға мәжбүр етіп тұрған сейфтердің ашылмай жатқан ұрлықтары екенін, ал бұл жағдай үшін бастықтың өзін Республикалық ішкі істер министрі де аямастан ірейтінін ойлаған майор өзін әрең ұстап тұрды.

	– Несіне сейфте ақша болмағанына қуанып тұрғандайсың? Бүгін оларға ақша бұйырмаса, ертең басқа, ақшасы бар сейфті алады. Жоқ, осы сейфпен олар тоқтады деп ойлайсың ба? Сендердің дәрменсіз қимылдап жүргендерің ұрыларға ғана емес, бүкіл қала халқына мәлім. Жоқ болмаса олар енді сейф ұрлағанды қойды деуге кепіл бола аласың ба? Мынандай жұмысыңмен сен кепіл бола алмайсың! Сені осы жұмысқа тағайындауда мен қатты қателік жіберген екенмін! Боссың! Кете бер. Тек бұл жағдайды оперативтік жиналыста қарауға тура келіп тұрғанын ойлан. Дайындал, – деп Ізбакиев бұған көзімен «кет!» дегендей қарады.

	Арада үш күн өтті. Басқарма бастығының кабинетінде Төреханов пен Мықбаев отыр. Келіп отырғандарына жарты сағатқа жақындады. Ізбакиев әлі телефонмен сөйлеуден босамай жатыр. Оң жағындағы столдың үстінде алты телефон бірінен соң бірі шырылдап, бастықтың ауызы босанар емес. Кейде ол екі трубканы екі құлағына тосып бір өзі екі кісімен кезек-кезек сөйлесетін де кездері бар. Телефон соғу саябырсығанда барып ол:

	– Қане сөйлеңдер, – деді ол аман да жоқ, есен де жоқ.

	– Сейф ұрлайтындардың соңына тікелей түскен сияқтымыз. Олардың кейбіреуінің аты-жөні де анықталған сияқты. Бірақ, алдымызда көп жұмыстар тұр, себебі, олар осы қаланың тұрғындары болғанымен, бұл жерге анда-санда бір соғып кететін сияқты. Екіншіден, бізге олардың жиналатын жерін анықтаудың өзі қиын жұмыс болғалы тұр, себебі, олар өз үйлерін паналамайтын сияқты. Бірақ көп ұзамай біз олардың ізіне түсуімізге жол ашылады, – деді орнынан түрегелген Мықбаев.

	– Сонда қашан ұсталады олар? Олардың аты-жөні белгілі ме? Белгілі болса неге іздемейсіңдер?

	– Көп ұзамай ұстаймыз. Біздің іздеу шеңберімізде Петренко Владимир деген бар. Ол бізге бұрыннан белгілі қылмыскер. Ауыр қылмыс жасап мұнан үш-төрт жыл бұрын қашып кеткен. Соның қалаға келіп кеткенін көрген кісі бар. Онан басқа күдікте және іздеуде жүрген Бөкей Тышқанбаев, Ербол Бисенғалиев, Сергей Ким дегендер бар. Бұлардың барлығы нашақорлар.

	– Олар нашақорлар болса, сейфтердің ұрлығына қандай қатысы бар, – деп бастық шап ете қалды.

	– Нашақорларға барлық уақытта көп ақша керек. Наша деген олар үшін алтыннан да бағалы. Сондықтан сейфтерді осылар ұрлауы мүмкін деген сенім зор менде.

	– Әй, мынауың ұрыларды іздеп жатыр десем, нашақорларды іздеп, өз бетімен жүрген адам ғой? Бұған сен не дейсің? – деп бастық Төрехановқа қарады.

	– Біздің жігіттердің ойынша, ұрылар бұл жердікі емес, олардың сейфті ұрлаған соң ізім-қайым жоқ болып кететіні бізді осындай жорамалға келтіріп отыр. Алғашқыда біз де ұрыларды осы қаланың тұрғындары шығар дегенбіз. Сондықтан ұрылар туралы бізде де, аудандық милиция қызметкерлерінде де ешқандай мағлұмат жоқ, құр қолмыз. Тек мына Мықбаевтың жігіттері, нашақорлармен айналысып жатыр, сейфті ұрлаған солар деген болжаммен. Осылай деп сенім білдіретін тек осылар. Әйтпесе басқаларымыздың жағдайы мүлдем нашар, – деді майор орнынан түрегеп.

	Бастық енді біраз ашуынан қайтайын дегендей болды ма, дауысы бәсеңдеп, жүзі жұмсарғандай болды.

	– Мықбаев нашақорлармен айналыса берсін, ал сендер ұрыларды ұстаудың шарасымен айналысыңдар. Нашақорлар ұсталып, сейф ұрлағандары дәлелденсе құба-құп. Қалай болмасын, ұрыларды табу керек. Белгілеген шараларыңды қайтадан қарап шығыңдар, жандандырыңдар. Сұрақтарың болмаса боссыңдар, – деген соң екі майор бастықтың кабинетінен шыққанша асықты.

	– Кабинеттен шыққан соң Төрехановқа Мықбаев тағы жымиып күлді.

	– Әй, сен осы жымиғаныңды қашан қоясың? Жұрт жымимақ түгіл жылайын деп жүр. Маған көрсетпе жымиғаныңды! – деді Төреханов.

	– Ашу үстінде адам аяғының астын да көрмей кетеді, ақылды ойдан жұрдай болады. Сондықтан бар уақытта көңілдің қошын сақтай білу керек, бұл менің әдетім. Қандай жұмыс болмасын, көңілдің қошымен бастаса, бар уақытта ойдағыдай аяқталады. Мен күліп жүріп жұмыс істемесем, ұтымды шешім таба алмаймын.

	– Сен жаңа бастықтың алдында ұрылардың бірімен әңгімелескен адамдай сөйледің. Ал сенің іздеп жүрген нашақорларыңның сейфтің ұрлықтарына қатысы болмай шықса не дейсің? Осыны сол жерде ойламадың-ау деймін. Байқа, кейін саған мен күлетін боламын, тек сен сияқты жымиып емес, бар даусыммен айқайлап күлермін. Солай болатын шығар. Бұл тәсілмен сейф ұрлау деген сенің іздеп жүрген майда-шүйде нашақорларыңның қолынан келе бермейтін шығар, – деп Төреханов Мықбаевты бір саты төмендеттім деп ойлады. Бірақ Мықбаев бастығының мына сөздеріне үн қатпады, тек таңырқанып, оның бетіне қарап қалды да:

	– Мұны қалай түсінуге болады? Сіз осы сейф ұрлаушылардың ұсталмағанына тілектес сияқтысыз ғой? Егер осы сөзіңді, – деп Мықбаев «сенге» көшті де, – осыдан екі жыл бұрын менің қарауымда жүргеніңде естігенімде, мен саған сатқынсың дер едім! Ал қазір олай деп айта алмаймын, себебі, сен маған бастықсын, ал маған бастықтың алдында бар уақытта әдептілікті сақтау керек. Мен ата-анамнан солай тәрбиеленгенмін. Бұрын қызметте мен сенен жоғары едім, енді сенің лауазымың жоғары. Лауазым деген көп жігіттерді мас ететіні көпке мәлім. Ал мен бастық болып тұрғанда саған қатты сөз айттым ба? Сенің қызмет атқаруда кемістігің аз болып па еді? Соның бәріне шыдаған, төзген, тәрбилеуден шаршамаған кім? Міне лауазым деген адамды қалай тез өзгертіп жібереді!

	Ал енді әңгіменің әділдігіне көшсек, бұл екі сейфтің ұрлығымен айналысу менің жұмысым да емес қой? Оның екеуі де ауданның жер көлемінде болғанын саған дәлелдеудің керегі жоқ деп білем. Сондықтан оларды ашу, біріншіден, аудандық милицияның міндеті, екіншіден, сенің міндетің! Мен қалада болған қылмыстар үшін жауап беретін адаммын, ал қазіргі жүгіріп жүргенімнің мақсаты біреу: олар келешекте қалада сондай қылмыстар жасамасын деп алдын алып жатқаным. Мені осылай басынып, екі сейфтің ұрлықтарын ашасын, ашуға міндеттісің деп намысыма тиетін сөздер айтатын болсаңдар, онда мен өз жұмысымды істей берем, ал сен сейфтеріңмен өзің айналыса бер. Саған ерегіскен соң сейф ұрлаған ұрыларға шықсам да, олармен жұмысым болмайды. Әркім өзіне жүктелген жұмысын атқарсын! – деген Мықбаев орнынан тұрып, кабинеттен рұқсат сұрамай-ақ шығып кете берді.

	Бұл оның көптен бергі ашуланғаны болатын.

	Кабинетте жалғыз қалған Төреханов ойланып қалды. Ақылға тез келді, қайғы болып жүрген сейфтердің ұрлығы да бірден ұмытылды. Жасына қараса өзі Мықбаевтан көп кіші. Ол соғыста қан кешіп жүргенде бұл етегі жабылмаған бала еді. Оның қарауында кеше ғана жай қатардағы қызметкер еді, тек наны көтеріліп, облыстық аппаратқа үлкейіп, бөлім бастығы болды. Сонан соң, Мықбаевтың тәжірибесіне жетуге өзіне әлі «көп заман» бар сияқты. «Неге мен оның қатесіне қуанып қарқылдап күлуім керек? Шынында да істің сәтсіз болғанына тілектес адамдай болдым ғой? Бұл не? Қызғаныштық па? Көре алмаушылық па? Өзімшілдік те? Неге оның намысына тиетін қыршаңқы ащы сөздерді айттым? Шынында ол тек қалаға жауап береді ғой?» деп опық жеген майор өзінің үлкен қате жібергенін біліп, кабинетінен шыға жүгірді. Ол жүгірген бойда бірінші қабатқа түскенде Мықбаев кезекшілермен дым көрмеген адамдай сөйлесіп далаға шығуға бет алғаны сол еді, артынан «Мұқа, тоқтай тұршы» деген дауысты есітіп тоқтап, артына қарады.

	– Не болып қалды? – деді ол Төрехановты көріп.

	– Айтылмаған бір әңгіме бар, Мұқа. Бес минутқа маған көтерілейікші, – деп ол Мықбаевты қолтықтап, екінші қабатқа көтерілді.

	Мұратбайдың байқауынша, Төрехановтың жүзінде абыржығандықтың белгісі бар еді. Кек сақтамайтын Мықбаев өзінен бойы екі есе биік, жуандығы да соған жақын Төрехановтың қолтығының астында кете берді. Кабинетке келген соң Мұса Мұратбайдың екі қолын қос-қолдап қысып тұрып:

	– Кешір мені, Мұқа! Мен қателестім, қателескен емес-ау, алжып кеттім бе деймін. Мұнан былай екеуміз де бірімізді бастық демей, бұрынғыша санайтын болайықшы. Бастық болған адамды ит жесiн. Бастық боламын деп адамдығымнан айырылып бара жатқан сияқтымын. Мына құрып кеткiр сейфтердің ұрлығы мені жынды етіп жіберді. Үйге барғанда да отымның басындағыларға мейірімсіз, қатал болып барамын, оларды қуырып жеймін. Білмеймін не істерімді. Әйтеуір тас жүрек болып барамын. Мұның қайда апарып соқтыратынын жаңа сен кеткесін ғана білдім, саған орынсыз ауыр сөздер айттым. Мұқа, мені бастық демеші, мейлі кім отырса да.

	Мен қазір аяғымның астында басып тұрған жерді де байқап тұрғаным жоқ, – деп Мұса Мұратбайға жалынышты түрмен балаша қарай берді оның қолын алақанынан босатпай.

	– Жарайды. Әңгімені енді отырып айтайық. Сен мені тыңдап ал. Ұрылардың жақында ұсталуы ақиқат. Оларды мен ұстаймын! Олардың екі сейфті алғанын да мен дәлелдейтін боламын. Маған енді олардың басшысы кім екенін анықтау ғана қалып тұр. Ол күн де алыс емес. Саған тағы да айтам: сен маған күліп үлгірмессің. Ең соңынан күлетін мен боламын. Бітті! – деп Мұратбай әдетінше өз сөзін осылай аяқтады. Мұнан соң екеуі де үнсіз отырып қалды. Тек Мұсаның не ойлап отырғанын Мұратбай білгісі келуге тырыспады, ал өзінің ойы қаладағы теміржолдың арғы бетінде көшіп жүрген бұлттардай еді.

	– Сонымен, іске сәт деп, жұмысты әрі қарай жалғай беру керек пе, жоқ ендігі жерде өздерің айналысасыңдар ма? – деді шамалы отырған соң Мұратбай, бастықпен арада ешбір ащы сөз болмағандай.

	– Қала сенікі ғой. Ұрыларды тек мен ұстаймын деп отырсың. Несіне сенікі, менікі дейтіні бар. Жақындап тұрған жұмысты аяғына дейін жеткізген жөн болар.

	– Мен сейфсіз-ақ оларды нашақорлар ретінде ұстауым керек, ал сейф менде екінші кезектегі нәрсе. Сейфтің маңайында әлі көп жұмыстар атқару керек.

	– Жоқ, Мұқа, сейфті тоқтатпа, – деп өтінді Мұса.

	Осыдан соң Мықбаев шығып кетті. Ол кеткен соң Төреханов көп ойланды. «Не айтуға болады бұл майорға? Онымен оперативтік жұмыстарда таласу деген мүмкін емес. Ол асығып, аптығып жатпайды, сөйтіп жүріп көздеген мақсатына жетеді. Міне, нашақорлар жөнінде көп жұмыстар істеді. Кім біледі, оның басында қандай оперативтік тәсілдердің дайындалып қойғандарын. Бұл майор оперативтік тәсілдердің таусылмас қоры емес пе! Басындағы жүздеген мағлұматтарды шашыратпай, бір бағытта, керек жерінде өз орнына, пайдасы болатын жерге ғана қолдана алатыны қандай? Тап қазір осы екі ұрлықты ашудың тетігі осы майордың қолында сияқты.»

	Арада екі-үш күн өткенде Мықбаев Төрехановқа келіп, ұрылардың маңында жиналған көп мағлұматтардың бар екенін aйтты:

	– Біздің «Нарком-Ан» операциямыз бойынша, нашақорлардың жиналатын жері теміржолдың арғы жағында Орынбор көшесінде, бірақ ол үйде ұзақ болмайтын сияқты. Негізінде олар сол үйінде тек басқа жақтан келгенде ғана тоқтап, бір-екі күн болған соң орталықта тағы бір жерге түнде ғана жиналатын сияқты. Міне осы соңғы жиналатын жері олардың наша шегетін жері болуы керек. Бұл екі үйдің екеуі де Антонов дегендікі. Ол бізге бұрыннан белгілі. Бұрын сотталған. Тек біздің қалаға сирек келеді. Бізге тиген мағлұматтар бойынша, ол көптен бері әке-шешесімен бірге Украинаға кеткен деген болатын. Ол жақта әкесі пияз егумен айналысады.

	Ал соңғы жиналған деректерге қарағанда, ол нашақорларды кейінгі кездерде осы қалаға ертіп келіп, бірнеше күн болып, сонан кейін ізім-қайым жоқ болып кететін көрінеді. Оларды қалаға келгенде де оңайлықпен көру мүмкін емес. Олар нағыз жарғанаттар, қараңғылықтың адамдары, қара түнде күндізгідей көретін бəлелер. Сейфтің екеуі де осылардың жұмыстары деген күдік менде күннен күнге көбейгендей. Сонан соң..., – деп Мықбаев құпиясын айтқысы келмей үнсіз қалды. Төреханов оны қанша әңгімеге тартса да ол жарылмайтын тастай болып қала берді...

	Қараша айының бас кезі. Күн бұл жылы да тамаша болып тұрған. Ағаштардың алтындай боп сарғайған жапырақтарынан жерге түскені әлі шамалы. Күндіз түгіл түннің өзі керемет жылы болып, ала жаздай соққан жел таусылғандай болғанына екі аптадан асқан. Қала болсын, дала болсын, тек ағаштардың жапырақтарының сарғайғаны болмаса, көктемнің күніндей құлпырып тұр.

	Қалалық милицияның алдынан теміржол вокзалына баратын көше өтеді де, түнде парктен қайтқан жастар осы көшемен лек-легімен қаланың шығыс бөлігіне өтіп жатады. Осындай түндердің бірі. Көшедегі халықтың жүрісі аяқталуға жақын қалған. Солардың ішінен абайлап қараған адамға қалалық милицияның маңы ерекше болып көрінер еді. Милиция бөліміне асығыс келіп жатқан адамдар бірі кіріп, бірі шығып жатыр. Машиналар да жиналып қаз-қатар қойылған.

	Милицияда күндіз-түні адам толастамайтыны жұртқа мәлім. Сондықтан мына көрініске өтіп жатқандар онша көңіл аудармағандай. Бірақ бұл көрініс бүгін тек емес еді.

	Түнгі сағат екіден өткенде, табан астында үйлерінде дем алып жатқандарға дабыл қағып, бәрін жедел шақыруға тура келген. Олар тәртіп бойынша, жарты сағаттың ішінде бөлімге керек. Келгендер клубқа жиналып жатты. Алғашында тым-тырыс болғанымен, бастықтар келе қоймаған соң отырғандар әзілге, күлкіге басып жатты. Неше түрлі өтіріктер шындай болып айтылып жатқан болатын. Кенеттен сау етіп кіріп келген бастықтарды көріп, жиналғандар орындарынан ұшып тұрды. Келгендердің ішінде қалалық милицияның бастығы милиция полковнигі Сағымбаев, сонан соң майор Төреханов, тағы екі кісі бар. Тек бұлардың ішінде Мықбаев көрінбеді.

	– Көп отыратын уақыт жоқ. Қазір осы жерде бірнеше топ құрамыз. Бір топ теміржол вокзалына барады. Бір топ Төреханов пен Мықбаевтың қарауында болады. Қалған жігіттер осында дайын отыратын болады. Бір топ көшелерді аралайтын болады, олардың жүретін бағыттары белгіленген. Екінші топтың алдында өте қауіпті және жауапты жұмыс тұр. Олармен жеке әңгіме болады, – деп Сағымбаев жаңағы айтылған топтарға кіретіндердің аттарын айта бастады. Жігіттер кеткен соң Сағымбаев Төреханов бастайтын топты алып қалып, олардың қандай жерге баратынын, алдында тұрған жұмыстардың мәнісін айтып берді де, іске сәттік тілеп бөлімде қалды да, Төреханов өзіне бөлінген топтағы жігіттерді ертіп келе жатып қосымша тапсырмаларды айтып берді. Он екі жігіттен тұратын топ келе жатқанда олардың артынан қиын жағдай бола қалған жағдайда көмекке деп тағы он жігіт еріп келе жатқан.

	Бұлар теміржолдың арғы бетіне өтіп, бір көшеге жетіп тоқтап, әрі қарай жүрудің тәртіптерін тыңдады. Мұнан соң бірінің артынан бірі жүріп отырып, бір көшенің тар жеріне келгенде бұлардың алдында жердің астынан шыққандай шыға келген біреу пайда бола кетті. Топтың алдында келе жатқан Төреханов әлгі адамнан кімсің деп сұрамай, қайта сыбырласып сөйлесіп жатты.

	– Жігіттер, бұл өзіміздің Мұратбай ғой, Мықбаев. Саспай-ақ қойыңдар, – деді жаймен ғана сыбырлағандай болып.

	– Қонақтар түгел келгені қашан, ендігі ұйқыға кеткен болулары керек, терезеден көрінген жарықтың сөнгеніне бір сағаттан асты. Ал қазір сағат екі жарым, – деді Мықбаев. Сонан соң жігіттерге қараңғы үйдің ішінде ұрыларды қалай тауып алудың тәсілдерін айтып берді. Операцияны қалай бастап, қалай аяқтау керек екенін қысқаша тағы айтты. Енді бәрі ілгері жүрді. Бір үйге жетіп, Мықбаев бір жігітіне қораның жабық тұрған есігін аш деп тапсырды.Дарбазаны оп-оңай ашып, мысықша жорғалаған жігіттер үйдің есігіне келіп, тірелді. Жаңағы жігіт құлыптардың небір түрлерін ойыншықтай ашып машықтанған екен, сыртқы есікті оңай ашып берді.

	Үйге он жігіт жайлап кіріп, есікті ішінен іліп алды да, енді кіргендер ауызғы бөлмеде өз орындарына тұра қалды. Көздерін қараңғылыққа үйретіп алған соң, ішкі бөлмеге кіруге кірісті. Есікті ашық шығар деп тартып көріп еді, ол ішінен құлыпталған болып шықты. Оны ашу қиынға соқты, себебі, ұйықтап жатқандарды оятып алу қаупі зор еді. Ал нашақорлар қаруланған болса, олар ештеңеден тайынбауы мүмкін. Жан қысылғанда туған анасын да аямайтындар болады.

	Сондықтан сақтықта қорлық жоқ деген Мықбаев сәл ойланып алды да, қасында тұрған жігіттің құлағына сыбырлады. Ол жігіт абайлап далаға шыққанда Мықбаев есікті ішінен іліп алды да, жігіттерін кішкене бөлмеге жасырып қойды. Сырттағы жігіт есікті қақты. Сонан кейін терезенің әйнегін жайлап тықылдатып ұрды. Сонан соң ол тағы да есікті қаққанда ішкі бөлменің есігі ашылып, бір әйел сыртқы есіктің алдына барып: «Бұл кім?» деп сұрады.

	– Сізге жедел телеграмма бар Украинадан, – деді сыртта тұрған.

	Әйел «құдайым-ай, не болып қалды екен» деп есікті аша бергенде сыртта күтіп тұрған жігіттер оның аузын басып лақтай көтеріп машинаға ала жөнелді., ал іштегі жігіттер лап қойып үлкен бөлмеге кіре бергенде Мықбаев электр шамын жарқ еткізіп жақты да қайта сөндіріп тастады. Үлкен бөлмеде жерде жайғасып жатқан жеті адамды жігіттер бас салып, қараңғыда опыр-топыр болды да қалды.

	Нашақорлар естерінен танғандай үйде не болып қалғанын білмеді. Айнала ырс-ырс етеді, кіммен кімнің алысып жатқанын білу мүмкін емес. «Мен болдым» деді бір дауыс. Мұнан соң осындай дауыс алты рет шыққанда Мықбаев электр шамын жарқ еткізді. Үйдің ішіндегі көрініс адам таңырқағандай еді: әр ұрының үстінде екі сарапшы, нашақорларды тырп еткізбей тастапты. Орындарынан тұрып, жігіттер киімдерін түзеп, жөндеп, қағынып жатты, жүздерінде бір қуаныштың белгісі бар, ұрылар союға дайындалған қойлардай жеті жерде томпайып жатыр. Кейбіреуі ыңырсып та қояды, шамасы, қараңғыда жігіттер қаттырақ қимылдаған болулары керек. Бір-екеуі оқты көздерімен айнала толып кеткен адамдарға тесіле қарайды. Дәл осылай болып қолға түсеміз деген олардың ойында болмаған шығар.

	Нашақорлар осылай жата тұрсын, енді үйдің ішіне тінту жұмысына кірісті. Жігіттер қанша қараса да наша табылмады. Енді кетпек болып тұрғанда Мықбаев от жағатын пештің жанында қуыста тұрған күл салған шіріген шелекке назар аударды. Үйден шығып бара жатып, ол қайта оралып, шелекті қолына алды. Бұл кәдімгі темір шелек, іші толған күл. Мықбаев қасында тұрған жігітке тағы бір шелек пе, болмаса керсен болса да тауып әкел деді. Басқа бөлмеден кeрсeн алып келген соң шелектегі құлді жайлап соған аударды. Бірақ күлдің ішінен ештеңе табылмады. Босап қалған шелекті олай аударып, былай аударып қарады.

	– Мына шелекте не бар? – деді Мықбаев бұларға қарап жатқан Антоновқа.

	– Құр шелек екенін көріп тұрған жоқсыз ба? – деді ол сұраққа сұрақпен жауап беріп. Дегенмен Антоновтың жүзінде сол күлгеннің белгісін байқап қалған Мықбаев шелекті ұстап тұрып:

	– Мен саған қазір көрсетем шелектің құр екенін! – деп шелекті жерге төңкеріп қойды да, түбін саусақтарымен қағып көрді де, дыбысқа қарап оның түбінің екі қабат екенін бірден білді. Қалтасынан шаппалы пышағын алып, шелектің түбін ішкі жағынан әр жерден шертіп жіберді де, оны қайтадан төңкеріп қойып, түбінен тағы ұрды. Сол-ақ екен, шелектің ішкі түбі дөңгеленіп түсе қалды, ішінен төрт бөлек оралған қағаздар шықты. Оларды ашып қарағанда ішінде қағаз қалталар бар екен, іші толған нашалар болып шықты

	– Мынау не? – деді Мықбаев қасында тамашалап тұрған Төрехановқа.

	– Оны мен тықты деп тұрсың ба? Мынадан сұра, – деп майор теріс қарап қалған Антоновты көрсетті. Дегенмен, күндіке тінтіп үйден ештеңе таба алмай тұрғанда мына табылған наша нашақорлардың сейфтердің ұрлығына қатысы барлығын әшкерелеудің кепілі болып көрінді майорға.

	– Иә, Ан, енді сенімен мен басқаша сөйлесетін боламын, – деді Мықбаев Әлі байлаулы жатқан Антоновқа қарап. Антоновта үн жоқ.

	– Әзірге сен үндемейсің. Кейін үнің де, тілің де шығатын болады, – деп Мықбаев нашаларды қағаздарына орап шелекке салды. Нашақорлардың аяқтарын босатып, екеуден, үшеуден машинаға отырғызып алып кетті. Мықбаев кетерде алғашқы ұсталған әйелді үйінде қалдырды. Қалалық милицияға келген соң нашақорлар бөлек-бөлек камераға қамалды. Үйді, қораның ішін қанша тінтігенімен сейфтерді бұзуға болатындай сайман табылмаса да, Мықбаев нашақорлардың екі сейфтің ұрлығына тікелей қатысы бар деген үмітін үзбеді.

	– Не қыламыз, сейфтердің ұрлығы туралы жауап алып, байқаймыз ба? – деді шыдамай жүрген Төреханов Мықбаевтың кабинетіне келіп отырған соң.

	– Ол не береді? Бізде қазір оларға анашадан басқа айтатын айғағымыз жоқ. Айғақсыз сейф туралы әңгіме қозғасақ, олар тарс жабылып қалады да, ауыздарын ашпайды. Маған тезірек Антонов турасында ойлаған жұмыстарымды орындауым керек. Сонан соң ғана айғақтарды бетке ұстап сейфтердің ұрлығы туралы сөз қозғауға болады.

	– Сонда қалай?

	– Мұны кейін саған айтам. Менің «Нарком-Ан» операциям? Әлі өзінің мақсатына жеткен жоқ. Онда көрсетілген барлық комбинацияларымды орындаған соң менде ешбір құпия қалмайды, – деп Мықбаев бастығына шешілмеген күйде қала берді.

	Антоновтар бұрын теміржолдың арғы жағында өздерінің жеке үйінде тұрған. Антонов Сергей Иванович, не себептер болғаны белгісіз, әйелін жалғыз баласымен тастап, басқа әйелге үйленіп, Ресейге кетіп қалған болатын. Әйел қолындағы Слава деген баласы мектепте оқып жүргенде бір кәріс жігітке тиген бе, жоқ па, біреулер заңды байы емес, көңілдесі деп те атайды. Қалай айтса да сол жігіт Славаның шешесімен бір үйде өмір сүріп жатады. Славаның өгей әкесіндей болған кәрістің қаланың орталығында жеке жақсы үйі болған, бірақ ол үйде ешкім тұрмаса да, кейде қаланың ортасына келгенде Слава сол үйде болып жүретін. Кейін өгей әкесі мен Славаның шешесі Украйнаға кетіп, сонда пияз егумен айналысып, ала жаздай сол жақта болып, қысқа қарсы елге оралатын.

	Міне сол орталықтағы үй жылына тоғыз ай бойы бос тұратындықтан келе-келе нашақорлардың ұясына айналған. Осының бәрін «Нарком-Ан» операциясының нәтижелерінің арқасында Мықбаев анықтаған еді. Нашақорлар ұсталып, қамауға алынған соң сейфті ұрлағандардың саймандары сол үйден табылады деген Мықбаев өзінің шараларын құпияда ұстап, бастығына шешіле қоймаған себебі осы болатын. Мықбаевтың ойынша, сол үйден құрал-саймандармен бірге ұрланған ақшалар да табылуы мүмкін деген. Бірақ табылған ақшалармен сейфтің ұрлығын дәлелдеу қиын еді. Сейфтің ұрлығын тек құрал-саймандар табылған жағдайда ғана ғылым жетістіктерінің көмегімен дәлелдеуге болатыны белгілі.

	Бірақ Мықбаевты тағы бір ой толғандырды: «Жарайды, іздеген үйді табармыз, ақшаларды да, құрал-саймандарды да табармыз. Егер ол үйден тығулы ақша сейфтен ұрланған ақшалардан көп болып шықса не болады? Ертең Антоновтың ата-анасы ол ақшалар біздің пияз егіп тапқан ақшаларымыз десе не болады? Болмаса Антонов Славка деген бәле тек наша шегіп қоймайды, ол шегуден гөрі көбіне наша сатумен айналысатыны белгілі. Ендеше нашақорларды табылған көп ақшаларды сейфтен ұрлаған деуге табан тірейтін айғақ болмайды. Не болса да сейфтің ұрлығын тек құрал-саймандармен ғана дәлелдеуге болады» деген Мықбаев алда тұрған оперативтік шаралардың беретін нәтижелерінен зор дәмеленді.

	– Осы өзін дәмелендірген ойлардан кейін ол тағы да ақша дегенге қайта-қайта орала берді. Ойланып, ойланып: «Славка сияқты арамтамақ, еш жерде жұмыс істемейтін, сұйық жолға түскен бала тұрғанда неліктен оның өгей әкесі не істесең соны істе деп үйіне көп ақшаларын қалдырып кетер екен? Бұл мүмкін емес! Маған шамалы күн өте күрделі шараларды іске асыру қажет, сонда көп нәрсеге көзім жетер. Ұрылар қолда. Сейфтердің ұрлығы туралы ештеңе табылмаған күнде ұсталғандар нашақорлар ретінде бәрібір жауапқа тартылады» деп ойын қорытты ол.

	Мықбаевтың ұзақ ойлармен отырып қалғанын байқап отырған Мұса:

	– Саған бір сұрақ. Өгей әкесінің үйінің қайда екенін Антоновтың өзін осында алдыртып, неге сұрамасқа? – деді шыдамы жетпей отырғандай болып. Төрехановтың бұл сұрағына жауабы болса да Мықбаев үндемеді. «Мұндай жағдайда Славка өлсе де шынын айтпайды. Камерада қамауда отырғандарға сырттай сыбыр естілмейді немесе камерадан сыртқа сыбырлаған жетпейді деуге сене беруге болмайды. Маған сол үйді өзім тауып: сейфтердің ұрлығына байланысты айғақтар табуым керек. Сонда ғана көптен бері жүріп жатқан «Нарком-Ан» операциясы сәтті аяқталады» деген ол тағы да бастығына ашылмады, келешекте біраз шараларды іске асыру туралы ақылдасқысы келмеді. Мықбаев та көп жағдайда оперативтік комбинацияларды оған қатысы жоқ адамдарға, тіпті бастық болса да жариялауға болмайтын кезеңдер туатынын қатаң сақтайтындардан болатын.

	– Бұл туралы сұрауға да кезек келер, қажет болған кезде сұрармыз, – деп қоя салды Мұратбай.

	– Әттең, ата-бабаларымның заманы болса, мына жұдырықтың күшін бір рет көрсетсем, бұлар сейфтерді қалай ұрлағанын, ақшаларды қайда тыққанын қойша мңыарап айтып берер еді. Көрмейсің бе, мұрындарынан боғы ағып жүргендермен әуре болып, бір ауыз сөз сұрауға қорқып отырғанымызды, – деп Мұса сом жұдырығымен столды қойып қалды ызаланып кеткендей болып.

	– Тапқан екенсің сенің жуан жұдырығыңнан қорқатындарды! Сен милицияда істеп жүріп, күніне заңға бір рет қарауға мұрша таба алмайсың. Ал олар болса бірнеше рет заңды оқиды. Оның үстіне ұрып қылмысты мойындаттыру деген екі ұшты және адамгершілікке жатпайды ғой? Онда жазықсыз адам сенің жуан жұдырығыңды көріп, қорыққанынан өзін өзі жазықтымын деп саған жауап береді де, ертең сотқа барғанда сол жауабынан айнып шығатынын ойламайсың ба? Жұдырықсыз-ақ мен жасадым қылмысты деп өз еркімен мойындаған күнде де оның мойындағанын нақты айғақтармен дәлелдемесең іс соттан қайтып келеді де, оның қайта тергеуінің немен бітетінінен хабарың бар шығар.

	Сондықтан мені сен асықтырма. Бітті!..

	Нашақорлар түгел ұсталған соң түнде үйінде ұйықтап тұрып, Төреханов ертеңгісін жұмысқа келген соң басқарма бастығына барып сәлем берді.

	– Бүгін келіннің қасында болып шыққаның көрініп тұр, ажарың кіріп қалыпты, – деп Ізбакиев көңілдене күлді.

	– Оныңыз рас, жолдас полковник. Үш айға жуық болды, келiнiңіз түгіл үйді көрмей жүргенімізге. Кеше нашақорлар түгел ұсталды да, көңілім шамалы болса да тынайын деген соң үйге барып, тамақтанбастан ұйқыға кетіппін, сонан ертеңгісін бір-ақ ояндым.

	– Ал ұстағандарың не деп жатыр? Ақшалар табылатын түрі бар ма?

	– Олармен сейфтің ұрлығы туралы сөйлесуге ертерек болып тұр.

	– Неге олай дейсіңдер? Оларды демін алсын, есін жинасын деп аяғандарың ба? Өйткенше есін жинатпай алқымнан алып қыспайсыңдар ма? Олар енді камерада жатып әбден ойланады да, сендерге құйрығын да ұстатпайтын болады. Оларды ойландырмау керек еді. Темірді қызған кезде соқ деген бар емес пе, майор?

	– Сол темір олар үшін қызып, әлде қашан суыған, ал бізге әзірге қызбай тұр, жолдас полковник.

	– Қалайша? Олардан түнде ұсталысымен қамап қойып жауап алғанда, ендігі ең болмағанда біреуі ши шығарып қалатын еді. Ал сендер оларды ұстағандарыңа мәз болып, өздеріңе де, оларға да дем алып, ойланыңдар дегендей мәулет бергенсіңдер. Мен қазір жоғарғы басшыларға не айтамын? Ұрылар ұсталып, олар қылмыстарын мойындады деудің орнына дем алсын, ойлансын деп ұстап отырмыз қамауда деймін бе? Шақыр әлгі Мықбаев дегеніңді! Бұл не масқара! Мұны қалай түсінуге болады? – деп, бастық шатынап кетті. Бастықтың дауысы қатты шыққан соң отырған Төреханов орнынан ұшып тұрды әдеті бойынша. Бастық тағы не айтар екен деп бұл әлі қақиып тұр. Үн жоқ. Осылай құтылу деген қалыптасқан тактикалық тәсіл.

	Бастықтың қаһары шамалы қайтайын деген соң майор оған Мықбаевтың айтқан ойларын баяндады. Енді бастық та үндемей қалды.

	– Жарайды, мен сендерге түске дейін мәулет берейін. Сағат үште істің барысын маған келіп баяндаңдар. Тағы нең бар?

	– Түсінікті, жолдас полковник, – деп Төреханов тездетіп кабинеттен шығып кетті. Бұл кабинетіне кіріп отыра бергенде телефон шырылдады. Трубканы көтергенде сөйлеп тұрған Мықбаев екенін таныды:

	– Не болып қалды?

	– Тез жет жігіттеріңмен! – деп Мықбаев өзінің тұрған жерін айтты. Оның іздеп жүрген үйін тапқанын іштей сезіп, Төреханов. жігіттерімен аттанды.

	– Мынау Антоновтың өгей әкесінің үйі. Қазір оның өзін жігіттер айдап әкеледі осында. Есігін өзіне аштырамыз да, көзінше тінту жүргіземіз, – деді Мықбаев бастығына.

	Әдемі салынған үй. Жеке қора. Теміржолдың арғы бетіндегі үйден бұл көп кейін салынған екені көрініп тұр. Тек күтім болмай, көнере бастағаны байқалады. Дарбазасынан адам түгіл, тышқан жорғалауы мүмкін емес.

	– Көршілері кімдер?

	– Бәрі өздері, – деді Антоновтың өгей әкесін мегзеген Мықбаев.

	Төреханов тағы сұрақ қойып үлгірмеді, машинамен Антоновты айдап, қораға ертіп келді. Антонов машинадан түсіп жатқанда Мықбаев оны «Қашамын деп ойыңа келмесін, табанда атып тастаймын! Сен нашамен ғана заң алдында жауап берем деп ойлама. Түсіндің бе?» – деп қатаң ескертіп қойды. Сонан соң оған:

	– Мына дарбазаны аш, сонан соң үйдің де есігін өзің ашатын боласың, – деп Мықбаев оның киімдерін тінткен кезде алынған бір топ кілттерді оған ұсынды. Есіктер ашылмастан бұрын Мықбаев Антоновтан көз жазушы болмаңдар деп жігіттерін қатаң ескертіп алды.

	Дарбаза да, үйдің есігі ашылып, келгендер топырлап үйге кірді. Есіктен кіргенде-ақ сарапшыларға бұл үйдің іші нашаның көк түтініне әбден ысталғандығы бірден белгілі болды.

	– Өзің тауып бересің бе, жоқ біз тауып алайық па? – деді Мықбаев үйге кірген соң Антоновка карап.

	– Не іздейтіндеріңізді қайдан білейін. Алып келдіңіздер, есікті ашып бердім, іздей беріңіздер. Менің іздейтін бұл үйде ештеңем жоқ.

	– Сейфтерден ұрлаған ақшаларды іздейміз. Оның барлығын сендер түгел жұмсай қойған жоқсыңдар. Басқалар жұмсап үлгіргенмен, сен үлгірген жоқсың. Сен ақшаны жақсы көресің, сондықтан оларды сақтай да білесің. Сен наша шегіп қана қоймайсың, сонымен қатар тарататын да адамсың. Сен басқа қалалардан сатып алып, ең алдымен сыбайластарыңа сатасың, сонан соң басқа сұраушыларға қымбатына тарататыныңды біз жақсы білеміз. Сондықтан өзің тауып бергенің келешегіңе пайдалы. Ойлан. Айтқан сөзге түсінбейтін адам емессің. Болмаса өзіміз табамыз да сілеңді тастай қатырамыз. Анашадан гөрі сейфтерді ұрлағаның ауыр қылмыс болатынын жақсы білуің керек. Сонымен не дейсің? – деп Мықбаев тікелей шабуылға шықты. Төреханов болса мұның мынандай ашық шабуылға шыққанына таңырқанды. Әлі тінту басталмай жатып, ештеңе табылмай жатып, бірден сейфтердің ұрлығынан бұл неге сөз қозғады екен деп түсінбеді.

	Антонов болса үнсіз сілейіп қалды. Айтатын сөз таппай қалғандай еді. «Бұл майордың айтып отырғаны түсінікті. Тек бұлардың бәрін қайдан біліп үлгірді? Үйдің ішін он жерден тінте берсін, ақша табылмайды. Тек... құрал-саймандар болмаса... Әттеген-ай, оларды ана үйге құрту керек еді. Тәуекел».

	– Сен айтпағаныңмен біз бәрібір табамыз. Жерге көміп қойғандарыңды да табамыз! Үйдің төбесін, еденін, қабырғаларын бұзсақ та табамыз. Үйің бүлінбесін десең өзiң айт. Ең соңғы рет ескертемін. Сонан соң іске кірісеміз.

	– Сіздер қателесіп тұрсыздар. Менің ешқандай ұрлыққа қатысым жоқ. Қарай беріңіздер, – деп Антонов та қасарыса түсті. Бірақ «Жерге көмгеніңді де табамыз» дегенді естігенде оның түсі сәл болса да бозарыңқырағанын Мықбаев байқап тұрған.

	– Кірісіңдер! – деді Мықбаев жігіттеріне.

	– Прокурордан қағаздарыңыз бар ма тінту турасында?

	– Саған қағаз керек пе? Ол міне, оқып ал, – деп майор қалтасынан бір қағазды алып оған ұсынды. – Ал сені қамауға алу туралы тінту жұмысы біткен соң болады. Ол да менің қалтамда.

	Тінту жұмысы үш сағатқа созылды. Бес бөлмелі үйдің іші, қабырғалары, едеңдері, қуыстары, үйдің маңайының бәрі ұқыпты түрде қаралды. Бір жерде ең болмаса күдік туғызатын ештеңе табылмады. Еденнің қабырғаларға қосылған жерлерін ашып та қарады. Дүние-мүліктер де түгел қарады. Бірақ ... дым табылмады. Тек ішкі бөлменің үлкен қара пешінің төбесін қарағанда ғана үлкен балғалар, қырланған, ұшталған сом темірлер, қолғаптар, неше түрлі арқандар табылды.

	Бұлар Мықбаевтың нағыз іздеген заттары еді. Бұл заттар алынып жатқанда Мықбаев Антоновқа қадалып қарап отырған еді. Бірақ Антонов ештеңе көрмегендей болып, терезе жаққа қарап отыра берді. Бұл заттардың табылатынын ол үйге айдап алып келгенде-ақ болжаған. Тек олар табылған күнде сылтау тауып құтылып кетермін деп ойлаған еді. Ал Мықбаев мұның осы отырысына қарап, тінту жұмыстарының әлі Антоновтың «жанды» жеріне жақын емес екендігін болжаған.

	Үйдің ішін тінту жұмысы аяқталды. Енді қораның ішін тағы бір қарап шығу керек болды. Бұл да аз жұмыс емес еді. Қораның іші, ондағы қуыс-қуыс жерлер түгел қаралды. Кейбір жерлерді қазып та қарады. Ештеңе жоқ.

	– Мына төбетіңді кепесінен шығарып басқа жерге байла! – деген Мықбаевқа Антонов құлақ сала қоймады. Қораның іші толған бөтен адамдар болған соң есектей қасқыр ит арсылдап, мойнындағы шынжырды жұлып кетердей, аузынан көбігі ағады. Антоновтың жанды жеріне тигенін бірден білген Мықбаев: – Итіңді аласың ба, жоқ па? – деді оған ашулы дауыспен.

	– Ол итті әкемнен басқа ешкім қасына жолай алмайды, ит те бөтен адамды жолатпайды.

	– Сен былшылыңды қоя тұр. Әкең тоғыз ай Украинада жүреді, ал бұл ит сонда неге аштан өлмейді? Ит аш итке ұсамайды. Егер қазір итіңді басқа жерге байламасаң, мен оны атып тастауға мәжбүр боламын. Сонан соң өзіңді анау бұрышқа апарып оны көмдіремін, – деп Мықбаев Антоновтың қасарысқанынан осы иттің күркесі тек емес екеніне сенген еді.

	Антонов мына сөзден соң да орнынан қозғала қоймаған соң, Мықбаев оң қолын сол қолтығына сұғып, пистолетын суырып алып, сарт еткізіп тартып қалды да, жайлап итке жақындап барып пистолет ұстаған қолын жоғары көтеріп, жаймен төмен қарай түсіре бастауы мұң екен, Антонов түсі бозарып: «Атпа!» деп итке жүгіріп барғанын өзі де білмей қалды. Мұның жақындағанын, өзіне төнген өлімнен құтқаратынын білді ме, ит арсылдағанын қойып, тілін жалақтатып Антоновқа еркелей берді.

	Итті кенеттен жіберіп қойып, біз итке таланып жатқанымызда өзі қашып кетпесін деп ойлаған Мықбаев пистолетін кезеген бойда қатып қалды, ал Антонов болса осы дәмемен итке жүгіргенде қашатын мүмкіншіліктің соңы осы болар деген еді. Итпен әуре болып жатып «Неге мені құдай бұлармен қасарыстырды? Неге бастан осы ой келмеді менің басыма? Мына тапал оқталмай тұрғанда неге қашудың қамын жасамадым? Әй, ақымақ басым-ай. Соңғы мүмкіншіліктен өзім айырылғанымды қарашы» деп іштей өкінгені сонша, ол итімен әлек бола берді. Сонда да болса ол осы үмітінен дәмеленіп, итін босатып жатып, сәл кідіріп қалғанда оған артында тұрған Мықбаев:

	– Ақымақ болма, Ан, өзің жазым болуың мүмкін. Өз басыңның амандығын ойла. Қаңғып ұшқан оқ ешкімді таңдамайтыны есіңде болсын, – деген майордың дауысын естіп, қолына иттің шынжырын орап, қораның ішіндегі алысырақ тұрған ағашқа апарып байлап жатып, еңкейіп екі аяғының арасынан артына көз салып еді, Мықбаев пистолетін осыған қарай әлі кезеп, кенеттен жағдайға дайын тұрғанын көріп, ойына алған мүмкіншілігін қолдан берген адамдай, екі иығы салбырап, итін байлап, Мықбаевтың қасына келіп тұрды.

	– Енді мына күркенің ішіндегі қоқыстарыңды шығар! – деді Мықбаев, қолын төмен түсіргенімен пистолетiн қабына салмай. Антонов тағы қиқаңдап еді, Мықбаев бұйрығын тағы қайталады. Антонов амалсыздан иттің күркесінен жаман-жәутік киімдерді жайлап шығара бастады. Иттің жүндеріне баттасқан киімдер түгел шығарылған соң Мықбаев машинадан күрек әкелдіріп, оның ұшымен күркенің ішін ұрып көрді. Бір жер дүңк-дүңк ете қалған соң, күректі қасындағы жігітке беріп, күркенің ішін қаздыра бастады.

	Екі-үш бас күрек топырақ алынған соң күректің жүзі бір қатты затқа тигендей болды. Тағы тереңірек қазған соң ішінен темір ыдыс көрінді. Әні-міні дегенше қазып, астынан әлумен кәстрөл көрінді.

	Енді Мықбаев еңкейіп кәстрөлді ашқанда оның ішінен ұқыпты түрде оралған ақшалар шықты.

	– Бұл дәу де болса, сейфтерден ұрланған ақшалар шығар, – деп Төрехановқа, сонан соң Антоновқа қарады.

	– Мен бұл ақшаларды білмеймін. Мүмкін, әкем тығып кеткен шығар, – деді Антонов міз бақпастан.

	– Әкең болса мұндай аз ақша жасырмайды, ол көбірек жасыратын шығар. Сосын оған ақшаны иттің жамбасына жастаудың қажеті не? Әкең ақшаны еңбекпен табады, еңбекпен тапқан ақшаны бұлайша итке тастағандай етпейді. Бұл сенің ақшаларың. Сен әзірге ақша менікі емес дей бер. Ал үйіңнен табылған құрал-саймандармен ұрланған екі сейфтің бұзылғаны дәлелденген күні басқаша сөйлейтін боласың. Сейфті сен жалғыз ұрлаған жоқсың ғой? Көппен жасаған ұрлық құпия болып қала бермейді. Сен айтпағаныңмен ертең басқаларың маңырап қоя берер. Сонда сен өкінетін боласың.

	Ал мына ақшаларды санап ала беріңіз, жолдас бастық, – деп Мықбаев ақшаларды кәстрөлiмен Төрехановқа қарай ысыра салды. Бірақ табылған ақшалардың көп болмағаны Мықбаевты ойландырды. Осы жерде санағанда ақша екі мың бес жүз сом болды. «Уақыт көп өтті, сейфтен ұрланған ақшалар жұмсалып біткен екен» деп ойлады.

	Антонов боп-боз болып мелшиіп қалды. Кеше пойызбен келе жатқанда осындай жағдай болады деп үш ұйықтаса ойында болмаған еді. «Анау иттер не деп жатыр екен? Неліктен сейфтер туралы сыр беріп қалды екен? Борис пен Костя болмаса, басқасы сенімді. Кім білсін. Сейфтерді мойындауы мүмкін, ал нашаны өлтірсе де айтпас. Не болса да бәріміз алданып қалған сияқтымыз. Түгел қолға түстік. Бірақ алдандық дейтіндей кім бізді зорлады? Қолға түсу дегенді ұмытып, дәндейсіп кеткен өзіміз емес пе? Маған не жетпей сейфпен әуре болдым? Маған басқа жақтан наша әкеліп сатқанымнан тыныш, қауіпсіз табыс бар ма еді? Әй, ақымақ басым-ай. «Көп жеймін деген аз жейді, аз жеймін деген көп жейді» дегенді қалай есімнен шығарған құдайға не істеймін?»

	Мықбаев болса әлі үнсіз, ойланып тұр. Мұндайда оның онша сөйлей бермейтінін бәрі біледі., ол не ойлап тұрғанын қазір ешкім болжауы мүмкін емес, ал көбісіне мұның не ойлап тұрғанын білудің қажеті де жоқ еді. Ақшаның табылғанына мәз болып жатқандай еді.

	– Бүгін бір жақсылап дем алайықшы, – деді Төреханов кеңсеге қайтып келе жатып. Бірақ Мықбаев оған үндей қоймады. Ол бүгінгі жұмыс онша сәтті болмады деп өкініп келе жатқандай көрінді Мұсаға.

	– Жігіттерің әзірге ұсталғандармен айналыспасын. Мен олармен жұмысымды бітірейін, сонан соң барлығы сендердің қолдарында болады, – деді ол Төрехановқа.

	– Тағы не қалды, Мұқа? Сейфті бұзып ақша ұрлағандар аспаптарымен ұсталды. Аз да болса ақша да алынды. Ендігі қалғаны ұрыларды мойындаттыру емес пе? Ол енді қиын емес.

	– Менен өтініш. Ұсталғандарға уақытша араласпай тұра тұрыңдаршы, – деп бұл жолы да Мықбаев бастығына ақжарыла қоймады.

	Кешке жұмысқа келген Мықбаев Антоновты кабинетіне алдыртты. Оны айдап алып келгенше майорды мазалаған бірнеше ойлар еді: «Ақша аз шықты. Қалғандары қайда? Нашаның бар болғаны кешегі алынған ба? Мүмкін емес. Ақшалар да, наша да басқа жерде. Бұл наша сатады. Ал өзі нашаны ақылымен шегеді. Мұнда көп ақшалар болуы күмән емес. Сонда ол ақшалар қайда жатыр?» Ал Антоновты түнде алдыртқаны – оның жан дүниесіне үңілу арқылы көздеген мақсатына бір табан болса да жақындау болатын. Бұл оның бұрыннан қолданатын тәсілі болатын. Алдында отырған қылмыстының жан дүниесіне үңілу деген кез келген кісінің қолынан келе бермейтін қасиет. Ал барлаудан тиісті қорытынды жасай алу деген Мықбаевта өз алдына бір төбелік сыр, табиғат берген дарын. Ол осы тәсілмен әр уақытта ойын оңды аяқтайтын. Әрине, бар уақытта бұл тәсіл сәтті бола бермейді, себебі, бұл сәттілік қылмыс жасап ұсталып отырғанның көңіл-күйіне де байланысты. Солай бола тұрса да көп жағдайда бүркеулі жатқан адам сырының бетін ашып тастайтын сәтті кезеңдер жиі кездесетін.

	Антонов кабинетке кірген соң оған отыруға рұқсат етті де, Мықбаев өзінің қағаздарымен айналысып отыра берді. Біраз отырған соң Антоновтың іші пысайын деді, жан-жағына қарап, кабинет ішін түгел көзімен шолып шықты. Сонан соң назары отырған майорға ауды. Мұны сыртынан бұрыннан білетін. Алдында болған кездерін есіне түсірді. «Бұл майор үндемей отырып-ақ ішіндегінің бәрін болжап отырады. Байқап сөйлемесең табан астынан шап беретіннің өзі, ал ұстаған жерінен айрылмайтыны тағы бар. Мұнан құтылу оңай мәселе болмайтын шығар деп ойлап отырғанда, мұның ойын естіп отырған адамдай болған Мықбаев бұған қарамастан:

	– Неге мұнша көп қарап отырсың маған? Танымай отырсың ба? Болмаса мені өзің туралы ұмытқан шығар деп отырсың ба? – деді.

	– Мен сізді бірінші рет кеше ұсталғанда көруім.

	– Ә, солай ма? Мүмкін емес мені ұмытуың. Есіңде ме, сонау жылдары үш дүкеннен ұрлық жасап қолға түскенің? Сонан соң нашамен бір рет қолға түскенің? Тағы істегендеріңді айта берейін бе, жоқ осылардың өзі есіңе біраз нәрсені салды ма?

	Антонов жерге қарап қалды. Бәрі есінде. Ұмытқан ештеңесі жоқ. Сонан бері қанша жылдар өтті. «Ұмытпапты. Дегенмен, осы кісіде жақсы қасиеттер баршылық. Қылмыскерсің деп айқайлап, ұрсып, балағаттап жатпайды, қорқыту, үркіту деген мұнда жоқ. Мұның алдында ойынды еркін айта аласын. Бірақ сенімен ақтарыла сөйлеп отырып, төбеден түскен жайдың оғындай бір сұрағымен-ақ шалқаңнан түсіретіні бар. Бұл маған қазір не дейді екен, ал мен не деуім керек? Мен шынымды айтпағанмен бұл өзі жобалап, алдыңнан кес-кестеп отырады. Бәрін өзім айтып, сейфті ұрлағанымыз рас, ақша үш айдан бері таусылды десем бе екен? Жоқ мойындамай тұра-тұрайын ба?» деп ойланып отырғанда Мыкбаев:

	– Сенің үшінші үйінде кім тұрады? – деді енді Антоновқа тіке қарап. Мына сұрақтан Антонов селк ете қалғандай болды, бұл өзгеріс Мықбаевтың назарынан тыс қалмаған еді. «Бұл не деп отыр? Бәрін біліп алған ба? Сұрақ тегін емес».

	– Қайдағы үйді айтып отырсыз тағы?

	– Немене, сенің төртінші үйің де бар ма? Басыңды паналайтын бір үйіңді білемін. Тек сен оны өз үйім дей алмайсың ғой? Сені қаласа қабылдайды, қаламаса қабылдамайды. Мен, мысалға, ол үйді сенікі дей алмаймын. Алайда ол үй де менің назарымнан тыс қалып жүрген жоқ.

	Антонов майордың қай үй туралы айтып отырғанын бірден түсінді. «Бұл майор ол үйді де бақылауға алған екен» деп таңырқанды да, ол үйдің құпиясын бәрібір білмейді ғой деп, бірден шындықты айтқысы келді де, басына тағы бір ой келіп тоқтап қалды. «Егер бұған қазір шындықты айтып ертең басым бәлеге қалып жүрмей ме екен? Бұл қалайша, қайдан менің баратын жерлерімнің бәрін біліп үлгірді екен?»

	– Дұрыс айтасыз. Өгей әкемнің тағы бір ескі үйі бар екенін, онда ешкімнің тұрмайтынын, шамасы, өзіңіз біліп үлгірген сияқтысыз. Маған растаудан басқа ештеңе қалмапты, – деді көп ойланған соң.

	– Сенде ештеңе де қалмайтын болады! Ертең сол үйге бізді өз еркіңмен ертіп баратын боласың. Қалай, келістік пе?

	– Кешірерсіз, ол үй құлыптаулы, мен ол үйде болған емеспін, кілті менде жоқ, көршілерде шығар.

	– Оқасы жоқ, бұл мәселе сол жерде шешілер. Әңгіме басқа. Шындықты сен өзің айтасың ба, жоқ мен көмектесейін бе? Гәп осында болып тұр. Сен үшін өзіңнің айтқаның дұрыс, ал мен айтсам, онда саған ауыр болады. Қалай? Түсініп тұрсың ба нені мегзеп отырғанымды?

	Мына сөздерден кейін Антонов ойға қалды: «Мен, шамасы, торға мықтап түстім-ау. Мынаның сөздерінің бағыты жаман көрінді. Бұған не айтса болады? Үйдің ішінде ештеңе жоқ, ептеп темір-терсектер табылар да қояр. Ал басқа бұл не біледі екен? Ол жерді тек қана мен білемін. Басқа жанның білуі мүмкін емес, не табар дейсің? Тәуекел. Алдына түскендей болып асықпайын. Мені сейфтердің ұрлығы үшін атып жібермес. Ал жиналған ақшалар мен отырып келген соң қылмыс жасамай-ақ өмір сүруіме біразға жетеді. Тінти берсін. Сейфтердің мойынға ілінетіні анық, басқасын аман сақтап қалудың қамын күн бұрын жасап үлгіргенмін. Бұлар он жыл іздесе де таба қоймас. Тек... мына майор тағы не біледі екен?»

	– Сонымен ештеңе айтқың келмей отырғандайсың. Сенің құпияларың сен Тәшкенде жүргеніңде-ақ белгілі бола бастаған. Ол құпияның ашылатын күні жақын. Олай болмаса сен бүгін қамауда отырмаған болар едің. Жарайды, ертең сол жерде сөйлесерміз, турасын айтайын, сен өзің айтып беретін боласың! Мен бәрін де тауып алармын. Түрмеге кетерде артыңда ештеңе қалдырмаймын! Өз еркіңмен тауып, өз кінәңді ашық мойындасаң, ертең сотқа барғанда саған жеңілдік болады.

	Бірақ жасыңнан дүниеқор болып өскенсің, ештеңе түсінгің келмей отыр. Сенде көп акша тығулы, маған соларды тауып, құрту керек. Бұл саған да пайдалы. Келешекте деп отырмын. Мен сейфтермен айналыспаймын, онымен айналысатындар сенімен кейін, мен өз мақсатыма жеткен соң сөйлесетін болады. Маған сенің арам жолмен тауып, тығып тастаған ақшаларың мен нашаларың керек. Ал енді камераға барып жатып ойлан, – деп Мықбаев кезекшіні шақырып Антоновты камерасына қамауды тапсырды.

	Антоновты алып кеткен соң Мықбаев Төрехановқа телефон соғып, жағдайын сұрады.

	– Антоновтың сыбайластары ептеп сынып келе жатыр, бір-екеуін сейфтерді ұрлағандарын мойындаттық. Саған көп рахмет! Ал өзің не істеп жатырсың? Антоновты қашан біздің қолымызға бересің? Айтпақшы, табылған құрал-саймандарды Алматыдағы сарапшыларға дайындап жатырмыз., – деді көңілді отырған Төреханов.

	– Сол заттарды бір жұмыс біткенше жібермей тұрсаңдар.

	– Тағы не шығып қалды? Енді несіне әуреленетіні бар?

	– Тағы бір жұмыс бар. Оны ертең білетін боласың. Уақытың болса, ертең менімен бірге барғаныңа қарсы емеспін.

	– Келістік. Хабар өзіңнен болсын, – деп ол трубканы қоя салды: «Бұл не тапты екен тағы? Неге ашылып айтпайды? Істейтіндерін өне бойы құпияда ұстайтынын бұрын білмеуші едім» деп ойлаған Төреханов ертеңгі күнді асыға күтті.

	Ертеңіне Мықбаев бір топ жігіттерімен келіп, Мұсаны ертіп машинаға отырып, қаланың Шығыс жағына қарай жөнеп кетті. Арттағы машинада Антоновты жігіттер алып келе жатқан. Машина бір жеке үйдің алдына келіп тоқтап, ішінде отырғандар түсіп, қораның ішіне кірді.

	– Үйдің есігін аш! – деді Мықбаев Антоновтың қолдарын кісеннен босатып жатып.

	– Менде кілт жоқ. Көршілерде шығар.

	– Мен ол кілтті айтып отырғаным жоқ. Ол кілттің барын сенсіз де білемін. Мен ол туралы білгенде сен пойызда келе жатқансың. Көрмей тұрсың ба есігіңе пломбы салынғанын? Сен – өз кілтіңмен аш. Маған сол керек.

	Бұл жерде не болғанын Антонов енді ғана байқады. Түсі өзгеріп сала берді. Бұл өзгерістер Мықбаевтың назарынан тыс қалмаған болатын. Бірақ Антонов орнынан қозғала қоймады: «Кім айтты екен? Кілттің жатқан жерін өзімнен басқа бір жан білмейді ғой? Ал майор не айтып тұр? Жоқ, мені тек нысанаға алып тұр ма? Нысанаға ұқсамайды. Бәленің бәрін біліп тұрғандай. Қарашы, бәрін де өзіме істеткісі келіп тұрғанын. Мұныңа көне қоймаспын!»

	– Менде ешқандай кілт жоқ.

	– Сен мені алдағың келіп тұр ғой, ақымақ болма. Сен әлдеқашан ұтылған адамсың. Ал шынымен өз кілтіңмен есікті ашпасаң, онда қасқыр ит алдырамын да..., – деп Мықбаев сөзінің жалғасын жұтып қойғандай болды да, оған жақындай түсті. Антонов енді шынымен қорқайын деді: «Неліктен бұл кілт жатқан жерді де біліп алды екен?»

	– Жарайды. Мен кілтті тауып берейін, тек өз еркіммен тауып, өз еркіммен есікті ашып бергенімді қағаздарыңа түсіргендеріңді өтінем, – деп Антонов ілгері қарай аяғын басты.

	– Ол жағынан қам жеме, жазылмақ түгіл, сенің жүрген-тұрғаның түгелімен суретке түсіріліп тұрады, – деп Мықбаев қасындағыларға көзін бір қысып қойып, Антоновтың қатарымен ілгері жылжыды.

	Антонов қораның төрінде биіктігі бір жарым метрдей жоғары қатар-қатар жиналған қыштарға жақындап, шамалы тұрды да, майорға қарады. Оның неге қарағанын бірден түсінген Мықбаев:

	– Нешінші қатар екенін де білемін, кірісе бер, – деді оған күліп қарап.

	Мына сөздерден соң дымы құрыған Антонов iске кірісті. Жетінші қатардағы қыштарды біртіндеп ала бастады. Ең төменгісін алып болды да, оның ар жағында жатқан екі қышты суырып алды. Сонан соң қолын қуысқа шығанағына дейін тығып, топырағын шығара бастады. Шамалыдан соң қазылған шұңқырдан шайдің қорғасын қағазына оралған бір затты алып ашты да ішінен бір кілтті Мықбаевқа ұсынды.

	– Жарайсың! Тек сен үшінші, төртінші, бесінші қатардағы қыштарды неге қалдырдың? – дегенде Антонов есі ауытқып кеткендей болды да, бұл халын қасында тұрғандарға білдіргісі келмей, өзін ұстай білді. Айнала қарап тұрғандар ештеңеге түсінбей қалды. Мықбаев пен Антонов өзара жұмбақпен айтысып тұрған адамдардай болды.

	– Сіз маған кілтті тауып бер дедіңіз, мен талабыңызды орындадым. Енді нені шығарып тұрсыз? Мен емес қой бұл қыштарды осы жерге жинаған? – деді Антонов әрең дегенде сөзге келгендей болып.

	– Білем сенің бұл қыштарды жинамағаныңды. Бірақ сен бұл қыштардың жиналған жерін құпия қоймаға айналдырғансың ғой! Көп былшылдай бермей бастаған ісіңді аяқта. Бұл жерге бомба көмілген емес шығар жарылып кетіп жазым боламын деп қорқатын. Өз қолыңмен көмдiң, өз қолыңмен ашып көрсет бізге. Әңгіме солай. Бітті!

	Антонов не айтарын да, не істерін де білмей қалды. Төбесінен жасын түскендей болып, екі тізесінен қуат кетті де, аяқтары дірілдеп сала берді. Есін жиғандай болған соң барып: «Бәрі де белгілі болған екен» деді ішінен. Бірақ орнынан қозғала алмады.

	– Мен саған не дедім? – деген дауысты естігенде ол селк ете қалды да жан-жағына айнала қарады. Өзін қоршап тұрған адамдарды енді ғана көріп тұрғандай болды.

	– Сіз бәрін біледі екенсіз. Өзіңіз аша беріңіз. Менiң бұл қыштарға қатысым жоқ, – деп Антонов теріс айналды.

	– Славка, ақымақ болма. Мен емес қой бұл жерді қоймаға айналдырған? Маған осы жердегі қоймаңда не көмулі екенін білгенде, оны ашу қиын болып па? Мен қазатын болсам, сенің жағдайың қиын болады. Сенің бұл жерді сақтап қалмақ болған үмітің шіріген жіптей үзілгелі тұр. Осымен сен үшінші рет еңбек түзеу орындарына баратын боласың. Соған дейін ішіңде шіріп жатқан арам ойлардан аластанып барғаның, өз кінәңді өзің мойындағаның маған қазір керек болып тұр. Бұл жерде көмгендерің жатқанда сен еш уақытта адал жолға түспейсің. Сен қашанғы қамауда өмір сүре бересің? Адал адамдардың қатарына қосылатын кезің өтіп бара жатқан жоқ па? – деп Мықбаев оның арқасынан қақты бетіне жылы қарап тұрып.

	Антонов амалсыздан Мықбаев айтқан қыштарды алып жерге қоя бастады. Ең соңғы қыштарды алды да:

	– Ал, көріңіздер, бұл жерде ештеңе жоқ. Енді қай қышты ал дейсіздер? – деп Мықбаевқа қарамай, басқаларға қарады. Енді Мықбаев ойланып қалды. «Неліктен ештеңе жоқ? Мүмкін емес!?»

	– Басқа қыштарды алмай тұра тұр. Мына қышын алған жерді қаз, – деп Мықбаев Антоновтың қолына күрек ұстатты. Антонов ең соңғы үміті үзілгендей болып, бұл жолы бойынан ерік кеткендей, селсоқ түрде жерді қаза бастады. Шамалы жерді қазғасын күректің басы темірге тигендей болды.

	– Мұнан әрi қолым бармайды, – деп ол күректі лақтырып жіберді. Мықбаев Антоновты сол жақ қарынан ұстап, күрек жатқан жерге ертіп келіп:

	– Мына тастаған күрегіңді ал! Бұл жерде саған малай жоқ күрегіңді көтеріп алып беретін! Қазуды бастадың, оны аяқтайсың! Сен жігіт емессің бе? – деп оған жылы қарап, қолтықтаған бойда қайта алып келді. Антонов ашуланды ма, әйтеуір жаңағы жерді ойрандай қылып, астынан темірден жасалған дөңгелек ыдысты алып берді. Су өтпейтін, ылғал өткізбейтін қара қағазға оралған затты ашып көргенде, оның аузы құлыпталған болып шықты. Мықбаев қалтасын қарап, бір тізбек кілттерді мынауыңды аш деп Антоновқа берді. Бірақ Антонов тізбектің ішінен бір кілтті Мықбаевқа көрсетті де, өзі ашудан бас тартты.

	Шаруасы бітіп тұрғандай болып тұрған Антоновты Мықбаев қинай бергісі келмеді де, кілтпен темір жәшікті ашты. Оның ішінен бірнеше темір қауашақтарға салынған наша сияқты заттар алынды. Олардың астынан ылғал өткізбейтін қағаздарға оралған көп ақша шықты. Анашаларды Мұратбай өзінің жігіттеріне берді «қаттаңдар» деп. Сонан соң:

	– Мынау ұрланған сейфтердегі ақшалар ма, жоқ па, ол жағын енді өздерің анықтай жатарсыңдар. Ал мынау үйдің кілті. Енді өздерің тінту жүргізе берерсіңдер. Мен ойға алған жұмыстарымды бітірдім, алдыма қойған мақсатыма жеттім. Осымен мен болдым. «Нарком-Ан» операциясы сәтті аяқталды! Бітті! – деп Мықбаев қолындағыларды Төрехановқа берді де, қорадан шығатын есікке қарай кете берді...

	Арада екі ай өткенде ұрылар тобының тергеуі бітіп, қылмыстық іс сотта қаралып, ұрылар тобы сейфтерден ақша ұрлағандары мен нашақорлыққа салынғандары үшін заң алдында тиісті жазаларын алды.

	Еңбек түзеу орындарына жіберілетін күн де жақындағанда түрмеде отырған Антонов тұрменің бастығына Мықбаевпен кездескісі келетіні туралы арызданды. Өтініш қабылданды да, онымен Мықбаевтың кездесуі түрме бастығының кабинетінде ұйымдастырылды.

	– Менде бір-ақ өтініш бар сізге. Әрине, сіз шындықты ақтарыла айта қоймассыз, ол жағын мен байқағанмын. Дегенмен, өтінішімді қабыл алмаймын деп бетімді қайтармайтыныңызға да сенем, – деді Антонов Мықбаевқа қарсы отырып.

	– Славка, сенде маған қандай өтініш болуы мүмкін. Мен өз міндетімді атқаруда саған тілім тиген жоқ, басыңды кемiткенім жоқ.

	– Бұл қасиетіңізді де жақсы түсіндім. Мен ұзақ уақыт əшкереленбей жүр едім. Бізді ұстаған тек қана сіз болдыңыз. Бұған алдымен мен өзім кінәлімін, тапқаныма шүкіршілік демей, ақшаның құлы болып кеттім де, құдайымды ұмыттым. Мұның бәрін айтып не керек, оны сіз менсіз жақсы білесіз. Мүмкін болса, маған айтыңызшы, қыштардың астындағы қойманың барын қалай білдіңіз? Мен мұны ертең тұтқыннан қайтып келген соң бұл үшін біреуден кек алу мақсатымен сұрап отырғаным жоқ, себебі, ол көмбе туралы менен басқа бір жан білмейді деген сенім менде жүз процент еді.

	Ал сіз артымнан, болмаса төбеден қарап тұрған адамдай білдіңіз. Егер айтылмайтын құпия болмаса, осы өтінішімді орындайсыз ба? Мен армансыз болып кетейін.

	– Несі бар. Бұл құпия емес, тек көп жылғы тәжірибе. Айтуға әбден болады. Сенің теміржолдың арғы бетінде тұратыныңды мен бұрыннан білемін. Екінші бас паналайтын үйіңді кейін білдім. Үшінші баратын үйіңді кейін, сенімен тереңірек айналысқанда ғана білдім десем болады. Сен белгілі нашақорсың ғой, мұны өзің де жасырмайсың. Ендеше нашақорлар нашаны жалғыз шекпейді, жеке отырып шеккеннің, шамасы, қызығы болмайды ғой деймін. Солай ма? Олай болса олардың жиналып наша шегетін құпия жері болатыны сөзсіз. Міне осы жерді іздеп жүріп, мен екінші үйіңді таптым.

	Әке-шешең ала жаздай Украинада жүрсе, иесіз қалған бұл үй, соңғы үйіңді айтып отырмын, сендердің жиналатын жерің болғанын дәл болжап білгенмін. Бұл менің бірінші қорытындым. Осыдан соң маған ой келді. Сенің қасыңда нашақорлар көбейе бастады. Олар күндіз-түні сенің үйіңе келіп, бірнеше күн түтін жұтып басы айналып жатады. Мұндай жағдайда сенің көп ақшаны үйде сақтай алмайтыныңды айтпаса да түсінікті. Менің бұл болжамым сенің екінші үйіңе тінту салғанда белгілі болды. Иттің күркесіне жасырған ақша сенің барлық жинаған ақшаң емес екенін өзімше болжадым. Бұл сенің ақша табан астында қажет болған жағдайда алуға оңай болатын ақшалар деп түсіндім.

	Ендеше басқа ақшалар қайда болуы мүмкін деген сұрақ мені үшінші үйіңді білгенімде соған жетеледі деуге болады. Сен басқа қалада жүргеніңде мен соңғы тапқан үйге барып, есік-терезелерін қарап, қораның ішін түгел шолып шыққан болатынмын. Сол кезде қораның бұрышында бес қабат, он қатар болып жиналған қыштарды көріп, сол жерді ұзақ тұрып зерттегенмін. Сондағы менің күдікке алғаным мыналар болды. Қыштар ертеректе жиналған. Жетінші қатардағы қыштардың үстін басқан шаң-топырақ басқа қатардағы қыштардың үстіндегі шаңнан анағұрлым аз. Демек, бұл қатар бір рет алынып, қайта орындарына қойылған деген ой келді.

	Мен алғашқыда осы жерде көмбе бар шығар деп ойлаған болатынмын. Бірақ кейін үшінші, төртінші, бесінші қатардың үстiнiң шаңы аз екен және сол жер аумағымен төмен түскенін байқадым да, бір болса осы жерде көмбе болады деп қорытынды жасағанмын. Сен жетінші қатардан кілтті алып бергеніңде мен көмбенің ойсыраған жердегі қыштардың астында екеніне күмәнім болған жоқ. Қазылған жердің үстіне қанша топырақ үйсең де ол жердің ойсырайтынын сен білмеген болуың керек. Сосын тағы бір менің назарымды аударған көрініс мынау еді: сен жетінші қатардағы қыштарды алып жатқанда көзіңде қатты абыржығанның белгісі байқалмады. Демек, бұл жерде көмілген ақша да, наша да жоқ деп ойлағанмын.

	Міне менің бар «әулиелігімнің» сыры осыларда. Әрине, мен көмбе табылғанша ешкімге ойыма алған күдіктерімді тіс жарып айтқан емеспін, қатаң құпияда ұстағаным рас. Енді сол кездегі күдіктерім ақиқатқа жеткізді, оларды құпияда ұстаудың еш қажеті жоқ. Қалай, өтінішіңді орындадым ба? – деді Мықбаев.

	– Рахмет сізге. Ашық айтқан әңгімелеріңіз маған үлкен ой салды. Маған бұл айтқандарыңыз үлкен сабақ болады.

	– Қай мағынада? Ақша мен нашаны тереңірек көмуде ме, жоқ қылмысты айламен жасауда ма?

	– Жоқ. «Ұрлық түбі – қорлық» деген мағынада. Қанша айлакер ұры болсаң да, қолға түспеймін десең де, бәрібір бір кезде қолға ақыр түсетін кез болады деген мағынада. Қанша айла қолдандым, бірақ олардың ақыры жақсылықпен бітпейтініне көзім жеткендей болды сіздің сөзіңізден кейін.

	– Міне енді жөнге келген сияқтысың. Сенің ақылға келетін уақытың өтіп кеткелі қашан. Сонда да ештен кеш жақсы дегендей, кешігіп ақылға келсең де жаман болмайсың. Аман-есен жазаңды өтеп ертең-ақ қайтып ораларсың да, қатарға қосыларсың. Тек кімдердің қатарына? Міне әңгіме осы жерде жатыр, Славка. Ұрылардың, нашақорлардың қатарына қосылсаң, онда тағы қолға түсетін боласың да, қалған өмірің осылай өтетін болады. Бас бостандығы жоқтан жаман нәрсе жоқ дүниеде. Мұны саған түсіндіріп жатудың қажеті жоқ.

	Ал егер адал адамдардың қатарына қосылсаң, онда әлі кеш емес, тек өткен өмірге қайырылып қарамау керек. Сенің өткен өмірің адамға, қоғамға зиян мен зардап келтірген өмір.

	– Рахмет, жолдас майор... Кешіріңіз, азамат майор, – деп Антонов жерге қарады кірпіктері суланғандай болып. Әрине, оның жүзінде өз өміріне өкініштің белгісі көзін басқан шел сияқты болып кеткен сияқты.

	– Сен «Азамат майор» дегеніңді еңбек түзеу орындарына барғанда айтарсың. Мен алғашқы жұмысымды сен сияқты сотталғандардың жазасын өтейтін жерінде бастағанмын. «Азамат лейтенант» деген сөздер құлағымнан кеткеніне төрт-бес-ақ жыл болды. Сен менімен кездесуге өтініш айттың, мен қабыл алдым. Екеуміз тең адамдарша сөйлестік. Сен менімен болған әңгімеден қандай нәр алдың, қандай қорытынды жасадың – маған белгісіз, ал менің түсінгенім: сен өз өміріңе, істегендеріңе енді ғана дұрыс, әділ баға беріп отырған секілдісің. Біздер келешекте әлі кездесеміз. Тек сол кезде сен адал адамдардың қатарында бол. Егер басқа өтінішің болмаса, мен асығыспын. Менде уақыт деген жиырма бес сағаттық тәулік болса да жетпейді. Сен сияқтылар арамызда көп. Мен сенімен отырғанмен олар қарап жатпайды, – деп Мықбаев кетпек болды.

	– Тағы бір өтініш бар менде, ол сізбен болған кездесуден соң пайда болған өтініш, – деді Славка жалынған түрмен.

	– Біреу-ақ болса айт.

	– Мен туралы өз ойыңызды Украинадан шешем келгенде соған... Соған жасырмай өзіңіз айтасыз ба? Ол кісіні менің келешегім туралы сендірсеңіз. Мен шешеме хат жазамын, бірақ хаттан гөрі сіздің айтқандарыңыз оған көбірек әсер берер еді, баласына сенімін арттырар еді. Мен көп нәрсені енді түсіндім. Сондықтан қоштасарда қолыңызды алуға бола ма?

	– Болады! Тек не үшін?

	– Сіздің адамгершілігіңіз үшін! Үлкен жанды адам екендігіңіз үшін! Қарапайымдылығыңыз үшін! Қайырымдылығыңыз үшін! Іскерлігіңіз бен әділеттілігіңіз, адалдығыңыз үшін!

	– Мыналарың тым артық сөздер ғой. Біздегі жігіттердің көбі осындай десем, қате болмас. Солардың бәріне қолыңды беретін болсаң, алақаның тозар. Онан да келешектегі жақсылық үміт үшін, бақытты адал өмір үшін мен саған қолымды берейін! – деп Мықбаев оған шын көңілімен қолын созды. Антонов мұның қолын қос-қолдап қысып тұрып, екі көзінен бір-бір тамшы ыстық жастың аққанын байқамай қалды, себебі, олар шын пейілмен айтылған сөздерден соң еріксіз шыққан тамшылар еді.

	Антонов көзінің жасын тия алмай, тамшы сулар мұрнынан тоқтаусыз аққан сумен араласып, бетіне ирек-ирак жол салып төмен ағып жатты. Шыдамаған ол теріс айналды. Антонов туған әкесінен айырылғанда да мұндай жасымаған еді.

	– Славка, сен абыржып кеттің ғой. Жасыма, ертең-ақ қайтып келесің. Сонан соң кейінгі өмірің өз қолында болады. Бұған мен сенемін. Мен саған қазір еш жәрдем ете алмаймын, оның себебін өзің білесің, жасаған қылмыстарың үшін жазаңды өтеуің керек.

	Шын түсінсең – бұл әділдік. Ал босанып келген соң менен жәрдем күт.Тек қалай сейфтерді ұрлау, бұзу, тесу жөнінде емес, өткен өмірден үзілді-кесілді қол көтеруге, қоғамдық еңбекке бет бұрып, Отанның адал азаматы болуға жәрдем сұра, мен сенен онда ештеңе аямаймын. Сау бол келесі көріскенше, бостандықта, әрине! – деп Мықбаев қайтып оралып Славканың арқасынан бір қақты да, шығуға бет алды. Есіктің алдына барып, тағы артына қарап еді, Антонов туған әкесінен айырылғысы келмей тұрған баладай, екі көзі суланып әлі тұр еді. Ал ол көзінің қарашығы жасқа толып, Мықбаевтың тек көлеңкесін ғана көріп тұрғандай, не болғанын білмей тұрып қала берді.

	– Өзіңді берік ұста, Славка. Сен жігіт емессің бе? Азамат бар уақытта өзін мықты ұстауы керек. Менің айтқандарымды ұмытпа. Айтқан сөзіңде тұра білсең жаман жігіт болмайсың. Барлық кезде қиындықты ер адамдай қарсы алып, ер адамдай бастан өткізіп, ер адамдай жеңе білу керек, – деп Мықбаев түрме бастығының кабинетінен шығып кетті. Бөлімге келе жатқанда жаңа ғана артында қалған қылмыскер Антоновты көз алдына елестетіп, өзін адам үшін күресте бүгін тағы бір жеңіске жеткендей сезінді.

	Мықбаев кеткен соң іле-шала келген түрменің күзетшілері Антоновты алдарына салып камераға алып кетті. Айдауда келе жатса да Антонов тап қазір бұрынғыдан көп жеңілдеп қалғандай, аяқтарын жеңіл басып, жан-жағына еркін, таңырқана қарап, бір жаққа асығып бара жатқандай болды. Кім білсін, ол алдында тұрған сағым сияқты жаңа өмірдің жылт ете қалғандай жарық сәулесіне тезірек жетуге асығып бара жатқан шығар. Оны тек уақыт көрсете жатар.

	Иә, адам жанын жаман ойдан ашып алып, тазалау, жаңарту, жақсы бағытқа бұрып әкету үшін үлкен адамсүйгіштік, шыдамдылық, ұстамдылық, төзімділік, өзіңнен өзгеге барлық уақытта адамша қараушылық керек сияқты. Қылмыс жасаған адамға бұл туа бітті қылмыскер деп қарамай, қоғамның бір кішкене, бірақ түрлі жағымсыз себептермен тот басайын деген тетігі деп қараса, сол тетікті тазалап, көзге көрініп тұратындай етіп жаркыратын орнына қойса, әлі де қоғамға көп пайдасы тиеді деп қараған адам ғана аяғын қисық басқанның жан-дүниесіне үңіле алады. Қылмыскерге қылмыскерше қараған адам – ол кеудесінде, жүрегінде жылуы жоқ, суық қанды адамдардың қатарына жатады. Адам баласы өмірге келгенде қылмыскер болып келмейді. Дүниеде қылмыскер туған бір Ана жоқ! Ана бар ғаламда, бар заманда баласына ақ сүтін ақ ниетімен берген. Адам баласы дүниеге пәк болып келеді. Ол өсе келе оған әсер ететін жағымды және жағымсыз қозғағыш күштер көп кездеседі де, оның өмірге деген көзқарасы өзгеріп, бірте-бірте қалыптасады.

	Бұл туралы әңгіме басқаша.

	Соңы





