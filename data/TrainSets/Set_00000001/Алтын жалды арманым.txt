	Қуандық Түменбай

	Алтын жалды арманым





	Хикаят





	Бісіміллә!

	Әкесі жоқ, шешесі бар шала жетім Тәңірхан осы жасқа жеткенше ұмытылмастай екі түс көрді. Алғашқы түсін балалықтан арыла алмай, түбіт мұрт шығара алмай жүрген шағында көрді. Түс дегеніміз – адам қиялының мида бейнеленуі деп ғалымдар дәлелдесе, ауылдағы ғалым емес кемпір-шал: «бәрі де көп ойланғаннан ғой» деп қорытады. Тәңірхан бұл көрген түсін ешкімге жорытқан жоқ, тек бір өзі ғана біледі, әркез жанына серік етіп жүреді; кей кездері сол көрген түстің алтын нұрына шомылып, жаны рахат күй кешеді, айналасы сап-сары алтын шапаққа малынып, аспаннан нұр төгілгендей болады. Бірақ, жанының жебеушісіне айналған бұл түсін ешкімге тіс жарып айтқан емес, айтса күші кетіп қалатындай көреді, аспаннан жауған алтын нұр енді қайтып көрінбейтін секілді сезіледі. «Түсті бір-ақ рет айтады, сосын жақсыға жориды» деген еді Жүзжасар атасы, осы әулеттің ең үлкені. Атасы өмірден өтіп кетті, бірақ артында сөзі мен ісі қалды, ұстаған кетпені мұражайда тұр. Өзі өмір бойына серік еткен кетпенді обком хатшысы Алматыға, мұражайға қоямыз деп сұрап келгенде қатты қиналған, бере алмайтынын айтқан. Бірақ обком хатшысы: «Маған республика басшысы тездетіңдер деді», - деп, өңі біресе күреңітіп, біресе зорлықпен жымиып, шалдың алдынан кетпей тұрып алған: «Өзімде тұра берсін де» деген диханға: «Жоқ, бүкіл республика көреді, шет елден келгендер көреді», – деп, «мақұл» дегенін күтпестен, «Волга» машинасының артқы қуысына ұзынынан сұлатып тастай салған. Қара кетпені – бала күннен бергі серігінен айрылған шал обком хатшысымен қоштаспай, үй артындағы жасыл гүлі көз жауын алып жайқалған жоңышалыққа қарай кете берген. Тәңірхан алғашқы түсін Жүзжасар атасы кетпенінен айрылған күні көрді. Атасы сол күні дастарханға да кеш келіп, асқа да тәбеті шаппай көп қиналды: сосын Алматыда, интернатта жатып оқитын Шерханға «барған бетте хат жазып жібер, кетпен мұражайда тұр ма, жоқ па, өз көзіңмен көріп қайт», – деді. Шерханнан ұзамай хат келді, «ешқандай кетпен көрген жоқпын» болды мазмұны. «Сірә, кешіктіріп жатқан болу керек» деп хаттың соңына қосып қойыпты. Алақанының тері сіңген қайың сапты ойлағанда әулеттің үлкені – күріш егіп, республикаға аты белгілі болған Жүзжасар шал іштей қатты опынып, бірақ бұл жан күйзелісін ешкімге сездіре қоймады.

	Түс көрген жері – дәл осы жер. Мынау Дәу жармадан басын алған ата жаптың ішінде құлыны алтын шапаққа малынып тұрды. Тұла-бойы сап-сары, оңға қайырылған қап-қара жалы да сап-сары боп төгіліп тұр, тұяқтары, жүгені (бірақ, жүгеннің ауыздығы алынбапты, төмен қарап қарш-қарш шайнап қояды), арқасындағы ері – бәрі сап-сары алтын. Жер-дүние түгел сап-сары, қарасаң көз қарығады.

	«Алтын деген осындай болады екен-ау, сары болады екен-ау». Қолдан берген құлыны ауыл шетіне келіп тұрғанын айтуға үйге, атасына қарай құстай ұшты. Бірақ, үйде атасы жоқ еді, бүкіл елді еңбегімен, қара күшімен аузына қаратқан атасы, аты Жүзжасар болса да, жүзге бір ондық қалғанда дүниеден өткен. Осыны біле тұра үйге қарай жүгіріп келеді. «Атам жоқ қой» деп ойласа да, атасының қара орнына қарай жанұшыра жүгіріп келеді. Атасы Мәдениет үйінің қасында, жұрттың ән айтып, би билеп, той-думан өткізер жерінде жалғызсырап жатыр. Атасын үйдің қасындағы кең алаңқайға қойғанда ың-шыңсыз мәңгі тыныш ұйықтар еді, оған ешкімнің ақылы жетпеді. Жүгіріп келеді, бірақ түсін тыңдайтын атасы жоқ... Сол күйі көрген түсі айтылмай, жанына серік боп сақталып қалды. Енді ешкімге айтпайды да...

	Тәңірхан арық басына шығып тұрып көкпеңбек көгалға қарады. Қандай тамаша! Доп қуып, футбол ойнайтын дайын стадион. Тіпті екі жағына доп шаршы алаңнан шығып кеткенін білдіретін сызыққа дейін Табиғат – Ана өзі сызып қойған. Осы көгалдың жартысын жыртып жүгері егіпті. «Жүгері – жесең дән, берсең – мал азығы» деген ұран шығыпты. Шешесі Насиха: «Енді жүгері нан жейтін шығармыз», – деп айтып қалды әнеукүні. Анау бәкі кескен бастай ыржиып-ыржиып жатқан жердегі әлжуаз баладай солбырайып тұрған селдір жүгеріліктің арасындағы ашық алаңқайда біреу қыбырлап, көзге көрінеді. «Кенесары көкем шығар». «Жүгеріге шықтым, әлден-ақ тірсегім сықырлады», – деп еді әнеукүні. «Тікұшақ! Аспанда ұшқан тікұшақ!». Тәңірханның тікұшаққа жаны құмар, осы бір ғажайыптың тек аспанда ұшқанын ғана көреді. Олар күріш пен жүгеріге арам шөпті өлтіретін у себеді, кейде қауындықты да айналып ұшып, қалған-құтқанын сеуіп кетеді: сонан кейін жайылып жатқан көк пәлектер қурап, сол жердің қауыны су татыған кәмек болады.

	«Тікұшақ!» Тікұшаққа мініп көргісі келеді. Қос қанат ашық алаңқайға құлдилай жөнелді. «Қонады, қонады, қонайын деп келе жатыр». Түсінде алтын жалды құлынын көрген ата жаптың басынан төмен қарай құлдилай жөнелді.

	«Әне, қонды, ақыры қонды». Үстіне қара комбинезон киген біреу қанатына шығып, айналасына қарап тұрды. Сосын бұған қарап қол бұлғады. «Шынымен қол бұлғады ма, әлде маған солай көрінді ме?» Шынымен... Жетемін, жетемін, көремін, қанатына мінемін, қорықпаймын, бірге ала кетем десе де келісемін». Үстіне қара киім киген адам әпсәтте ішке кіріп кетті де, тікұшақ қайта оталып, қасындағы атқұлақ жиде жапырағын қанатын тигізе жапырып, алаңқайда зыр қағып жоғары көтеріліп бара жатты. «Үлгере алмадым. Өздері қол бұлғап шақырған жоқ па? Алдағаны ма, алданғаным ба?».

	– Олар сені алдап кетті. – Көк жүгеріліктің арасынан Кенесары шыға келді. Тізесі күлдіреген шалбарының түймесі түгел салынбапты. – Оларға сенбе. Олар уын себеді де кетеді. У сеппей-ақ күріш өсіруге болады ғой. Жүзжасар тыңайтқыш сеппей-ақ егін егіп, елді қарық қылған. Оған «дүниежүзілік рекорд» деп ат берді. Жүзжасар көкем өмірі ырысты, несібені есептемейтін адам еді.

	Кенесары топ-томпақ боп дүңкиген бүкір жерге басын қойып, жата қалды, астындағы есек мия мен атқұлақ құрақ жанына майдай жағып, дәл бір салулы көрпенің үстінде жатқандай рахаттана шәниеді.

	– Кенесары көке, Жүзжасар атам туралы айтыңызшы?

	– Атаңды көрдің ғой, сен әкеңнің кім екенін білемісің? Әкең сенің бес жасыңда өлді. Мә, су іш. – Беліндегі жұп-жұмыр құтысынан қылқ-қылқ еткізіп су ішті де, иегі шығыңқы, ақбөкен танау арық бала Тәңірханға ұсынды. Ол жып-жылы судан бір ұрттады да, құтысын қайтып берді.

	Кенесары палуан тұлғалы зор кісі, бір аяғы ақсақ, протез салған. Соғыстан болған дейді. Өзінің түрмеден келгеніне бір айдың жүзі болды.

	– Әкең жиырма алтыншы жылғы еді, комсомол боламын, соғысқа барамын деп метркесін жиырма бесінші жылғы ғып алды. Соғысына барып, жамбасына оқ тиіп келіп, бертін келе сол жер жараға айналып, сонан өлді ғой ақыры. Рак саркома! Екі рет пышаққа түскенде үш жарым кіләдан арам ет алды. Біріншісін – Алматыда, екіншісін облыс орталығында жасатты. Екіншісіне өзім бардым. Сонда шешең жиырма бестегі үлбіреген келіншек еді. Профессор Насихаға қарап тұрып: «Ай, ай, ай!» – деп басын шайқай берді. Шешең малшының қызы, не түсінсін. Мен бәрін сезіп тұрмын. Әкеңнің айықпайтынын, бұ дүниелік еместігін біліп тұрдым. Ұзамай, үш айдан кейін өлді. Өлгенін білесің ғой?

	– Білемін.

	– Жыладың ба?

	– Өлмей тұрып жылап алдым. Сосын атамдар шулап жылап, апам бетін жыртып жатқасын қорықтым да, далаға шығып ойнап кеттім.

	–Шешең бетін жыртып отырғанда Қадырхан тоғыз айлық-тұғын. Емізіп отырып жыртты ғой бетін.

	– Есімде, жылап отырып емізгені.

	«Кенесары көкемнің бұлшық еті қандай үлкен. Қолын басының астына тастап жатқанның өзінде бұлшық еті бұлтиып, құрбақа кіріп кеткендей томпиып тұрады. Қара жер мен көк шөп жанына қалай жағады. Он жыл түрмеде бәріне үйренген екен де».

	– Әкең сорлы екеуміз Мәскеуді қорғағанша тау кезіп, Мұстафа Шоқай сияқты біреудің соңына еріп, ұйым құрғанда, кейін Монғолия, Қытай сияқты ел боп отырар едік. Аяқты бердік, әкең өлді. Өкінем!

	Кенесары көке – батыр адам. Екінші рет сотталып келіп отыр. Адам өлтірген. Атуға бұйырылып, сосын он бес жыл алып, он жылда қайтып оралды. Бірінші сотталуы туралы шала-пұла естігемін. Сұрасам, ұрсып тастамас па екен? Тәуекел!»

	– Көке, бірінші рет неге сотталдыңыз?

	Әй, мен сенің әкеңнен де үлкенмін. – Тура қараған кезде қысық көздері баланың өңменінен өтіп кетті. Сосын қасында жатқан құтыны бұған қарай лақтырып жіберді. – Бар, толтырып су әкел. Ата жаптан емес, Дәу жармадан. Дәу жарма, өзіңнің атаң қазған жарма. Кейін айтамын. Зымыра! Тәңірхан ауылды орап, көлбей ағып жатқан Дәу жармаға қарай тұра жүгірді. «Дәу жармадан құлыным атып шықса ғой, – деп ойлап келеді. – Мүмкін ол әскерилерден қашып, атам қазған жармадағы суға сүңгіп кеткен шығар, сонан қайтып шыға алмай жүрген шығар. Теңіз жылқысын «суын» дейді екен, әлде суынға айналып кетті ме екен? Қой, ә! Газетке шыққан теңіз жылқысының басы төртбұрыш, суретінің өзіне қарай алмайсың. Менің құлынымдай құлын Жер бетінде бар ма екен?! Қып-қысқа құйрығы қандай, әппақ мәрмар тастай тұяғы қандай, тік қырқылған шаштай жалы қандай. Теңіз жылқысы адал емес, өйткені есекке ұқсайды. Олар үшін жолда кездескен адам ең қауіпті жау болып есептеледі. Ал, Жер бетінде Адам мен Жылқы о бастан дос. «Ат-жалын, есек тұяғын төсейді». Менің құлыным су астында емес, Жер бетінде. Ол қайтсе де табылады, бір күні үйге өзі-ақ іздеп келеді. Қиялдап келгенде толқып ағып жатқан судан басқа ештеңе көре алмады. Аузы оймақтай боп басталып, үрген шардай дөп-дөңгелек боп қампиып кеткен құтыны сылқ-сылқ күлдіріп суға толтырды. Су толтырып тұрып құтының сыртына көзі түсіп кетті – жыпырлаған түсініксіз сан, «1944 г. Кенигсберг» деген ойып жазған жазуды оқыды. «Ә-ә, соғыстан, сол жақтан әкелген екен ғой». Сосын алып-ұшып жеткенде көкесі жатқан орнынан қозғалмапты.

	Кенесары жатқан жерден сәл аулақта артында жер қазатын бұрғысы бар машинаның даусы естілді. «Тағы да бүлдіруге келді. Бұларда сұрау деген болмайды, өзінің жекеменшік жеріндей келеді де, шұқылай береді, қаза береді, бұл – егін егетін жер, балалар доп ойнайтын алаң, қозы-лақ жайылатын өріс екендігіне бастарын ауыртпайды».

	– Иә, бұлар бастарын ауыртпайды.

	Тәңірхан көлбеп жатқан көгалға қарап ойланып тұрғанда, аяғын тізесіне дейін түрініп алған Кенесарының даусы саңқ ете қалды.

	«Мұндай көгал, мұндай көк шөп жер бетінде жоқ та шығар. Қойлар қозыларын бір жамыратып алғаннан кейін бырт-бырт әуенге салып алаңсыз көкке бас қоятын жасыл жайылым. Кенесары көкенің бір аяғы қып-қызыл. Қозғалмай қақайып қалған. Протез деген осы ма?!»

	Әлгі аспалы бұрғысы бар машина жақын келіп, моторын өшірді де, мүлгіп тұрған жиденің саясында жатқан екі иығына екі кісі мінгендей, сақал-мұрты өсіңкі, тықыр бас адамның қасына жетіп тоқтады.

	– Жайлы жерді тауыпсыңдар, – деді кәбеңкеден шыққан жүргізуші.

	– Жер өзімдікі, сенен сұрамаймын. Сөйлеп келген сары шашты тұрып қалды.

	– Рұхсат болса, көлеңкеңді біз де пайдаланайық.

	– Пайдалан.

	Машинасына қайта кетті де, қасына екі сары шаштыны ертіп, үш-төрт консерві, бір бөтелке арақ пен бір бөлке қара нанды ұстай келді. Сосын «Известия» газетін дастархан ғып жайып, әлгі бірінші келген былқ етпестен балағын түрініп жатқан Кенесарыға қарады.

	– Қожайын, пышағың бар ма?

	Кенесары шалбарының қалтасына қолын салып, шауып бара жатқан бұғының суреті бейнеленген, астына «Горький» деп жазылған бүктемелі шаппаны ұсынды. Ол дөп-дөңгелек «Кильки» консервісін пышаққа қолының бар күшін сала айналдыра ашып, қып-қызыл томатқа малынған жүзін тілімен жалап алды да, екіншісін ашуға кірісті. Шалқасынан жатқан Кенесарының көзқарасынан асқа деген тәбетін байқап қалған сары шашты:

	– Қожайын, бұл доңыздың еті, – деді көкшіл көзіне күлкі ойнап.

	– Мен қолыңдағы пышақпен жаңа ғана аяғымның тырнағын, – деп тізесі бүгілген сау аяғын созып жіберді, – сосын одан жоғары жағымның жүнін алдым. Үйде уақыт жоқ. Көкшіл көз селт ойланып қалды да, пышақты көк шөптің үстінде – «Кильки» мен «Айрықша арақтың» астында мыжылған «Известияға» бір сүртіп ап, «Зараза!» – деп жүзін қайырып лақтырып жіберді. Желкеммен желп-желп еткен «Известия» да, оның үстіндегі қалбыры дөңгеленіп ойылған «Кильки» де қала берді.

	– Бұларға осылай етпесең болмайды, ұшағы анау алдап кеткен, – деп ішін шымыр еткізіп ұшақты есіне салды. – Мә, сен біреуін, мен біреуін. – Жиденің түбіне тастай салған кіршең қалтадан нан да, қасық та табылды. – Бұйырған асқа дауа жоқ, олар мені қорқытпақ болды, ал менің бандаларым мен ұрыларым республиканың түкпір-түкпірінде. Жей бер!

	Шынашақтай ит балықтың дәмі Тәңірханға онша ұнамады. Тұзы көп пе, бұрышы көп пе, бір кермек дәм тілін ойып жібергендей тызылдата жөнелді. Кенесары ет жеп, сорпа ішкендей борша-борша боп терледі де, құтыдағы судан жұтқыншағы бүлкілдеп құмарлана жұтты.

	– Шіркін, Жүзжасар әкемнің жармасының суы-ай! Ұзындығы жүз бес шақырым. Басын сонау Памирден алған Сырдария Шерлі жармасына құяды. Бұны Жүзжасар әкемнің жармасы дейді. Осыны қазғанда әкем қылшылдаған жас екен. Мен сендей баламын. Көкемді бір күні бүргенің айтуымен көк киімділер алып кетті, – деп қоймай жөтелді. Жөтеліп болды да, судан бір ұрттап:

	– Қазір баласың, есейгесін бәрін білесің, – деді.

	– Мен қазір он жастамын. Е әкем туралы, е өзіңіз туралы, е болмаса атам туралы айтпадыңыз,— дегенде, Кенесары көзін сығырайта қарап:

	– Көкемнің жармасының суын ішіп, қайта мас боп қалдым. Кел, жатайық көлеңкеге, ұйықтап қалмасам айтып беремін, – деді де, басына күректей алақанымен бір уыс жусанды жастай сап, көзін жүмды. Тәңірхан «Кенесары көкем әңгіме айтады» деп күтулі. Бірақ ол е ұйықтағаны белгісіз, е ұйықтамағаны белгісіз қимылсыз қалды.

	– Жүзжасар көкем... – деген тосын дауыстан жиденің қалың қабығындағы көп бүдірін саусағымен санап жатқан Тәңірхан селк етті. – Өткен ғасырдың соңғы он жылдығында туып, социалистік жиырмасыншы ғасырдың Еңбек Ері атанды. Бір емес, екі мәрте. Осы колхозды құрды. Менің әкем, оның туған інісі, сауатты, рабфак бітірген кісі еді. Осы колхоздың атын Жүзжасар көкем «Жарықтық» қояйық дегенде, сауатты інісі қызылдардың тілімен «Қызылту» деп өзгертіпті. «Еңбекке қызыл ту ұстап шығамыз, соғысқа қызыл ту ұстап шығамыз!..»

	Сонымен, бәрі менің әкемнің сөзін қос көріп, «Қызылту» болып кетіпті. Жүзжасар көкем жарықтық кетпенін ұстап қала беріпті. Бірақ, ол атаң да науқанмен үш ай бастық болған. Аты шыға бастаған кездері «Колхозды сіз басқарыңыз, жоғары жақ солай ұйғарып отыр» деп бастық қып қойыпты сауатсыз адамды. Ол: «Сен ананы істе, сен мынаны істе» деп айтқанмен, «Неге істемедің?» – деп сұрай алмайды екен. Сөйтіп, үш айдан кейін райкомге барып, өзі қайтадан қара жұмысқа сұраныпты. Әлгі Алматыға алып кеткен кетпені үш ай кеңсесінде қасында тұрыпты.

	– Кенесары көке, сіз «бүргелер Жүзжасар көкемді ұстады» дедіңіз ғой.

	– Сен де бір бүрге екенсің ұмытпайтын. Ұсталды, отырды. Кетпен шапқаны үшін отырды. Ежов – бүрге. Кішкентай адам – ең кекшіл адам. Мехлис – Ежовтан да, Бериядан да өткен бүрге. Солар ғой көкемнің жанын қинап жүрген, – деді де, бір уыс жусанды бырт еткізіп жұлып ап, маңдайына басып үнсіз қалды.

	– Кенесары көке, сіздің балаңыз бар ма?

	– Менің балаларым – ұрыларым мен бандыларым секілді республиканың түкпір-түкпірінде. Тыныш жат, күн еңкейсін. Тәңірхан одан әрі ештеңені батып сұрай алмады. Әбден көзі ілініп, кірпіктері айқасты-ау деген кезде атып тұрып, ата жапқа қарай тұра жүгірді. Түсінде алтын жалды құлынын көрген арық басына жеткенше асығып, артынан Кенесары көкесі қуып келе жатқандай көрінді. Соншама неге жүгіргенін өзі де білмейді, әйтеуір, түсінде көрген жерді өңінде тағы бір көргісі кеп кетті. Ата жаптың құмдауыт жағасына табан тигізіп, айналасына рахаттана қарағанша асықты. Ентіге басып артына тағы бір қарады. Кенесары жалғыз жиде түбінде бетіндегі бір уыс жусанды қозғамаған күйі тырп етпей жатыр екен.

	* * *

	Тәңірхан ата жаптың үстінен құлдилап жүгірген күйі үйіне келді де, шешесіне тарпа бас салды.

	– Жүзжасар атам Дәу жарманы қазып, бүргелер оны не үшін ұстаған? Неге маған айтпайсыңдар?!

	Қосағынан ширек ғасыр жасында қалып, қайнағасы – пайғамбар жасына жетіп қалған Жапармен некесін қидырып, сол үйдің бәйбішесінен басы қатып, аракідік беті мен көйлегін қоса жыртқызып жүрген көңілі жарым Насиха қолындағы суы кеппеген тостағанды ұстап тұрып:

	– Бірдеңенің шалығы тигеннен саусың ба, өкпең өшкенше жүгіріпсің ғой, – деді ентігіп тұрған балаға қарап. – Атам – біздің әулеттің үлкені, осы колхозды құрған. Сендердің әулеттерің Қаратаудың арғы бетінен, Сарысу бойынан келгенде, қыпшақтар, мына біздер, кірме деп менсінбей қыздарын бермепті. Сосын екі тарақты бірінің қызын бірі алыпты. Мен қалай келіп қалғанымды білмеймін, – деп жүзіне күлкі үйірілді.

	– Апа, мен оны сұрап тұрғаным жоқ. Кенесары көкем айтып еді...

	– Ол көкеңнің де айтпайтыны жоқ...

	Насиха қосағы өліп, жыл жарымнан соң туған қайнағасына неке қосқанмен онан да көріп жатқан қызығы шамалы.

	Адуын бәйбіше қатар тұрған үйге күйеуін әсте қондырмайды.

	«Алдырмаймын» деп біраз дызақтап еді, ағайын: «Алты баламен Насиханы жібере алмаймыз» деген соң, сары бәйбішенің айтар сөзі қалмады. Насиханы да тағдыр таяқтап-ақ жатыр. Бір ай болды, тұңғышының әскерден сүйегі келді. Түрме-вагонды күзетіп, шала ұйқы болып отырып, автоматының шүріппесін басып қап, өз оғы өзіне тиген дейді. «Әкең аң баласын өлтірмей өмірден өтіп еді, әлде соғыста өлтірген немістерінің әруағы қарғады ма екен», – деп баласының қайғысы басылған соң шәй үстінде әңгіме қозғады бір күні.

	– Қарғаса өзі де кетті ғой, – деді Тәңірхан.

	– Иә, сол ауруын үрім-бұтағына тастамай өзімен бірге ала кетсін.

	Сонан кейін әскерге тағы бір ұлын аттандырды. Ол жақын жерде – Таразда әскери міндетін өтеп жүр, жиі хат келеді. Осының өзі Насиханың көңілін демдейді. Бірақ, бүгін шешесінің өңі солғын, жүріс-тұрысынан қобалжу көрінгендей. Тәңірхан әркез шешесін жұбатып жүреді, ең үлкен ағасының сүйегі келгенде де: «Көппіз ғой, апа, жылама, әлі мен барамын әскерге», – деп көңіліне демеу, жанына сүйеу болғысы келген. Міне, енді тағы бір ағасы әскерде, ол аман келсе ең үлкен Нұрахан тіріліп келгендей көрінер». Осылай үлкеннің де кішінің де көңілін демдеген Тәңірханға Кенесары көкесі шетін шығарған атасы туралы әңгімені шешесі де жеріне жеткізіп айта алмады. Үйіне қарама-қарсы беттегі зәулім үйдің отағасы, әкесінің ағасы, Қылыш атадан тараған Жапар көке де ештеңе білмейді, жұмған аузын ашпайды, өзі бригадир, жұбайы Күлшай күріш егеді, соның жинаған өніміне мәз. Оның үстіне, мүгедек, екі аяғы бірдей имиіп, ішке кіріп кеткен, жас күнінде ошақтағы отқа түсіп кеткен дейді. Әулет шежіресін білмегенмен, қолына таяқ ұстап, мамырлап басып жүріп, өз есебіне мықты – кім қанша гектар жер егіп, қанша центнер өнім алғанын жатқа айтады. Кілең машина үстінде жүргесін мүгедек деп те ешкім ойламайды, өзі: «Америка Президенті Рузвельт арбамен сүйреп жүріп-ақ ел басқарды ғой», – деп айтатын көрінеді.

	Жапар көке екі аяғынан бірдей мүгедек болса да, он баланың әкесі. «Енді Күлшайды герой қыламын. Сонда әйелдің де, еңбектің де геройы болады», – дейді. Ол кімге керек? «Әйтеуір, сендерге, Қылыш балаларына зияны тимес, қолдаңдар Күлшайды», – дейді. Қолдағанда қайтіп қолдайды? Адал еңбек етсе өзінің-ақ аты шықпай ма? Еңбекте атын шығару мәртебе ме? Атын шығаруға қаны қас Жүзжасар атам екен. Екінші Жұлдызды таққанда: «Бұл неге керек, бір рет тақтыңдар, «мақұл», – дедім. Екіншілерің не енді? Анау кетпенші келіндер, білекті жігіттер бар, соларға бермедіңдер ме?» – деп, қабағы қатулы күйде мінбеден түсе беріпті. Аупартком, обком хатшылары «саяси қатеге ұрындырмаса жарар еді осы шал» деп бір-біріне қарап сескеніп, шалды ала көздерімен атып, бірақ жалт-жұлт еткен екі бірдей Алтын Жұлдызға көздерін сата қарап, не істерін білмей отырып қалыпты. Облыс орталығына қола бюстті орнатқанда да:

	«Бұны жақсы жолға аттанғасын орнатпаушы ма еді», – деп, «ашылуына бармаймын» деп қарсылық білдіріпті. Сосын обкомның бірінші хатшысы келіп: «Бәріміз бір күнде құрысын демесеңіз, жүріңіз», – деп зорлап машинаға отырғызыпты. Жұрттың бәрі атамдай болса ғой. Кейде Жапар көкем, көңіл-күйі болмай отырғанда: «Он бала туған әйел де, туғызған еркек те ақымақ», – деп айтып қалады. Бірақ, Күлшай апа «Еңбектегі ерлігі үшін» медалін алғанда:

	«Әулетімізде Жүзжасар көкенің жолын жалғастыратын жалғыз осы Күлшай болады», – деп мақтанып қойды.

	Бірде Жапар көкесі екеуі қойдың кезегіне шықты. Күздің күні, егін-тегін жиналған шақ. Жапар Тәңірханды: «Сен ешкілерді қайтарып кел», – деп жұмсап жіберді де, ол кетісімен нән қауынға пышақты салсын кеп. Тәңірхан келгенде бір қауынның қабығы жерде шашылып, күнге кеберсіп, үшкір шопақтары ғана жатты.

	– Көке, мен де шөлдеп кеттім.

	– Шыда, бала кезімізде күнұзаққа қой соңында нәр татпай жүре беретінбіз.

	Осы оқиғаны бірде, Кенесары көкесі түрмеден келгеннен кейін, бір шалдың үш баласынан тараған үшеуі жарма жағасында отырғанда айтып еді, Кенесарының бірден көзі қызарып кетті. Бірақ мұны Жапар аңғармады, жасы кіші ғой деп інісінің қас-қабағына қарап отырған ол жоқ, бір құйтырқы әңгіме бастады.

	– Бала кезім, кәдімгі найман Смаханмен бірге қой бағамын. Мені «ешкілер бұра тартып кетті» деп жұмсап жібереді де, қайтып келсем, әкелген ашымалымды да, қауынымды да түк қалдырмай жеп қояды. «Бұны қайтсем екен?» деп ойлап жүрдім де, бір күні өзен жағасында тамақ ішіп отырғанда шешіндім де, үсті-басымды әбден батпақпен сабындап, су астымен жылжып отырып, «отырған жері осы-ау», деп құбыжық боп судан шыға келгенімде найман Смахан аяғы-аяғына жұқпай қашсын кеп. Мен де табанымды жерге тигізбей қуайын кеп. Бала кезімде табаныма құлықты көп жағатын едім, сонан ба, тап бастырмай-ақ жетіп алдым да, «Смеке, тамақтан өліп пе едіңіз, әлі тірі жүрсіз ғой жер бетінде», – дедім.

	–Жапеке, сіздің үстіңіздегі батпақ па, әлде сыр ма, су астында қалай жуылып кетпейді? – деді Кенесары.

	– Сөзге қонақ бер!

	– Аяғыңыз жерге тимейтін... Сіз үш жасыңызда аяқтан қалған жоқ па едіңіз?

	– Басыңның атасына нәлеті, сөзге қонақ бер! – Жапар інісіне үлкендігін көрсете бастады.

	– Сіз, Жапеке, мына Тәңірханның қауынын жеп қалай қақалмадыңыз? Мұның әкесі сіздің де, менің де інім еді, содан қалған шиеттей алты баланың тамағын тартып жейміз бе, әлде біреуден тартып тамақ әпереміз бе?

	– Сен кімге ақыл үйретпексің?

	– Сізге ақыл үйретпеймін, – деді де, Кенесары қасында жатқан Жапардың сүйеніш таяғын қолына ұстап, әудем жерге апарып тастап, қайта келді.

	– Мен сізді көзіңізше алдадым, сіз жетімді сыртынан алдайсыз.

	– Біз де жетім болғанбыз.

	– Сіз мәңгі жетімсіз.

	Жапар бір сәтте көзі жасаурап, иегі дірілдеп, мүсәпір боп қалды. Тәңірхан екеуіне де аузын аша алмай, жарма басының топырағын уыстай берді.

	– Топырақ салусыз қаласың, – деді Кенесары орнынан тұра беріп.—«Денеден-ақ көрініп тұрған жоқ па, саусақтың алалығы біткен қолға». Ол басын бұрып осылай деді де, жарма жағалап кете берді.

	Тәңірхан жүгіріп барып таяғын өгей әкесіне әкеп берді де, Кенесарыны соңынан қуып жетті.

	– Әкеп бергенің дұрыс болды, – деді Кенесары артына бұрылмастан.

	Осы сурет көз алдында. Онан кейін Жапар мен шешесінің некесін қиып, түнде үйге келіп тұратын болды, арагідік қонып та қалады.

	Шешесінің бүгінгі жүрісін түсіне алмады, е қуанышты емес, е қобалжулы емес, е ұрыспайды, е айналмайды, әйтеуір, әрі-сәрі көңіл-күйде. Әскердегі Сабырханнан келген хатты оқып берді, оған да сүлесоқ қана көңіл білдірді. «Әлде бәрінен түңілді ме екен», – деп ойлады Тәңірхан. Бүгінгі көргені мен естігені өзінің жанын құлазытты. «Жүзжасар атам, бүрге, жүз бес шақырым Шерлі жармасы» деген Кенесары көкесінің бұлыңғырлау сөзі көкірегінде шешілмеген жұмбақтай түйін боп дөңгеленіп тұрды да қойды.

	Осы түйінді жанына серік қып бірге алып жатты. Түн ішінде күбір-күбірден оянып кетті. Қасындағы қараңғы бөлмеден Жапар көкесінің даусы шығады.

	– Биыл Күлшайдың егіні бітік болатын түрі бар. Артық өнім алсақ, бала-шағаның нәпақасына...

	– Өзіңіздің оң балаңызды ғана ойлайсыз ба, менің алты баламды да ойлайсыз ба?

	– Сенде қазір бесеу ғой, біреуі әскерде... ойламай не көрініпті. Күлшайға білдірмей, қаптап беремін ғой.

	Одан әрі үнсіздік. Бір кезде Насиханың ыңырсыған үні естілді...

	Тағы да үнсіздік.

	Бір кезде шешесінің даусы шықты.

	– Енді бір рет... сосын қайта беріңіз...

	– Айтсаң болды ғой.

	Тәңірхан Кенесары көкесін ойлап кетті. «Апам сол кісіге тигенде ғой... Ол кісінің әйелі жоқ, баласы жоқ, неге өзі ықылас білдіріп жеңгесін алмайды екен. Қайнағасына қосылып, жатыстары анау. «Бабалардың шоқ басқан табанымен, бір жақсысы тең екен жаманымен» деген осы-ау. Сорлы, Кенесары көке!..».

	Осыдан кейін көз іліндіре алмады. Таңға жақын ғана талықсып кетіпті. Бірақ, шешесі ерте оятты, «базарға барып ұн әкелейік», – дейді. Өңі де кешегідей емес – жайдары, сөзі де кешегідей емес – ойнақы.

	– Тұр, шәйіңді іш, жолға шығайық...

	– Апа, Кенесары көкем жақсы адам ғой, – деді алдындағы шәйдан бір ұрттап.

	Шешесінің иығы бүлк ете қалды.

	– Жүгермектің түбіне арақ жетті ғой.

	– Осы нешінші сотталуы.

	– Екінші. Сен шәй ішесің бе, жоқ па?!

	– Айтшы, ең бірінші неге сотталған?

	– Райкомның әйелінің артына теуіп... «Жасыңда мылжың болсаң, өскенде қылжың боларсың». Жүр, тез! Сен шәй ішетін бала емессің ғой.

	Тәңірхан үш шақырым аудан орталығына қарай тас жолда ілби басып, шешесінің соңына ерді. Аузына ас алмақ түгілі түндегі әңгіме құлағына естілген сайын жүрегі лоблып, қайта-қайта құсқысы келіп, бір отырып, бір тұрып келеді.

	Насиха болса жолға шыққалы артына бір бұрылып қараған да жоқ.

	* * *

	Тәңірхан айдың күні аманда болған сол оқиғаға әліге дейін сене алмайды. Үйге үсті-басы оқамен көмкерілген екі әскери адам кіріп келді де, аудармашы арқылы: «Сіздерде жылқы бар екен», – деді. Азаматы қайтқан қаралы үй жылқыны қырқына сойған; «жылқы жоқ, құлын бар», – деді шешесі. «Құлын болса тіпті жақсы, бізге жас мал керек еді», – деді жүзі жылы әскери киімді күлімсіреп. Саналған ақша, бір алақаннан екінші алақанға өткен кіршең теңге... Тәңірхан «бұлар не істеп тұр» деп ойлады, құлынын әкетіп бара жатқанда білді ақшаның құнын; «бермеймін!» – деп қаралы үйдің тірегі – шешесіне айта алмады, құлынын өзі босатып, қорадан алып шықты, машина қауына мінгізерде құйрығы шолтаң-шолтаң еткен қызыл құлын осқырынып, басын алып қаша берді; сосын әлгі әскеридің өзі дәу машинаның үстіне шығып, бас жібінен тартып, Тәңірхан артынан «шүу!» дегенде ағаш басқышпен атқып машина қауына көтерілді де, бір мөңкіп, әскери адамды бұрышқа тығып, теріс қарап тұрып алды; қазір Тәңірхан құлынының сол әрекетін «мені неге қолдан бердіңдер» деп өкпелегені-ау» деп ойлап, іші шымырлап кетеді.

	– Бұны есектерге қоспай бөлек ұстайық, мінезі жаман екен, – деді машина үстіндегі әскери кісі.

	Тек «ЗИЛ» машинасы орнынан қозғалғанда ғана құлын әлгіні қасына жолатпай тағы бір мөңкіп, Тәңірханға мөлиіп қарап біраз тұрды да, басын қайта бұрып әкетті. Бұл – қоштасқаны болар деп ойлады. Өзінің сол сәтте іші-бауыры елжіреп, езілген жоқ, кейін ғой алтын құлынын сағынып, түсінде көргеннен кейін ойласа, тұлабойы елжіреп, адамның арманы жылқыға айналып жүргені. Сол жолы тек жан-дүниесі де, сыртқы келбеті де қатып қалған қайыстай тартылған шешесі кемсеңдеп, үйге кіріп кетті. Қырық күн бұрын ерінен, онын қырық күндігінде ер қанаты – жылқысынан, енді оның тұқым көбейтері – құлынынан айрылғаны көкірегін кетік пышақпен осып өткендей болды. «Құлындарым аман болсын», – деді үйге кіріп бара жатып күбірлеп.

	Әудем жерде бір машина есек қодығымен қоштасып ақырып, машина қозғалғанда ауыл үсті азан-қазан болды. Есектің иелеріне ұстатқаны да мардымсыз тиын-тебен, олар қасына ауылнайды қосып алып, үй жағалаған әскерилерден сескеніп, қолға ұстаған көліктерін сол мардымсыз тиын-тебенге айырбастай салыпты. Ауыл адамының сыралғы серігі, бар ынтасы – жұмыста, қанша ауыр жүк болса да төрт аяғын қара жерге тіреп тұрып тартып кете берер қайсар жануар қолдан осылай шығып жүре берді. «Есектің еті арам, күші адал» деп, сөз мәйегі – мәтелмен айшықтағанмен, қолда бар негізгі «техникасынан» айрылған ауыл адамы бір машина есек қосыла шулап, ауылды бөріктіріп «ән салғанда» көзіне жас алмаса да, көңілдері босап, «қош, қош!» деп іштей күбірлеп тұрды. Бәрінін сөзге тоқтағаны – ауылнай қызылтулықтарды жинап, «еліміздің қорғаныс қабілетін нығайту үшін есек пен жылқы өте қажет, сол үшін аянбаңдар, алақандарыңа ақша тиеді, апаратын жері қашық емес, мына тұрған Төңіректам, жаратпаса жібереді, үйді өздері-ақ тауып келеді» деген соң «күшті айтса – көндік» деп, бас изей беріпті бәрі де. Қайтып келу қай-да-а?.. Оларды Байқоңырда сынаққа салып, ішек-қарнын ірітіп, есеңгіретіп өлтіретінін кейін біліп жүр ғой. Осыны естігенде Тәңірхан «менің құлыным бәріне шыдайды, ешқашан өлмейді, тепсініп қайтып келеді» деген үміттен танбады.

	Бір күні радиодан ерекше дауыс естілді. «Ғарышқа адам ұшты, Байқоңырдың аты бүгінде әлемге аян», – деген жігерлі үнді тыңдап отырып үлкендер: «Байқоңырдың түбіндегі түтінге уланып, белсіз қалып, асылып өліп жатқандарды неге айтпайды?» – деді қарсы жауап ретінде. «Адамға табын, Жер енді» дегенді естігенде көрші үйдегі өлмелі кемпір «Астапыралла!» – деп дәсбісіне қол жүгіртіпті. «Мен жерден бір пұшпақ жылы топырақ бұйырса деп күндіз-түні құдайдан тілеп жүргенде, «Астапыралла-ай!» – депті: Көптен күлмеген Насиханың езуіне осы жолы ғана бір жымысқы күлкі жол тауып келе жатыр еді. «Әже, қайтесіз, айта берсін, Жерге табынған Адамға жер табылады». Осының бәрі Тәңірханға бұлдыр-бұлдыр елестей – ол енді құлыным қайтып келер деп ойлап жүрді. «Адам ұшты, енді есектерді жібермегенмен, құлыным қайтып келер, ендігі есейіп, құйрық-жалы төгіліп те қалған шығар...»

	Насиханың көңілі де бірте-бірте жайлана бастады. Қосағының өлімі бір қабырғасын қайыстырып тұрса да, жылын бергеннен кейін қолын кетпен сабына тигізіп, жұмысқа шықпақшы. Сол күні Уәли барда өмірі көлеңкеден шықпаған ақсаусақ әйелге сұқтана қарар сұғанақ көздер де аз болмасын іштей күткен сыңайлы.

	Әскердегі Сабырхан хатында: «Жақында барып қалармын» депті. «Онысы несі? Барғанына алты-ақ айдың жүзі болды.» Насиха ұлының келетін болғанына қуанып жүр, Алматыдағы Шерханы мектеп-интернатта, енді бір жылда бітіріп, жоғары оқуға түсіп кетсе; Тәңірханы – қасында; төрт ұлдың біреуі жерде – әкесінің қасында жатыр; қалған үшеуіне заман тыныш болып, құдай оң көзімен қараса; қыз – жат жұрттық, олар өз орнын табар; осыны ойлағанда жесір Насиха жалғыз отырып көңілін демдейді.

	Бүгін – жексенбі. Насиха таңғы шәйін ішіп болып, орнын жинауға асықпай, тәңірдің берген сыйына таршылық жасамай көңілін кеңге салып отырғанда, тұлабойынан бір жыландай сумаңдаған суық ағын жүгіріп өтіп, селк ете қалды.

	«Астапыралла!» –деп ысылы басылып қалған самауырдан жылы су құйып, қайта таңдайын жібітті. Сол кезде төргі бөлмеде ұйықтап жатқан Тәңірхан атқып есік алдына шығып, ал кеп лоқсысын. Шешесі орнынан асықпай көтеріліп, қасына келді. Еңкейген баланың аузынан ештеңе шықпайды, бірақ, жүрегі лоблып, қайта-қайта лоқсиды.

	– Тәңірхан, не болды саған?

	– Апа, жаман түс көріп ояндым...

	Бір кесе суды аузына толтырып алып, қайта бүркіп ұшықтап, бас бармағымен таңдайын басты да, «болды енді, жазыласың», – деп үйге кіргізді. Самауырға қайта шоқ салып, көрпемен ұлының үстін қымтады.

	– Ыстық шәй ішіп терле. Шошынғансың ғой.

	Әкесі өлгелі бері шешесінен көрмеген жылы мейірім Тәңірханның бойын жылытып, бір ыстық құшаққа тартып бара жатты.

	– Түсімде... Бүркіт...

	– Шерліге көшіп кеткен Бүркіттер ме?

	– Иә, бала күнімдегі досым Бүркіт өзінің сұр тайқарына мініп келеді. Баяғы Байқоңырдан келген әскерилер алып кеткен тайқары. Оның соңынан шұбырып, шүпірлеген шошқа, майда-шүйде құрт-құмырсқа, тышқан, шұжық... кәдімгі жейтін шұжыққа да жан бітіп, топыраққа аунап, соларға ілесіп келеді. Ең соңында – бүрге, ең алдында – Бүркіт. Қосаққа жарамағандары шаң қауып, өкпелері өшіп, екі бүктетіліп қалып жатыр. Қол басындай шұжықтың екі көзі, аузы бар, маған қарап, бірдеңелерді айтады. Бүрге қыбырлап, бірте-бірте алға шығып кетті. «Өлдіңдер-ау!» – деймін мен. «Ей, Бүркіт, жайрақ шапсаңшы, мыналардың өкпесі өшті ғой, ауыл орнында ғой», – деймін. Сөйтіп тұрып, солармен бірге кеткен құлынымды ойладым. «Жарықтығым-ай, жарықтығым-ай», сен бұларға қосылмайсың ғой» деп, әлгілердің шаңға аунаған әрекетін көріп жатып, жүрегім көтеріліп кетті. Бір кезде Бүркіт бірінің үстіне бірі шығып, шаң-топыраққа көмілген жәндіктерді сапқа тұрғызып қойды да, «Оңға!» – деп бұйрық бергенде, балық күлімсіреп оңға шоршып түсті, торай да танауы делдиіп, домалаң-домалаң етіп, солай қарай шалт құлап бара жатты; бақа-шаян өкпелері өшсе де, қыбырлаудан танар емес; ысталған шұжық та серең етіп бір жағына аунап барады, бүрге ғана жерге жабысып мізбақпай қалды; «олар Бүркіттен қорқады, Бүркіттің бұйрығын орындамаса осы жүрістеріне зар боп қалады; 37 жылы да Сталиннің бұйрығын орындамағандар атылып кетіпті, жаны үшін жүр ғой бәрі де» деп ойлап тұрмын. «Ал, бүрге неге мізбақпайды?»

	– Оны қайдан білесің? – шешесі ұлының ержетіп, ересек болып қалғанын енді көргендей.

	– Кенесары көкем айтты.

	– Соның білмейтіні де, айтпайтыны да жоқ екен.

	Осы жолы, шешесінің көктен түскендей алабөтен мейірімі түсіп тұрғанда, Тәңірхан анасымен сырласқан емен-жарқын күйде: «Апа, қайнағаңыз Жапар көкеге тигенше қайныңыз Кенесарыға неге тимедіңіз?» – деп сұрағысы келді де, бата алмай біраз қипақтады. Қипақтап отырып, маңдайынан тер шығып, денесі бусана бастаған кезде, терезеден біреудің көлеңкесі қалбаңдап, сүйретіп басқан керзі етігі тырп-тырп етіп Жапар кіріп келді. Келді де, әй-шәй жоқ жылдам мақамына салды.

	– Біздің әулеттен ештеңе қалмайтын шығар, анау Кенесары базарда адам өлтіріп, түрмеге алып кетіпті. Шөпте әжептәуір тиеуші боп істеп жүр еді, соған базарда не бар екен?

	Насиха жападан-жалғыз отырып селк еткенінің себебін енді білгендей.

	– Қайнаға, шәй ішіңіз.

	– Жоқ, ішпеймін, ағайын жағалап айтып жүрмін, – деп екі аяғы имиіп ішке кіргенмен, белін тік ұстап есіктен шыға берді.

	– Кенесары көкем енді соттала ма?

	– Сотталмақ түгілі атылады. Шыдатпай бара жатқан бойындағы қара күші ғой. Сен көрпе жамылып жат, далаға шықпа. Жаман түс көрсең, соңынан жақсы түс көресің.

	– Жаңағылардың арасынан құлынымды көрмедім.

	– Болмай-ақ қойсын. Ол басқаша көрінеді. Палуан көкеңнің түрмеге түсуіне көрінген түс те. Оны да жұрттың бәрі жақсы көреді дейсің бе. Бір кезде бүкіл Қызылту мен Шерліні соғысқа алынбаған шешендерден қорғап еді. Жат, шықпа үйден. Сол құлынды бекер сатқан екенмін, осы бала ауру болатын болды.

	Шешесі күбірлеп сөйлеп шығып кетті. Өзі көрпенің астында құндақтаулы қала берді. Жалғыз қалып, бүркеніп алып, қараңғымен беттескен Тәңірханға қиялы серік боп көмекке келді. Осыдан екі-ақ күн бұрын еді, ұйықтап жатқан Тәңірханды Кенесары көкесі құлқын сәріде оятып алып, шалқасынан түсіп, омырауына басып, солқылдап кеп жыласын. Сиырын сауып кеп, шелегін іле берген Насиха әуелде сескеніп қалып, сосын: «Е-е, Тәңірханның әкесін ойлап көңілі босап жатыр ғой» деп, келген ізімен қайта шығып кетті. Бетін жас жуып жатып бес жасар баланы көзінен, бетінен, мұрнынан – бәрі-бәрінен шөпілдетіп түк қалдырмай сүйген-ді. Сонда Кенесары көкесінің көкірегінде жатып бір көтеріліп, бір басылған-ды, сонан кейін жәймен орнына жатқызып, «ұйықта!» деп шығып кеткен. «Бұнысы – менімен қоштасуы шығар» деп ойлады Тәңірхан. – Неге өлтірді екен? Жанына тиген шығар. Өздері тиіспесе Кенесары көкем ешкімге тиіспейді. «Қанша Кенесары болғанмен, шыбын да өлтіре алмаймын ғой мен бейбақ», - деп бірде, шәй үстінде, дастарханды әуежай қылған қара шыбынды үрлеп-үрлеп ұшырып жіберген. Өзі нақақ ешкімге тиіспейді. Осы екінші сотталуы. Бірінші рет неге сотталғанын анасынан сұрағанда «райкомның әйелінің артына теуіп...» деп еді, оны да шұқылап жүріп біліп алды.

	Кенесары әу бастан күшті, соғысқа дейін Қызылтудың клубында он бес адамды аяғымен көтеріп, қолымен айналдырып, онан қалса, төсіне тас қойып, нән балғамен уатып, өнер көрсетіп жүрген Балуан Шолақ пен Қажымұқанның ізбасары секілді жігіт екен. Соғыстан өңірін түгел орден, медальға толтырып, жаралы боп келсе, соғысқа алынбаған – көшіріп әкелген шешен жұртшылығы әр үйдің қорасынан ірі қарасынан бастап, ошақ басындағы теріп қойған тезегіне дейін ұрлап кетеді екен. Кенесары келген бетте осының бәріне тыйым салып, ақырында, өзін сыйлағандармен дос болып, шешеннің бір тойы онсыз өтпейтін болыпты. «Қорыққанын сыйлайтын пенде шіркін» Кенесары келсе төріне құрметті қонақ етіп, қолтығына құс жастық беріп отырғызып қояды екен.

	Бір күні аудан орталығы Шерліге Алматыдан концерт келіп, билет жетпей, шешендер тағы да күш көрсетіп, сол жердегі момын халықты концертке кіргізбей, кіргендерін таяқтап шығарып жібереді. Бұл хабар Қызылтудағы Кенесарыға жетіп, дереу колхоз бастықтың атына мініп, оқиға болған жерге жетіп, темір жол клубының алдындағы шешендерді ат бауырына алып сабап, айызы қанғасын ішке кіріп, бір үстелді жерге бір ұрып сирағын сындырып алып, сол жердегі «ноқшиларды» қыран-топан таяқтың астына алады. Сосын концерт тезірек басталсын деп, өзі сыртқы есіктің алдында тұрады да, «Біртіндеп шығыңдар!» – деп пәрмен береді. Шыққандарды үстелдің сирағымен иықтан бір салып қап, сау аяғымен артынан бір теуіп тұрыпты. Концерт қызықтауға келген аупарткомның бірінші хатшасының әйелі де «бүйткен қызығы құрсын» деп есіктен шыға бергенде үстел сирағы «әйел ғой» деп сыйлап иығынан тимегенмен, сау аяғы артын жалап өтіпті. Қатқан қаншырдай әйелдің артында таңба қалмаса да, Кенигсбергке жаяу жеткен көнтақа аяқ ауырта тисе керек, прокурорға арыз беріп, Кенесарының үстінен іс қозғатыпты. Аупартком хатшысы да, еркек кіндігі соғыстан оралмай аңтарыла тосып жүрген қой аузынан шөп алмас момын халық та батырдың әрекетіне риза болып, Кенесарыны қолдапты: бірақ, аупартком хатшысы «арызыңды қайтып ал» деп зәрлі әйеліне айтқанын істете алмапты: «оның әрекеті дұрыс, сенің артың ауырғанмен қанша адам «біздің де қорғаушымыз бар екен» деп жүректері жарылардай боп жүр», – деп айта алмапты. Біліп тұрып айта алмағаны саясаттан қорыққаны да. Сөйтіп жүргенде, соғыс аяқталып, Ұлы Жеңіс те жетеді. Кенесары бір жыл кепілде жүріп, тергеушіге жауап береді, босатып жіберейін десе, аупартком хатшысы әйелінің дәрігерден алған анықтамасы «орта дәрежелі жарақат, қатты зақымданған көтеншекке түскен хауіп бар» депті. Екі Қызыл Жұлдыз, қыздың баласындай тізілген көп медаль, бір аяғы Кенигсбергте қалған арыстай азаматты соттап жіберуге прокурор да қимапты.

	– Аяғыңа кигенің не еді? – деп сұрапты қаралаушы прокурор.

	– Кенигсбергтен үшкір тұмсық туфли киіп келіп едім.

	– Ә-ә, үш сантиметр ішке бойлап кетіпті. Біз сені соттайтын болдық. Бірақ жақында Ұлы Жеңістің I жылдығына арналған Жоғары Кеңес Төралқасының кешірімі шығады. Соттаймыз, бірақ соған ілігесің.

	Сөз осы. «Үш жыл жалпы режимдегі бас бостандығынан айрылсын» деген үкімнен кейін мимырт жүрісті этаппен бір ай дегенде Қарағандыға жетіп, бұны «амиссияға іліктің» деп босатып жібереді. Кенесары өткен ғасырда Кенесары хан жүрген өңір – Қаратаудың теріскей бетін түгел аралап, жыл жарымда еліне қайтып оралыпты.

	Ал, бүгінгісі ше? Көкемді атып жіберер ме екен? Шіркін, Жүзжасар атам тірі болғанда ғой. «Ол кісінің сөзін бәрр тыңдайды, құтқарып алар еді. Жоқ, атам ондайға бармайды, әділетсіздікке ара түскенді жек көреді. Кене көкемдікі әділетсіздік пе екен?»

	– Сүйінші, апа, сүйінші, Сабырхан әскерден келді.

	Көрші қыздың даусы шығар-шықпастан жүдеу өңді, бір қолымен ішін басқан қатардағы жауынгер Сабырхан Жүзжасаров кіріп келгенде шешесі соңынан ере келді, көрпе астына тығылған Тәңірхан дабыр-дұбыр дауыстан атып тұрды.

	– Қалай ерте келдің? – деді бірден ағасынан көзін алмай.

	– Өздері жіберді.

	– Мен күріш көже істей қояйын, – деп Насиха ұлының жүдеу өңінен секем алғандай қазандыққа қарай кетті.

	Ел-жұрт келіп жатыр. Бірі көзі жоқ Уәлидің бір ұлы алыс-жолдан аман-есен келгеніне қуанса, бірі – осы әулеттің бір перзенті адам өлтіріп, түрмеге түскеніне көңілдері қаяулы. Сабырхан жұртпен бірге көп отырмады, ішін басып жатып қалды.

	Тәңірхан да ағасының алты айда азаматтық борышынан оралғанына қуана қоймады. Неге екенін қайдам, өзінің құлынын әкеткеннен кейін көп ұзамай-ақ, Кене көкесі ғарышқа адам ұшқан күні, «Правда» газетіне басылған бас конструктордың қуанышты суретіне қарап тұрып, оның астындағы «Он летит, он летит, над планетой, товарищи, нет, вы понимаете, что происходит!» деген сөзін оқып тұрып, қабағын кіржитіп: «Космос ешкімге пана болмайды» дегенін еске алды. Сонда бала қиялы Гагарин, бәлкім, космоста шапқылап жүрген құлынымды көрген шығар: адамнан бұрын итті, жылқыны ұшырамыз» деп алып кетті ғой» деп ойлаған.

	«Пана болмайды» деген сөз жақыннан анық естілді. «Жер Адамға пана емес, Көк пана емес, жердің асты ғана пана болғаны ғой адамға, Кене көкем сонда тезірек кету үшін өлтірген шығар адамды».

	Тәңірхан келген бетте ішін басып жатып қалған ағасының оралғанына жадырап қуанған жоқ; жатса-тұрса көз алдында бір-ақ адам – сөзі мық шегедей қатты, жауырыны қақпақтай, еңселі, ер тұлғалы Кенесары көкесі.

	* * *

	Бұл жылы да Жүзжасар әулетінің маңдайы бақытқа малшынбады, қуанышынан қайғысы көп болды. Алты ай Тараз деген қаланың фосфор заводында әскери міндетін өтеген Сабырхан завод трубасынан аққан суды ішіпті. Жалғыз өзі емес, талай жауынгер су ішіпті сол жерден. Солардың бәрі ішін басып госпитальға түсіп, екі-үш ай жатып, бәрін бірдей дәрігерлік қорытындымен елге қайтарыпты. Аузына ағарған алса құсады, күннен-күнге солған гүлдей боп жіңішкеріп бара жатқан он тоғыздағы Сабырханның өкпе-бауыры түгел іріп кетіпті; ол да атасы қазған Дәу жарманың түбіндегі бейітке, әкесінің қасына, Нұраханнан кейін жерленді. Уәлидің екі ұлы Отан алдындағы борышына адал болды, өмірлерін берді; қалған екеуін Құдай білсін, біреуі қалада, кісі боламын деп интернатта оқып жүр, Тәңірханның қиял қуып жүрісі мынау. Насиханың екінші ұлын жерлегесін ұзамай Кенесарының соты болды. Сот жабық өтті, тек жақын-жұрағаттары қатысты. Сот процесі былайша өтті:

	Сыраның кезегінде Мәскеуден Шерлідегі інісіне қыдырып келген Освенцов деген орыс жігіті Кенесарының жолдасы соқыр Ақкенженің кезегін алып, өзін ысырып тастапты. Күн шыжып тұр, шілдеде бұл атырапта түкірген түкірік жерге түспейді. Шөп тиеуші боп істеп жүрген Кенесарыны соқыр досы Ақкенже автобусқа итеріп мінгізгендей болды дейді куәлар. «Кенеке, екі саптыаяқтан сыра ішеміз де қайтамыз», – деп қиылып тұрып алыпты. «Сорлы, енді мәңгі қайтпайтынын қайдан білсін, сол соқыр албастының айтқанына көніп, автобусқа отырды», – дейді көргендер. «Батыр аңғал» деген осы», – дейді әйелдер. Сонан «Кенеке, кезегімді әнебіреу тартып алды», – деп Ақкенже келсе, ол әжептәуір қызып қалған екен. Кене жүрген жерінде сыйлы еді. «Кенеке, Кенекелеп» ресторандағы көз көргендер ұсынған орыстың қасиетсіз сусынынан ұрттап жүріп-ақ, ыстық күнде арнадан асып кетіпті.

	– Мынау, – дейді Ақкенже еңгезердей, өзімен шамалас сары шашты, алтын тісті адамды нұсқап.

	– Сен неге кезексіз килігесің?

	– Мен... мен сендей қазақтың екі аяғыңды бір етікке тығамын, шешеңнің... – Мәскеуден қазақ қонысына қыдырып келген ұлы халық өкілі осылай ірі сөйлепті.

	Кенесары шашынан сүйреп, ресторан алдына алып шыққанда анау да бір бейпіл ауыз екен, тілі ажалына тартып тұрса керек:

	– Әкеңнің, шешеңнің... – депті де, онымен қоймай жағына тартып жіберіп, дөңгелене тұрғандарды айнала қашыпты.

	– Мә, Кене, аяма! – Ақкенже соқыр қалтасынан шаппа бәкісін алып бергенде құлағындағы боқтық сөзден көзіне қан толған Кенесары алқымның тұсы осы-ау деп кірш еткізіпті; пышақ алда жүрмей ме, ол алқымды осып өтіпті. Мәскеулік ірі күректей алақанымен пышақ кірген алқымын ұстап ілкі сәт тұрып қалыпты да, қолы ербең етіп, жерге сылқ түскенде, қара қан дегенің вулканша атылып, қан базарда қыбыр еткен жан қалмапты, бәрі де саудасын тастап, жаяуы жаяулай, көліктісі көлікпен жолға шығып кетіпті. Қызыл жағалылар келіп, тапаншасын кезеніп, «Алдымызға түс!» десе, «Қатарласып жүрейік, орманды жер емес қой», – депті де, бірге еріп кете беріпті...

	– Өлтірген сен бе? – сот төрағасы тосын сұрақ қойды.

	– Білмеймін, маспын. Менің есімде қалғаны – «сендей қазақтың екі аяғын бір етікке тығамын» деген сөз. Менің бір аяғым Кенигсбергте қалған осыларды қорғаймын деп жүріп. Протез аяқпен екі аяқ бір етікке қалай сияды?...

	– Мен саған өлтіргеніңді мойындайсың ба деп тұрмын.

	– Азамат содья, мен емей кім дейсің өлтірген, мен, бірақ есімді білмеймін. Маспын, сондықтан да мойындамаймын.

	Ақтаушы әйел: – Кенесары Қылышовтың пышақ салып жүрмейтінін бүкіл аудан біледі. Пышақ бұның сол қалтасынан шыққан, бұл бауыздаса оң қолымен бауыздап, оң қалтасына салар еді пышақты, сондықтан бұл бауыздамаған, пышақтың иесі бауыздап, бұның қалтасына салып, қашып кеткен.

	– Куәлар бар ғой, – деді сот төрағасы түйіліп.

	– Азамат судья, Кененің қол жұмсауына себепші – жәбірленушінің тілі, айтқан сөзі. Жердің бетінде Адам баласы тең емес пе. Қылмыстың негізін салушы жәбірленушінің өзі. Осы жағына назар аударуды сұраймын.

	– Ұлттық мәселе, ұлттық намысты қозғайтын жер бұл емес. Біз қылмысты дәлелдеуіміз керек.

	Қаралаушы-прокурор ең жоғары жаза – өлім жазасын сұрады.

	Сот мүшелері шымылдықтың арғы жағы – түкпіргі бөлмеге барып күбірлесіп келді де, үкім шығарды. «Әдейі жасалған қылмыс. Ең жоғары жаза – өлім жазасы» деп естіртті. Артында тұрған жендет – қызыл жаға дереу қолына кісен салды.

	Сот төрағасы: «Бір апта ішінде жоғары инстанцияларға шағымдануға хақысы бар», – деді Кенесарыға жалтақтай қарап.

	Кенесары сылти басып, қарлығыңқы мәнерімен: «Қош, ағайын, қош, ағайын!» – деп басын изеп шығып бара жатты.

	Машинаға отырғызарда артындағы анталаған жұртшылыққа қарап: «Артық сөзім болса кеш, ағайын!» – деді де, торлы терезелі қараңғы қуысқа сүңгіп кетті.

	Насиха соттан кейін үш шақырым жол – Қызылтуға жеткенше жылады. «Өзіне-өзі жасады-ау, палуан. Бұл әулеттен, түбі, не қалар екен?» – деп өксіп келеді.

	– Шағым жазуына болады деді ғой, – Тәңірхан тас жолда жаяу шұбырған ағайынның ең алдына түскен шешесін жұбатты.

	– Ит біліп пе...

	«Арыз жазса екен, Кенесары кекем. Бар жағдайын айтып, кешірім сұрап, жоғарыға шағым хат жазса екен көкем. Өзі үшін, біз үшін, әулетіміз үшін. Кене көкемнің кінәсі не? Тек адам өлгені болмаса...» Тәңірханның бала қиялы адымдаған аяғынан да шалт: «Алматыдағы Шерханға айтайын, Кене көкемнің атынан сен жазып, тиісті жеріне салып жібер деп, саған жақын жерде ғой бәрі» деп. Ол жазады. Адам болам деп сегіз жасынан интернатта оқып жүр ғой. Тәңірхан ұзын-сонар қиялының кілтін тапқандай шешесіне қарады. Артына мойын бұрып еді, шұбырған әулеттің ішінде ат мінген жалғыз Жапар Күлшәйді мінгестіріп өздеріне жетіп қалыпты; қызыл қасқа аттың күрк-күрк еткен жуан беліне талтая отырып ап, құлап бара жатқандай Жапардың белінен тастай ғып ұстап ап, «Көрдің бе?» дегендей Насиханың қасынан өте берді.

	Алда – бұлардың әкелері жарты ғасыр бұрын қадаған қызыл жалауы желбіреп Қызылту колхозы тұр. Тас жолда шұбырған қасіретті әулеттің алдына қызыл қасқа атын ойнақтатып шыққан Жапар артына бұрылып бір қарар емес; желп-желп еткен қызыл байраққа жеткенше мойын бұрар түрі жоқ. Ат артына қонжиған Күлшай еқі аяғы мүгедек ерінің еркектігін жоқтатпайын дегендей, талтайып отырып тепсініп-тепсініп қалғанда қызыл ат сауырына тиген қызыл етіктен қытығы келіп, шоқырақтап атқып кетеді.

	Тоқал мен жетім балада жұмысы жоқ.

	Әулеттің бар қасіретін осы екеуі мен қиыршық тас төселген қара жер ғана көтеріп келе жатқандай.

	* * *

	Басын Сырдариядан алар атасы қазған Дәу жармаға шомылып, жағасын көлбеген жап-жасыл көгалда мал жайып, доп қуып, туған жердің тұз-дәмін тартып, есейе бастаған шақта Кенесары көкесінің тосын келуі Тәңірханның өміріндегі баяу ағысты күрт оңға бұрғандай болды. Ол, ең әуелі, арман болған құлынынан кейінгі көп ойлайтыны – әкесінің болмысын білді. Шешесінен: «Көкем өлерін сезді ме, аманат айтты ма?» – деп сұрап еді, «Ол өлгенше есінен танған жоқ қой, мені қорқады деп ештеңе айтпаған шығар», – деп, әдеттегідей сөзінің соңын жұтып қойды. Жұбайы Насиханың ағасы Жапарға қосылатынын сезіп жатты ма екен?» деген бір сумаң ой іп-істік біз боп Тәңірханның денесін сұққылап та өтті. Ол әкем тірі болып, жұрт секілді мені де жұмсаса, тіпті ұрысса; өткен жолы Біләлді әкесі «айтқан тілді алмадың» деп қамшымен осып-осып алды, дәл солай сабаса, қыңбай тұра берер едім деп ойлайды да, «жоқ менің көкем мені өмірі олай сабамайды, дүкен ұстайтын кезінде үн-түнсіз барып есіктен қарап тұрғанда тастай қатты шоколод кәмпиттің екеуін қосақтап, алдыма қарай лақтырып жіберетін, соған мәз боп зытып кететінмін; әкем көз алдымда осындай мейірімді боп қалған; сабағымды тексеріп, ата-аналар жиналысына қатысса, әйтпесе күріш отақтан қашқанда ұстап алған мектеп директорының «жалғыз шешең бар» деген сөзі «сенің сенетін кімің бар?» дегенді мегзегендей; әкем тірі болса сол сөзді айтпас еді, айта алмас еді.

	Он жылда республиканың барлық түрмесін көрген Кенесары елге түрмелік маңызы бар беделмен оралды.

	Алғаш келгенде үйме-үй ағайын кезекпен қонаққа шақырды, Жапар қой сойып ауыл айналасын жинады. Кезек Тәңірханның үйіне келгенде, ол үйге әкесі келіп отырғандай болды, тұр-тұлғасы аумайды, өзі үшін әкесінің бейнесі көмескі болса да, ілулі суретімен салыстыра қарайды. «Сөз мақамы айнымаған әкең», – дейді Насиха. «Әкемнен айнымаса неге осы қайнысына тимейді? Екінші әкем боп жүре берер еді, Жапар көкеге тигенше. «Оның жолы үлкен, жасы үлкен» дейді ғой Дәстүр деген ешкімге бағынбайтын ақсақал.

	«Алмаймын, – деп неге айтпайды Жапар көке, – өзім мүгедекпін. Күлшайға-ақ бай болып жарытайын» деп неге айтпайды? Суырылып шығатын мінезі жоқ, Күлшай апаның құлы сияқты. Біздің әулеттегі еркектің атқамінері де, қорқағы да Жапар көке».

	– Әкем туралы айтыңызшы? – деді көгалдағы жиде түбінде жатқан Кенесарыға:

	– Әкеңді сұрай берме. Ол тірі болғанда біз бұлай жүрмес едік.

	– Кене көке, Сіз қалай атылмай қалдыңыз?

	– Мені құтқарған – Алматыдағы Шерхан. Мен шағым жазған жоқпын. «Бір адамның қаны мойнымда, соғыста өлген талай немістің қаны тағы мойнымда. Алматыдағы Шерхан інім жазып жіберіпті Жоғары Кеңеске. Ол да бір адамды құтқарды. Сұрағың бар ма?

	– Кене көке, Жүзжасар атамды бүрге шаққан ба? Өткенде айтып едініз?

	– Сен, түбі, интервьюдің адамы боларсың. Менің колхоз берген кең сарайдай үйімдегі қызыл шкафта «Тройной одеколон» деген жазуы бар бөтелке түр. Ішінде әтір бар. Жүгіріп барып, соны әкел. Мынаған жармадан су толтырып ал! – деп құтысын ұсынды. – Баяғыда вертолет қонғанда алдап кеткенін білесің бе? Мен алдамаймын, сұрағыңа сөзсіз жауап беремін. Зымыра!

	– Кілтті беріңіз?

	– Менің есігім ашық.

	Тәңірхан өзі жанындай жақсы көретін ата жаптың үстінен жүгіріп өтіп, жусанды, шиінді көк жасыл даланы аннан-саннан бір басып, зымырап келеді. Міне, үйге де кірді. Босағада маңқиып қара шелек тұр, төргі бөлмеде – үстел, үстінде – дастархан, бір-екі үзім қатқан нан; оның жоғарысында – дөңгелек бөтелке – «Тройной одеколон», қасында – сақал-мұрт қыратын құрал-жабдықтар.

	Дөңгелек бөтелкені қолына ұстады да, келген ізімен кері қайтты. Қайтар жолда ата жаптан асыға өтіп бара жатып кері бұрылды – құтыға су толтыруды ұмытып барады екен. Сонда ғана «бұл кісі өткір әтірді не істейді екен?» деген ой келді санасына. «Бір жерін жаралап алып, сірә, соған жағатын болу керек?»

	– Көке, міне! – деп қолына ұстата берді.

	– Мына шағырмақ күнің шекені тесіп барады. Күн қызбаса күріш пісе ме? Күріш дегенің сондай кірпияз дақыл ғой. Ол алты ай су астында жатқанда атыз басындағы адамдар сыбырлап сөйлеседі, сонан болар «Сыр сұлуы» деп еркелетіп жүргені. Қатты сөйлессе күріш тамыры тітіркеніп, күріш емес, күрмек боп кетеді. Мына ару қыздай жүгеріңе де Күннің қызуы керек. Жерді Күн жылытпаса кім жылытады? – Бөтелкенің саңылау тесігін аузына тақады да, лақ-лақ еткізіп құя салды. Түбінде алақан шаярдай ғана әтір жылтырап тұр. – Мынау қалсын. Көкеңе әлі керек болады. – Сосын құтының аузын ашты да, оны да лақ-лақ еткізіп жұтып алды. – Осы жарманың суы деп жүргеніміз зәмзәм суы шығар. Сонымен, Жүзжасар атаң, осы жарманы қазғанда отыз мың адамның алдына шығып кетіпті. Жұрт топырақты зембілге салып тасыса, ол кісі кетпенмен тіке жағаға атыпты. Оқ бойы озып, елдің ең алдында жүріпті. Он күн сайын беретін сыйақы – он метр шыт пен барқыттың да көбін бұған беріпті. Өзі бойдақ, шүберекті қайтсін. Біздің әулеттің бойдақтық мерзімі ұзаққа созылмаса болмайды, – деп жымиып қойды. – Біреулер арыз беріпті, «Жүзжасарды ағасы, менің әкемді айтады, ол ауылнай екен, қағаз жүзінде көтеріп, бар сыйлықты соған беріп жүр» деп. Сол кезде осында үлкен бүргенің оң қолы Мехлис деген шағындау бүрге келе қалыпты. Білетіндер «жұрт Бериядан емес, Мехлистен қорқады» дейтін. Соған көз қылып, елден шыққан халық жауларын ұстап отырмыз деп, атаңды да көптің бірі ғып түрмеге жауып қойыпты. Айыбы – «халықты алдап, сыйақы алып жүр» деген желеу. Мехлис кеткесін атаңды шығарып, обкомның жер шаруашылығы бөлімінің бастығы жарма жағалап жүріп, сырттай бақылапты. Адал еңбек, құдай берген өгіз қара күш, сауатсыз сана. Обком өкілі: «Жүзжасар Қылышов дегенің осы болса тиіспеңдер, бұл шаруашылыққа өте қажетті адам» деп тізімнен сыздыртып тастапты. Сөйтіп, біздің әулетті де бүрге шаққан. Бірақ, оның әулетін түгел бақылауға алып, маған мектеп бітірерде аттестат бермей біраз әуреледі. Осы Герман соғыс ашып қана біздің елді тәубаға келтірді. Әйтпесе, күндердің күнінде жоқтан барды сылтауратып, халық жауы боп кете берер ме едік...

	Әлгінде Кенесарының үйінен қайтарда Тәңірхан осы жерге вертолет қонғанын есіне алды, оны да есіне салған Кене көкесі ғой. Байқоңырдан келе жатқан шүпірлеген вертолетшілердің біреуі ашық алаң – жап-жасыл көгалға төмендеп, қозы қайырған бір топ баланың қолына шелек беріп, суға жұмсады.

	«Келгесін вертолетке мінгізіп, қыдыртамыз», – деді.

	«Арықтың суы емес, құдықтың таза суын әкеліңдер», – деп шегеледі тағы да. Тәңірхан үйіне қарай құстай ұшты. Шым құдықтан су тартып әкеліп, вертолетшіге берді. Вертолеттің есігін ашып, талтайып күтіп тұрған ұшқыш мұздай суды сіміріп салды да, қалғанын лақ еткізіп жерге ақтара сап, шелекті лақтырып жіберді. Тәңірханның іші мұздап кетті.

	«Ең болмаса қолыма бермей ме. Енді мінуге шақыра ма деп тұрғанда, вертолеттің инелік қанаты шыр айналып, бірте-бірте биікке көтеріле берді. Ұшқыш мәз боп күліп, жұдырығын түйді де, бұрылып алып, Байқоңыр жаққа қарай көкті тіліп жөней берді.

	Шелектің түбі майысып, көк шалғында төңкеріліп қалды. Тәңірхан көзінен жас шықпағанмен, жүрегі қан жылады.

	«Бұларға сенуге бола ма, жоқ па?» «Оларға сенуге болмайды», – деп Кене көкем білмесе айтпайды ғой. Мен осы оқиғаны балаларға айтып едім, Кене көкем қалай естіген?»

	– Тағы сұрағың бар ма?

	– Ол кісі дәл әнеукүнгідей бір уыс жусанды жерден бырт еткізіп жұлып алып, маңдайына басып, кең танауымен құшырлана иіскеп, көзін жұмып жатыр.

	– Сұрағым... Неге Жапар көкенің қарауында істей бермедіңіз? Жүгеріден күріш жақсы еді ғой.

	–Күріш – Сыр сұлуы, жүгері – дала аруы, екеуі де ерке. Екі еркенің бірін көгертсем болмай ма. Жапар көкеңнің қарауында істесем мен де герой болуым керек. Күлшай апаңды-ақ герой қылсын. Арзанбай жас жігіт қой, түсінер деп келдім.

	«Иә, герой болам деп он бала тапты. «Сонда Екі мәрте Ер болады» дейді. Жапардың үйге кеп айтқан сөзі құлағында қалыпты.

	– Әйел бала тууы керек. «Женщина – это винт, на котором все вертится» деген бе Толстой. Кітап оқисың ба өзің? Оқы! Сонда Алматыға, Шерханның қасына оқуға барасың.

	Тәңірхан Кене көкесінің сауал аралас сөзіне не деп жауап берерін білмей сасқалақтап тұр еді, ол қолын созды, бұл «әуп!» – деп күштей тартты. Еңгезердей адам орнынан көтеріліп, жапырағы күлтеленіп келе жатқан жүгерілікке бір қарады да:

	– Аяңдайық, – деді.

	– Көке, біздің үйге барайық.

	– Жоқ, сенің үйіңе баруға болмайды.

	– Неге болмайды?

	– Жапар көкеңнен ұят болады.

	– Қазір кешкі бесте батыстан менің балам келеді. Төрттегі пойыздан түссе, бір сағатта үш шақырымға жете алатын шаты аман бала ғой. Үйге барамын.

	Тәңірхан түсіне алмады. «Менің балаларым республиның түкпір-түкпірінде» дегені осы шығар. Әйелді қалай ала берген?»

	«Балаңызды алып үйге келіңіз» деп айтуға оқталды да, бәрібір сөзінің іске аспайтынын біліп, ата жаптан өткізіп жіберді.

	Кенесары бір кезде өлім камерасында бірге жатып, өз қолымен шағым жазып бергеннен кейін жазасы жеті жылға төмендеп, өзінен бұрын бостандыққа шығып кеткен баласындай болған Қитарды көргенше асығулы еді.

	– Бес болып қалды ма?

	Ол сылти басып асыға адымдады. Түрме көргендер уәдеге берік, ешқашан кешікпейді.

	Кенесарыны іздеп келемін деуші қанынан тарамаған балалары да, інілері де көп. Қызылтуға аяқ басып отырған бұл біріншісі ғана.

	* * *

	Түсті бір-ақ адамға айту керек, ол сонда ғана орындалады, түсті жақсыға жору керек, ол сонда ғана жақсылықпен беттеседі. Тәңірхан арман болған алтын құлынын түсінде көргенін ешкімге тіс жарып айтпады, оны тек жер бетінде сенген адамы Кене көкесіне айтқалы жүргенде... Осының алдында түсінде бір қызыл сиырдың іші қақ жарылып, екі торай атқып шығып қорсылдай жөнелді. Осыны апасына айтқанда «Адалдың ішінен шыққан арам ғой, арам қаптап бара жатыр жерімізді», – деп жорыды. Шешесінің өзі-өз болғалы түс жорығанына риза боп отырғанда Жапар көкесі кіріп келді де:

	– Кенесарыны колхоз бастық қаматып тастапты. Өзінің жүгері бригадын қорқытьш, сол арыз беріпті, – деді.

	– Қайнаға, шәй ішіңіз.

	– Жоқ, шәй ішетін кез бе. Менің қарауымда істей бер деп едім, көнбеді, «Күлшаймен бірге істемеймін» деп. Енді оны шығарумыз үшін не істеуіміз керек?

	Насиха тағы бір тосын сөзден төмен қарады. Жапар сөзінің соңын жұтып, тақтай еденді тоқ-тоқ басып шығып кетті. Дәл бір Насихамен келісуге келгендей, «бірақ осы Жапар көкем шешемді көріп кетуге келетін сияқты». Насиха басын көтеріп, қайнағасына қарай да алмады. Күндіз біртүрлі ұялатын секілді.

	Тәңірхан сыртқа атылып шықты да, колхоз кеңсесіне қарай жүгірді. Беталды жүгіріп келеді. «Япыр-ау, жүгері бригад Арзанбай екеуі жақсы еді ғой. Демалысын алып, Сочиге барып келді, «Арзанбайға сыйлыққа туфли әкелдім» деп кеше ғана айтып отыр еді ғой, бүгін соның арызымен түрмеге түскені ме?» Беталды жүгіріп келеді. Кеңсеге барып колхоз бастыққа «қойыңыз, шығарыңыз», – деп айтқысы келеді. Арзанбай оқу бітіріп келген жас жігіт, болашағы бар, соған айтып шығартыңыз көкемді» дегісі келеді. «Ол сотталса мен не боламын? Біздің әулеттің бар бетке ұстары, бары да, нары да осы кісі. Одан басқа ешкім жоқ. Менің әкем туралы, екі арманым – әкем мен құлыным туралы білетін бір-ақ адам, айтатын да бір-ақ адам. «Босатыңдар Кенесары көкемді. Бұл кісіні тек түсіну керек». Айтар ойы көкірегінде күңгірлеп келеді.

	Кеңсенің іші өлік шыққандай қаңырап тұр. «Колхоз төрағасы», «парторг» деген есіктер тарс жабық, «агроном», «зоотехник» деген есіктер ашық, бірақ адам жоқ, бәрін 37 жылғыдай бір мезетте бір жаққа тиеп әкеткен бе, немене өзі? Бір кеңседе бір ғана кіші есепші шот қағып отыр.

	– Бастықты, партрогті, Арзанбайды көрдіңіз бе?

	Көзілдірігі мұрын үстіне түсіп кеткен кемпір есепші селк етіп, Насиханың баласын танып, аңтарыла қарады.

	– Олар жұмысында. Арзанбай мілитса жақта, жалпы айтқанда, бәрі ауданға кетті.

	«Ауданға кетсе онда сол Кене көкемнің ісімен жүрген шығар». Кеңседен шықты да, дәл алдындағы Жүзжасар атасының зиратына келді. «Жүзжасар Қылышов 1891-1984 ж.ж.» Қола бюстің астына осылай деп жазылған. Тәңірханның атасының басына алғаш тағзым етуі. Күнде кино, арагідік концертке келіп осы маңда жүрсе де, өмірі бір арнайы жолы түспепті. Енді зират шетіндегі көк шөптің үстіне тізерлей отыра қалып, ішінен күбір-күбір сөйлеп кетті, іші атойлап, жан-дүниесі жылап қоя берді. «Жүзжасар ата, бар киеңді өзіңмен бірге ала кеткенің бе? Заманның бар киесін өздеріңізбен бірге ала кеттіңіздер ме? Не боп барады мына заман, мына Адам? Кене көкем тағы да ұсталды, енді тағы соттала ма? Сонда мен ішімдегі сырымды, арманымды кімге айтамын? Жүзжасар ата, ұрпағыңа болыссаңызшы, әруағыңызбен жебесеңізші! Жақсының бәрі жаманға айналып барады, біздің әулеттен енді кім қалар екен?» Ешкімнен де қысылған жоқ, орталық көшеден әрлі-берлі өткен адамдардан да, қаңырап қалған кеңсеге кіріп-шыға бастаған жұмыр бастылардан да. Ең соңынан ойын былай қорытты: «Құран бағыштайын десем, құран білмеймін; бізге «құранға қол жаймаңдар» деп үйретті ғой. Келесі жолы келгенде тілімді кесіп алса да, аттестат бермей қойса да, құран үйреніп келіп, рухыңызға бағыштаймын, Ата!» Өз ойына өзі тұншығып жылап жіберді, көзінің жасы парлап орнынан тұрды. Арзанбайдың үйіне барғысы келді, бірақ оқу бітіріп келген үрпек бас жігіт Арзанбай бір құтыдан су ішіп жүрген Кенесарыны соттатып жібереді дегенге сене алмайды, сол сенім, бір өрекпіген күш балаң жігітті Арзанбайдың есігіне апармай, кері қайырды. Келген ізімен ілбіп үйге қайтты. Алақанымен көз жасын сүртті, жан сарайы сергіп, дүние есігі кеңінен ашылғандай көрінді. Артына бір қарап еді, атасының тас бейнесі мұнартып қалып барады екен.

	Жүзжасар атасының басына барып мұң шаққанын шешесіне де, өгей әкесі Жапарға да айтқан жоқ. «Олар Кене көкем емес қой» деп жан сарайын ашпай іркіп қалды.

	Бас-аяғы он күнде Кенесары үшінші рет сотты болды. Сот жабық өтіпті, ағайындардан бір адамды да шақырмапты. Ауылдан тек жәбірленуші Арзанбай барыпты. Колхоз бастық мынадай мінездеме беріпті: «Кенесары Қылышов. 1923 жылы туған. Партияда жоқ. Бір жылдан бері жүгеріші болып істейді. Еңбекке деген қабілеті орташа. Көбіне, қоғамдық тәртіпті бұзуға дайын тұрады. Колхозшылар арасында беделді емес.

	Колкоз басқармасының төрағасы (Қолы)».

	... Курорттан келген күннің ертеңіне сыйлық туфлиін алып, жас досы әрі бригадирі Арзанбайдың үйіне кештетіп келсе, аудандық сот төрағасы, баяғы өзіне ату жазасын сұраған прокурор, колхоз бастығы қонақта отыр екен, Кенесары үстеріне кіріп келгенде бәрі кірпідей жиырылып, тіксіне қалыпты.

	«Кешіріңіздер!» – депті де, қайта шығыпты. Арзанбайдың жұбайы дереу табаққа тамақ салып, босаға бөлмеге әкелген екен.

	– Арзан қонақтарың кеткесін біздікіне келіп кетші, – депті де шығып кетіпті.

	Бұл шығысымен сот пен прокурор «ежелгі дұшпан ел болмас» деп, «аттарына» мініп, тұра аттаныпты.

	Арзанбай олар кеткесін өзі сыйлайтын шежіре кісінің үйіне келеді. Ол орнынан тұрады да, жылтыр лак жалатылған су жаңа туфлиді алдына қоя салады.

	– Саған әкелген сыйлығым.

	– Жумаймыз ба

	– Жуамыз.

	– Бір «Алматының айрықшасын» әкеліп, қырлы стаканға құяды да, «Туфлиің табаныңда тозсын», – деп тартып жіберіп, жеңін иіскеп тұрып қалады. Екінші рет тағы құйып тартқаннан кейін:

	– Заңгерлерің кетті ме? – дейді. – Анау прокурор қартаймайды екен. Маған ату сұраған сол еді. – Жәймен ыңылдап, бір қоңыр әннің әуеніне салады. Арзанбай «ату» деген сөзді естігенде тосын селк етіп, сол кезде үшінші рет қырлы стаканды сарқа тартқан Кенесары:

	– «О да қылған кедейге үлкен сыйы, Қара қидан орта қап ұрыспай берсе»... Кім айтқан? Абай... Абай сорлы айтқан,— деді киіктің асығындай шағын жігітке ажырая қарап.

	Арзанбай аң-таң.

	– Американдықтар айтады: «СССР-да үш жетілген республика, бес жетілмей қалған республика бар» деп. Дәрігер айтады: «қазақтың жүрегі де, американдықтың жүрегі де бірдей, бәрі бірдей соғады» деп. Нашар жігіт екенсің, – деді түсінбей отырған Арзанбайға тоқ етерін жеткізгендей. – Маған босағаға табақ тарттың. Сендейлерді қораздар тауық қылып жібереді, – дегенде, Арзанбай есік орнына терезеге ұмтылып, әйнекті сындырып арғы бетке түсіп, қауын басына әйнектің қиқым-сиқымы қонақтап, көйлегі қызыл-ала қанға малынып, колхоз бастықтың үйіне келеді. Колхоз бастық машинасына отырғызып ап әуелі дәрігерге, сосын мілитсаға апарып, жолай прокурордың үйіне соғып, «колхоз осыдан құтылса социалистік міндеттемеден құтылғандай болар еді, иықты жаншып басады да тұрады», – депті.

	Қылмыс ашылды, куә дайын, дәрігерлік анықтама айқын. Бас-аяғы он күнде ағайынын да шақырмастан жабық сот жасап, Кенесары елу төрт жыл өмірінде үшінші рет сотты болды. Сөйтіп, жәбірленушінің дене жарақатын алу себебі –«қылмыскердің жәбірленушіні артқы тік ішегінен зорламақ болған ниетінен туған әрекет, бұл Қылмысты істер кодексінің 104-15 бабына сай келеді және 200 бапты қосымша ретінде қоспасқа тағы болмайды, бұл шектен шыққан бұзақылық» деген үкім шығарылды.

	Кенесары соңғы сөзінде: «Арзанбай, ренжіме, саған алимент төлей алмай кетіп барамын», – депті де, алты жылын арқалап, сол күнгі этаппен облыс орталығындағы түрмеге аттаныпты.

	Кене көкесінің соңғы сөзін естігенде Тәңірхан жақыным сотталды деп жабыққан жоқ, жаны рахаттанды. Тағы да Алматыдағы Ауыл шаруашылығы институтына түскен Шерханға хат жазды. «Жоғары жаққа шағым жаз, Кене көкемнің атынан. Осы жолы айдай анық жазықсыз кетті» болды мазмұны.

	Кенесарының үшінші сотталуы мың түтіні бар ауыл үшін ақ өлімдей болды.

	Бір күні стадионда ауылға белгілі тілінің бізі бар Мергенбай ішіп алып құлап жатса, болашақ бас агрономдықтан үміткер Арзанбай, «далада қалмасын, үйіне жеткізіп салайын» деп, иықтап алып келе жатса, татардай тілі ащы Мергенбай Арзанбайдың құлағына сыбырлапты дейді: «Сенің Кенесарыдан аяғың ауырлап қапты ғой». Арзанбай әрең иықтап әкеле жатқан зілдей ауыр, сырықтай ұзын жігітті итеріп жіберіп, ал кеп тепкіле. «Мә, саған аяғы ауыр, мә, саған аяғы ауыр» деген ызаға толы арзан даусы қайта-қайта естіледі дейді...

	Арзанбай, бәрібір, бас агроном бола алмады. Колхоз бастығы ұзамай орнынан түсті.

	Ауданның бірінші хатшысы Коммунистік партия қатарынан шығарылып, Алтын Жұлдызы қайтарылып алынды.

	Жапар да бригадирліктен босатылды.

	Ауылға Кенесарыдан хат келді. «Жоғары Сот үш жылымды дәлелсіз деп тауып, қысқартып тастады, енді Ұлы Жеңістің 40 жылдығына босанатын шығармын», – депті.

	Тәңірхан алтын құлынын қөргенін хатқа жазбай-ақ, келген соң бетпе-бет отырып айтуға бекінді. Оған да аз қалды ғой.

	«Алтын жалды арманымды көруге асықпағанда, айтуға асықпайын» деп, өз көңілін өзі ересектерше сабырға жеңдірді.

	***

	Біздің әулеттен Жапар көкені жауапқа шақырып жүр, партиядан шықты, «екінші топтағы мүгедекпін, мені соттай қоймас», – деп кеше тағы да келіп кетті.

	– Осы әйелге күріш ектірген адамда ми жоқ. Қарашы енді, шатылып... Күлшай-ақ болмады ғой, «Он бала тауып, күріш еккендер герой боп жатыр, мен солардан кеммін бе, бала тууды білген адам кетпен де шаба алады», – деп қоймады. Әйелдің тілін алған еркек – еркек емес қой.

	Жапар келінім отыр деп ұялмайды, шын мәнінде әрі келіні, әрі некелі әйелі ғой. Насиха төмен қарап шәй құйып отыр, Күлшайдың аты аталса оның жон арқасы қамшымен тартып жібергендей тыз ете қалмайды, сол жер қозғалса қозғалмас жайбарақат қалпы, ал Насиханың аты Жапардың аузымен атала қалса Күлшайдың тұлабойы тұз сепкендей тызылдайды.

	– Енді не істеуіміз керек? – Тәңірхан сұрақты төтесінен қойды.

	– Партиядан шықтым. Кім біледі, әй, мені соттай қоймас. Күріштік жер Күлшайдың атында ғой. Қамсыз болма. Алматыдағы Шерханға хат жазып, айтып қой. Кенесары да жақында келеді дейді. Колхоз бастық жұмыстан босанып қана қойған жоқ, облыс орталығына көшкелі жатыр. Сірә, Кененің келетіндігінен хабардар болса керек.

	– Сонда Кене көкем келеді деп ауыл көшіп кете ме?

	– Ауыл көшпейді. Ауыл – біздің ауыл, біздің әулет. Әулетімізден шыққан сауаты бар сенің әкең еді, оның да өмірі қысқа болды. Сонан кейін сол Шерхан, құдай қаласа өзің...

	«Жапар көке әулетті, мені әкемді аузына алатын болыпты. Әкем туралы осы кезге дейін өмірі бір ауыз сөз, бір естелік айтып па еді?»

	Шешесі ұлының ішін көзінен оқығандай тура қарады. Сол кезде Жапар да «Көрерміз!», – деп, әдеттегідей таяғымен қып-қызыл еденді тоқ-тоқ ұрып шыға берді.

	– Әйтеуір, қамсыз болмайық. Егін-тегін жаман болған жоқ, бірақ «қосып жаздыңдар» деп әлек сала бастады ғой. Бәрі Мәскеудің айтуымен болып отыр. Күлшайды, он бала туған қатынды, отырғыза қоймас. Біздің әулеттен Кенесары-ақ түрменің жоспарын орындады емес пе.

	«Айтып бара жатқан сөзін қарашы».

	– Апа, осы Кене көкеме тимей осыған неге тидің?! – Тәңірхан көзі қызарып орнынан атып түрды. Дәл бір бүретін бүркіттей иығы қушиып, шешесіне аласы мол жаман көзімен қарады.

	– Осы сөзді күндердің күнінде айтатыныңды біліп едім, бүгін, ақыры, аузыңнан шықты. Бұл менің қолымдағы билік пе еді. Қайнағаның жолы үлкен, палуан бала, әйтпесе, адамның алтыны еді ғой, алтыны...

	– Насиха солқылдап жылап жіберді.

	– Әкесінен айнымай келе жатқан жіңішке денелі тарамыс бала есіктен шығып кетті. Қолдан берген құлынының алтын жалмен көзіне көрінгенін, ері мен жүгені, бүкіл әбзелі алтынға малынып тұрғанын, «енді біздің әулеттің де жолы оңғарылар, құлыным көзіме алтын жалмен көрінді ғой» деп, көңілі босап отырған кейуана анасына айтқысы келді де, ең бір қымбат та құпия сырын жария етіп алардай ішінде іркіп қалды.

	Енді ұзамай оралар ауылдың әрі абыройы, әрі құбыжығы Кенесары көкесінің жолын күткендей далаға шықса қар қылаулап, желтоқсанның хабары есік қағып, рұхсат сұрап тұр екен.

	* * *

	Тәңірханның ешкімге айтпаған екінші түсі – бұл да жас қиялын шырмаған арманының көлеңкесі еді. Алтын жалды құлынын қолдан шығарғаннан кейін, өзін өмірге әкелгін әкесін тәңірдің тартып әкеткені – бұл да қиялшыл арманына шоқ тастап, қоздыра түсті; әкесін ойласа «тірі болғанда, жұрт қатарлы мені де отын-суға жұмсағанда, сабақтан алған бағамды сұрағанда, қабақ шытып ұрысқанда» деген сияқты екі адамның арасында болатын пенделік пәнәйі себептерді сарапқа салса, оның бәрібір болмайтынын білген соң түсімде тірі бейнесін бір көрсем деп арман етті. Үйдің төрінде ілулі тұрған иегі шығыңқы, езуі үстіне екі жағынан да қысқа ноқта тартылған кең маңдайлы, шашын артына тік қайырған адамды бір көрсем деп тілеп жүрді. Тәңірханның есейген шағындағы көңілі секілді алабұртып, заман да аласапырандана бастады. Ең төменгі тұғыр – бригадир Жапар партия қатарынан шыққаннан соң әйелі Күлшайға да неше түрлі жаман сөздер жабыса берді, аудандық газеттегі «Артық гектарлар» деген мақалада Күлшайдың да аты жүр; Қылышова деген фамилия көзіне оттай басылса да, сонан кейінгі сөздерді оқып, тұла-бойы тұз сепкендей ашыды. «Біздің әулеттің аты да газеттегі жаман сөзге іліге бастады. Осы әйелдер күйеуінің фамилиясына кірмесе болмай ма? Бұл – қазаққа тән нәрсе емес қой. Күлшай апаның есебі түгел. Жүзжасар атамның келіне болып, соның арқасында атын шығарғысы келді.

	«Күріштің арқасында күрмек су ішеді» деген осы. Ал, ол туған он баланың төртеуі жауынгер боп Отан қорғап қайтты, біреуі Ауғанстаннан тірі оралды, осыларды неге елемейді газетке жазушылар? Ауданның бірінші хатшысы партиядан шығып, Алтын Жұлдызы қайтарылынып алынды деп еді, ісі тергеуге беріліпті, тіпті республиканың бірінші басшысына да ауыз сала бастады орталықтан шығатын орыс тілді газеттер. Ол, үйінің алдына, елу адым жерге өзінің бюстін орнатып қойды деп күстаналаса, «Известия» газеті аңға шыққанда өліп жатқан қабанның үстіне аяғын салып тұрған суретін жариялап, оның астарынан республикадағы ұлт саясатының жай-жапсарын іздеп, шатыстырады; үлкендерден естуі – Қазақстанда қазақ үшін ештеңе жасалмаса да, басқа ұлттар үшін бәрі жасалған нағыз «достық лабораториясы», көрмейсің бе, «елінен, жерінен босып келді ғой» деп, біздің ауыл шешендерді алақанына салып аялап отырғанда, олар ошақ басындағы теріп қойған тезекке дейін ұрлап, Кене көкенің де тұңғыш рет түрмемен беттесуі солардың арқасында болды. Бұның бәрі Тәңірханның басы жетпейтін мәселе, кейін оқып, жоғары білім алғаннан кейін болмаса, әзірше санасы тек аудандық «Алтын аймақ» газетінің айтқанымен шектеулі. «Алтын аймақтан» «Қылышова Күлшай да күйеуінің бригадирлігін малданып, 10 гектар жерді артық еккен» дегенді оқығанда, шешесі Насиха күндесінің атына айтылған ауыр сөз үшін қуанған жоқ, қайта жаны ышқынды, «ол туған он баланың обалын неге ойламайды осы жұрт, он гектар артық ексе он баланың нәпақасы, жерді де, суды да біреу әкеп берген жоқ қой, өзіміздікі ғой; Дәу Атамның фамилиясы газетке шығып, өлім болды-ау; он бала туған қатынды кетпен шабуға шығаруды да, байға тиіп, бала таппаған көкөрім қыздарды трактор айдауға шығаруды да ойлап тауып жүрген өздері емес пе?! «Алтын аймағың» қайран алтын аймақты қор ғып көрсетті-ау» деп, әріптері сойдиған аудандық газетті әрі ысырып тастай салған.

	Осының бәрін айтып Кенесарыға хат жазды, бірақ түрмеден жауап болмады. «Елге өкпелі ме екен әлде? Өкпелі емей немене... елге емес, адамдарға... «Адам – адамға қасқыр» деп өзі айтып отырушы еді, қасқырларға өкпелі шығар».

	Сол түні шамырқанып ойланып жатып түс көрді. Қатты ұйықтағандікі ме, таңертең екі көзін аша алмай қалды. Кірпіктерін зорлап ашқысы келіп еді, саусақ ұшына ілінбеді.

	«Соқыр боп қалғаннан саумын ба?» Қатты айқасқан кірпіктерін саусағын салып зорлап ашқанда, үй ішінің күн түскен шұғыласы себезгілеп көрінді. Сары түстің астында далаға атыла шықты да, қауындық аяғындағы жылымдап су ағар жіңішке арыққа қарай жүгірді. «Көзің ісіп кетіпті ғой», – деді күбі пісіп, май шайқап тұрған шешесі. Жауап берместен жылдам басып, қауындық аяғындағы өзінің бүкіл балалық шағының куәсі – қағаз қайық жіберіп ойнаған жіңішке жылға, сары әңгелектің жаны – су әкелер жіңішке арықтың үстіне тізесін бүгіп тұрып, қос алақанымен салқын суды көсіп алып, бетін жуды; бір емес, бірнеше рет шайды бетін, сонда еңкейіп, қос уыс суды көсіп алған сайын ол бұлшық етінің бұлт-бұлт етіп ойнақшып, еркек пішінін бейнелеп келе жатқандығын білген жоқ еді, тек күбісін жуып, қораның діңгек ағашына төңкеріп жатқан Насиха ұлының жігіт боп қалғанын іші сезініп, бұл ойы аузы-басын тұмшалаған ақ жаулық астында бұлқынып қала беді. Алақан толтырып әр көсіп алған салқын су бетіне тиген сайын көрген түсі айшықтанып көз алдына келе берді, еңкейіп тұрудан белі толса да суық суды аямай бетіне шапаттаудан танбады: көрген түсі дәл өңіндегідей, әкесі дәл қарсы алдында тұрғандай көрінді, сосын ата жаптан қауындыққа су алар жіңішке арық бөлініп кеткен тұстағы бұтағы өзін бір мүшел әлдилеген сәмбі талдың көлеңкесіне отырып, кірпік қақпай тұңғиық ойға шомды.

	...Жердің астындағы азық-түлік дүкені екен дейді. Сатушылардың үстінде ақ желең. Тәңірхан үстінде ақ желеңі бар әкесіне сыртқы есіктен шыға беріп:

	– Коньяк беріңізші? – деді.

	– Бізде коньяк жоқ.

	– Берсеңізші, бір-ақ рет сұрап тұрмын ғой.

	Әкесі «Мынаған коньяк беріңдерші!» – деп көрші бөлмедегі әйелдерге дауыстады. Ақ желеңді, сары шашты көккөз әйел ортан белінен сәл төмен түскен, сыртында қазақша арбиған ірі әріптермен жазылған «САЯСАТ» деген жазуы бар сүттей әппақ коньяк ұсынды. Тәңірхан сыртындағы жазуға шұқшия қарады...

	Осы көрген түсін көз алдына елестеткен күйі есік алдынан өтіп, үйге кіріп бара жатқанда шешесі:

	– Саған не көрініп жүр? – деді.

	– Саясатты болжап жүрмін...

	* * *

	Сағынған Кене көкесі көп ұзамай қайтып оралды. Есігі құлыпталмаған. Әдетте, иесі жоқ үйдің есігін құлыптап, терезесіне айқастырып, ағаш қағып тастаушы еді, Кенесары сотталып кетерінде ауылдың түрмеде істейтін қызыл жағалы жігітінен сәлем айтып жіберіпті – «есігіме құлып салынбасын» деп. Сонан бері ол үйдің есігі ашық, бірақ терезесі қараңғы.

	Кенесары қайтып оралғанда қызыл жалауы желбіреген ауылдың туы төмен иіліп, кежегесі кейін тартып тұр еді; алған өнім мен ырғын ырысты да елеп жатқан ешкім болмады, ширек ғасырлық кеңестік куәлігі бар ауылдың қызыл туы желмен тербетілген қу қамыстай баяу тербетіліп тұрды.

	– Алматыдағы Шерханнан көптен хат жоқ. Республиканы жиырма бес жыл басқарған бірінші басшыны зейнетке шығарғаннан кейінгі толқудан соң үйге бір келіп кеткен, көңілінде қобалжу бар, «жәй, әшейін, келіп кетейін деп едім, Кене көкемді көріп кетейін деп келдім» дегеннен басқа ештеңе айтпады. Кене көкесі кетерінде колхоздан елу сом жаздыртып алып, қалтасына салып жіберді. Сонан кейін «комсомолдан шығыпты» деген хабар жетті. Насиха осы хабарды естігенде қыңбады, «комсомолсыз да өмір сүріп, оқуын оқып бітірсе болғаны да», – деді. – Комсомол боп жасын үлкейтіп, соғысқа барған әкесі қырыққа да жете алмай кетті ғой», – деп өмір бойғы мұңын қосып қойды. Тәңірхан аузы-басы тұмшалаулы жүретін шешесінің ақ орамалының астында сұмдық нәрселер жатқанын енді білгендей, сол сәт өзінің комсомол билетін, оған дейін желкілдетіп таққан алқызыл галстугін ойлады.

	Ұзамай «Шерхан оқудан шығыпты» деген хабар да жетті. Сонда ғана шешесі Тәңірханға: «Кене көкеңе айт, ана Шерхан бір пәлеге тап болып жүрмесін», – деді. «Кене көкеңді шақыр, сөйлесейік», – деп айтпады. Осыны іштей тілесе де, аузынан сөз шығара алмай, баланы жұмсады. «Онан басқа сөзіңді сөйлейтін де ешкімің жоқ қой бұл әулетте» дегенді іштей ғана қосып қойды.

	Ұзамай «Шерхан түрмеге түсіпті. Бірінші басшының зейнетке шығып, орнына республикадан тыс жерде істейтін ұлты орыс өкіл сайлануына байланысты алаңдағы наразылық шеруіне қосылып, кісі өлтіруге қатысыпты» деген хабар келіп жетті. Осы екі арада Алматыдан үйіне қашып келген бір студент: «Алаңға шыққандар көп ұзамай атылады екен, олардың біразын түрмеге сыймаған соң түнде мәшинеге тиеп алып, қаланың қоқыр-соқыр төгетін алаңына апарып тастапты» дегенді айтты. «Бәрін күтуге болады адамзаттан. Тіпті, ауылда емін-еркін жүрген Кене көкем бас-аяғы бір айда алты жылға сотталып кеткен жоқ па?»

	Артынша аудандық мемлекеттік қауіпсіздік комитетінен біреу келіп, үй үшін көріп, Насихамен тілдесіп кетті.

	«Ұшырады, сорлы ағаң ұшырайтын пәлеге. Мен туған сорлылар неге осылай өкіметтің құрығына ілігеді де жүреді», – деп Насиха «үш әріп» өкілі кеткен соң көз жасын сығып алды. – Екеуін бергенім аз еді осы өкіметіңе!»

	Кенесары сонда да келмеді.

	Тәңірхан өзі барып мән-жәймен хабардар етті.

	«Кісі өлтіруі мүмкін емес, арақ ішіп, наша тартуы да мүмкін емес», – деді ол жыл бойына есігі ашық болғанмен, терезесі қараңғы Кене көкесінің үйіне келе жатып. Ал, газеттің айтуына қарағаңда, бәрін бүлдіріп жүрген осылар. Газетті де қолына алды, «Алтын аймақ» емес, «Социалистік Қазақстан». Барған бетте Кене көкесіне ұстатты. Ол хабар» деген шағын хабарға көз жүгіртіп, түсіне алмағандай басын шайқады, сосын желп еткізіп газетті тастай салды. Онда былай деп жазылған еді: «Алматы 18 декабрь (ТАСС). Кеше кешкісін және бүгін күндіз ұлтшыл элементтер арандатып салған оқушы жастар тобы көшелерге шығып, Қазақстан Компартиясы Орталық Комитетінің жуырда болған пленумының шешіміне наразылық білдірді. Бұл жағдайды бұзақылар, арамтамақтар және қоғамға жат басқа да адамдар пайдаланып, құқық тәртібінің өкілдері жөнінде құқыққа қарсы әрекеттер жасады, сондай-ақ бір азық-түлік магазинін, жекеменшік автомобильдерді өртеді, қала азаматтарына қарсы намысты қорлайтын әрекеттер жасады.

	Заводтарда, фабрикаларда, жоғары оқу орындарында, коллективтерінде болып өткен жиналыстар, сондай-ақ, қала мен аудандардың партия және комсомол активтері Қазақстан Компартиясы Орталық Комитеті пленумының шешімін мақұлдады және оқушы-жастар тобының ешқандай негізсіз іс-әрекеттерін айыптап, бұзақыларға батыл шаралар қолданылуын, қалада толық тәртіп орнатылуын жақтады. Осы бағытта қолданылып жатқан іс-қимылдарды еңбекшілер қолдауда. Олар совет және партия органдарының жүргізіп жатқан шараларына белсене қатысуда. Барлық кәсіпорындар, мекемелер, оқу орындары, магазиндер, тұрмыстық қызмет, қала транспорты қалыпты жұмыс істеуде».

	– Білген боғын жесін, – деді Кенесары жерде жатқан газетке қарап.

	– Шерхан адам өлтіруге қатысыпты дейді.

	– Шерхан кісі өлтірмейді, өлтірткізеді. Әлі Шерхан сияқтылардың сүйегін таба алмай қалады бұл жұрт. Алаңың қып-қызыл қан болған екен де, – Кенесары орнынан тұрып кетті де, терезеден көлбеп жатқан тас жолға қарады. Сосын нән денесімен ауыр бұрылып:

	– Сен барып қайт, – деді. – Өз көзіңмен көріп қайт. Колхоз бастықтан ақша жаздыртып алып беремін. Мен барғанмен... құжат сөйлейді. Менің құжатым сөйлемейді, қорқытады. Барып қайт. Шын істі болса, естір құлақ болса, жазатын жерге мен де жазамын. Біздің әулетте кісі өлтіру менімен кетсін деп едім.

	Тәңірхан шығып бара жатқанда есіктің бергі жағында қалған Кенесарының даусы естілді:

	– Жүрерде Жүзжасар атаңның басына бар...

	Тәңірхан қара сөмкені иығына іліп, ертеңіне-ақ жолға шықты. Қалтасында – Кене көкесі «Биылғы жылдық еңбегімнен ұстап қалу үшін...» деген әуенмен жаздыртып алған екі жүз сом.

	Жүзжасар атасының басына осы екінші келуі. Қола мүсін ескерткіштің төбесінде бір уыс боп аппақ қар қонақтап түр.

	– Ата, батаңызды беріңіз, – деп күбірледі Тәңірхан. – Біз Сіздің атыңызға қолдан келгенше кір келтірмейміз. Біз емес, біздің қолымызда не бар, уақыт, заман ғой кірлетіп жүрген. Енді бәрі дұрыс болар. Шерханды түрмеден құтқарып жібере гөріңіз, ата, ол адам өлтірмек түгілі шыбынды да өлтіре алмайды. Біреулердің көрсетуімен болған іс шығар, тағы да уақыттың құрбаны боп кетіп жүрмесін... Кене көкем атылуға бұйырылғанда да сол еді ғой қаршадай басымен Жоғарыға хат жазып алып қалған. Ісі жеті пунктпен бұзылып келіп, көкем атылудан аман қалды ғой. Енді Кене көкем: «тыңдар құлақ болса жоғарыға мен де жазамын», – дейді. Бірақ, мына газетке шыққан хабардың беті жаман. Кене көкем жазсын, Сіз әруағыңызбен жебеңіз, Жүзжасар ата! Сөйтіп, ұрпағыңызды құтқарып қалыңыз. Шерхан оқуды бітіріп, агроном боп ауылға келіп, Сіздің дихандық жолыңызды жалғастырамын, жаңғыртамын, әулеттің атын тазартып, ауылдың атын әлемге паш етемін деп жүр ғой».

	Тәңірханның көкірегі сөйлеп, көзінен жас парлап тұр еді. Оның көзінен аққан жаспен бірге Жүзжасар атасының басына қонақтаған бір уыс қар да жылт еткен Күн көзімен шағылысып, еріп жерге түсті. Шалдың қабағы түюлі бейнесі кірпік қақпаған күйі басына келгеннің бәріне аузынан сөз шығармай жақсы жол тілеп қала берді.

	Тәңірхан шарбақ есікті жауып жолға шықты. «Ағамның соңынан барамын, қан төгілген Алаңды көремін, шындыққа көз жеткіземін» деп ол автобусты да күтпестен тас жолға аннан-саннан бір табан тигізіп, жаяу тартты. Терезеден көріп қалған Кенесары «Кетіп бара жатырсың ба», – деді іштей күбірлеп.

	Ол пойызбен емес, алтын жалды арманының жалын құшып бара жатыр еді.

	Екінші көрген түсін ешкімге айтпауға серт берді.

	* * *

	Дүниедегі екі арманының бірі – алтын жалды құлынының жалын құшып, Алматыға аттанып бара жатқанда жаңа сайланған аудан басшысы қауіпсіздік комитетімен келісіп, Қызылтудың дәл төрінде Жүзжасар атасының портрет-бейнесін «бұл социализмнің өкілі, онан тараған ұрпақ та үлгілі ұрпақ болмай сөзге ілігіп жатыр» деген желеумен алдыртып тастағанын жол үстіндегі Тәңірхан қайдан білсін.





	https://t.me/kzkitap





