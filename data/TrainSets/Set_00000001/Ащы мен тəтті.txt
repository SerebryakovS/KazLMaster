	Жаңабек Шағатай

	Ащы мен тəтті



	Азаттық деген тəтті сөз. Əрбір адам, ұлттың тағдырында осынау қасиетті, қастерлі ұғымның орны ерекше. Бірақ Тəуелсіздік жолы оңай емес, сандаған қиындықтар мен кедергілерді жоя білген, ұлы мақсатқа талмай, табандылықпен ұмтылғандар ғана шынайы азаттық, еркіндікке құқылы. Ең бастысы, санадағы құлдықты жеңе білген қоғам ғана өз Тəуелсіздігін баянды ете алады.

	Жазушы, белгілі журналист Жаңабек Шағатайдың «Ащы мен тəтті» кітабы осынау ұлы мақсатты көздеуімен, қазақ халқының тəуелсіздігі жолындағы қиын да қатерлі жолдарды нұсқап көрсетуімен құнды.

	Кітап көпшілік оқырманға арналады.





	СІЗ КІМНІҢ КІТАБЫН ОҚЫП ОТЫРСЫЗ?

	(Алғысөз орнына)



	Əзілсіз жүрмейтін əдетіміз. Жазып отырғанда бөлмесіне аю кіріп кетсе де сезбейтін Жаңабекті көргенде, сүйсініп:

	– Əй, Биағам-ай! Бейімбетім-ай! Жазуға келгенде күй талғамас, жер таңдамас сабазым-ай! Сөздің дəнін орақтың жүзімен емес, комбайнның жаткасымен жапырасың-ау! – деп есіктен кіре екі-үш көпшікті астына тастап жібереміз.

	Бірақ көпшікке көтеріле қалатын Жаңабек емес, жайлап еңсе көтеріп, шалқая керіліп қояды да:

	– Е, қайбір жетісіп отыр дейсіз. Кезекті нөмірдің материалын езііп жатқан да баяғы, – дейді жай ғана.

	Рас, жазу үстінде «жетісіп отыратындар» аз. Əсіресе осы Жаңабек сияқты «жаман жазуға бейімі жоқ» жанкештілер. Ал шығармашылық жұмыста жазарман емес, жанкешті болу – «əдебиетті – ардың ісі» деп білетіндердің ғана қолынан келетін азапты, бейнетті, ақыр соңында – игілікті, ізгілікті іс. Жамағатқа жақсы дүние беретіндердің барлығы дерлік осындай күй кешеді. Жəне оны жасырмайды да. Паустовский, Айтматов сынды қара сөздің хас шеберлері: күні бойы жазғанда екі-ақ беттен асыра алмайтынын кезінде бүкпесіз айтқан да. Бірақ бұл – арғы-бергі қаламгер атаулының бəрі көрген «итшілік» деуге тағы болмайды. Қолына қалам ұстаса болды – төрт аяғы тең жорғадай көсіле жөнелетін ақпа-төкпе Ғафуды, ағыл-тегіл Оралханды да көргенбіз. Құдай дарын-қабілет дегенді бойларына дариядай құя салған мұндай таланттар, əттең, сирек қой. Сол сиректердің ең басында... мен үшін қайран Биағаң тұрғандай болады. Кəдімгі Бейімбет Майлин! Замандастары мен көзкөргендердің естелігіне қарағанда, Биағаңның қаламы демігуді де, демалуды да білмеген, əлдеқайдан құйылып-төгіліп жатқан ойларды қағазға түсіруге қаламы əзер үлгеріп отырған. Сосын жоғарыда Жаңабекке əзілдеп айтқандай, Биағаң жазғысы келген уақытта күй талғап, жер таңдап та жатпаған: асыр салып ойнап жүрген балаларының ортасында да, улап-шулап жатқан вокзалдың ішінде де тізесін – тіреніш, шабаданын – үстел етіп, жаза берген ғой, жарықтық.

	«Болмасаңда ұқсап бақ», мен Жаңабекті де сол Биағаңа ұқсатамын кейде. Бірінші орынбасар болып отырған бөлмесіне қашан да бірі кіріп, бірі шығып жататын қызметкерлер... авторлар... еріккендер... телефон қоңыраулары. Жаңабек соның бəрін жəйлап отырып, жазып та отырғанын көргенде қалай сүсінбейсің. Əйтпесе, «Биағам-ай, Бейімбетім-ай!» дегенді мен көпшік болса бекер айтады дейсіз бе! Сосын... сыйлас ініңді Жақсыға жақындатып, Талантқа тақап қойғанның несі артық.

	Ал Жаңабектің маған сыйлас іні, сырлас дос болғанына да, міне, табаны күректей жиырма екі жылдан асыпты. Басы сонау 90-жылдардың желтоқсанында жатыр.

	...«Қазақ əдебиеті» газетінде бөлім меңгерушісі кезім. Бірде бөлмеме қымсына басып, сабалақ жүнді қоңыр тонды, дудыраған шашы көзіне түскен шырмауық басты бір жігіт кірген. Таныстық. «Жалын» баспасында қатардағы редактор болып қызмет істейді екен. Аты-жөнін айтқан да, əкелген материалын алдыма қойған. Маңдайшасына көзім түскеннен-ақ елең ете қалдым. Тақырыбы тартымды екен. Бірден оқуға кірістім. Қалада да, далада да коммунизмге қарай жол нұсқап тұрған Лениннің ескерткіштері туралы екен. Айтайын дегені: қайта құру басталғалы қай уақыт! Бəріне жаңаша баға беріп, жаңаша көзқараспен қарап жатырмыз. Ендеше Ленин бастаған қола ескерткіштерге де неге енді басқаша қарамаймыз? «Дұрыс! Бала нені жазуды біледі екен» дедім ішімнен, шындығында, маған ұсынған сол мақаласымен-ақ ол нені жазуды ғана емес, қалай жазуды да білетінін байқатқан.

	Осы тұста мына мəселені де айта кетудің артықтығы болмас. 90-жылдардың о жақ бұ жағында Мəскеу деген сонау Орталықтан бастап қазақ қоғамының ішіне дейін неше түрлі орынды-орынсыз жайлар бас көтере бастаған. Жариялылықты желеу етіп, жақсының жағасынан алу, жаманның қоясын қопару, əруақты аттау, қасиеттіні даттау, санаға бұрын «ұлы» боп сіңгеннің бəріне күмəнмен қарау – бүкіл баспасөз атаулының бетін шарпыған. Бұл аздай, «Қазақ əдебиеті» газеті мен «Қазақстан əйелдері» журналынан басқа барлық дерлік басылымдар баяғы атауларын өзгертіп шыға келді. Бұдан тиражын жоғалтқаннан басқа абырой тапқан ешқайсысын көргеміз жоқ. Бұл да ештеме емес екен, артынша тиражымен қоса иманын да жоғалтқан бір журнал қыздардың тырдай жалаңаш суреттерін басуға кіріскен. Сонда: «Ой, сұмдық-ай! Мына журналға да, қыздарға да басу айтатын біреу табыла ма?!» деп, күйініп отырғанымызда, əлгі сабалақ жүнді тоны бар, шырмауықтай ұйысқан шашы бар Жаңабек деген жігітіміз «Жалаңаштанбашы, жан қалқа» атты мақаласын қолымызға ұстата қойғаны. Кезекті санға салдық та жібердік.

	Арада бірер апта өткенде Жаңабегіміз жəне бір мақаласын алып жеткен. Бұрыңғы «жалаңаштанған жан құрбыларына» енді «Сен киіктің лағы едің» деп наз айтады. Бұны да бастық газетке. Баса тұрып өзіне:

	– Бізге қызметке келсең қайтеді, – дегенбіз.

	– Келер едім... бірақ басшыларыңыз ... қабылдар ма екен... – дейді ол күмілжіп. Күмілжитін жөні бар, ол уақытта «Қазақ əдебиетіне» қарапайым тілші болып орналасу – бүгінгі «айдағаны – бес ешкі» бір газетке Бас редактор болудан əлдеқайда қиын еді. Алайда қолынан іс келетін адамды қолтығынан демеп жіберетін Сырбай, Сайын, Шерхан, Əбіраштан қалған үрдіс бар еді бізде. Бұны Төлен мен Оралхан да əдемі жалғастырып əкеткен. Жаңабек жайында Оркеңе айтып едік:

	– Ə, ана шырмауықбас па? Шақыр, – деген маған қысқаша.

	Сөйтіп шақырғанға келген Шағатай бір-ақ күнде мен басқаратын сын бөліміне «сотрудник» болып шыға келген ғой.

	...Уақыт озды. Қоңыр тон тозды. Шырмауық шаш қысқарды. Бірақ біздің сыйластығымыз тозған жоқ, ниет-пиғылымыз да «қысқармады». 90-жылдардың ортасында «Түркістанда» мен «бірінші орынбасар» болып жүргенде, Бас редактор Қалтай-Қалағама айтып ЖаңабекЖақаңды бөлім меңгерушісі етіп алдық. Ал 2000 жылдардың ортасында мен жай орынбасар, ол «бірінші ...» болды. Сөйтіп, міне, қазірге дейін Путин-Медведев сияқты қызметті бір-бірімізге кезекпен беріп, келісімме-ен жүріп жатқан жай ғой біздікі.

	Жаңабектің журналист, көсемсөзші ретіндегі қалам қарымы, шеберлігі, білім-білігі туралы мен ештеме айтпаймын. Бұның барлығын қолыңыздағы осы кітаптың өзі айтып тұр. Дəлірегінде, мұндағы кез келген шығарма – Жаңабек Шағатайдың өзі – оның кім екеніне жауап. Тек əр сөздің астарын, айтар ойдың түбін түсіне білсеңіз, болғаны.

	Журналист Жаңабек Шағатай туралы сөзімді осымен аяқтаймын да, жазушы Жаңабек Шағатай жөніндегі ой-пікірімді келесі кітабына қалдырармын.



	Дидахмет ƏШІМХАНҰЛЫ





Бірінші бөлім





АЗАТ ОЙДЫҢ АҒЫНЫ




	НАМЫССЫЗДЫҚ НƏУБЕТІ

	Ата-бабаларымызға ауыздығын шайнаған тұлпарларының тұяғымен əлемді дүбірлетіп, қос мұхиттың суына (Тынық жəне Атлант) алақанын шайып, ауыздықпен ат суартқызған өршіл ары, намысқойлығы еді. Бұрынғы түркілер, олардың тікелей ізбасарлары, қайталанбас арда қасиеттерді бойларына молынан сіңірген алаш жұрты – қазақтарды басқа ұлт пен ұлыстардан ерекшелейтін айырмашылықтар туралы талай ғасыр сүйсіне һəм таңдана қалам тербемеген саяхатшы мен зерттеушілер кемде-кем. Осыдан он төрт ғасыр бұрын өмір сүрген арабтың атақты жазушысы əл-Жахиз (775-868) Шығыста сəйгүлік аттарын ойнатқан түркілер туралы: «Түркі қорықпайды, бірақ қорқыта алады. Бір нəрсені қаласа, алмай тынбайды. Болмашы нəрсеге қол созса да, міндетті түрде табысқа жетеді. Алайда бекер іске араласпайды. Басраның əдептілігі, гректің даналығы, қытайдың өнері түркілерге əлдеқашаннан-ақ таңсық емес. Түркілер – адал. Оларда көңілге қонымсыз пікірлер, шектен тыс жаулық ойлар жоқ. Сымбатты денелері мен дауыстары секілді сөйлеген сөздері де əдемі естіледі. Əрбір түркі өзін – арыстан, жауын – аң, астындағы сəйгүлігін – елік деп есептейді. Түркілер жалтақтауды, жалынуды, жылтыр сөзді, опасыздық, сатқындықты, өтірік айтуды, сенген адамдарына тəкаппарлық көрсету мен жамандық жасауды, арам ойларды білмейді.

	... Түркілер ат үстінде туғандай берік отырады. Шайқаста өз жауларын оп-оңай аударып-төңкеріп кете алады. Он ұлттан шыққан он жігіттің күшін бір кісіге жинасаң да, жалғыз түркінің күшіне тең келмейді. Түркілер əрқашанда ар-намысына өте берік. Соғыста да, бейбіт өмірде де айлакерлік пен арамдықты білмейді. Арам пиғылдан туатын мүмкіндіктерді өз пайдасына бұруды намыс санайды. Өздері де, сөздері де келісті. Араларында бір-біріне жала жабу деген əсте болмайды. Олардың басқа біреудің дүние-мүлкіне көз алартуы, екіжүзділігі, біреуді жамандауы, тəкаппарлық танытуы, тыңшылық жасауы, үлкендерге құрмет көрсетпеуі жайлы ойлаудың да қажеті жоқ. Олар Отан сүйгіштікті бəрінен де жоғары қояды. Жер жаулап алу үшін емес, үстемдік құру үшін соғысуды ұнатады. Базбір басқа халықтар секілді өсек-аяңға бармайды. Көпірме сөзді қол көрмейді. Ең көп сөз ететіні – ұрыс, жеңіс. Ермектері – ат, қару.

	...Өйткені олардың жаратылысы қозғалысқа, өне бойы ісəрекетке негізделген. Тыныштық атаулыда үлесі жоқ. Рухани күштері дене күштерінен əлдеқайда артық. Олар – жалынды, əрдайым қимыл-қозғалысты ұнататын əрі сезімтал жандар. Естеліктері көп, көзқарастары өткір», – деп таңдай қаға сүйсініп жазған болатын. Осынау қасиеттердің басым бөлігі бүгінгі қазақтардың да бойынан табылатынына еш күмəн жоқ. Амал не, біршама ұзақ уақыт қызыл империя – коммунистердің езгісі, мешеу идеология ықпалында болу, оның үстіне, соңғы жылдарда жүргізілген саяси-экономикалық, əлеуметтік, қоғамдық тосын реформалардың үздіксіз созылуынан алмауыт мінез алаш жұрты туа бітті табиғи, ананың сүтімен бойына ерекше қасиет болып сіңетін намысқойлығынан – ең сорақысы, ұлттық намысшылдығынан біртіндеп қол үзіп, «қазақ қой аузынан шөп алмайтын момын, жуас, жасық» екендігіне əбден мойынсұнып – мұның тасасында намыссыз деген қорқынышты сөздің құлағы қылтияды – кеудесі сəулесіз, көкірегі бітеу тоғышар тобырға айналуға бет қойғаны көпе көрнеу көзге ұрады. Осылайша «құл – тобамен, күң – қанағатпен ғана шектелетін» (Мейірхан Ақдəулет) тоғышарлық бой алып, талайлар ұлттық басты мақсат-мүдделерді ұмыта бастады. Алаш жұртының талан-тағдыры, болашағы таразыға түскен екіұдай сəттерде салбөкселік, жігерсіздік, табансыздық, немқұрайдылық танытып, «менің шатағым не?» деп, жалтақтық көрсетуі осыдан туындаған қасірет. Қазір 2 миллионға жуық қазақтар өзінің тілін шала біледі делінеді, яғни ортамызда 2 миллион намыссыз адам, ішкен-жегеніне ғана мəз – «хайуанға оны қосыңдар» (Абай) – жандар жүр деген сөз. Алаштың біртуар арысы Міржақып Дулатов меңіреу ұйқыдағы елін оятып, «Оян, қазақ» деп жар салатын немесе Махамбет: ... «Қабырғасын қаусатып, Бір-біріндеп сөксе де, Қабағын шытпас ер керек, Біздің бүйткен бұл іске», – деп атойлайтындай биік рух, азаматтық өршілдікті қалыптастыратын бірегей намысшылдық қазіргі уақта аса қажет-ақ. Тарих – əлсіздікті кешіреді, намыссыздықты кешірмейді. ХХ ғасыр, əсіресе, дүниежүзілік деңгейдегі аласапырандар, қантөгістер, түрлі-түрлі революциялар көптігімен ерекшеленіп отырған. ХХl ғасыр жаһандағы сансыз халық ұлт пен ұлыстар алдына «Біз осы кімбіз? Қайдан келдік? Қайда беттеп барамыз?» деген сауалдар таратып, қиын сұрақтарға еріксіз жауап іздеумен басталды. Біраздан бері тоқтаусыз үдеп келе жатқан, осы күндері ғаламға айтқанын жүргізіп отырғандығы анық байқалатын жаһандық ауқымдасу процесі де бұған əжептеуір əсерін тигізуде. Жаһандық ауқымдасу тұсында ұлт бола ма, əлде көп санды ұлы ұлттар, нəсілдер ғана қала ма? Ал ұлттың ұлылығын қамтамасыз ететін қандай қасиеттер?! Адам жанын еріксіз тебірентетін əрі еріксіз үрейлендіретін сауалдар күн сайын көбейе түсуде. Мəжіліс депутаты Уəлихан Қалижан мырза белгілі газетке берген сұхбатында «Бізге ұлттық мемлекет құруға не кедергі?» деген сауалға: «Ұлттық мемлекет құруға мүдделі деп табылатын қазақ ұлтының өзі оған кедергі болып отыр деп ойлаймын. Себебі, біз өзіміздің елімізде сан жағынан азшылықта тұрмыз... Шын мəніндегі ұлттық мемлекет құрудың алғышарттарының бірі ретінде біздің қазақ тілі елімізде барлық салада жоғары деңгейде жұмыс істеуі қажет. Мəселен, Парламент заңдарды тек қазақ тілінде қабылдау керек. Үкімет өзінің бүкіл қаулыларын мемлекеттік тілде дайындап, осы тілде қабылдауы тиіс. Осындай жағдайда ғана бізге ұлттық мемлекет құруға болады», – деген-ді. Қымбатты депутат ағамыздың уəжі орынды, өте дұрыс-ақ. Дегенмен, бұл жерде айтылуға тиіс жайттың тағы бір аса маңызды тұсы назардан тыс қалып кеткендей. Бұл – намыс, ұлттық намыс мəселесі! Ұлттық мемлекет құруға көптеген қазақтардың туған тілін білмеуі кедергі, ал қазақ тілін білуге ұлттық мемлекеттің құрылмауы тосқауыл. Бір сөзбен түйіндегенде, шығар жолы жоқ шеңбер, саңылау таптырмас тұйық. Жалпы ұлтқа кінə артудан гөрі, сол Мəжіліс депутаттары, Үкімет мүшелері, билік басындағылардың басым бөлігі қазақ ұлтының қабілетті белсенді өкілдері бола тұрып, нəйеті жоғарыда санамалап айтылған ісшараларды ғана жүзеге асыруға тəуекелі жетпесе – бұл ұлттық намыссыздық демеске амал кəнеки?! Əйтпесе, олардың қазақ тілін білуге міндеттілігі ауа жұту сияқты табиғи нəрсе емес пе?! Адам ойлары қызық қой, кейде теледидардан, əсіресе, күнделікті өмірде орысша сайрайтын балалар маған «жетімдер үйінде» тəрбиеленген жеткіншектер сияқты көрінеді. Атаанасы тəрбиелемеген, жеті атасынан бері басқа ұлт болып кеткен байғұстар. Қазақстанда бар делінетін 90 мың мемлекеттік қызметкерлердің көбі де. Əсіресе, министрлердің біразы «Жетімдер үйінде» тəрбиеленген соң қазақ қоғамы алдындағы жауапкершілігін сезінбейтін болар?! Ар-намыс демекші, 90жылдардың ортаңғы тұсында Индияның жолаушылар ұшағы апатқа ұшырап, ондаған адамның өмірі қиылғаны ойға оралады. Анықтай келгенде, əлгі ұшақты елдің Авиация министрлігі Өзбекстаннан жалға алғаны жəне лайнердің ұшқыштары тіл білмегендіктен, əуежай диспетчерлері жерден берген бұйрықтарды түсінбей, нəтижесінде ұшақ осындай апатқа ұрынғаны анықталды. Осыдан соң-ақ кең көлемде қоғамдық пікір туындап, стратегиялық маңызды салаға жауап беретін министр қарауындағылардың өз міндеттерін дұрыс атқармағандығы, кəсіби шеберлігі төмен ұшқыштарды жауапты жұмысқа жалдағанына намыстанып, өз еркімен қызметтен кетті. Ал миллиондаған қазақтардың, тұтас ұлттың бүгіні, ең бастысы, болашағына жауап беруге тиіс біздің жоғары шенділер, үкімет мүшелері мұндайда былқ етпес еді. Аса сорақысы сол, Қазақстанда бөгде тілде заң қабылдау табиғи қалыпты нəрсе сияқты боп алды. Бұдан асқан намыссыздықты ешбір көне, жаңа тарихтан іздеп табу мүмкін емес. Шенеуніктердің көбі бүгінгі қазақ тілінің мүшкіл жағдайы жеке бастарының мүдделеріне мейлінше сай екендігін (өздері, əсіресе балалары тек орыс тілінде тəлімтəрбие алған. Бұдан былайғы болашақтарына қазақ тілі кедергі келтіреді) жасырғансиды. Əйтпесе, қазақ тілінің ғылым, мəдениет, экономика, заң т.б. өмірдің барлық салаларында толық қолданылуына қоғам əлдеқашан түбегейлі дайын екендігін əлгіндейлер білмей отырған жоқ. Олар жеке бастың мүддесі үшін ұлт мүддесін құрбандыққа қасақана шалып отыр. Сондықтан, ұлттық ұмтылыстың негізгі басты мақсаты мен нысанасын тұмандатып, қоғамдық ортақ ойды шашыратып, екінші қатардағы мəселелерге – ауыл, аудандық əкімдерді сайлап қою, оппозициямен қарым-қатынастағы соншалықты маңызды емес жайттарға аударуға құштар. Сөйте тұра, бірқатарының «жеке басының ар-намысына» бола сотқа жүгінуге құмарлығы да еріксіз қайран қалдырды. О заман да, бұ заман, адам бойындағы жоқ нəрсеге қайтіп, қалай нұқсан келтірілмекші? Қазақтың қасиетті ежелгі топырағында кіндігі кесіліп, қаршадай шағында Сирияға құлдыққа сатылған, өмір бойы мойнындағы бұғауды сүйреп өтуге тиіс болған Бейбарыс қаһарлы сұлтанға айналар, тарихи оқиғаларға ықпал ететін қаһарман ұлы тұлға болар деп кім сенген?! Оны тарихтың сахнасына алып шыққан асқақ арнамысы болатын. Мысыр мен Шам елін біріктіріп, атақты Мəмлүк мемлекетінің негізін қалаушылардың бірі, он жеті жыл салтанат құрған Бейбарыс сұлтан намысшыл далалықтардың бел баласы еді. Намысты ұлан Мысырды кресшілер жəне моңғол шапқыншылығынан қорғап қана қойған жоқ, жалпы мұсылман əлемін түбегейлі апаттан аман сақтап қалды. Дана халқымыз: «Е, бір үйірден жеті шабыр жаман ат шыққанша, жеті үйір жылқыдан бір бəйгекер шықсашы! Бір атадан жерге қараған жеті момын туғанша, жеті атадан елге қараған бір көсем тусайшы!» – деп тілек ететіні осындайдан. Өкінішке қарай, сананы тұрмыс билеген қитұрқы кезеңде ұлттық намыс туралы айту асқақ пафос, қарапайым пендеге қатыстылығы жоқ биік материя сияқты болып қабылдануы да ықтимал. Қазіргі өркениет – биік ұжданға, əсіресе, өршіл намысқа кісен, өткелі жоқ тосқауыл боп алған секілді. Дегенмен, өркениетті сана биігінен қарасақ – ерліктің табиғи болмысы намыстан туындайтынын мойындау керек, яғни ерліктің өлшемі – намыс, адамды қуаттандыратын күш – намысқойлық! Биік намыстың іргесі бала жастан қаланары шындық, бірақ, аса қорқынышты əлеуметтік дерт – жұмыссыздық намыссыздықты туындатарын да еріксіз мойындауға тура келмек. Елімізде жүздеген мың жұмыссыздар бар, қазір ресми түрде мойындалып отырғандай, халықтың 25 пайызы кедей тұрмыс кешуі ұлттық намыстың өрлеуіне тосқауыл. Тіпті, бірқатар əлеуметтік зерттеулерде ауыл тұрғындарының 40 пайызы өздерін кедей өмір сүретіндер қатарына жатқызатыны анықталады. Осыдан біраз уақыт бұрын «31 телеарнада» көрсетілген сюжет өзінің үрейлі үмітсіздігімен ерекше есте қалған еді. Алматы қаласының Сейфуллин даңғылы бойында тұратын жалдамалы жұмыскер: «Осы отырған төңіректегінің бəрі құлмыз ғой, қысқаша айтқанда, өзіміздің жерде. Орыстар бізді жұмысқа алады. Сол кезде: «Сендердің өздеріңнің жерлерің, сендер істеулерің керек. Біз сендерге қонақпыз» деп қалжыңдап айтады. Сол ғой, міне, қандай жұмыс айтса да істейміз» – деген-ді. Бұдан асқан ұлттық қорлық бола ма? Жұмыссыздық – намыссыздықты тудырып қана қоймайды, үмітсіздік, сенімсіздік, торығу, нəуетектік, надандықты да балалататын қорқынышты дерт. Ұлттық намысқойлықтың төмендігінен шетелдік компания мен фирмалар қандастарымызды заңсыз қанауды күнделікті əдетке айналдыруға бет бұрғаны да аңғарылуда. Былтыр Оңтүстік Қазақстан облысының Шардара ауданында осындай жағдай қалыптасқаны белгілі болды. Арнасай бөгенінің құрылысын жүргізіп жатқан Қытайдың геоинженерлік корпорациясы жұмысқа жалданған жастарды аяусыз қанап, «Еңбек туралы» заңда бекітілген барлық баптарды белінен басқан. Жұмыс уақыты ұзартылған, демалыстар берілмеген, жұмысшыларды таситын автобусқа міну мүмкін емес. Шарасы таусылған жастар шағымданса, копорация басшысы Хуа Тиау:

	«Иди домой» – деп кергіп, кеуделерінен итерген. Жалақылары да еткен еңбекке сай емес. Жалпы, жергілікті қазақтарға еңбекақыны əлденеше есе кем төлеу барлық шетелдік, тіпті, отандық компанияларға тəн қасиетке айналды. Осының бəрі шетелдіктер, өзге халық өкілдері қазақты намыссыздар ретінде сыйлаудан, именуден қалғанын көрсететін үрейлі белгілер. «Бассыз үйдің иті осырақ келетіндігінің» дəлелі.

	Ұлы Мұхтар Əуезов айтқан «Ұлт болам десең, бесігіңді түзе!» дейтін аксиоманың зердемізден ұмытыла бастауы, дұрыс ғибрат алмауымыз ұлттық намыссыздықтың өткел бермес қайраңына тұмсық тіретіп отыр. Мемлекеттік «Болашақ» бағдарламасы бойынша жылына бюджеттен қомақты ақша төлеп, дамыған елдерге білімін жетілдіруге аттандырылатын жүздеген жастарымыздың отанымызға қайтып оралмай, сол жақта қалып кетуі – сол жастардың, əсіресе, олардың ата-аналарының намыссыздығы, үміт артқан ұлтының бетіне түкіруі. Мұны жеке адамның, тіпті, ұлттың намысына қатысты жайт деп қана емес, мемлекеттің қауіпсіздігіне де қатер төндіретін рухани кесел деу керек. Шетелдіктер, əсіресе халқының өсуі тоқталып, демографиялық дағдарысқа тірелген Солтүстік Еуропа елдерінің өкілдері жетім балаларды тəрбиеге алуға жиі ынталылық танытуда. Бұл жерде ізгіліктің, мейірбандықтың еш қатысы жоқ. Олар тектік тұрғыдан əлем халықтары арасында неғұрлым таза болып танылатын қазақ қаны арқылы генофондын жаңартпақшы. Жəне мұнысын жасырмайды да, яғни бақай есепке құрылған арамза құштарлық пен мейірім. Ұлттық намыстың құнсызданғаны соншалық, «Қызға – қырық үйден тыю» деген ежелгі қағида да назардан біржола тыс қалып, архаизм, анахронизм ретінде қолданыстан шығарылып тасталған сияқты. Өз заманында атақты Торайғыр би:



	«Көк түйнектен өліп қалмаса,

	Жасында күйеу алмаса,

	Көрінгенмен ойнаса,

	Бəрінен де қызың жау», –



	деп бекерден-бекер күңіренбеген. Жұмыссыздық сынды əлеуметтік дерт, оның үстіне ұлттық намыссыздығымыз қазір жүздеген қара көз қыздарымызды көшелерде, мейманхана, ойынханаларда жезөкшелікпен шұғылдануға, мұны күнкөрістің, табыстың қасиетсіз көзіне айналдыруға мəжбүрлеп отыр. Өстіп ежелгі түркілер тəу еткен, қазақтар тектілік, тазалық, кіршіксіз ар-абыройдың қасиетті əулиесі деп санайтын Ұмай ана алдында да ұлт ретінде кінəміз өлшеусіз. Ұлттық намысқа негізделмеген тəрбие – нəтижесіз харекет. Бұл сандаған ғасыр екшеуінен өткен бұзылмас ақиқат. Шынында, намысшыл адам ғана ұлтжанды бола алады.

	Қайғылысы сол, Қазақстанда тəнін саудаға салған ондаған мың қыз-келіншектер арасында əлі кəмелетке толмаған, он екіде бір гүлі ашылмаған қаршадай қорғансыз байғұстар да бар. Тіпті, олардың дəл саны қанша екені жөнінде ресми мəліметтер де жоқ. Мұның өзі осынау аса құбыжық əлеуметтік дертке қоғамның, ең бастысы, билік орындарының немқұрайды қарайтынын, ұлттық генофондымызға біржола қол сілтеп отырған екіжүзділігін анық аңғартады. Оның есесіне, елімізде бізге қатыссыз əлемдік проблемаларды талқылаған жиындар, жүздеген адамдар шақыртылған халықаралық конференцияларды көптеп өткізу сəнге айналды. Ешкімге түсініксіз «еуразиялық мəселелердің» бүге-шігесін ақтару, жаһандық гендерлік саясатты сапыру. Жаңылыспасақ, кейінгі жылдары гендерлік саясатқа қатысты 12 мыңнан астам түрлі жиындар, мəртебелі талқылаулар өтіпті. Биік мінберлерден қызыл сөздер бұрқақша атылуда. Сөздер, сөздер... Апыр-ай, осынау сөздерге бола қаншама қаржы желге ұшырылды екен?! Бəлкім, сол қаржыларға тым құрығанда он екі мың қыздың ауыр тағдырына араша түсуге болар еді-ау. Кейде мемлекет жезөкшелік, нəпсіқұмарлық, жыныстық қатынастың жабайы, масқара түрлеріне астыртын қолдау көрсетіп, əдейі насихаттайтын сияқты. Белгілі бір топтар осыдан қомақты пайда тауып, баюдың көзіне айналдырғандықтан осылай шығар. 11 сəуір күні Қызылжарда (Петоропавл) кейінгі кездері Ресей сахналарының өзінде өнер көрсетуі қиындыққа айналған, қоғам қарсылығын тудырып отырған, ел аузында қызтеке (гей) атанып жүрген Борис Моисеевтің концертін өткізу жоспарланған көрінеді. Ең жиіркеніштісі сол, əлгі атышулы əншінің концертін ұйымдастыруға мұрындық болған Игорь Немчинов басқаратын «Икар» продюсерлік орталығының қызметкерлері жергілікті «Добрый вечер» газетінде: «Бізде адам құқығы аяққа тапталып, адамның ар-намысы қорлануына қарсылық білдіреміз» деп мəлімдеген көрінеді. Қазақтың қасиетті топырағын қасиетсіздерге таптатуға Игорь Немчинов сияқтыларға кім құқық берді? Түсініксіз. Тіпті, ондай əншілерді өз үйіңе шақырып, қонақ етіп күт, сыйла, қалағаныңды істе, бірақ, өзгелердің ар-ождан, намысымен де санасу керек шығарау. Тіпті, демократияшыл Еуропаның бірқатар елдерінде ата-аналардың талабы бойынша «Тату» тобының сахнада өнер көрсетулеріне, теле-радиоарналарда əндері орындалуына тыйым салынған. Ал ондайлар біздің елге келіп, төрімізде тайраңдап кететініне етіміз өлгені сонша, селт ету ойда жоқ. Түк намыстанбаймыз. Бұл шоу-бизнестегі бейшаралық болса, ал таяуда Ресейдің Совет Одағы Батырлары клубының бір топ мүшелері біздің елімізге келіп, қазақ əскерін аралағаны, жауынгерлерімізді патриоттық, Ресеймен мəңгі достық туралы үгіттеп, жалынды сөздер айтқаны мүлдем еңсе езді. Отарлаушы ел деп келген Ресейдің патриоттық жөніндегі ұстанымы мен енді ғана Тəуелсіздік алған қазақ халқының көзқарасы екі басқа ғой. Бұрын əлгіндей делегациялар Украина, Польша, Шығыс Германия, Венгрия, Румынияға, Балтық жағалауы елдеріне барушы еді, енді бізге ауыса бастапты. Орыстың кəрі батырларымен бізді қорқыту ма, əлде, шынымен намыссыз елде үлгі тұтар батырлар мен қаһармандары жоқ деп иланатын шығар. Бəлкім, Шығыс Еуропа елдері отарлаушы елдің қарт сарбаздарын шекараларынан аттатпай қойған шығар?! Осыдан 20 жыл бұрын, 1986 жылы кеңес əскерлері Алматыда қазақ жастарын аямай жазалаған еді. Ресейде шовинизм, ксенофобия қазір одан əрі өрши түсті. Тіпті, өз отандастары – шешендердің балаларын, кəрілерін, əйелдерін де аяп көрген емес. Табанасты бізге жаны ашиды дегенге сену қиын-ау. 1986 жылы, Тəуелсіздіктің алғашқы жылдарында азаматтарымыздың рухы жоғары, намысы биік еді, аздаған жылдарда жер бауырлап қалғаны өкінішті.

	Жуырда Оңтүстік Қазақстан облысындағы Ішкі істер департаменті басшыларының бірі мейрамханада 2000 доллар пара алу үстінде ұсталғаны жөнінде БАҚ-тарда хабарланды. Əлгі полиция басшысы əлдебір əйелге жеңгетайлық (сутенерлік) жасаумен айналысатын болса, өзі қорғап-қолдап отыруға уəде еткен көрінеді. Қандай қасиетсіздік! Қазақтардың ең көп шоғырланған қасиетті аймағындағы ел, мемлекет сенген азаматтың түрі осы боп шықса қайтерсіз. Қаракөз қыздарды адам қатарына қоспағаны ғой, солардың есебінен баюды жексұрындық деп санамағаны ғой. Бірақ, мұндайлар қоғамымызда аз ба? Тіпті, осындайлардың өз қыздары, қарындастары, апа-жеңгелері жоқ па деп те күйзелесің. Жалғыз бұл өңірде ғана емес, еліміздің басқа қалаларында да жезөкшелік, есірткі саудасына, ұйымдасқан қылмысқа құқық қорғау қызметкерлерінің қатысы барлығы жиі айтылып жүр. Соттарымыздың біразының да «пара» дегенде алақандары қышып, қотыр адамдай болып қалады. Жə, мұндай ұзақ тізім жасауға болатыны айқын. Бір сөзбен айтқанда, Қазақстан қоғамы іштен іріп-шіріп барады...

	2005 ж.



	АЛТЫНСАРИН ТРАГЕДИЯСЫНЫҢ АЙНАЛЫП СОҒУЫ

	Тарих тоқтамайтын, дегенмен дүркiн-дүркiн қайталанып отыратын құбылыс. Əлбетте, əр сəтi, əрбiр нүктесi баяғыдай дəлме-дəл қайталана да қоймас, сөйте тұра негiзгi бағытбағдары, iшкi терең ағыстары мен астар-мағынасы, жалпы сипаты қисынды түрде заманалардың тоғысында қайта соққан толқындай айналып келуi ықтимал. Күрделi, қазақ халқының басына сын сағаты болып соғатын оқиғалар тоғысы соңғы ғасырларда жиi-жиi қайталануда. Осындай əрбiр қысталаң сəтте алаш жұртының халық ретiнде бұдан əрi тарихта қалуқалмауы аяусыз уақыт таразысына жиi салынатыны ойлы адамның зығырданын ерiксiз қайнатады.

	2006 жылы 22 маусымда Ресей Федерациясының президентi Владимир Путин «Шет елдерде тұратын отандастардың Ресей Федерациясына өз ерiктерiмен қоныс аударуына көмектесу шаралары туралы» тарихи Заңға қол қойды. Бiрнеше ғасырлар бойы маңайындағы мемлекеттердi жаулап, бұғаулауды мақсат тұтқан, отары неғұрлым көп болса, метрополия соншалықты қуатты деп санайтын Ресей ендi төрткүл дүниенiң түкпiр-түкпiрiне тарыдай шашыраған қандастарын тарихи отандарына керi шақыруға мəжбүр болды жəне қоныс аударғандары үшiн айтарлықтай көлемдi қаржы төлеуге бел буды. ХIХ ғасырдың соңы мен ХХ ғасырдың басындағы атақты Столыпин реформасы тұсында отар елдерiндегi орасан зор байсын жерлерге қоныс аударған қара шекпендiлерге – мұжықтар мен мещандарға, көпестерге Ресей ақшалай, заттай қомақты көмек бергенi, түрлi жеңiлдiктер жасағаны белгiлi. Өткен ғасырдың ортасындағы тың игеру жылдарында да игерiлген аймақтардағы байырғы халықтардан гөрi, келiмсектерге қомақты ақша берiлiп, қолдан келген барша жағдайлар жасалған. Патша үкiметi де, кейiнгi қанқұйлы коммунистердiң тоталитарлық жүйесi де нелiктен байырғы тұрғындар емес, келiмсектерге барша жағдайды жасауға ұмтылды, оларды ерекшелеп алды?! Екi жүйе де осынау ұлан-байтақ өлкелердi мəңгiлiк уысымыздағы жерлер, бөлiнбейтiн еншiмiз деп ұққаны кəмiл, бұған өздерiн сендiргенi сөзсiз. Ал түптiң-түбiнде өз иелiгiнде қалатын жерлер үшiн ешқандай амал-айла, шығыннан қашуға болмайтынын да əбден есептеп қойған. Ол жерлердi мəңгiлiк иелiгiнде қалдыру үшiн не iстеу керек? Əлбетте, байырғы халықтың тiлiн, дiнiн өзгерту, метрополиямен бiртұтас етуге күш салулары қажет болатын. Билiктiң мұндай аярлыққа толы, екiжүздi саясаты туралы осыдан 81 жыл бұрын, 1926 жылдың 29 қазанында Ташкент шаһарында педагогтiк жоғары оқу орнының ашылуына арналған салтанатты мəслихатта сөйлеген Қазақстан Халық ағарту комиссары Смағұл Садуақасов ашып əрi ашынып айтқан болатын. Өз баяндамасына «Жоғары оқу орнының Қазақстан үшiн маңызы» деп айдар қойған арыс азамат: «Атыраудың айдынынан Қытайдың атырабына дейiн шалқып жатқан кең жазира өлкемiздi – орыс саудагерлерi мен орыс буржуазиясы тек ауыздан сiлекей шұбыртқан дайын ас деп ұғынатын. Батыс Еуропа ұстанған саясатпен салыстырғанда Ресейдегi мұндай саясат – мейлiнше мешеу, мейлiнше дөрекi, жетесiз саясат болатын. Ресей империализмi өзiнiң iшкi мүмкiндiгiнен гөрi отар елдердiң сүлдерiн сығып алу арқылы нəр алып, өркен жайған империализм болды...

	...Қазақ сахарасын жаулаудың əдепкi кезеңдерiн еске алып көрелiкшi! Патшалы Ресейдiң ол кездегi көкейiн тескен арманы не едi? Əрине, ол армандап бақты! Бiрақ оның бар арманы қазақты орыстандырып, православие дiнiне мойынсындырсам дегеннен əрi асып жығылған жоқ», – деп сол кездегi қитұрқы саясат туралы ашығын əрi əдiлiн айтты. Патшалы Ресей болсын, қанқұйлы коммунистердiң қызыл империясы болсын «қазақты орыстандырып, православие дiнiне мойынсындырсам» деген арманнан ешуақытта бас тартқан емес. Тiптi, 1961 жылы баяндама жасаған Н. С. Хрущев ендi он тоғыз жылдан соң КСРО-да коммунизм орнайтынын жəне бiр ғана тiл – коммунизм құрылысшыларының тiлi – орыс тiлi ғана қолданыста қалатынын мəлiмдегенi де тарихи факт. Алып империяның түкпiр-түкпiрiндегi барша коммунистер ұлтына, нəсiлiне, жынысына қарамастан осы мақсатқа жаппай жұмылдырылып, жар құлақтары жастық көрмей жұмыс iстедi. Жəне қазiргi уақыт кезеңiнен қарағанда, олардың осы жанталастары мен өз халқына жасаған опасыздықтары iз-түзсiз кетпеген екен. Басқа ұлттарды кiм бiлсiн, əсiресе, қазақтар үшiн!

	Қазiргi таңда 2 млн. қазақ өзiнiң ана тiлiн бiлмейді екен, оған қоса, 500 мың қандасымыз өзге дiндердi қабылдаған көрiнедi. Ондаған мың жастар аралас некеге тұруда. Бұдан асқан ұлттық қасiрет болмайды! Əлгiндейлерден тараған ұрпақтар қай тiлде сөйлейдi, қай дiндi қабылдайды?! Мiне, мəселе қайда?! Бұл жеке адамдардың трагедиясы ғана емес, тұтас ұлттың – қазақ ұлтының жаппай дертi, бұдан əрi көз жұмып қарауға болмайтын iндет! Тiптi, қан төгiссiз жүзеге асырылған геноцид. Бiр кездегi коммунистердiң «болашақ бақытты, азат қоғамда дiн болмайды», «дiн – апиын» деген əсiре атеизмi де айналып келгенде адамдарды, əсiресе, өзге дiндегi жұртты жаппай алдау ғана болып шықты. Соңғы жылдарда Ресейдегi билiк пен саясаткерлердiң бəрi дерлiк православие шiркеулерiне барып ғибадат етудi жаппай үрдiске айналдыруына қарағанда, олар сол кезде-ақ агрессияшыл атеизмнiң көмегiмен өзге ұлт пен ұлыстарды тарихи дiнiнен айырып, ассимиляцияға ұшыратуды ежелден-ақ дiттегендерi əшкереленiп отыр. Амал қанша, бұрынғы отар елдегi талай азаматтар осынау өтiрiк, екiжүздi саясатқа имандай сенiп, шын иланған-ды. Небiр азаматтар «болашақ бақытты қоғам» үшiн бар күш-жiгерiн, бiлiм-бiлiгiн аямай əрекет еттi. Ақыр соңында өмiрлерi iшкi драма, қасiреттi трагедиямен аяқталды. Бұған мысал көп. Өз ұлтынан қол үзген, туған халқының жан-дүниесiн, арман-мүддесiн аяққа таптағандар бəрiбiр рухани жарымжан боп қалатыны рас. Осы тұста Смағұл Садуақасовтың жоғарыда аталған баяндамасынан ұзақтау үзiндi келтiруге тура келедi. Мұнымыздың нақты себебi де бар, өйткенi сол бiр арыс азаматтан асырып айтуға, жетеге жеткiзiп жазуға қауқарсызбыз. Сонымен С.Садуақасов:

	«Өткен ғасырдың екiншi жартысында өмiр сүрген Алтынсарин – орыс мəдениетiне көршi қонған алғашқы қазақтың бiрi. Бiреуден қаймыққандықтан емес, өзiнiң ар-иманымен православие миссионерлерiне көмектескен адам, орыс-қазақ мектептерiн ұйымдастырған да, қазақ жазуын орыс əлiппесiне көшiрудi көздеген де осы кiсi. Ол əйгiлi орыс миссионерi Ильминскийдiң досы болған, соған қалтқысыз қызмет еткен. Мiне, дəл сол Алтынсариннiң өзi өлер алдында өзiнiң қазасын аза тұтуға бiрде-бiр орыс адамы араласпасын, тiптi, маған ете не жақын жүрген болса да араластырмаңдар деп тапсырған.

	Жаназама 99 молда шақырыңдар деп өсиет қалдырған. Бұл, əрине, көзi ашық деген зиялы қазақтың басындағы трагедия едi. Орыстармен ұзақ жыл үзеңгiлес өмiр кешкен кiсiнiң көңiлiне түйгенi, орыс миссионерлерiнiң қазақ жұрты үшiн еш жақсылық ойламайтынына əбден көзi жеткен пенденiң көкiрегiндегi қасiрет болатын. Бəлки, бұл оның тiршiлiкте өз қолымен жасаған күнəсiн қазақ деп қарс айырылған жүрегiнiң жантəсiлiмдегi айыптауы болар. Қалай болғанда да ол бəлен жыл бiрге iстеп, бiте қайнасқан орыс ымыраластарынан безген. Бұдан дарыны да елге жайылған, даңқы да асып түспесе кем түспейтiн тағы бiр қазағымыз өткен ғой. Ол – Шоқан Уəлиханов. Бұл – орыстың Шығыстағы адал күрескерi болған. Уəлиханов патша үкiметiнiң соғыс министрлiгiне дерек жинау үшiн Қашқарияға сапар шеккен. Түркiстанды шапқан аты шулы генерал Черняевтiң отрядында офицер болып қызмет еткен. Ендi осы Уəлихановтiң дүниеден өтердегi харекетiне бақсақ, оның да ақыры Алтынсаринше тынғанын көремiз. Ол да өмiрiнiң соңында барлық орыс достарынан безген, орыс армиясының осынау бiр сымбатты офицерi кең қолтық қазақ шекпенi мен қырдың саптама етiгiн киiп, сахараның шалғайындағы бiр ауылда бұл пəниден өткен... Жұртымыздың ұйқыдан оянуының таң сəрiсiнде тiршiлiк кешкен зиялы қазақтарымыздың мəдени Еуропамен қалай араласып, не харекет еткендiгiн байқау үшiн осы екi мысалдың өзi-ақ жеткiлiктi ғой деп ойлаймыз.

	...Алтынсарин мен Уəлихановтың басына төнген iшқұста қасiрет сол кiсiлердiң өзiмен бiрге о дүниелiк болған шығар деп үмiттенемiз қазiр», – деп жаны тебiрене, жүрегi жылап тұрып айтқан. Бiрақ, арыс азаматтың үмiтi ақталмағаны толық анықталды. Путин қол қойған əлгi заңнан кейiн-ақ бұдан былай қазақ өмiрi басқаша сипат – нағыз ұлттық сипат алады деп үмiттенгендердiң де сенiмi көкке бу боп ұшты. Шоқан Уəлиханов пен Ыбырай Алтынсарин өз халқынан қол үзгенiн, оның дiлiне қарама-қайшы əрекет еткендерiн өмiрiнiң ақырғы сəттерiнде трагедиялы түрде мойындаса, коммунистер мен олардың қолшоқпарлары тəрбиелеп өсiрген жаңа ұрпақ ондайды ойға да алмайды. Көптеген адамдар өзiнiң туған халқынан бiржола қол үзiп, дүбəра болып, мешеу күн кешiп жүргендерiн қаперге алғысы жоқ. Иə, бұл қалпымызда жеке адамдардың трагедиясы бұдан былай да жалғаса беретiнi сөзсiз. Ең бастысы, əлгiндейлер жеке өз бастары ғана емес, маңындағылар, туған-туыстары, қандастарының да өмiрi осылайша трагедияға ұласқандығын пайымдағысы жоқ. Өмiрде iзсiз кететiн ештеңе болмайды, кейбiреулердiң ана тiлiн бiлмеуi, өз ұлтын мойындамауы да еш iз-түзсiз кете қоймасы хақ. Мiне, осы тұста əрбiр азаматтың өз Отаны, туған халқы, ата-бабалары, болашақ ұрпақ алдындағы жауапкершiлiгi мен парызы келiп туындайды. Əсiресе, билiк жүйесi мен сол жүйеге қызмет ететiн жоғары, орта, төменгi буындағы шенеунiктердiң мойнындағы азаматтық борыштары шексiз. Өздерiне иман, ынсап, ұлтжандылық, халық үшiн еңбек етуге құлшыныс бермесе, жүздеген мың шенеунiктiң əрбiрiн күнəсiнен арылтуға 99 молдадан табыла қоймайтыны да сөзсiз. 2007 жылдың 2 ақпаны күнi Ақтауда жарық көретiн «Ар» газетi Қазақстан Республикасы Мəдениет жəне ақпарат министрi Ермұхамет Ертiсбаев мырзамен екi ауыз сұхбат жариялады. Министр əр сабаққа 500 теңгеден төлеп, күнiне бiр-бiр жарым сағат қазақ тiлiн оқып-үйренiп жүрген көрiнедi. «Құдай қаласа, «Бiр-бiр жарым жылда таза қазақша сөйлеймiн» деген үмiтiм бар», – дейдi ол. Маладес, министр мырза! Бiрақ осындай жандар, туған халқы алдындағы азаматтық борышын мойындағандар қазiр қоғамда көп пе?! Əй, саусақпен санарлық шығар-ау. Ең сорақысы сол, əлгiндей дүбəралар қазақ тiлiн оқып-үйренгендерi үшiн болашақта мемлекеттен ақша алуға ұялмайтын сұры бар. Өздерiнiң азаматтық борыштарын, қасиеттi парыздарын кезектi рет ақшаға сатпақшы! Елiмiздегi мемлекеттiк тiл жөнiндегi орашолақ саясат ертелi-кеш осындай қисынсыздыққа əкелiп тiрегелi отыр. Қарапайым халықтан жиналған салықтан жырымдаған, яғни сiзбен бiздiң қалтамыздан алынған ақшаға олар ана тiлдерiн қайта үйренбекшi. Отан, өз ұлтының алдындағы адал борышын атқаруға қауқарсыздар түптеп келгенде күнəларын қалың қазақтың есебiнен жуып-шаюға мүмкiндiк алғалы отыр.

	Айтпақшы, қаңтардың 30-ында Маңғыстау облысының əкiмi Қырымбек Көшербаев мырза Ақтау қаласының əкiмi Сəлiмгерей Бекбергеновке: «Мен сенi Оралда жақсы жұмысыңмен көзге түскен соң осы жерге əкелдiм. Бiрақ «Өмiр бойы сенi арқалап жүремiн» деп мойныма мiндет алған жоқпын», – деп қатаң ескерту жасағанын облыстық телеарна бiрнеше рет қайталап көрсетiптi. Қызмет бабына байланысты қисынды, орайы келгенде айтылған сөз, қатаң талап шығар, ал өкiнiшке қарай, қазақтар мемлекеттiк тiлдi бiлмейтiндердi бұдан былай да өмiр бойы арқалап жүретiн секiлдi. Неге екенiн кiм бiлген, əйтеуiр билiктiң маңындағы шенеунiктердiң көбi қазақ бола тұра өз ана тiлiн бiлмейтiндер болып келетiнi заңдылық ретiнде қалыптасты ғой.

	Өткен аптада Мəжiлiстiң жалпы отырысында Энергетика жəне минералдық ресурстар министрiнiң орынбасары А.Сатқалиев пен Сыртқы iстер министрiнiң орынбасары Ержан Қазыханов мырза өздерiне қарата қазақ тiлiнде қойылған сұрақтарға орысша жауап бергенiне əбден ызаланған депутат Тито Сыздықов баяндамашылар келесi жолы мемлекеттiк тiлде жауап бере алмаса, онда мəселенi күн тəртiбiнен алып тастау керек деген ұсыныс түсiрдi.

	Мұндай сорақы жайттар өмiрiмiзде күн сайын қаншама рет қайталанып жатыр. Бəлкiм, мұндайда қойылған мəселенi күн тəртiбiнен алып тастағаннан гөрi, əлгiндей мырзаларды қызметтен кетiру жөнiндегi мəселенi күн тəртiбiне батыл қою керек шығар. Ащы болса да шындықты мойындауымыз керек. Бiз мемлекеттiк тiл – қазақ тiлi үшiн, сайып келгенде қазақ ұлтының болашағы үшiн соңғы – ең ақтық күресте оңбай ұтылған жұртпыз. Тəуелсiздiк алғанымыздың он бес жылдығын атап өтiп, сандаған адамдар осы ұлан-асыр мерекеге орай өңiрлерiне мемлекеттiк наградаларды тағынып, тоқмейiлсiгенмен, бiржола күйрей жеңiлдiк жəне таяу жылдарда саяси, рухани, мəдени идеологиялық бұғаудан арыла алмайтын сияқтымыз. Басқа сипаттарын былай қойғанда, отар елдерге ортақ негiзгi үш сипат бар. Бiрiншiден, билiк бөтен, жат тiлде, яғни жаулап алушылардың тiлiнде сөйлейдi. Халық пен билiк бiр-бiрiн тек аудармашылар, тiлмəштар арқылы түсiнiседi.

	Екiншiден, экономиканың стратегиялық салалары мен мемлекеттiк идеология бөтен тiлдiлердiң қолына шоғырланады. Елдi өзге тiлде, экономикалық топтар мен бөтен тiлдi банк иелерi билейдi.

	Үшiншiден, өнер, мəдениет, ғылым, бiлiм, ең бастысы, ақпарат билiгi өзге тiлдi топтардың қолына шоғырланады жəне үстем ұлттың тiлiнде жүргiзiледi. Қазақстан, турасын айтқанда, қазақтар осы үш қалдi де бастан амалсыз кешуде. Билiктiң өмiрден алар бар еншiсi белгiлi: еуразиялық идеяны жүзеге асыруға, «қазақстандық ұлт» жасауға жанталасуда. Ал АҚШтың атақты «Форбс» журналы тiркеп отыратын ең бай адамдардың – миллиардерлердiң қатарында қазақстандық 4 – 5 адам бар, бiрақ ешбiрi қазақ емес! Көп дəлел келтiрiп қажетi де жоқ, Қазақстан экономикасының жетекшi салалары, негiзгi кiлтi шетелдiктердiң қолында екендiгi кiм-кiмге де белгiлi. Телеарналарға көз жүгiрткен адам ақпарат кеңiстiгi ғана емес, Қазақстан өнерi мен музыкасын, əсiресе, шоу-бизнестi де өзге ұлт өкiлдерi билеп-төстеп отырғанына толық көзi жетедi. Тек бiр телеарна – «Қазақстан» телеарнасы ғана қазақ əншiлерi мен өнер жұлдыздарын жүйелi насихаттайтыны ащы шындық. Ал қалғандары... ағылшын, француз, орыс, түрiк, ұйғыр, өзбек... тағы-тағыларды насихаттауға мүдделi, тек қазақ музыкасын емес. Сонда бiзге – қазақтарға не қалды?! Өмiрден түңiлу, көз алдымызда өтiп жатқан əдiлетсiздiктерге шарасыз көндiгу ғана. Əрине, елiмiздегi тұрғындардың 28 пайызын құрайтын орыстардың бəрi бiрдей қазiргi қалыптасқан жағдайға, Қазақстанның тəуелсiздiгiне қанағаттанғандық бiлдiре қоймасы сөзсiз жəне олардан жаппай азаттық, бостандық идеясына бас ұруды талап етуге де əлi тым ерте. Сайып келгенде мемлекеттiк тiлдi толық игеруiн талап етуге де. Ал Мұхтар Шаханов айтатын «шалақазақтардан» мұны талап етуге мiндеттiмiз. Өйткенi тұтас ұлттың – қазақтардың болашақ тағдырына олар да өз жауаптылығын мойындаулары тиiс. Солардың көмегi, шынайы қолдауы арқасында ғана ұлы Отанымыз – Қазақстан толыққанды тəуелсiздiкке ие бола алады.

	Өркениет дамыған сайын бiр ұлттардың екiншi ұлтқа үстемдiк етуге ұмтылысы – мəдениеттердiң араласуы кезеңiнде бiртұтас емес ұлт тарих көшiне iлесе алмайтындығын алға тартуда. Мəдени, рухани экспанцияны былай қойғанда, өзiнiң ұлттық салт-сана, халықтың дəстүрлi əдет-ғұрыптарын, дiнiн қорғауға қабiлетсiз ұлт өзiне тиесiлi несiбеден қағыла беретiнi кейiнгi уақта толық анықталды. Қазiргi өлiара жағдайда «Zona KZ» сайтында жарияланған Эрик Хамитовтың «Рускоязычное общество – становой хребет нашего государства?!» деген мақаласында айтылған мəселе ащы шындық екенiн амалсыз мойындап, бас шайқағаннан басқа амал жоқ. Тiптi, əлгi сөздерден соң сұрақ белгiсiн қоюдың қажетi де керек емес.

	«Чем больше увеличивается физическая масса казахов и их доля составе населения страны (в условиях, кстати сказать, государственной независимости), тем слабее становятся духовные скрепы, связывающие воедино казахское общество, и тем больше сил набирает центробежный процесс внутри него. Собственно, оно не сумело вылиться в государство образующую нацию в рамках суверенитета. Более того, к настоящему времени, можно сказать, не стало и его самого. Имею в виду единого общества на основе общих духовных устремлений традиций, культуры и языка. А есть русскоязычное общество: русское – по культуре, проевропейское по духу и гражданское – по форме. Оно-то и является сейчас становым хребтом госдарства», – деп қанағаттана əрi қазақ тiлдiлердi мұқатып жазғаны шындықтан онша алыс емес. Қазақтар – алдымыздағы ағалар да, қазiргi бiздер де қазақы құндылықтарды қорғай, оны өркендете алмаған қабiлетсiз ұрпақпыз. Алтынсарин трагедиясы бiзге қайта айналып соға беретiнi сондықтан.

	2006 ж.



	СЕН КИІКТІҢ ЛАҒЫ ЕДІҢ...

	«Бəрінен күшті адам – өзін-өзі ұстай білетін адам».

	Сенека



	Білгірлер нəпсіқұмарлық дүние жаралғаннан бергі ең ескі кəсіп деседі. Кім білсін, солай да шығар, бірақ ұлт атын былғайтын, арына өшпес дақ салатын жезөкшеліктің ауыр зардаптарын бұдан былай сөз етпеске амал жоқ.

	Олай болатыны, ұлттық мəдениет дегеніміз салт-дəстүр, əдет-ғұрып, киген киім, ішкен тамақ, той-томалақтарда айтылар əн-жыр немесе адамдардың жер басып жүргендегі бірінбірі қолпаштауы, өлген соң нəшіне келтіре жылап-сықтауы ғана емес, қыз бен жігіттің, еркек пен əйелдің қарым-қатынасы да. Пəниде маңдайға онсыз да сирек жазылар ақ махаббат, жар төсегіне адалдық мəселесі… Тіпті, болашақ Ана мен болашақ əкенің қадір-қасиеті, дүние-танымы, тəлім-тəрбиесі.

	Өткен жылдың соңында «Неделя» апталығы Наталья Колесникованың «Тастанды балаларға арналған сəкі» атты үрейге толы мақаласын жариялады. Мақалада окулист-дəрігер, халық емшісі, екі баланың анасы Тамара Əскеровна Марзоеваның қараша айының бастапқы кезеңінде «АиФ» (1991 ж.) газетіне құлақтандыру бергендігін: «Тастанды» балаларды далаға, қоқыс салатын жəшікке емес, өз үйінің алдындағы сəкіге əкеліп тастауды ұсынғанын сөз етеді. Шын мəніндегі осы бір абзал Ана балаларын өзінің үйіне əкеліп тастаған «көкек» келіншектердің аты құпия сақталарына уəде беріп, сөзінің жалған еместігіне жұрттың көзін жеткізу үшін өз мекен-жайын толық келтірсе: Мəскеу қаласы, Симонов жалы көшесі, 24-үй, 1-корп., 30-пəтер.

	Тəңірім Сізді назарынан тыс қалдырмасын, Тамара ханым! Алыс Мəскеуде тұрып-ақ мұсылман жұртындағы Ананың асқақ бейнесін қарын тойғызудан басқа қамы жоқ қатыгез жұртқа паш етуіңіз кейінгіге аңыз болып жетер. Сонымен көп ұзамай-ақ ниетті əлгі əйелдің үйіне Ресейдің түкпір-түкпірінен (біздің Алматыдан да бар) ағылған күн сайынғы хаттар пошта жəшігіне сыймауға айналады. Көп хаттың арасынан шыққан мына бір «сəлемнама» қатыгездікке еті əбден өліп, кез келген қылмыстан таймайтын қандай бір қанішер қарақшының өзінің үрейін ұшырары, ала көзін алақандай етері хақ.

	«Қараша айында қызым Юлия дүниеге келді, бойы 50 см, салмағы 3,200 гр. Қазір ол Мəскеудегі шешемнің қолында. Оны сізге беруіме болады, бірақ тек ақшаға сатамын. Ары кетсе 50 сомға. Егер оған келіспейтін болсаңыз, онда бағасын 30 сомға түсіруге мəжбүрмін. Ақшаны мына адреске салып жіберіңіз: Мəскеу облысы, поселке... Сізге сəбиді əкеліп беруім оңай, іргеге тиіп тұр, 20 метр жер ғана. Сіз сатып алмаймын десеңіз, онда бір таныс əйелім 60 сомға саудаламақшы. Шешем қызды беруге қарсы. Бірақ, көп кешікпей-ақ тағы да бөпелі болатыным кəміл.

	Тек, əуелі ақша салып жіберіңіз, ал айдың аяғына қарай мен сəбиді əкеліп тастаймын. Света».

	Міне, осы хатты қолы барып жазған да – Ана! Əңгімемізді ə дегенде сұмдық, естігеннің есін шығарып, оқығанның төбе шашын тік тұрғызар, адамзат тарихында бұрынсоңды ұшырасып көрмеген осынау хаттан бастауымыздың мəнісі бар.



	Кең маңдай, қалың шаш

	Я бір кез, я құлаш.

	Ақ тамақ, қызыл жүз

	Қарағым, бетіңді аш!



	Қара көз, имек қас,

	Қараса жан тоймас.

	Аузың бал қызыл гүл,

	Ақ тісің кір шалмас.



	Қыр мұрын, қыпша бел,

	Солқылдар, соқса жел.

	Ақ етің үлбіреп,

	Өзгеше біткен гүл, –





	деп Абай атамыз айшықтай жырлап, мəңгі өлмес өлеңінде өрнектеген қыз сұлулығына əлемдегі қай халық та табынып келеді. Табына да бермек. Нефертити мен Клеопатра, Афродита ықылым заманадағы адал жар Аспасия, Даная мен Венера, Лаура мен Мона Лизалардың қарапайым пенденің көзі қарығар сұлулығы мен сандал ағаштай сымбаты ғасырдан ғасырға аңыз. Джульета, күні кеше экраннан жаһұттай нұр шашқан Мерилен Монро, шығыстың күн сипатты Шырыны, жолында Мəжнүн мерт болған Лəйлі, мəңгі өлмес Тадж Махалдай əлемдік жəдігер ескерткішті дүниеге келтірген Нұр Жаһан қай халық үшін де үлгі. Тіпті, Құран хадистерінде де: «Тəңірі сұлу, сондықтан да сұлулықты сүйеді» деп нақышталған. Бірақ сол күн келбет, сəмбі талдай солқылдаған сымбатқа ақыл қосылса, нұр үстіне нұр.

	Өзіміздің аңыздарымыз бен ертегілерімізде, эпостық, лироэпостық жырларда сомдалған сұлуларымыздың, «Ақша беттің қызылы, қарға тамған қандай» немесе мысалы, «Қара жерге қар жауар, Қарды көр де, етім көр» аруларымыз, Тайбурылдың қырық үш күн кемдігін кемел білетін Құртқа, Тарғынға тіреу, қысылғанда қолтығына демеу Ақжүніс, сұлулығына ақылы сай Қыз Жібек, баянды махаббаттың иесі Баян сұлу, Күн астындағы Күнікей, екі рулы елді егеске жібермеген Шолпан алты алаштың бағына жаралған асылзадалар емес пе еді?! Домалақ ене мен Ұлпанның аруағынан айналмаймыз ба? Ата жауға атойлап шауып, ер азаматтай қайрат көрсеткен Мəншүк пен Əлия ше?!.

	Бəрін айт та, бірін айт, күні кеше жұртымызды жауратып, дірдек қақтырған қытымыр Желтоқсанның бейкүнə құрбаны Лəззат Асанова халқымыздың келешегі үшін дүниеге келген ару-ды. Иə, сол бір аяулы қарындасымызды танитынбыз: жақсы бір журналист жолдасымыз шын сүйетін Лəззатты. Сол əйкерім қарындастың бейуақта көз жұмғанын естіген жолдасымыз өмірден баз кешіп, екі жыл бойы я сау емес, я ауру емес күйге түссін. Талай рет аяулы қыздың суретін алдына қойып, ағыл-тегіл жыласын. Бейкүнə қарындастың бейнесі əлі күнге көз алдыда: мойыл қара шашы иығын жауып, сəбидің тамағындай аппақ борық тамағы бүлкілдеп, домбыраға қосыла мұңлы əн салатын-ды... Тағдырының қандай аянышты боларын білмедіау бəкізе бойжеткен. Иə, Лəззат сынды арулары бар халық бақытты. Десек те, соңғы жылдары ғасырлар бойы ибалылығы мен имандылығы, тəрбиесі мен тəлімі талай-талай жұртты тамсандырып, тəнті еткен қазақ қыздарының мінез-құлқында бұрын байқалмай жүрген жат қылық бой көрсете бастағандай. Мұның себебі не? Ұлттық тəрбиеден бойымызды аулақ салған жетпіс жылда батпандап кірген ауру ма, əлде, əйел теңдігі деп аталатын эмансипацияның ет пен тері арасындағы желігі ме? Желік дейін десек, онда өз қыздарын соншалық əспеттеп, көкке көтерген халық əлемде біреу ғана, ол – қазақ халқы! Өміріне ислам фунтаментализмі, фанатизмі дендеп енген елдердей емес, қазақ қыздары пəрəнжі кимеген. Оң жақта бұлғақтаған бойжеткенді еркелеткені сонша, еркебұлан қыз қонағы, қатарқұрбысымен ғана емес, жеме-жемге келгенде, өзінің ата-анасымен де айтысып кеткенін қазақ тарихынан жақсы білеміз. Ал мұндай еркіндік өзге еш халықтың қыздарына бұйырмапты. Баласын маңдайдағы жұлдызы деп білетін қазақ қолдан келер жақсылығын əуелі жат жұрттық қыздарына жасауға талпынып өткен өмірден. Қамқа, патсайы, дүрия, жібек, торғын, барқыт, помбарқыт, мақпал, пүліш, қыжым... Экономикасы ілгері кеткен іргелі елдердің сұлуларының түсіне кірмейтін, тіпті қазір өзіміз мемлекеттік музейлерден ғана көріп, көз сүйінетін осынау асыл тауарлардың бəрін қазақтың екі қызының бірі иініне ілгенін көнекөз əжелеріміз əлі күнге тамсанып айтады. Оған қонышы оюланған, құны бір қаралық шоңқайма етікті қосыңыз. Құндыз бөріктің үкісі бұлғаңдап, қамар белбеудің асыл тастарына күн сəулесі шағылып, аппақ жібек көйлектің желпіршегі желмен ойнаған сұлулар осы дала қыздары емес пе? Əлі жеткені қып-қызыл алтын теңгеден соқтырып, дəулеті дөңгеленгендердің «көлдегі құндызы» – қыздары күмістен шолпы, күміс балдақ тағып, үнін аспандағы жұлдыздарға жеткізгеніне де уақыт куə. Бір шыны иіс суды бір қараға, бір иіс сабынды бір қойға айырбастайтын да дарқан қазақ. Енді сол арудың бейнесі толық болып шықсын десеңіз, көкпеңбек майса жапқан шексіз далада тайпалтып жорға мініп бара жатқан бір топ қыз – аққуларды көзге елестетіп көріңіз. Міне, біздің ана, апаларымыздың бейнесі осындай болатын.

	Иə, уақыт сырғып өтеді. Бір жақсының бір жаманы бар. Қайран қазақтың басынан бақ құсы ұшып, кешегі «жал мен жая, бал мен шекерден» басқа дəм татпайтын қайран аруларымыз жеңді білектей бұрымын кесіп шұнтитып, басына қызыл шаршы, иінге ақша етке ащы тікендей қадалатын бөз көйлек ілетін болды, қол жеткені комиссардың сықырлауық күртесін киіп, беліне ұңғысы үңірейген тажал тапанша тағынып шықты.

	Соңғы уақытта газет-журналдарымыздың бетінде, теледидар, радио эфирінде қазақтардың екі-үш əйел алғанын біржақты дəлелдейтін мақалалар мен толғамдар жиі жарық көріп, оқырман, көрермен қауымды осыған ұйыта бастағандай. Тіпті, бұл тұрғыда шариғатты да алға тартушылар табылады. Əлбетте, осының бəрі тұрмыс құра алмай отырған 80 мыңға жуық қара көз қарындастарымыздың болашағы қандай болмақ деген ой, ізгі ниеттен туындап жатқан шығар. Əсілі, қазақ тұрмысында екі əйел алу заңдылық емес, ілуде бір жолығысар кездейсоқтық. «Ұра берсең, құдай да өлетінін» айтқан əлемдегі ең бір демократияшыл халық мұсылман дінінің қағидаларында төрт əйел алуға рұқсат етілгенін біле тұра, бұған елп ете қоймаған. Өйткені «шиқа-шиқа май» беріп өсірген «атам мен анамның, асыранды қазы едім» – қызын əйел үстіне беру сол шаңырақ үшін ғана қайғы-қасірет емес, ағайын-туған, тіпті рулы елдің сүйегіне таңба, қорлық.

	Əрине, елге атағы кең жайылған белгілі адамдар, қабырғалы елдің қорғаны – қаһарман батыр, əйгілі би, ру басылар екі-үш əйел алған шығар. Дегенмен, мұның өзі көбіне саяси жағдайға тікелей тəуелді қадам, ортасында кикілжің пайда болған рулар арасын жақындастырудан, ел тыныштығын ойлаудан туған мұқтаж шара. Сондықтан, қазақ арасында «бəйбіше», «тоқал» (екінші əйел) атауы кең тарағанмен, «аққолтық» (үшінші əйел) деген сөз ілуде бір ұшырасады, яки мұндай жағдайдың ел ішінде өте сирек болғандығы.

	Замана озды, өркениетті дамудың диалектикасы мен өзіндік заңдылықтары өмірде жаңа қатынастар туындатты. Əсіресе, қазақ төңкерісінің тұғырына тақым артып, «көріңде өкіргір» «капитализмнен» қарғып кетуіміз, сөйтіп, «феодализмнің» шиқылдақ арбасынан түсіп, «жүзі жарқын социализмнің» экспресіне əрең мініп үлгеруіміз ұлттық сана, салт-дəстүрді ғана аулаққа ысырып тастатқан жоқ, бойжеткендерді тəрбиелеуде, əсіресе жыныстық қарым-қатынас жөніндегі тəрбиеде орны толмас олқылықтарға, асыл мұраларымыздан қол үзуге əкеліп соқты. Əлеуметтік жағдай, экономикалық қарым-қатынас, қыздардың ауылдан ерте қол үзуі, ата-ана, ақыл қосар жеңгенің алыста қалып, бұрынғыдай күнделікті байланыстың болмауынан араның суи түсуі, жаңа қоғамдық ортаның пайда болуы, жаппай урбанизация, қыздардың өндіріс, жоғары оқу орындары, жатақханада көп шоғырлануы мүлдем жаңа құбылыстарды дүниеге əкелді. Бұрынғыдай үлкенді сыйлау, ар-ұят, жар төсегіне адалдық, инабат бірінші орынға қойылмайтын болды да, басқа ұғым, түсініктер қалыптасты, бел алды.

	«Өзге алдында да, құпия да ұятқа қалдырар ештеңе жасама. Сенің бірінші заңың өзіңді-өзің сыйлау болуға тиіс» деген Пифагор нақылын ойымыздан біржола сызып тастап, «еркіндіктің» еліртпелі, есірткі ойнағына біржола құладық.

	Əсіресе «ұлы халықтан» қалмауға барынша жанталасып, зинақорлық, жезөкшелік атаулыны «сүйіспеншілік» ретінде түсіндіруге күш салдық, тіпті əдеби кітаптарымызда да мұндай əйел, жігіттердің бейнесін «өмірден өз орнын, адал махаббатын іздеген жан» ретінде (ал мұндай жүздеген əдеби кітаптар бары рас) насихаттап, үйленгендердің бəрі «бақытсыз, жар төсегінен қызық көрмеген» бейшаралар болып шығып жатты. Күні кеше əн мен жырға қосқан қыздар, əлдеқандай əдеби шығармадан ғашықтардың сүйіскен сəтін оқығанда жүздері алаулап кететін аруларымыздың видеосалондарда эротикалық фильмдерді жігіттермен қатар отырып тамашалайтынына етіміз өліп алды. Осыдан біраз уақыт бұрын Алматы кинотеатрларында табыспен жүрген «Сезім селі» («Империя чувств») атты эротикалық жапон фильміне 15 – 16 – 17 жасар жəне одан үлкенірек бойжеткендеріміздің дүмеп барып, автобус ішінде, аялдамаларда қызу талқылап тұрғанын көргенде де түк таңқалғанымыз жоқ. Косметиканың соңғы жетістіктерін көшеде барынша насихаттап, тылтиған тар шалбар киген қара көз қыздарды көргенде көз сүйсінгенімен, көңілде қауіп те қылтиярын жасырмасақ та болар, өйткені, сексологтардың дəлелдеулеріне иек артсақ, əлем-жəлем боянған бойжеткендер айналадағылардың көңіл құртын қоздыратын жəне жыныстық қарым-қатынасқа оңай келісетін қасиеттерімен дараланатын көрінеді.

	Жоқ, біз мұндай фильмдердің түбегейлі көрсетілмеуін немесе газет-журнал беттерінде бұл мəселенің мүлдем сөз болмауын жақтап отырғанымыз жоқ. «Ит қорыған жерге өш» екенін, ХІХ ғасырды қайта тірілте алмасымызды да кəміл білеміз. Алдымыз ХХІ ғасыр, өркениетті елдердің қатарына қосылуды мұрат ете отырып, сөйте тұра, сол жолда ислам фундаментализмі, діни фанатизм мен қаратүнек реакцияны мүлдем тың топырақ – аңғал қазақ халқының өміріне дендеп ендіру жолында жан салып жүргендерді (қазақ халқы тұтас бітімімен демократияшыл болғанын, жеке индивидтер Батыс, Шығыстағы ешбір елдің түсіне кірмеген еркіндік пен құқықты пайдаланып келгенін, соған қоса діннің де халық өмірінде үлкен мəнге ие болғанын ескеру керек. Əрине, тыйым салу оңай, ал сол тыйым тиімді болып шыға ма, ол жайында ұзақ ойлануға, қабырғамен кеңесуге тура келеді. Əлемдік дамудан тыс қала алмайтынымыз қандай ақиқат болса, шекараны тарс бекіткен күнде де порнографиялық басылымдар тоғанды сыздықтап бұзған судай контрабандалық жолмен жетері хақ. Қазірдің өзінде «Плейбой» сынды аса қымбат, сондай-ақ Германияда жарық көретін эротикалық журналдардың екінің бірінің қолында жүруі, Мəскеудің «Кішкентай Вера» сынды фильмдері мен теледидары, бульварлық газет-журналдары да қалыспай отырғаны, тіпті жасырын жолмен жеткізілетін порнографиялық «ауыр секс» аталатын видеостаспалардың көп көлемде жастардың қолында болуы (бұған порнографиялық күнтізбе, фотосуреттер, жыныстық қарым-қатынастың түрлі тəсілдерін үйрететін шетел басылымдарын қосыңыз) мұндай тыйымды мүлдем жоққа саяды. Сондай-ақ жеке адамдардың қолындағы видео-аудио аппаратураның қандай мақсатта пайдаланылып жүргенін де дəл білетін ешкім жоқ, яки бұл мерез жасырын жолға түседі, бірақ біржола жойылмайды.

	Əрине, астанамыз Алматыда ұя құрып, қыз зорлау, адам өлтіру жолына түскен қылмыскер топты, сондай-ақ, осындай қаныпезерлікке бел буып, кəмелетке толмаған қыздарды зорлауды əдетке айналдырған жоғарғы білімді ұшқышты, ол ол ма, зачет қою үшін қыздарды теріс жолға түсуге итермелеген доцентті (қазақ қыздары көп шоғырланған ҚазМУ-дің бұл оқытушысы əзірге жұмыстан қуылғаны ғана белгілі, ал ол сотқа тартылуға тиіс) жəне осы университет қалашығында қыз зорлауды, өлтіруді əдет еткен қарақшының (осының бəрі өзге ұлт адамдары жасаған жауыздық екені есте болсын!) қылмысын көкейге түйсек, үй болу мəселесін, жар төсегіне адалдық, мектептегі «Семья өмірінің этикасы мен психологиясы» курсын емес, адамдарды түн жамылған қорқаулардан қорғау жайын əңгіме ету керек сынды. Əйткенмен, жезөкшелікті табыс көзіне айналдырған қыздарымыз, шетелдік бұйым алу үшін негрі бар, басқасы бар, шетелдік студенттердің төсегіне өз еркімен баратын студент бойжеткендеріміз де табылады ғой. Олардың алғашқы тобы дүниеге нəресте (будан, шата) де əкеле бастады.

	Иə, біз əрбір қызымызды халқымыздың болашақ анасы деп санап, соған сай сый-құрмет көрсетуге тиіспіз. Белгілі əншілер немерелі немесе ұлды болса, оны газеттеріміз жаппай жазып, теледидар көрсетіп, радио сайрап, ұлттық мерекеге айналдырып жібере жаздауымыз дұрыс па, бұрыс па, оны уақыт талқысына қалдырайық, ал жүздеген, мыңдаған ана үшін дүниеге перзент əкелу физиологиялық қажеттілік. Əрине, қазір жыл сайын қазақ сəбилерінің 50 процентке жуығы дімкəс, аурушаң болып дүниеге келетіні де белгілі, алайда, жас сəбилер жоқта ұлттың өспесін айтсақ, белгілі жайды қайталағандық деп ұқпаңыздар. Көріпкел емеспіз, дегенмен жыл өткен сайын осынау қасірет, əкесі белгісіз балалардың дүниеге көптеп келуі, «тірі жетімдердің» саны ұлғая түсетінін зерттеулер дəлелдеп отыр. Қазірдің өзінде республикада 160 мың жалғызілікті əйел «жарты жетім» бала тəрбиелеуде.

	Сондай-ақ, Жамбыл қаласындағы жетім балалардың үйіндегі 118 баланың: 75-і қазақ, 18-і орыс, 5-і татар, қалғаны өзге ұлтты сəби болуы бізге қандай қауіп бұлты төнгенін жəне оның күн сайын қоюлана түскенін айқын дəлелдесе керек. Жəне бұл жағдай ұлттық сана-сезім əлі толық жойыла қоймаған, қазақы салт-дəстүр сақталған деген оңтүстік қаладағы жағдай. Ал өзге қалаларымыз бен селолардағы жағдай мүлдем кісі түңілерліктей. Мəселен, сонау қияндағы Санкт-Петербургтегі жетім балалар үйінде 30-дан астам қазақ сəбилері тəрбиеленіп жатқанын да ойда тұтайық.



	«Айналайын баладан,





Тауып алған даладан.

	Далада бала жата ма,

	Түсіп қалған шанадан», –



	бөпесін аңғал əнмен жұбатқан ана-апаларымыз алыс келешекте «ойнап жүріп əн салған», ақырзаман дəл ертең басталатындай-ақ өмірдің бар қызық-шыжығын бүгін татып қалуға, жалғанды жалпағынан басуға жан салатын сіңлілерінің ара-тұра болса да жаңа туған шарананы құндақтаулы күйі далаға тастап кетерін біле қоймаған шығар. Сондай-ақ, дүниеге келуі тиісті бейкүнə нəрестелердің қаншауы жасырын, тіпті ресми түрде түсік тастатудың (аборт) құрбаны болып отырғанын дəл білетін ешкім жоқ. Шыны керек, республикамыздың медициналық мекемелері бұл жайында бас ауыртпайтын сыңайлы. Мұндай дəйектердің əлі күнге болмауы осыны көрсетеді. Ал əлемді дірілдетіп тұрған СПИД-іңіз анау. Белгілі ағылшын музыканты жақында ғана осы айықпас дерттің құрбаны болды, тіпті, Арзамас қаласында бір топ нəрестелердің осындай ауруға дəрігерлердің кесірінен ұрынғаны да мəлім. Ең алғаш СПИДпен ауырған бұрынғы КСРО азаматшасы Танзанияда тілмаш болып қызмет атқарғанын, өз Отанына қайтып оралған соң жиырма жас жігітпен жыныстық қарым-қатынас жасап, əлгілердің бесеуі осы бір айықпас дертке ұрынғаны жəне олар өз кезегінде 24 əйелмен жыныстық қарым-қатынас жасап, ол əйелдердің үшеуіне СПИД жұққаны жəне солардың бірі 9-класс оқушысы екенін көпшілік қауым біле бермес... Ал СПИД-тің мұндай жас құрбандарының тізімін жалғастыра беруге əбден болады. «Мен жылдам өзгеремін: бүгінім кешегімді жоққа шығарушы міндетін атқарады. Өрлеу үстінде көбіне баспалдақ-басқыштардан секіріп өтемін, – ал мұнымды еш баспалдақ кешпейді» деп тұжырымдаған Фридрих Ницше кез келген дамудың өзіндік заңдылығы бар екенін, ешнəрсені жоққа шығаруға болмайтынын, кез келген қарапайым заңдылық титтей бұзылған сəтте дамудың гармониялы жүйесі бейберекет – хаосқа ұрынарын айқын аңғарса керек.

	60-жылдары батыс елдердің жастары қарапайым адамдардың төбе шашын тік тұрғызған, тез арада-ақ бүкіл əлемді жаулап алған жадағай идея – «еркін махаббат», «нəпсі бостандығы», сүйіспеншіліктің кез келген моральдық «бұғаудан» азат болуы идеясын өмірге əкелді. Дегенмен, олар «жаңалық дегеніміздің өзі бұрыннан белгілі, бірақ ұмыт болған жайт» екенін ескере қоймаса керек. ХХ ғасырдың басында-ақ жалынды революционер-большевиктер «махаббат еркіндігін» жаппай насихаттап, «іріп-шіріген буржуазиялық моральға» ең басты қарсылық ретінде көрсетіп келген-ді.

	1992 ж.



	ШЕНЕУНIКТЕР ҺƏМ ҚАРА ШЕҢГЕЛ

	Ауылда туып-өскендер жақсы бiлуге тиiс, кей жерлерде есiктiң алдында сұрықсыз қара шеңгел өсетiн. Өткен жылдан қалған өлi шөп жабағыдай тұтасып тұратын түбiнде қағаз қиындылары, оңған шүберектер, жүн-жұрқа шашылып, бос қалбырлар ыбырсып жататын. Өліарада – қыс пен көктемнiң түйiскен тұсында, əлгi жартылай қураған қара шеңгелдердiң бойына сөл жүгiрiп, нəр алған тiкендерi бұрынғыдан бетер өткiрлене сойдиып, ащы бола түсер-дi. Түлеген малдың жүндерiн жұлып-жұлып алып қалушы едi əлгi тiкендерi.

	Қазақстан шенеунiктерiнiң көбi де сол қара шеңгелдiң тiкендерi сияқты əркiмнен жұлып-жұлмалап алып қалуға əбден машықтанған əрi құныққан. Адамзат қоғамы өз дамуының кезектi бiр сатысына қадам баса салысымен, тарих сахнасына өмiр сүру салты, атқарар мiндеттерi де былайғы көпшiлiктен өзгеше бiр əлеуметтiк топ – шенеунiктер шыға келген. Темекi сауытынан ыршып шыққан сайтанның сапалақтары сияқты. Шенеунiктер аса маңызды мемлекеттiк қызметтердi қай елде бiрiншi боп атқара бастағаны əлi де анықталмаған даулы мəселе, бəлкiм олар аңыздағы ежелгi Атлантидада пайда болған шығар, мүмкiн, шығыста жайнап, қара түнек ғасырларда бiлiм нұрын шашқан Шумер жерiнде дүниеге келген болар. Бiр анығы: ежелгi Мысыр елiнде, Грекия, Рим империяларында шенеунiктер маңызды мемлекеттiк мiндеттердi атқарумен қоса, қатарлары күн санап өсiп, өз уыстарына шексiз билiк пен орасан зор байлық, дəулеттi шоғырландырып үлгерген-дi.

	Шенеунiктiк билiк иниституты, мемлекеттiк бюрократияның мыңдаған жылдық дəстүрi қалыптасқан Қытай тарихы да осы шенеунiктермен үздiксiз күрестерден ғана тұратын секiлденедi. Қазiргi заманға дейiнгi сандаған императорлардың жарлығымен түрлi қылмыстары, парақорлығы, ақымақтығы, мемлекет қазынасын талан-таражға салғандығы үшiн басы шабылған, дарға асып өлтiрiлген шенеунiктердiң саны барлық соғыстарда қаза тапқандардың санынан көп шығар. Бұндай қатал жазалаулар Қытайда əлi күнге ара-тұра жалпы халықтың алдында жүзеге асырылып тұрады. Басқаларға сабақ болуы, миллиондаған тойымсыз шенеунiктер ел байлығын талан-таражға салып, жапырақтап жеп тауыспауы үшiн. Жалпы, Шығыс елдерiнде қылмысты шенеунiктердi жиналған көпшiлiктiң көз алдында жазалау дəстүрi ежелден сақталып қалған ғой. Ұққан жанға осы бiр қатал дəстүрдiң астарында əдiлдiк те жатқан сияқты. Өйткенi құныққан шенеунiктер ертелi-кеш қалыптастыратын түрлi деңгейдегi коррупция мемлекеттегi тұрақтылыққа, оның əлеуетiне ықпал етумен бiрге, ең əуелi адамдардың бойындағы əдiлет пен шындыққа, адамдық пен адалдыққа, iзгiлiкке деген үмiтi мен сенiмiнен айырады. Əдетте «ай» дер ажа, «қой» дер қожа жоқтығын» қапысыз аңғарған, жазасыздықтарына күмəнданбайтын əрi тойымсыздықтары шектен асқан шенеунiктер мемлекеттiң өзегiн жегi құрттай үңгiп жеп, жаңару, дамуға ең басты кедергiге айналатын көрiнедi. Сингапурдың экономикалық əлеуетiн əлемдiк деңгейдегi жетекшi елдердiң қатарына жеткiзген кемеңгер премьер-министр Ли Куан Ю осылай дейдi. 1959 жылдан жаңа тұрпатты мемлекет құра бастаған Сингапурде экономикалық-əлеуметтiк, саяси реформалар алма-кезек жеңiстер мен iркiлулерге ұласып, 1990 жылға дейiн жалғасты. Ең басты қасiрет – коррупция болған едi. Елдегi ауыздықтаусыз кеткен сыбайлас жемқорлық Сингапурдегi реформалардың ұзақ мерзiмге созылуына əкелiп соққан.

	Мiне, осындай жүгенсiз жең ұшынан жалғасу бүгiнгi Қазақстандағы қоғамдық топтардың барлығын дерлiк бастан-аяқ жайлаған тұрақты факторға айналып үлгердi. Əсiресе, оның деңгейi мемлекеттiк қызметкерлер арасында өте жоғары болып отыр. Қазақстан Республикасы Президентi жанындағы Мемлекеттiк басқару агенттiгiнiң жүргiзген зерттеулерiне қарағанда, сұралғандардың 42,1 пайызы табиғи ресурстарды қадағалайтын ұйым мен мекемелердiң басшылары тұрақты түрде пара алатындарына күмəнданбайтын боп шыққан. Көрсеткен қызметтерiнiң iрiлi-ұсақтығына қарай салық қызметiндегiлердiң 47,6 пайызы, кеден қызметкерлерiнiң 46,2 пайызы өздерiне сыйақы, яки пара ұсынылғанын мойындаған. Аса алаңдатары сол, «Коррупция елiмiзде ырық бермей кете ме?» деген сауалға кеден қызметкерлерiнiң 42,2 пайызы құптап жауап берсе керек. Яғни, елiмiздегi сыбайлас жемқорлықтың деңгейi үрей шақыратын, жаппай қоғам болып дабыл қағатын межеге жетiп отыр. Ұлы Мұхтар Əуезовтiң «Абай жолы» эпопеясындағы: «Жаңа заманның зоры болар десем, соры болар сырларың бар ма едi, қазақтың қалтаңдаған чиновниктерi, қаратаяқтары! Байқадым да, түңiлiп отырмын мен сендерден! Мынау түрлерiңе қарағанда алдарсың, талай алдарсың əлi! Кiмдердi алдап, кiмдердi сатпас екенсiңдер», (Төртiншi кiтап, 264-бет) деген нала мен күңiренiске толы сөздерi тура бүгiнгi шенеунiктерге қарата айтылған сияқты. Осыдан бiраз жыл бұрын халықаралық беделдi ұйымдар əлемдегi 146 мемлекеттегi коррупцияның деңгейiн анықтау үшiн зерттеулер жүргiзгенi жəне Қазақстан Гватемала, Зимбабве, Боливия, Венесуэла сияқты елдермен бiрге 122 – 128 орындарды бөлiскенi мəлiм. Сонда əлемде коррупциясы бiзден көбiрек жиырма шақты ғана ел бар болғаны ғой. «Баяғы жартас – бiр жартас», одан кейiнгi жылдарда жағдай одан əрi төзгiсiз бола түспесе, оңала қоймағаны хақ. Коррупция қоғамдағы баршаны алаңдатқан тұрақты факторға айналып қана қойған жоқ, күн санап өсе түсуде. Ол аса күрделi, бiр ауыз сөзбен анықтама берiле қоюы қиын құбылыс. 2006 жылы Қазақстандағы құқық қорғау органдары аса ауыр 2005 коррупциялық қылмысты анықтаған, бұл оның алдындағы жылмен салыстырғанда 33,2 пайызға артық. Сөйтiп 477 сыбайлас жемқорлар құрықталды. Ал 2005 жылы 1505 коррупциялық қылмыс анықталған едi. Бiр жылдың өзiнде айтарлықтай өскенi көзге анық ұрып тұр. Дегенмен, жұртшылық мұндайда заң қармағына майда шабақтар ғана iлiнiп, iрi шортандар жалғанды жалпағынан баса беретiнiне еш күмəн келтiрмейдi. Сыбайлас жемқорлықтың ауыздықтаусыз кеткенi сонша, елiмiздегi əрбiр естияр азамат қандай бiр мəселенiң жүзеге асуы үшiн тамыр-таныстық, ағайындық қатынастар, пара, лауазымды шенеунiктердiң көңiлiн таба бiлу қажет екендiгiне көздерi анық жеткен. Тiптi, Ұлттық банктiң төрағасы Григорий Марченко мырза əнебiр жылы теледидардан сөйлеген сөзiнде: «Дастархан басында отырғанда, оны бiлгiң келе қоймағанмен, кiмнiң қандай қызметтi қаншаға сатып алғанынан хабардар боласың», – деп қалғаны бар едi. Интернеттегi материалдар осылай дейдi. Шыны керек, Г. Марченко айтқан жайт соншалықты мемлекеттiк құпия да емес. Билiктiң жоғарғы сатысындағы мемлекеттiк қызметкерлердi былай қойғанда, қарапайым мұғалiм немесе МАИ инспекторы болып орналасу үшiн де қанша ақша беру керектiгi жұрттың көбiне айдан анық.

	Өкiнiштi бiр жайт, қоғамымызда сыбайлас жемқорлықты тек пара алу деп бiр жақты қабылдау басым. Жеме-жемге келгенде, жырынды коррупцияның ең жексұрын, сорақы көрiнiсi – қылмыстық, ұйымдасқан топтар мен əулеттердiң (клан), яки мемлекеттiк билiк иниституттары өкiлдерiнiң ауызжаласуы. Ымыраласып кетуi. Қазақстан қабылдаған заңдардың басым бөлiгi халықаралық биiк талаптар мен стандарттарға сай екендiгi дəлелденген жайт. Ол ол ма, елiмiз коррупцияға қарсы күрес туралы заңдар қабылдаудан əлемдегi алдыңғы орындарда болуы да ықтимал. «Сыбайлас жемқорлықпен күрес туралы» Заңның қабылданғанына бiраз жылдың жүзi болды. Сонымен қатар 2005 жылдың желтоқсанында 2006 – 2010 жылдарға арналған мемлекеттiк бағдарлама да жүзiң күйгiр сыбайлас жемқорлықтың тамырына бiржола балта шауып, қоғам тəнiндегi арамза шөптей отап тастауға бағытталған болатын. Елбасының өзi таяуда: «Елiмiздегi шенеунiктердiң 99 пайызы адал, турашыл жандар, ал алаяқ 1 пайызын бəрiмiз жабылып жеңе алмаймыз ба?» деген мəнзелде сөз сөйлеп, мемлекеттiк қызметкерлермен үмiттене ой бөлiскенi бар-ды. Мемлекеттiк қызметкерлер сол үмiтке, сенiмге сай ма?! Əдiлiн айтқан жөн, мемлекеттiк қызметкерлердi, елiмiздi дамытудың аса ауыр мiндеттерiн мойындарына артып отырған шенеунiктердiң бəрiн жаппай қаралауға болмас, дегенмен, қоғамда оларға сенiм, үмiт арту өте төменгi шегiне жеткенiн де жоққа шығаруға болмайды.

	Басқа басқа, Қазақстан Республикасы Мəжiлiсiнiң депутаты Дариға Назарбаеваның өзi оларға сенбейдi екен. Өткен аптада орыстiлдi газетке берген сұхбатында: «Коррупция же в свою очередь душит конкуренцию, углубляет бедность, сеет беззаконие, подтачивает основы государства», – деп елiмiздегi коррупцияға «қатты» алаңдаушылығын бiлдiре отырып, одан əрi: «Постепенно единичные случаи превращаются в системный беспредел. В действиях бюрократов есть своя логика – терпят, значит, можно еще поболнее прижать... Бюрократия не чувствует, когда нужно остановиться, где предел, за которым люди – какими терпеливыми и безмолвный они ни были – перестають терпеть», («Караван» газетi, № 12. 23 марта, 2007 г.) – деп бойын үрейге жеңдiредi жəне жемқорлардың да ақылға келуi мүмкiн екендiгiнен үмiттенедi.

	Жан тебiрентiп айтады-ау депутат ханым, адамның көзiне жас үйiрiлiп, ашу-ызадан қан қайнап, жүрек шымырлайды. Сезiмге бой алдырғандар сол сəтте-ақ коррупционер бiткеннiң бəрiн күл-талқан етер ме едi, бiрақ бiздiң елде сөз бен iстiң арасында экватор ұзындығынан да қашық алшақтық бар ғой. Сыбайлас жемқорлыққа бойы үйренгендердiң кəнiгi шахматшылардай айла-шарғысы көп-ақ.

	Ақпан айының соңына таман Қауiпсiздiк кеңесiнде шенеунiктердiң заңсыз пəтерлерге ие болуы жəне оны бөлудегi заңсыздықтар мəселесi қаралған болатын. Миллиондаған қарапайым адамдардың күнделiктi өмiрiне, тағдырына тiкелей əсерiн тигiзетiн осынау маңызды мəселеде елiмiзде орын алып отырған заңсыздықтар мен қылмыстарға бұдан əрi көз жұмып қарау, елемей қою мүмкiн емес. Бұл өмiрлiк мəселе Президенттiң Қазақстан халқына жолдауында тағы да көрiнiс табуы жағдайдың бақылаудан шығып бара жатқанын аңғартатыны сөзсiз сияқты. Мəселен, Батыс Қазақстан облысында бес биiк лауазымды шенеунiктiң əрқайсысына екi қызметтiк пəтерден берiлген. Орал қаласы əкiмдiгiнiң тұрғын үй бөлiмiнiң бастығы Б.Шамшатовтың, сондай-ақ қаланың бұрынғы əкiмi В.Мұқатаевтың үстiнен қылмыстық iс қозғалуда. Мұнда 72 пəтер жоғары лауазымды шенеунiктерге заңсыз үлестiрiлгенi анықталыпты. Атырау облысында салынып жатқан пəтерлердi заңсыз бөлуге жол берiлгенi де көп адамдардың ашу-ызасын туғызған.

	Ол ол ма, Павлодарда қатардағы нотариус ипотекалық бағдарлама бойынша 4 пəтерге қол жеткiзсе, «Жедел жəрдем» дəрiгерi, армян азаматы осы бағдарлама бойынша 11 пəтердi иеленiп, бəрiн дерлiк үйсiз-күйсiз бейшараларға жалға берген. Мұндай өрескел жағдайлар əрбiр облыс, аудан орталықтарында орын алып отырғандарына жұртшылық еш күмəн келтiрмейдi. Таяуда Астанада жер телiмдерiн екi-үш «Мерседес» автомашинасына заңсыз сатқан мемлекеттiк қызметкер де қолға түстi. Несiн айтасың, тiзе берсе мұндайлар қалың түмен ғой. Тiптi, Қауiпсiздiк кеңесiнде ҚР Президентi Н.Назарбаев: «Осындай адамдарды қара жер қалай көтерiп жүр?» – деп күйзеле сауал тастаған едi. Шындыққа тура қарайтын болсақ, жекешелендiру кезеңiнде орын алған сансыз заңсыздықтар мен қылмыстардан кейiнгi жылдарда жер-ана ондайларды көтере алмай күңiренуде, ел күйзелуде. Қазiргi қалыптасып отырған аса өрескел жағдай тұсында да көптеген əкiмдердiң бiрлi-жарым орынбасарларына сөгiс беру, əрi кеткенде кей қызметкерлерге қатаң сөгiс беру немесе қызметтен босатумен шектелу əдетке айналады. Сонда пəтерлер бөлуге əкiмдердiң құзыры жүрмей ма расымен? Олар осындай аса маңызды мəселеден шынымен тысқары ма? Олай деуге қарапайым өмiрдiң шындығы жол бермейдi, адам көңiлi сенбейдi. Бұл ретте Батыс Қазақстан облысының прокуроры Зарлық Лақпаев мырза баспасөз мəслихатында: «Содан берi облыс басшылығында үнсiз қорғаныс ұстанымы пайда болған секiлдi... Мемлекеттiк тұрғын үй бағдарламасына сай пəтер иелену құқығын белден басқан лауазым иелерi де бұл кiнəларын мойындайтын түрлерi байқалмайды», – деп қынжылғаны ойға оралады. Лауазымды шенеунiктер əлгi үнсiз қорғаныс ұстанымы өздерi үшiн ең оңтайлы əрi тиiмдi тəсiл екенiне бұдан бұрын да сан рет көз жеткiзiп, тəжiрибеден өткiзген. Əккi, жырынды шенеунiктер осындайда сылбыр қимылдау, сөзбұйдаға салу, ақыры мəселенi сиырқұйымшақтандырып, естен шығарып жiберудiң кəнiгi шеберлерiне айналған. Өздерiн тұйық, ымыраласқан топтың бөлiнбес бөлшегi санайтын өркөкiрек шенеунiктер мемлекеттiк қызметтi бизнестiң айрықша түрi деп ұғуды қалыптастырып отыр. Олар өзiне тəн өмiр сүру ережесi, айрықша этикасы қалыптасқан өзгеше бiр топ, айрықша кастаға айналып үлгердi. Сол топтағы бiрқатарының тұғырнамасы мемлекет, ұлттық мүдделерге үш қайнаса сорпасы қосылмайтыны байқалады. Көбiсi өз қалтасын қампайтуды ғана күйттеуден аса алмай жүр. Мəселен, кедендi тексеруге, ондағыларға жəрдемдесiп, заңдардың бұзылмауын қадағалауға Астанадан келген Кеден комитетiнiң құзырлы қызметкерi 5 мың доллар пара алып, қолға түскен. Қазақтың «Ет бұзылса тұз себерсiң, тұз бұзылса не себерсiң?» дегенi осы. Бiр таңданарлығы, елiмiздегi шенеунiктердiң жалпы санын шектеуге, мүмкiн болғанынша азайтуға бағытталған шешiмдi шаралар жиi-жиi қолға алынғанымен, көп уақыт өтпестен-ақ əлгi мемлекеттiк қызметкерлердiң саны бұрынғыдан да еселеп өсiп шыға келедi. Биыл да Үкiмет мемлекеттiк қызметкерлердiң санын шектеуге бағытталған кезектi реформа жүргiзудi жоспарлап отыр. Мұның бəрi мемлекеттiк бюджеттiң шығыс бөлiгiн ұлғайтуға əкелiп соғып, онсыз да бой бермей келе жатқан инфляцияға тiкелей əсерiн тигiзуде. Мəселен, 1991 жылы мемлекеттiк билiк, басқару жəне құқық қорғау қызметкерлерiне мемлекеттiк бюджеттiң 3,1 пайызы жұмсалса, арада он жылдан кейiн, 2001 жылы бұл көрсеткiш 19,5 пайызға көбейген көрiнедi, яки жыл сайын 50 пайыздан артық тұрақты өскенi байқалады. Бұл жағдай кейiнгi жылдары да тұрақты түрде жалғаса түсуде. Осының нəтижесiнде адамдар арасындағы табыс айырмашылығы шектен тыс мөлшерге жетiп отыр. Байлар одан əрмен байып, кедейлер кедейлене түсуде. Елiмiзде ауылшаруашылығында орташа табыс ай сайын 15 – 20 мың теңгенi құраса, ал мемлекеттiк компаниялардың басшылары айына 100 мың доллар жəне одан да көп еңбекақы алуға қол жеткiзген. Бұндай теңсiздiк шексiз жалғаса беруi мүмкiн емес. Тiптi, демократия жоқтаушысы деп саналатын АҚШ-та осыдан 40 – 50 жыл бұрын елдегi төменгi табыс пен жоғары табыстың арасындағы айырмашылық 30 – 40 есе болып келсе, қазiр 400 есеге жетiптi. Жыл басында мұнда қоғамдық дабыл қағылып, АҚШ президентi осынау айырмашылыққа баса назар аударды жəне қалыптасқан жағдайдың əлеуметтiк шиеленiстерге əкелiп соқпау жолдарын жан-жақты қарастыруда. Сонымен қатар Қазақстан шенеунiктерiнiң жемқорлығы, парасыз ештеңе шешiлмейтiндiгi инвесторларды зəрезап етiп, халықаралық қауымдастықтың алаңдаушылығын өршiтуде. Елiмiздегi осы жағдайдың емсiз кеселге айналғанына бiржола көзi жеткен Еуропа Одағы соңғы жылдары бiздiң мемлекеттiк шенеунiктердi оқып-үйретуге, заң аясында тəрбиелеуге бел буғандай. Олар 4 мыңнан астам қазақстандық шенеунiктердi оқытып-үйреткен жəне осы мақсатқа 1 млн. 400 мың еуродан астам шығын жұмсаған. Аса қомақты қаржы! Қайран қазақ шенеунiктерiай, құрылықтың қиян шетiндегi Еуропа үшiн де қымбатқа түсудесiңдер ғой сендер. Дегенмен, бiздiң шенеунiктердiң бетi берi қарайды, тəрбиелеген соң адал жолға түседi деп иланатын еуропалықтардың аңғал əрекетiне таң қалуға тура келедi. Қураған ағаш қайта гүлдер, тоқтаған су қайта ағар, ал мемлекет алдындағы, ұлт алдындағы биiк парызы, жауапкершiлiгi барын бiр сəт жадынан шығарған шенеунiктер тəлiм-тəрбиемен оң жолға түседi деу балалық қиял ғой.

	2003 жылы құрылған «KS – Консалт» жауапкершiлiгi шектеулi серiктестiгi бюджеттен қосымша құн салығын келiсiм-шарт негiзiнде қайтаруға консалтингтiк қызмет көрсетудi жолға қойса керек. 2006 жылы аталмыш серiктестiк елiмiздегi 4 iрi салық төлеушiден 3,5 млрд. теңге алғаны анықталыпты. Сорақысы сол, аталмыш «KS – Консалт» ЖШС-iн құрушылардың бiрi Салық комитетi төрағасының қазiргi орынбасарларының бiрi, К. деген азамат екен. Мұны Қауiпсiздiк кеңесiнде Сыбайлас жемқорлық жəне экономикалық қылмыспен күрес агенттiгiнiң төрағасы Сарыбай Қалмырзаев мырзаның өзi мəлiмдедi. Дегенмен, төрағаның тыңшылар туралы кинодағыдай К. деп құпиялап отырғаны кiм? Əлгi К.-ның «KS – Консалтқа» шынымен қаншалықты қатысы бар? Мұның бəрi жұмбақ күйiнде қалып отыр. Беделдi Transparensy International халықаралық ұйымының мəлiметiне қарағанда, мемлекеттiк келiсiмшарттар жəне тапсырыс қорытындылары бойынша əлемде жылына 400 млрд. доллар көлемiндегi қаржы талан-таражға салынып, жымқырылады екен. Бұл жөнiнде де Қазақстан шенеунiктерi бүкiл əлемдегi маңдай алды орындарда оқ бойы озық тұрған iспеттi. Мəселен, 2006 жылдың тоғыз айында елiмiздегi шенеунiктер 24 млрд. теңгенi тiкелей талан-таражға салса, дəл осы жылдың 9 айында өткiзiлген тендерлер кезiнде 86 млрд. теңге көлемiнде заң бұзушылық байқалған. Əлбетте, құрғақ, жансыз цифрлар адамға соншалық əсер ете қоймауы мүмкiн. Ал осыдан бiрер жыл бұрын аяқталған «Ауылды қолдау жылы» мемлекеттiк бағдарламасы бойынша, елiмiздегi тұрғындардың 40 пайызы тұратын ауылдарды өркендетуге жəне ауыл шаруашылығын дамытуға үш жылда 150 млрд. теңге ғана жұмсалғанын ойға алсақ, шенеунiктер елiмiзге қаншалықты нұқсан келтiргенiне көз жеткiзуге болатыны сөзсiз. Миллиондаған адамдардың нəпақа-несiбесiн аз ғана топтар жемтiк қылуда. Жоғары лауазымды шенеунiктер өз ымыраластарын далаға қалдырмаудың жетiк механизмiн, қандай жағдайға да бейiм əмбебап жүйесiн қалыптастырғаны соншалық, көбiсi суға салсаң батпайтын, отқа салса жанбайтын сияқты боп көрiнедi. Белгiлi ғалым Н.Əмiреқұловтың жазуынша, Қазақстан тəуелсiздiгiнiң алғашқы 13 жылында жоғары жəне орта бiлiм беру министрлiгiнiң 10 басшысы ауысқан екен. Сөйте тұра, түрлi себептермен қызметтерден босатылған шенеунiктердiң ешбiрi далада қалған жоқ. Басқа жылы орындар табылады оларға.

	Мəдениет жəне ақпарат министрi Е.Ертiсбаев мырза да:

	«Жəне шенеунiктер ортасында да, журналистер бауырластығының арасында да сұмпайылар жетерлiк»,– деген пiкiрде. Министрдiң бұл сөздерiн орыстiлдi газеттердiң бiрi жалаулатып тұрып бердi. Несi бар, бұл ақиқатқа ешкiм дау кел тiре қоймайды, тек əлгiндей «сұмпайылар» мемлекеттiк қызметкерлер арасында анағұрлым көп екенiн мойындау керек.

	«Түркiстан» газетiнiң өткен санында Нəбижан Нұрлының «Елдi ойлаған ер кəне!» атты ой-толғамы жарияланды. Автор қазiргi таңда мемлекеттiк қызметкерлердiң бiрсыпырасын ел, ұлт мүддесi толғандырмайтынын айта келiп: «Мұның бiр жағында өз заңсыз табыстарын жасырып қалу айла шарғылары жатса, екiншi жағынан əлгiндейлерге ешқандай жауапкершiлiк жүктелмеуiнен. Нақты назар аударар болсақ, елiмiздегi саяси, əлеуметтiк-экономикалық реформалар мен демократиялық жаңарулар шенеунiктердiң орта буындарының қатысуынсыз өткiзiлуде», – деп аса күрделi жайтқа назар аударған болатын. Иə, ұлтжанды, ел, мемлекет мүддесiн қара басының пайдасынан жоғары қоятын шенеунiктердi тəрбиелемейiнше iлгерi басқан аяғымыз керi кете беруiн доғармайды. Ал əзiрге...

	* * *

	Қыс кетiп, көктем келгенде қара шеңгелдерге ары өткен, берi өткен малдардың жүн-жұрқасы iлiнiп желбiрейтiн. Қазақстан шенеунiктерi де сол қара шеңгелдер сияқты: ыңғайы келгендi жұлып-жұлмалап қалғанды жақсы көредi. P.S. Отандық шенеунiктерiмiздiң «даңқы» дүниежүзiне кең таралғандығы соншалықты, Еуропа қауiпсiздiк жəне ынтымақтастық ұйымы (ЕҚЫҰ) Алматыда осы дүйсенбiден берi арнайы жиын өткiздi. Үш күн бойы алыстан арнайы ат арылтып келген тəжiрибелi, бiлiктi мамандардың басты мақсаттары бiреу-ақ: Қазақстандағы сыбайлас жемқорлыққа тосқауыл қою. Олар да армандай бередi екен-ау...

	2006 ж.



	АҚША ЖƏНЕ АДАМГЕРШIЛIК

	Министрге майлы ет жеуге бола ма?

	Қоғамымызда жалпы мемлекеттiк қызметкерлердiң, əсiресе бiрсыпыра жоғары лауазымды шенеунiктердiң абырой-беделi аса төмен екендiгi екiнiң бiрiне аян. Соңғы кездерi жүргiзiлген əлеуметтiк зерттеулердiң нəтижелерi бұған еш күмəн қалдырмайды. Қазақстанда түрлi салаларда жиi қолға алынып, сынақ түрiнде үстемелеп жүргiзiлiп келе жатқан сан алуан əлеуметтiк-экономикалық, саяси реформалардың оңтайлы түрде жүзеге асырылып, табысты орындалуына тұсау – елiмiздегi саны өрескел көп мемлекеттiк қызметкерлердiң кəсiби бiлiгiнiң тым төмендiгi, енжарлығы мен көптеген құзырлы мекемелердiң «балабақшаға айналуы» жəне бiрсыпыра лауазымды тұлғалардың оралымсыздығы екендiгi айқындалып отыр. Бұған жұртшылықтың етi үйренiп алғандығы сонша, қалыптасқан сорақы жағдайды «Баяғы жартас – бiр жартас...» деумен ғана шектелiп келедi.

	Дəп қазiргiдей күрделi жағдай, əлемдiк қаржы, экономикалық ауыр дағдарыстың үрейi мен елесi қоғамда қатты алаңдаушылық туғызып отырған өлiара кезеңде əрбiр мемлекеттiк қызметкер буырқанған толқындағы жеңiл қайықты шайқаудан абай болатын тiс қаққан теңiзшiдей аса сақтық, ұстамдылық танытуға тиiс екендiгi айдан анық. Əсiресе, жоғары лауазымды шенеунiктер жеке ведомстволық мақсаттан гөрi жалпы мемлекеттiк, қоғамдық мүдденi басты орынға қоюға тиiс. Алайда, елiмiздегi бiрсыпыра биiк лауазымды тұлғалар өздерiнiң күмəндi ұстанымдары мен толық пiспеген ұсыныстарын жанжақты сарапқа салмастан, дүйiм жұртқа дүмбiлез күйiнде жариялауы соңғы кездерi жиi орын алуы алаңдатпай қоймаса керек. Турасын айтқанда, осындай жағдайлардан соң қоғамда түсiнбестiк, дау-дамай, кикiлжiңдер үнемi бой көрсететiнi аңғарылып жүр. Ең қауiптiсi сол, соңғы уақытта бiртұтас Қазақстандағы барша азаматтарды көпе-көрнеу жiктеп, түрлi əлеуметтiк топтарға қарай орынсыз алалау байқала бастады жəне мұндай келеңсiздiк қоғамдағы алауыздықтарға таптырмайтын желеу болатын қаупi бар. Денсаулық сақтау министрлiгi 2011 – 2015 жылдарға арналған мемлекеттiк бағдарламаның жобасын əзiрлеп, оны жұртшылыққа таныстыруды министр Жақсылық Досқалиев мырза өз мойнына алды. Жақында биiк лауазымды мырза Қызылжар өңiрiнде Денсаулық сақтау министрлiгi 2011 жылдан бастап алкогольдiк iшiмдiк пен темекiден зардап шеккен адамдарды тегiн емдеуден бас тартпақшы болып отырғанын асқақ үнмен жеткiзген. Елiмiздiң Бас дəрiгерi: «Зиян əдеттердiң кесiрiнен немесе техника қауiпсiздiгiн сақтамағаннан зардап шеккен адамдар жартылай ақысын төлесiн!» – деп Денсаулық сақтау министрлiгi бұдан былай табан тiрейтiн күмəндi ұстанымның құлағын қылтитқан. Осыған дейiн-ақ қызылжарлық шаш ал десе, бас алуға дайын кейбiр дəрiгерлер iшiмдiктен зардап шеккендерге жедел жəрдем қызметiнен кейiн ақы төлеудi талап етiп те үлгерiптi. Iле-шала елiмiздегi базбiр бұқаралық ақпарат құралдары мен көптеген дəрiгер мамандардың өзi iшiмдiк iшкендерден ақы алу мүмкiн бе, жоқ па дегендi қызу талқыға салып бақсын. Ешқандай заңдық негiзi жоқ мұндай өрескел шараның кездейсоқ жүзеге асырылуы тар ведомстволық жүгенсiздiк, заң тұрғысынан қатаң жазалануға тиiстi қызмет бабын асыра пайдалану екендiгiне ешкiм бас ауыртатын емес, өкiнiшке қарай. Əйтсе де Денсаулық сақтау министрлiгiнiң өрескел ұстанымына жасыл шам жағылып, алдағы жылдары аса сорақы арнайы заң қабылдануы да ықтимал. Тiптi, шылымқорларда көп кездесетiн созылмалы бронхит пен қан тамырының тарылуы (мұндай сырқат түрлерi шылым шекпейтiндерде де кездесетiнi сөзсiз), тағы басқа сырқаттар ақылы түрде емделсiн-ақ. Ал жан-жақты сарапқа салынбаған, қоғамдық талқылаудан өтпеген жарымжан заң өзiн-өзi қаншалықты ақтайды? Адамдарға, қоғамға, мемлекетке қаншалықты пайдалы? Министр мырза айтқан «зиянды əдеттер» дегеннiң астарында қандай құпия жатыр? Мəселен, мұздай балмұздақты сүйетiн əрi көп жейтiн сəбилердiң түрлi сырқатын бұдан былай əлгi «зиянды əдеттерге» жатқызамыз ба, жоқ па?! Əлемдiк дəрiгерлердiң басым бөлiгi кофенi көп iшу де денсаулыққа зор нұқсан келтiретiнiн айтып, жиi дабыл қағуда. Тiптi, шамадан тыс пайдаланған кофе түрлi ауруларға əкелiп соқтыратыны бiржола дəлелдендi деуге де болады. Ендеше, кофеқұмарларды қайтпекпiз?

	Сондай-ақ маман дəрiгерлердiң пiкiрiнше, еттi шамадан тыс мөлшерде пайдалану да адам ағзасына елеулi нұқсан келтiрiп, денсаулыққа орны толмас зиян əкелетiн көрiнедi. Əсiресе, шылқа-шылқа майлы ет, семiз қазы-қарта да қауiптi екен. Ешқашан пышағының сабы майдан кеппейтiн түрлi əкiмдер, биiк лауазымды шенеунiктер, депутаттар мен байшiкештер ауырғанда «зиянды əдеттердiң кесiрiнен» зардап шеккендерге жатқызу керек пе, жоқ па?.. Тiзбелей берсек сандаған сауалдар туындайтын сұры бар. Ең сорақысы сол, Денсаулық сақтау министрлiгiнiң техника қауiпсiздiгiн сақтамай, абайсызда бақытсыздыққа ұшырағандарды да ерекше бөлiп алуға ұмтылуы болып тұр. Жаңа ұстанымға қарағанда, табан асты бақытсыздыққа ұшырағандарға бұдан былай қажеттi медициналық көмек көрсетiлмей, адами тағдыры саудаға салынады дегендi бiлдiретiн секiлдi. Бақытсыз жағдайда аяқ-қолынан айрылып, жарымжан болғандар мен ақ халатты дəрiгерлердiң арасында қызу сауда жүргiзiлiп, бақытсыз оқиғаның техника қауiпсiздiгiн сақтау немесе сақтамаудан орын алғандығы жөнiнде дау-дамайға ұласуы мүмкiн. Оған қоса Жақсылық Досқалиев мырза халық емшiлерiне көп баратын қарапайым жұрттан да ақша сауып алуға кет əрi емес. «Осындай науқастар кемiнде медициналық қызметтiң жарты ақысын төлеуi керек», – дейдi ол. Иə, қазiр жұрт дəрiгерлерге онша сенбейдi жəне сондықтан сырттан ауру жанға көмек iздейдi. Елiмiздегi медицина саласы мүлдем мешеу болса, осы салаға қатысты коррупциялық қылмыстардың шет-шегi көрiнбейтiн болса, ендi қайтпекшi?! Қайта, министр мырзаның халық емшiлерiн түгелдей қапасқа тоғыту керек демегенiне шүкiр! Министр мырза iшiмдiк iшкендер де, кездейсоқ бақытсыз жағдайға ұшыраған жандар да ең əуелi Қазақстанның толыққанды азаматтары жəне бюджетке адал салық төлеушiлер болып табылатынын естен шығарған секiлдi. Сол салық төлеушiлердiң ақшасынан министрлiктiң көптеген лауазымды тұлғалары нəпақа тауып, елiмiздегi денсаулық сақтау саласының да дамып отырғанын ескермеуi өкiнiштi-ақ. Заң баршаға ортақ болуға тиiс жəне заң алдында адамдардың бəрi бiрдей жауапты. Елiмiздегi азаматтарды көпе-көрнеу алалау, кейбiреулердi төменгi сортқа жатқызудың түбi жақсылыққа соқтырмауы мүмкiн. Оның үстiне ауыр дағдарыс кезеңi түрлi түсiнiксiз эксперименттер жасайтын, халыққа жiк салатын уақыт емес қой. Əсiресе, қоғамдық тұрақтылыққа керi əсерiн тигiзетiн ағат қадамдар мемлекет үшiн аса қауiптi болмақшы. Өкiнiшке қарай, кейбiр лауазымды басшылар өз құзырындағы ведомстволар үшiн тек қосымша қаржы табуды мемлекеттiк мүддеден жоғары қоятын сыңайлы. Олар үшiн ең бастысы – ақша!..

	Осы орайда қазақ ауыз əдебиетiнiң кейбiр нұсқаларында сөз болып:



	«Төбел тазға төрт теңге,

	Ойма тазға он теңге,

	Қырма тазға қырық теңге,

	Самай тазға сан теңге»,



	делiнетiн жыр жолдары ерiксiз ойға оралады. Осындай күмəндi ұстанымдардан өзге салалық ведомстволар да үлгi ала кетiп, бұдан былай төтенше апаттан құтқарушылар да қар астынан қазып алған азаматтардан ақша сұрай бастауы мүмкiн. Өрт сөндiрушiлердiң тiптi қуана беруiне де болады. Əрбiр өрт сөндiрiлген сайын бақытсыз адамдардан олардың да ақша талап етуiне кең жол ашылмақшы.

	Бiрақ мемлекет мүддесi бейбақ адамдардан тек қосымша ақша талап етумен, алумен ғана шектелмейдi. Оның ауқымы мүлдем кең. Мемлекеттiң басты мақсаты – адамдардың өмiрiн жайлы ету, əрбiр жеке адамның қоғамға аса қажеттi екендiгiн сезiнуiне жағдай жасау. Адамдардың өмiрiне кепiлдiк берiп, бақытты өмiрiн қамтамасыз ету. Ауру жандар мен мүгедектерге мейлiнше қамқорлық көрсету. Олай болса, базбiреулердi тегiн емдеу, ал адамдардың басқа топтарын түрлi сылтаумен ақылы түрде емдеу түрлi коррупциялық əрекеттерге, жаппай заң бұзушылыққа əкелiп соғуы былай тұрсын, айрандай ұйыған Қазақстан қоғамында алауыздық, орынсыз дүрбелең туғызатыны айтпаса да түсiнiктi. Министр Досқалиевтiң жаңа ұстанымы əлемдiк əдебиет пен терең философияның жауһар жəдiгерi – «Қорқыт Ата кiтабын» ерiксiз еске түсiредi. Мəңгiлiк шығармада бiр заманда асқан ерлiктерiмен аты жайылған оғыздардың əмiршiсi ұлан-асыр той жасап, шақырылған батыр-бағландардың ұлы барына ақ мал сойып, алтын шатырда күткенi, ал қызы барға қара түстi мал сойып, қараша үйде қонақ еткенi туралы сөз болатын. Өз кiндiгiнен тараған ұрпағы жоқ ерлердi менмендiкпен көзге iлмей, елеп-ескерусiз қалдырған. Осыдан соң айрандай ұйыған даңқты оғыздардың арасына iрiткi түсiп, алауыздық пен бақталастық, наразылық өршидi. Бiр ғана дүмбiлез ұстанымның ақыры тарихта терең iз қалдырған қуатты мемлекеттiң бiржола ыдырауына əкелiп соқпаушы ма едi?!

	Р.S. Бет қатталып жатқанда «Қазатомпром» ұлттық компаниясының бұрынғы басшысы Мұхтар Жəкiшевтiң денсаулығы жөнiнде жалған ақпар таратқан белгiлi кардиолог Владимир Боборыкин осыған дейiн өзiнiң кəсiби мiндетiн адал атқармағаны жөнiнде мəлiмдеме жасады. Ол күмəндi құжаттардың негiзiнде жалған қорытынды жасап, жұртшылықты алдауға дейiн барған. Ал Қазақстанның денсаулық сақтау саласында мұндай дəрiгерлердiң саны некен-саяқ деп айту мүмкiн емес. Сiрə, «Алтын көрсе, перiште (дəрiгер) жолдан таятыны» жел сөз емес болғаны ғой...

	2011 ж.



	ЖАҒЫМПАЗДЫҚ – ДЕРТ

	Ақсүйектiк маңғазықтан айырылғандардың ахуалы

	Соңғы айларда алыс, жақын шет елдерден келген маусымдық жалдамалы жұмыс күшiн заңдастыру науқанының аясында Алматыда iргеміздегі көршi елдерден келген азаматтардың күрт көбейе түскенi анық байқалады. Əсiресе, қоғамдық көлiк жүргiзушiлерi арасында. Таяуда таңертең №40 маршрут бойымен жүретiн шағын автобустардың бiрiнде жүргiзушi мейлiнше қаңғырлатып өзбек əндерiн қойып, ығырымызды шығарғаны. Мен музыка маманы емеспiн, сондықтан ол əндердiң көркемдiк деңгейi қандай екенiн айта алмаймын, тiптi, қандай тақырыпта айтылып жатқаны да беймəлiм, бiрақ жүйке мен құлақ жарғағының да обалы бар. Бiрталай шыдап, ақыры өзбек əндерiнен жалыққан басым:



	– Уай, туысқан, өзбекше əндерге тойып бiттiк. Бар болса ендi қазақша да қойсаңшы, – дедiм одан əрi төзе алмай.

	Алдыңғы орындықта отырған егделеу қазақ əйелi маған мойнын кiлт бұрып:

	– Тыңдай берсiн де, ұят емес пе?! – дедi жақтырмағанын сұсымен танытып. – Несi ұят?! Өзбекше музыканы Ташкенге жол түскенде тыңдармыз. Ал қазақ жерiнде қазақша тыңдағым келсе, несi ерсi?! Қайта сiз айтудың орнына, маған ұрысқаныңыз қалай?

	– Қой, сөйлеме! «Ауыл итiнiң құйрығы қайқы» деген. Жер өзiмiздiкi деп қайдағы жоқты бықсытпай отыр, – дедi айналайын апайым аузыма бiржола құм құйып. Əуелде абдырап қалған өзбек жүргiзушi табан асты жақтасы табылғанын арқаланды ма, музыка даусын сəл бəсеңдеткенi болмаса, былқ етпедi. Iштей қатты құлазығаным-ай... Шынымен-ақ менiң iсiм ұят па?! Қаладағы қоғамдық көлiктерде қандай əндердi естiмейсiң. Түк мағынасызы да, өмiрден түңілгенi де, бейəдебi де, асқан анайы əн де осында. Ылғи орысша, ағылшынша, түрiкше, ұйғырша. Радиостанциялардың да барлығы дерлiк шет тiлдерде хабар жүргiзедi. Қоғамдық көлiктерде бiр ғана музыкаға тыйым салынған сияқты. Қазақ əндерi мен күйлерiне! Ал қоғамдық көлiктердегi ахуал, музыка мен əндер көпшiлiк адамдардың санасына айтарлықтай əсер ететiнiн, Тəуелсiздiк, мемлекеттiк туралы көзқарастың осында да қалыптасатыны мүлдем назардан тыс қалған. Дəл осыны реттеуге аудандық əкiмшiлiк, автопарк басшыларының-ақ құзыры мен құдiретi жетедi емес пе?! Тек жалған сыпайылық немесе намыссыздық мойын бұрғызбайды да. Ал соңғы уақытта ойға Диогеннiң бөшкесi жиi оралатын болып жүр. Əйгiлi бөшке ғой... «Азуын айға бiлеген арыстан жүрек Ескендiр Зұлхарнайын (Александр Македонский) бөшке iшiнде ойланып жатқан Диогенге келiп, ұлы философқа:

	– Диоген, тiлегiңдi айт! Қалағаныңның бəрiн мүлтiксiз орындаймын, – дейдi менменсiп. Сонда данышпан грек:

	– Көлеңкеңдi түсiрмей, күннiң көзiнен былай тұршы», – деушi едi ғой аңызда. Жеке басын сыйлаудың, мəртебесi биiк патшамен өзiн тең тұту, адами тəкаппарлықтың нағыз үлгiсi осы емес пе?! Қарапайым пендеге жарық күн, тұнық ауа, өзiнiң күрделi ойларымен жеке қалудан асқан бақыт жоқ. Шын мəнiнде азат адам ғана өзгеге жарамсақ болмайтыны адамзат тарихында талай рет дəлелденген, яғни жағымпаздық еркiн басты құлдыққа əкелетiн ездiктiң баспалдағы. Əсiре жағымпаздық адамдар бойындағы құлдық психологияның ең сорақы көрiнiсi жəне рухани азаттық, iштей еркiндiктен мақұрым ортада жəреуке жағымпаздық қоғамдық өмiрдiң барлық саласын шырмап, азат, тəуелсiз ой мен сананы əрқашан шiдерлеп, бұғауда ұстайтынын адамзаттың аузы дуалы барша кемеңгерлерi де баса айтып өткен-дi. Жағымпаздық жаппай өркендеген қоғамды парақорлық, коррупция жайлайтыны да бесенеден белгiлi. Қараңызшы, қазiр бiзде əлгi Диоген сынды батыл əрi ешкiмнiң дəргейiне бас ұрмайтын, өзiн орынды асқақ əрi сыпайы ұстай бiлетiн, жарбағай жағымпаздықтан бойы аулақ адам бар ма? Əй, қайдам...

	Өткен ғасырдың жиырмасыншы жылдары алаш арыстарының бiрi Жүсiпбек Аймауытов: «Америка ғалымы Джеймс американдықтарды тым ұшқалақ, қунақы, iсшiл деп айыптаса, бiзге қазақ жұртын тым керенау, тым өлi сүйек, тым iссiз деп айыптауға тура келедi. Үндiстандық көршiлерiмiз күнiне жарты сағаттай дамылдап, терең мəселе туралы терең ойға батса, қазақ жұрты тамақ iшуге дамылы кеткенi болмаса, одан өзге өмiрiнiң бəрiн бос сөзбен, жалқаулықпен, ұйқымен алады. Алдын болжай алмайтын бейқамдық, iске мойны жар бермейтiн еңбексiздiк, тағы сондай жаман əдеттер жұртқа қандай зиянды десеңшi...», – деп қапаланған болатын. Жəне ұлы Жүкең – Жүсiпбек Аймауытов өзi айтатын «тағы сондай жаман əдеттердiң» қатарындағы ең ұсқынсыз əрi жиренiштi əдет – осы жағымпаздық деп санаған. Əрине, жағымпаздық адамға бiр күнде қона кететiн дерт емес, ұзақ жылдар бойы үздiксiз қалыптасатын ұсқынсыз кейiп. Бiр кездерi ұлы Абай да осындай кеселдi мiнез-құлықтарды: «...Ұлықтар алып берем деп, даугердi жеп, құтқарам деп, ұрыны жеп жүр. Қарапайым жұрт ұрлық айтып мал алам деп, ұрыға атымды сатып пайдаланам деп, не өткiзбесiн арзанға түсiрiп алам деп жүр. Екiншi – бұзақылар бiреудiң ойында жоқ пəленi ойына салып, бүйтсең бек боласың, бүйтсең кеп боласың, бүйтсең кек аласың, мықты атанасың деп, ауқаттыларды азғырғалы əлек болып жүр. Кiм азса, мен соған керек боламын деп, к...н қыздырып алып, өзiн бiр ғана азық қылайын деп жүр», – деп күйiне, ащы ызамен сипаттаған едi. Иə, өз айналасын қоршағандардың бойындағы жағымсыз қылықтар, жексұрын əдеттерден жерiп, жиiркенгендердiң ұзақ тiзiмiн бұдан əрмен де тiзе беруге болады. Абай айтатын «өсек, өтiрiк, мақтаншақ, ерiншек, бекер мал шашпақтық» сияқты бес жаман əдетке ендi қазақтың бойындағы аса жиренiштi мiнез – жағымпаздық пен табанының тайғанақтығы қосылып, алашты аса бiр сүйкiмсiз, бейшара кейiпке түсiрдi. Ал əдетте ересектердiң аңғалдығы күлкiлi, қулығы сүйкiмсiз, жандайшаптығы жиренiштi. Жағымпаздықтың ең ұсқынсыз нұсқасы кiшiпейiлдiк пен сыпайылықтың сипатын жамылуында – өзге ұлт пен ұлыстарды өзiмiзден жоғары санауымыз дiлiмiзге зор қатер төндiрiп отыр.

	Жағымпаздық қоғамдық сананың құрамдас бөлiгiне айналған елде адамдардың жеке драмасы мен трагедиясы да кең өрiс алатыны сөзсiз. Оның орын алуы мен дəлелдерi түрлi кейiптерде көрiнiс табады. Əсiресе, қазiргi Қазақстанда бұл айрықша анық байқалуда. Итальяндық «Ренко» компаниясының президентi Ренальдо Гаспаринидiң: «Мен əлемнiң 141 елiн аралаған адаммын. Солардың iшiнде өз мемлекетiнде тұрып, өз ана тiлiнде өмiр сүре алмай отырған бейшара халықты көрдiм. Ол – қазақ халқы», – дегенi осыған дəлел. Жоқ, бұл қасиеттi қазақ халқын табалау, жанды жарасына тотияйын тамызу емес, бүгiнгi қалыптасқан ащы, соншалық сорақы əрi жиiркенiштi шындық осындай. Ал ауыр шындықты мойындаған əрi ашық айта бiлген қоғам ғана азаттыққа шынымен құқылы. Ренальдо Гаспаринидiң қасiреттi сөздерiнiң шынайы мəнi – қазақ халқы ұлт ретiнде тарихтан бiржола жойылу алдында тұрғаны деп қабылдаған жөн. Өткен жазда Тараз қаласында тағы бiр ұлт, елiмiздегi жаңа ұлт өкiлi табылғаны туралы БАҚ-тар қуана хабарлады. Ең сорақылығы сол, қаладағы «Халықтар достастығы» қоғамдық ұйымы шибин деген ұлт өкiлi – В.Джоны əдiлет органында табанын жерге тигiзбей заңды түрде белгiлеткен.

	«Қытайда 1,3 миллиард қытайлықтар тұрады деп айтылады. Бiрақ оның барлығы қытай емес қой»,– дептi əлгi В.Джо ақылдымсып. Осы сөздердi ол ҚХР-ға барып айта алар ма едi, жоқ па, ол жағы белгiсiз. Ұлттық жағымпаздығымыздың айықпас дертке айналғаны соншалықты, елiмiздегi билiк бүгiнде қазақ халқының, тiлiнiң проблемаларын шешуден гөрi, Қазақстандағы əлгiндей сансыз ұлттарды анықтауды жəне санын мейлiнше көбейтудi басты мақсат етiп қойған сияқты. Осындай амалдармен елiмiздегi ұлттардың санын БҰҰ-ға мүше мемлекеттердiң санымен теңестiрiп те қалар-ау таяу жылдарда. Мұның бəрi қазақты тұқырту, «сендер де бар болғаны Қазақстанды мекендейтiн 130 ұлттың бiрi ғанасыңдар» дегендi ұқтырудың сорақы амалы. Осыдан шамалы уақыт бұрын вицепремьер Кəрiм Мəсiмов Үкiмет отырысын алғаш рет жартылай қазақша жүргiзуге талаптанды. «Қазақша жүргiздi» деген атауы ғана ғой, əйтпесе атқарушы билiктегi ең биiк лауазымды қызметкердiң бiрi қолындағы қағаздан көз алмай, бейшара қазақ тiлi заңдылықтарын белден баса шылпара талқандап, бұрмалап сөйлеуi жұртшылықты қуанта қойған жоқ, қайта елiмiздегi мемлекеттiк тiлдiң жағдайы мейлiнше ауыр екендiгiне кезектi рет дəлел болған. Бейшаралықтың бiздi əбден меңдегенi сонша, Мəскеуде ұлы Абайдың ескерткiшi орнатылған күндерi (ескерткiштiң көркемдiк деңгейi бөлек əңгiме) телеарналардың бiрiнде: «Мəскеуде қазақстандық ақын – Абайға ескерткiш ашылды», деп көйiтiлдi. Апыр-ай, бұдан асқан қорлық болмас! Тiптi, ұлы Абай да ұят пен шарасыздықтан қабiрiнде аунап түскен шығар. Жоқ, əлгi тележурналистiң «қазақ» деуге тiлi келмей тұрған жоқ, жағымпаз жұрттың атын атауға намыстанғаны болар. Бəлкiм, жиренетiн шығар...

	Сондай-ақ, Лондонда тұратын Смайыл Кiсенжин деген қазақ азаматының: «Ұлымыз екеумiз Қазақстаннан келген балалармен жүздесу үшiн осындағы оқу орындарын талай араладық. Əрбiр университетте 40 – 50 қазақ балалары оқиды деуге болады. Ең сұмдығы сол, əлгiлердiң 4 – 5-еуi ғана қазақша бiлетiн боп шығады. Сосын амалсыз ағылшынша сөйлесемiз», – деп жыларман күй кешкенi бар. Демек «Болашақ» бағдарламасы бойынша немесе өз күштерiмен шет елдерде оқып жатқан əрбiр оныншы бала ғана ана тiлiн бiлетiн болғаны ғой. Ұлттық трагедияның үлкенi осы емес пе?! Басқа дiндерге өтiп кеттi делiнетiн 500 мың қазақтың намыссыздығына əу бастағы жағымпаздығымыз кең жол ашқаны да айқын. Жеке басын, өз парқын бағаламағандар туған халқын да қастерлей бiлуi мүмкiн емес. Жалпақшешейлiк, жөнсiз көңiлжықпастық жеке адамға жарасқанмен, ұлттық мiнезге айналмауы керек.

	Осылайша таяу жылдарда ана тiлiмiз қолданыстан бiржола қалып, қазақ ұлтының аты да ежелгi сақтар, ғұндар, прототүрiктер сияқты тек тарихи оқулықтар мен ғылыми еңбектерде, энциклопедиялық сөздiктерде ғана аталатын болмақшы. Турасына көшсек, жойылып бара жатқан экзотикалық ұлт ретiнде қазақтарға мемлекет алдында бұдан əрi ешқандай жауапкершiлiк, мойнына парыз жүктелмеуге тиiс. Өйткенi кəмелетке толмаған балалар мен жойылғалы тұрған этностар еш мiндет пен жауапкершiлiк атқаруға қабiлетсiз. Оларды мемлекет тiкелей қамқорлығына алуға тиiс жəне əлгiлердiң басты мiндетi – қиын өмiрде өзiн өзi сақтап қалу үшiн жанталасу ғана. Осыдан бiр жарым ғасырдай бұрын, сонау 1862 жылы Герман Вамбери Орта Азияны аралаған сапарында қазақтар туралы: «Сапар шеккен жолымда олардың саны туралы сұрағыма олар күлiп:

	«Ең əуелi даладағы құмды, содан кейiн бiздi сана», – дейтiн... Бiз олардың бойындағы бiр жағынан музыка мен поэзияға деген үлкен бейiмдiлiгiн, екiншi жағынан олардың ақсүйектiк маңғаздығын аңғарып, қатты таңырқадық», – деп жазып, сүйсiнген. Арада 150 жылдай уақыт өткенде шетелдiктердiң бұрынғы сүйсiне таңырқауы ұмытылып, тəуелсiздiк алғанда бейшара қазақты аяушылыққа ұласып, мүлдем басқа сипатқа айналғаны өкiнiштi. Расында, бiз бейшара қалыпқа қалай түстiк, бұрынғы «ақсүйектiк маңғаздығымызды» қашан жоғалттық жəне жағымпаздық бойымызды қалай жаулап алды?!

	Қызыл КСРО-ның, коммунистiк жүгенсiз империяның езгiсi қазақ халқының бойындағы сансыз асыл қасиеттерден айырып, өмiр сүру үшiн жаңа жағдайға бейiмделгiш, жалтақ, жарамсақ адамдарды тəрбиелеуге мұрындық болған. Ресми идеология күндiз-түнi осы мақсатта тоқтаусыз жұмыс жүргiздi. Лениндi көкке көтере табыну, одан соң Сталиннiң жеке басына құлдық ұру, кейiннен коммунистiк партияның басшыларына олар өлгенше ешқандай сын айтылмауы, қайта орынсыз дəрiптей беру адамдардың бойындағы жағымпаздық мiнез-құлықты одан əрмен қоздыра түстi. Əуелi 1916 жылғы ұлт азаттық көтерiлiсiнде мыңдаған қазақтардың өлтiрiлуi қазақтарды тұқыртудың алғашқы амалы болатын. Əсiресе, 1931-33 жылдардағы коммунистер əдейi ұйымдастырған аштықта 1,5-2 млн. адам опат болған, одан соң 1937-38 жылдары халық жаулары ретiнде ондаған мың ең таңдаулы өкiлдерi атылған, түрмелерде өлтiрiлген қазақ халқының жағдайы аса мүшкiл едi. Қандықол коммунистер жүргiзiп отырған өрескел саясатқа тез бейiмделiп, жағымпазданбаса, орыстарды аға ұлт ретiнде мойындап, олардың алдында бас ұрмаса халық ретiнде бiржола жойылып кетуi ықтималдығы басым болатын. Мұны тез аңғарған көптеген адамдар жағымпаздық қана өзi үшiн бақытты өмiр, биiк мансапты қамтамасыз ететiнiн бiлiп, осылай өмiр сүрудi бұлжымас кредосы ретiнде таңдап алды. Өмiр сүрудiң ережесiне айналдырды. Сол жағымпаздық əлгiлердiң тектiк қоры бойынша елiмiзде одан əрi бой бермей өрши түсуде. Есесiне, жағымпаз жан мен ұлтты қорлауға əркiм-ақ даяр екенiн де дау туғызбайды. Өйткенi жағымпаздардың намыссыз келетiнi, қашанда жалтақ болатыны бесенеден белгiлi.

	Осыдан бiраз бұрын қазақтiлдi ақпарат құралдарында жаңа жарық көре бастаған «Тайм аут Алматы» журналында «Алматыны сүюдiң 20 себебi» атты мақала жарияланғаны, онда Тəуелсiздiк монументiн «фаллосқа» – еркектiң ғауратына теңегенi туралы тiксiне əрi шошынып жазылды. «Тайм аут Алматы» дегенiн қарапайым аударсақ «Алматы бəрiнен тыс қалған уақыт» деуге келiңкiрейдi ғой. Əрине, журналдың бас редакторы Мəди Мəмбетов, Бас директоры Меруерт Қадыржанова ханымның «Алматы бəрiнен тыс қалды» деген тұжырымдарымен келiсуге де болар. Сөйтсе де, ұлттық символды – «фаллосқа» теңеу тың жаңалық! Иə, жағымпаз жұртты басқа ұлттар түгiлi, «жаңа қазақтар» да ендi осылай қорлайтынына көну, мойынсұну қажет. Жалпы, кең дүниенi, қоршаған ортаны, сұлулық пен көркемдiктi əр адам əртүрлi бейнеде қабылдайтыны, эстетикалық қабылдау, түйсiнуi əрқилы болатыны заңды. Мəселен, кейбiр жезөкшелер ерекше томпайған, сəл жоғары шаншылған нəрсенiң бəрiн ғаурат ретiнде қабылдайды екен. Тiптi, ғылым тiлiнде бұл дерттiң аты да бар көрiнедi. Бұл да сондай шығар. «Жаңа қазақтар» демекшi, соңғы жылдары байығандар маңына оққағарлар ғана емес, жағымпаздарды да топтастыруға мейлiнше құмар. Оған əркiмақ куə. Сөйте тұра жаңа байығандар өздерiне жағымпазданып жүргендерге де сенбейдi, бастарына бұлт үйiрiлсе, ретi келсе бұлт етiп аунап кететiнiн, ұйыққа батыратынын iштей жақсы сезедi əрi əркез қауiптенедi. Сондықтан, олардың бойынан қорқыныш ешқашан арылмайды. Тiптi, «Валют-Транзит» банкiнiң басшысы Андрей Беляев мырзаның тағдыры да осыған сабақ сияқты. Осыдан бiршама уақыт бұрын оны иiн тiресе қоршаған жандардың қазiр үнi де естiлер емес. Шiркiн-ай, бiрi қорғап, жағдайды айтып түсiндiрiп сөйлесешi... Сондықтан, «Жаңа қазақтар» зəулiм сарайларын түрменiң тас қорғанына ұқсас биiк дуалдар, темiр арандармен қоршауға, арсылдаған қасқыр иттер ұстауға құмар. Ал күзетшiлерi қасқыр иттерден де əрмен. Рұқсат етiлсе кең сарайларын айналдыра мина көмiп, пулеметтер орнатар едi. Олардың əрқашан шет елге қашуға дайын тұратындықтарының астары да өзiн қоршаған жағымпаздардан қорқыныштың əсерi. Өзi жағымпаз болған адамдар айналадан еш жақсылық, iзгiлiк көре алмайтыны мəлiм. Бiр ғажабы, жағымпаздық бiздiң парламенттi де жайлаған көрiнедi. Оған Парламенттегi күздегi оқиғалар мен қызу пiкiрталастар дəлел. Жаңа теңгенiң тағдыры қызу талқыға түсiп жатқан сөзталаста шыдай алмай кеткен Амангелдi Таспиховтың: «В парламенте нет аксакалов, коксакалов, агашек, братишек и так далее. У всех мандаты одинаковые», – деуi түрлi ойға жетелейдi. Яғни, халық қалаулыларының өзi осы уақытқа дейiн əлгiндей иерархиямен амалсыз жұмыс жүргiзiп келген ғой. Ең қызығы, осы дауда ендi бiр депутаттың: «Кейбiр жаңа сақал қойғандар сақалының ұзындығын мiндетсiнiп, бəрiмiзге ақыл айтып шыға келедi», – деген мəнзелде пiкiр қосып, ай мен күннiң аманында өкпелеген болды. Халық қалаулысының кiмдердi меңзегенi беймəлiм, бiрақ Қазақстан Парламентiнде сақал мəселесi де қиын проблемаға айналған iспеттi. Бiрақ, əңгiменiң түбiрi, мəнiсi сақалда емес, ақыл, отансүйгiштiк, ұлтжандылықта жатқаны кəмiл. Əйтпесе, «Сақалын сатқан кəрiден, еңбегiн сатқан бала артық» екенi бесенеден белгiлi жайт емес пе?!

	Қазақстанда жағымпаздықтың өмiр сүру салтына айналғаны соншалықты, Үкiмет алдағы жылдарда мемлекеттiк тiлдi жаңа игере бастағандарға айтарлықтай сыйақы бермекшi.Бұл iстiң қалай шешiлерi белгiсiз, бiрақ осындай өрескел ұсыныстардың бар екенi шындық. Мұның өзi ұлтына, нəсiлiне қарамай осыған дейiн мемлекеттiк тiлдi жетiк меңгерген миллиондаған отаншыл адамдарды, елiмiздiң шынайы патриоттарын кемiту, əсiресе, ана тiлiнде сөйлейтiн қазақтарды тұқыртудың тағы бiр амалы. Бұл – автоинспекторлардың жол ережесiн үнемi бұзатын жүргiзушiлердi марапаттап, сыйақы бергенi сияқты қисынсыздық. Осы уақытқа дейiн мемлекеттiк тiлдi меңгермеген, Ата заңды мойындамай келген кертартпаларды майлы тоқашпен алдамақ. Ал əдiлдiкке жүгiнсек, қазақ тiлiн Мемлекеттiк тiл ретiнде мойындамаушыларды қысқа уақытта Қазақстан азаматтығынан айыру қажет. Өйткенi, өзi азаматтығын қабылдаған мемлекет заңдарын мойындау əрi бұлжытпай сақтау əрбiр адамның басты парызы. Өйткенi, егемендi мемлекетте бiреулер мойындайтын, бiреулер мойындамайтын заң болуы мүмкiн емес. Балтық жағалауы республикаларында бұл саясат бiраз жылдан берi жүргiзiлiп келе жатыр. Бiрақ, көңiлдегi бiр күмəн сейiлер емес... Бiзде игiлiк атаулы, жеңiлдiктiң көбi шенеунiктер үшiн жасалады ғой, ендi олар мемлекеттiк тiлдiң есебiнен өз қалталарын қампайтады-ау.

	Осы күндерi қоғамда сақалын сатушы ағалар, бұрынғы азын-аулақ еңбегiн бұлдаушылар қалың түменге айналды. Олардың бiразы маңайындағылардың жəй, қарапайым сыйластығын қанағат тұтпайды. Тiптi, қазiр оңтүстiк облыстарда бұрынғы партия, совет қызметкерлерi, лауазымды қызмет iстеген қариялар түрлi басқосуларда жас, жаңа тағайындалған əкiмдердi өз қолдарына құманмен су құюға мəжбүрлейтiн көрiнедi. Əр жүздiң, рудың беделдi ақсақалдары да. Қолға су құйып, құрдай жорғаламаса əлгi байғұстың қызметке ие болуы, қызметте қалуы неғайбыл. Əттең-ай, бүйтiп бауырымен жорғалап жеткен мансапта не қадiр-қасиет қалмақ?!. Осы ретте украин халқының «Жағымпаз боп күнелткенше, Жарлы боп өлген – абырой» дейтiн намысқа, өрлiкке толы нақылы ойға оралады. Бiрақ бiздiң ұнжырғамыздың түскенi соншалықты, тұлпарының тұяғымен Шығыс пен Батысты дүбiрлеткен өр мiнездi, намысқой, тəкаппар ата-бабамыздан жеткен жасымайтын рухымыздан бiржола айырылып, бұйдаға үйренген тайлақтай бас көтерiп, еңсе жазуға жарамаймыз. Кейбiреулер:

	«Жағымпаздық бiр ұлттың мiнезi, бəрiне ортақ сипаты болып табылмайды», – деп дау келтiруi де мүмкiн, бiрақ бiз немiстердiң дəлдiгiн, педанттығын, ағылшындардың уəдеге берiктiгiн, табандылығын, қытайлардың еңбекқорлығын аталмыш ұлттарға тəн ортақ қасиет деп қабылдаймыз ғой. Əр ұлттың өзiне тəн ерекше мiнезi болатынын мойындаған да мақұл шығар. Ал «Бауырымен жорғалаушылардың» бiздiң қоғамда зор күшке ие бола бастағаны соншалық, Астанада, Алматы, тағы басқа қалалар мен аудандарда жаңа бiр əлеуметтiк топ, үндiнiң қасиеттi сиырларындай ерекше каста пайда болған сыңайы бар. Олар – əкiмдердiң командасы. Осындай команда мүшелерiнiң көбiсi иiлiп-бүгiлiп, басшының көңiлiн табуды, асыра мақтап-марапаттауды, мүлтiксiз қызмет көрсетудi, жалпы жағымпаздықты мұз айдынында мəнерлеп сырғанау секiлдi биiк өнер деңгейiне көтергендерi соншалықты, аса қажеттi, орны толмас қайраткерлердей əкiммен бiрге республиканың түкпiр-түкпiрiне көшiп жүредi.

	Жалпы, өзi жағымпаз адамдар өзгелердiң де өзiне жағымпаздық жасап, құрақ ұшып, иiлiп-бүгiлiп тұруын жақсы көретiнi белгiлi. Өз жағымпаздығын да намыссыздық, ащы айтсақ, қасиетсiздiк деп қабылдай алмайды, қайта өмiрдiң жазылмаған, бiрақ бұлжымас заңы деп бiледi жəне осыған қапысыз сенедi.

	«Сүмбiле туып, су суығанда» Астанаға жолымыз түскенi бар. Əйгiлi «Тұлпар» поезының вагон-ресторанына əдемi келiншек тамақтануға келiп отырды. «Жұтқаны тамағынан көрiнедi» дейтiн ай қабақ, алтын кiрпiк хас сұлудың өзi. Сырбаз, жүдə паң. Бiр уақытта вагон-ресторанның меңгерушiсi келiп, əлгi келiншектiң алдында елпең қақты. Жөндеп тамақ iшпегенiн сөз қылды, əдемiлеп пiсiрген дəмдi ас-суды арнайы алдыратынын айтты. Iзiнше поездың бригадирi де əлгi келiншектiң алдына келiп, иiлiп төсек, жайылып жастық болғаны. «Дəу де болсаң темiржолда iстейтiн, мансабы жоғары бiреу шығарсың. Əй, тым-тым сұлу екенсiң, қарапайым қызметкер емес, есесiне биiк лауазымды бiреудiң көңiлдесi шығарсың», – деп ойладым жап-жас келiншекке темiржолшылардың сонша жағымпазданғандарына қайран қалып. Өйткенi, министрден басқаға бұлай елпектеу мүмкiн емес. Ал əйел министрлер бiзде санаулы ғой. Таңертең вагоннан əлгi сұлу келiншектi сайдың тасындай екi-үш жiгiт сарғая күтiп алып, жiк-жаппар бола азын-аулақ жүгiн тiк көтерiп əкетiп, өзiн сүлiктей машинаға отырғызды. Жаңа сипатты қызметкерлер, тiптi əлдебiр лауазымды шенеунiктiң қыры сынбай жүретiн көмекшiлерi секiлдi. Қалай болғанмен де күйеуi немесе сол келiншектiң туғантуыстары емес екенiне бəс тiге аламын.

	«Құдайым-ай, – деп ойладым тағы да күйiнiп. – Жаман əдеттердi, жарамсақтық жағымпаздықты ескi жұртқа қалдырмай, Астанаға да ала келiптi ғой мына пəтшағарлар!»

	Менiкi қателiк шығар-ау, өйткенi, жағдайды жақсы бiлетiндер жағымпаздықтың көкесi Астанада, билiктiң биiк эшелондары мен түрлi мемлекеттiк институттарда дейдi. Ол да рас шығар, бiрде теледидардан ортаңқол лауазымды шенеунiкке əлдебiр əйелдiң: «Аяғыңызға басымызды иемiз. Сiз қызметке келгелi көзiмiз ашылып, көсегемiз көгердi. Айлықты мезгiлiнде алатын болдық», – деп тұрғанын көргенде төбе шашымыз тiк тұрған. Баяғы... онша көп бола да қойған жоқ-ау, тоталитарлық жүйе тұсындағы: «Айналайын өкiмет пен партияға рахмет, солардың арқасында пəленбай бала туып, бағып-қағып өсiрiп жатырмыз», – деген жымысқы жағымпаздық сөздер құлақта қайта жаңғырды.

	Адамдардың бойында, санасында қалыптасқан зəндемi мiнез-құлықтар мен қасиеттердiң, жұрттың көбi екiжүздiлiкпен өмiр сүрудi əдет қылған коммунистiк жүйенiң ауыр зардабы мен керi əсерлерi əлi күнге қыр соңымыздан қалар түрi жоқ. Қазақстан жалпы iшкi өнiм көлемi жағынан əлемде 61-орын алады екен, ал жағымпаздықтан ше? Оны анықтау оңай емес. Жалпы, жағымпаздықтың өршуiне басты себептердiң бiрi – жұмыссыздық. Елiмiзде халықтың төрттен бiрi аса кедей тұратынын, еңбекке жарамды адамдардың талайы жұмыссыз екенiн есепке алсақ, жағымпаздық таяу жылдарда жойыла қоюы мүмкiн демеймiз. Өйткенi жұмыссыз адам жалтақ келедi, күнделiктi ас-суды тауып берiп отырғандарға ерiксiз жағынуға мəжбүр.

	Ең қайғылысы, кедейдiң еншiсi, өмiрден алар бар үлесi жағымпаздығына тiкелей байланысты. Бiздiң елде адамның iскерлiгi, бiлiмi, адалдығы, басқа да жақсы қасиеттерi оның қызметтегi өсуiн қамтамасыз ете алмайды, есесiне мұның бəрiн жеке адамға жағымпаздығы, күнi түсетiн күштiлердiң алдында құрдай жорғалай бiлетiн қабiлетi алмастырады. Осылайша Қазақстан күн өткен сайын жағымпаздықты ұлттық сипатқа айналдырған қисық айналардың елiне айналып бара жатқандай. Жағымпаздық – əлеуметтiк құбылыс қана емес, саяси ойын ережесiне, үдерiске ұласып, билiктiң кей эшелондарын жайлаған жағымпаздықтың жықпылдары күрделi лабиринтке ұқсап отыр. Шығар есiк, жүретiн жол табылмайтын тұйық. Тiптi, көршi елдерден бiзге келiп, жұмыс iстеп жүргендер де жағымпаздығымызды жақсы бiлiп алған сыңайлы. Сондықтан өктем-өктем сөйлеп, өркөкiректене əрекет жасайды. Мəселен, «Континент» журналының жазуынша, «Эвелин» кафесiнiң құрылысында жұмыс iстейтiн тас қалаушы Эрик Акунов: «Работать здесь – это наше право, а Средняя Азия – наша земля. Мы можем жить и работать здесь, и никто нам не запретит этого», – десе, қаламыздағы өзбек кафесiнiң аспазы Сухроб Саладинов:

	«Но со временем, если мигрантов будет больше, то, я думаю, жителям Казахстана уже придется считаться с их привычками, образом жизни и правами «, – деп («Континент» журналы, №13, 2006 ж.) келiмсектер қазақстандықтарды сыйлау, құрметтеу емес, қайта түптiң-түбiнде өздерiн құрметтеп-сыйлауға мəжбүрлейтiндiктерiн ашық бiлдiрген. Ұлы А.С.Пушкиннiң атақты сөзiн сəл өзгертiп: «Ай да Сухроб Саладин, ай да сукин сын», – деу ғана қалатын шығар алаш жұртына. Атыраудағы «Сенiмдi құрылыс» компаниясындағы əйгiлi төбелес жөнсiз жағымпаздықтың қандай жағдайға душар ететiнiн ашып көрсеткен алғашқы қауiп дабылы. Шет елдiк компаниялар мен фирмалардың бiздiң жағымпаздығымызға бойы үйренiп алғандары соншалықты, қазақстандықтар, əсiресе, қазақтарды екiншi сортты санап келген. Тұтас мемлекет азаматтарының намысын қорлау олар үшiн үйреншiктi жағдайға айналған. Түрiктер мен қазақ жұмысшыларының арасындағы қоғамды дүр сiлкiндiрген сол төбелестен соң қалыптасқан жағдайға назар аударылып, жергiлiктi жұмысшылардың жалақысын көтеруге қол жеткiзiлдi. Бiр жолғы қайырымдылық акциясы сипатында. Ал жалпы Қазақстандағы жағдай қалай қалыптасып отыр? Халықтың намысын тұрмыстық деңгейде қорлаудың тамырына бiржола балта шабылды ма? Бұған жiтi назар аударылып отыр дей алмасақ керек. Шелек ауданындағы атышулы төбелестiң болуы, үш-төрт ұйғыр азаматтарының кафеде таныс қызымен демалып отырған қазақ жiгiтiн соққыға жығып, құлағын кесуi бұған дəлел. Баяғы замандарда отарлаушылар, езгiге салушылар осылайша «Құлақ кестi құлдарымсыңдар!» деп тұтас халықтарға, құлдарға ескерту жасаған. Əрине, əлгi оқиға туралы «Мемлекет – сендердiкi, жер – бiздiкi!» деп айтты» дегендi жазған журналистiң үстiнен қазiргiдей қылмысты iс қозғауға болады, «ұлттардың арасындағы татулыққа iрiткi салды, араздық туғызды», – деп соттауға да мемлекеттiк машина қабiлеттi, бiрақ бүгiн айтылмай басып тасталған шындық бəрiбiр шырылдап тыным таппайтыны да рас. Оның үстiне елдегi түйiндi мəселелердiң көпшiлiгi момын қазақтың есебiнен шешiлiп келе жатқаны түк құпия емес. Билiк құдiреттi орыс мемлекетiне, орыс тiлдiлерге жағымпаздануды күн өткен сайын өршiтiп, ұлттық символдарымыздың бiрi – теңгенi орыс тiлiнде жазған, 15 жылдан берi қазақ тiлiнiң жағдайы титiмдей жақсармай отырған елге əркiм-ақ тiзе батыруға құлықты болары заңды. Сондықтан да жоғарыдағыдай келiмсектер бiздiң елiмiзде емiн-еркiн сайрандауда. «Ай дер ажа, қой дер қожа жоқтығын» жақсы бiледi. Рухсыз ұлттың ұнжырғысы əлдеқашан түсiп кеткенiн олар да сезiнбеуi мүмкiн емес. Ал жағымпаздардың еншiсi – Қазақстанда бар делiнетiн 130 ұлттың бəрiне құлдық ұрып, құрақ ұшу. Еуропа мен АҚШ-қа да жандайшаптану. Иiлiп-бүгiлiп қызмет iстеу.

	2010 ж.



	ТАС ҚОРҒАННЫҢ ТАСАСЫНДА...

	Қазақстан кəсiпкерлердiң саны жағынан əлемде 16-орынға шықты. Алайда...

	Жетi атасынан шынжыр балақ, шұбар төс алпауыттардың жөнi бөлек, ал алмағайып заманда аяқ астынан байығандар жөнiнде түрлi қаңқу, гулеген сөз көп болатыны, орынсыз кеудемсоқтық пен дарақы даңғазалықты сүйетiн байшiкештер һəм мақтаншақ мырзасымақтарға қарапайым көпшiлiк қырын қарайтыны – өмiрдiң жазылмаған заңы. «Пақырдан əкiм болғандарға ел өле-өлгенше күдiкпен, күмəнмен қарап өтедi», – деп түйедi белгiлi ақын Есенғали Раушанов.

	Аты жыр сүйетiндердiң аузынан түспейтiн ақын, əкiм-қаралармен де аралас-құралас, қарапайым момын жандарға да шекесiнен қарамайтын, өмiрден көргенi мен түйгенi мол шайырдың айтқанын шындық дейiк. «Сырдың суы сирағымнан келмейдi» деп шiренетiн шенеунiктердi, соңғы он бес-жиырма жылда жетi атасының түсiне де кiрмеген иен тегiн байлықты уысына жинап алғандарды жұртшылықтың ұната қоймайтыны айтпаса да түсiнiктi. Тiптi, жер астынан жiк тауып, алас-қапас заманда өрiп шыққан байшiкештерге өзге жұрттың да емешегi езiле қояды деу қиын. Мейлi, бұдан былай адал еңбек, маңдай терiмен байығандар да, ебiн тауып екi асағандар да қоғам өмiрiнiң бөлiнбес бөлшегiне айналмақ. Өткенге – салауат, əйтеуiр бұдан былай заң аясынан шықпаса бопты дейдi қалың көпшiлiк. Оның үстiне уақыт сырғи келе, жылдар жылжып өткенде экономикалық қылмыстар мен заң бұзушылықтарға құқық қорғау органдарының кешiрiммен қарайтыны барлық елдiң салтында бар. Қарапайым тiлмен айтқанда, жылдар өте келе қылмыстар ескiредi. Сондықтан шығар, елiмiздегi жаппай жекешелендiру кезiндегi түгiлi, нəйетi осыдан төрт-бес жыл бұрын жасалған экономикалық заң бұзушылықтардың көбiсi жабулы қазан жабулы күйiнде қалып отыр. Есесiне, Алматы болсын, кез келген басқа қала болсын, ең көрiктi жерден ойып тұрып орын алған, аттылы кiсiнiң мойны жетпейтiн биiк əрi меңiреу тас қабырғалармен қоршалған хан сарайындай үйлердiң табан асты салынғанын көресiз. Таңданасыз. Күнi кеше ғана ел қатарлы елеусiз күн көрiп жүрген азаматтардың аспанмен таласқан ақ сарай салатындай ақшаны қайдан тапқанына миыңыз жетпей, айран-асыр қаласыз.

	Қазiр əлемде орташа даму деңгейiнде, тiптi одан да төменiрек деп саналатын Қазақстан жан басына шаққандағы кəсiпкерлердiң саны жағынан АҚШ-ты, Ұлыбритания, тағы басқа да бiрқатар дамыған елдердi басып озып, əлемде 16-орынға табан тiреген көрiнедi. Елiмiздiң мəлiметтерiне сүйенген халықаралық беделдi ұйымдардың шығарған қорытындысы осындай. Көп жылдардан берi елiмiзде «Орта тапты тəрбиелеуiмiз керек. Олар ел экономикасының қарыштап дамуына, əлiмұлыққа жетуiне кепiл болады» деген екiұшты науқан жүргiзiлiп келе жатқаны да баршаға аян. Əйткенмен əлгi атышулы орта тап дегенiңiз оңайшылықпен тəрбиелене қояр түрi көрiнбейдi. Қазақстан экономикасы да айтарлықтай алға баса қояр емес. Бiрақ елiмiзде меңiреу тас дуалдармен қоршалған, түксиген қорғандарға түрлi бақылау құрылғыларын орнатып, төбесiне тiкенектi сым тартылған, есiгiн қарулы күзетшiлер қас қақпай аңдитын түрме-үйлер күн санап көбейiп келедi. Егер ондай үйлердiң иелерiн орта тапқа жатқызатын болсақ, олар кiмнен жасырынуда? Ұрылардан ба? Ұрылар көбiне қорғансыз адамдарға, күш-қуаты жоқ байғұстарға шабуыл жасайтыны дəлелдi қажет етпейтiн шындық. Бiлетiндердiң айтуынша, шетелдерде ешкiм үйлерiн дəп бiздiң елiмiздегiдей меңiреу, тiптi шыбын түгілі үн өтпейтiн тас қорғандармен қоршамайтын көрiнедi. Самал есiп, гүлдердiң жұпар иiсi еркiн жетiп тұратын шағын шарбақтар ғана тосқауылға қойылған. Сiрə, бiздiң орта тап құстардың əсем даусы мен таңғы жұмсақ самалдан тығылатын болар. Бəлкім, олар күнделiктi қабырғасы қайысып, ауыр михнаттан қиналып жүрген жандардан осындай тас қорғандардың тасасына тығылатын шығар. Көпшiлiгi өздерiнiң қарау iстерiн сырт көзден тас қорғандармен тасаламақ болар. Осы жылдың басында Түркияның атадан балаға, ұрпақтан ұрпаққа қол тигiзбей келген қасиеттi жəдiгерi, ұлт атасы Ататүрiк аса маңызды тарихи құжаттарға қол қойған «Саварона» кемесiнде халықаралық жанжал туа жаздағаны бар. Түрiк халқы көздiң қарашығындай қастерлеп келген кемеде ТМД елдерi мен күнi туған күдiстiң əзiрейiлдей күшi бар қазақ байшiкештерi жынойнақ жасап, əлi кəмелетке толмаған жас қыздарды илектеген көрiнедi. Бұқаралық ақпарат құралдарының хабарларына қарағанда, сол жынойнақтың қалың ортасында «қазақтың» қабырғалы байлары – Александр Машкевич, Патох Шодиев, Рустам Ибрагимов, тағы бiраз нувориштер болған сияқты. БАҚ-тарда бұл ашық айтылды. Қалай болғанда да түрiк полициясы «Саваронада» ондаған қыпша бел, аршын төс, жеңiл жүрiстi жезөкше қыздарды тұтқындап, ақ бiлектерiне темiр кiсен салғаны аян. Бiрақ дүрк көтерiлген арсыз iстiң аяғы көп ақшаның көмегiмен сиырқұйымшақтанып кеткенi де құпия емес. Iле-шала «Саварона» кемесiн 49 жылға жалға алған түрiк азаматы Қаһраман Садықоғлы баспасөз мəслихатын өткiзiп, 1 сағат 15 минут бойы жақ жаппай сөйлеп, буынсыз қызыл тiлiн безеген. Əсiлi, адамнан ұят кеткенде сөзуар келедi, ерлерден ерлiк кеткенде, қызыл тiлдiң байлауы шешiледi. Əлгi Қаһраман Садықоғлы:

	«Қазiр Францияның оңтүстiгiне барыңыз, Мальоркаға барыңыз, Сардинияға барыңыз, мегаяхталардың iшiнде орыс пен қазақтың бизнесмендерi өрiп жүр. Мен министрге айттым: нарықтың бұл саласы орыс пен қазақтың қолында. Олар осындай яхталарда достарымен серуен салып жүредi», – деп қалың көпшiлiк онша бiле бермейтiн құпиялардың шымылдығын түрдi.





2007 жылдың қысында дəп осыған ұқсас бассыздық кəрi құрлықта – Францияның əйгiлi Куршавель курортында болған едi. Орыс олигархы Михаил Прохоров жаңа жылды жəне туған күнiн осы тау курортында достарымен атап өту үшiн кəмелетке толмаған 16 жас қызды Ресейден ұшақпен алдырған екен. Арнайы операция жүргiзген француз полициясы бiр түнде демалыс үйлерiнде сауық-сайран салған орыс бизнесмендерi мен бəлиғатқа толмаған бойжеткендердi тұтқындады. Ресейдiң биiк лауазымды адамдарының белсене араласуымен бұл жанжал да көп ұзамай-ақ басылған. Iле-шала Михаил Прохоров ресейлiктердiң пайдаланылуына қолайлы халықтық көлiк – «Ока» машинасын жасау идеясын шұғыл қолға алып, Ресейде Францияны жатпай-тұрмай насихаттап, француз тiлiн үйренуге талпынды. Осы ретте осыдан бiраз жыл бұрын қазақ бизнесмендерi мен кəсiпкерлерiнiң де əлгi тау курортында ойын-сауық өткiзiп, Куршавельдi күнəға батырып қайтқаны ойға оралған едi. Бiрақ бiздiң кəсiпкерлердiң ешбiрi ешқандай тың идеяны жүзеге асыруға асыққан емес. Тағы бiр таңдандыратыны, күнəлi жерлердiң көбiнде орыс пен қазақтың байшiкештерi, соңғы жылдары дəулетке ие болған дарақы бизнесмендерi ылғи бiрге жүретiнi. Сiрə, Ұлы Отан соғысының ардагерi Дүйсенбек ақсақал айтқандай: «Қазақ байларының қолынан боғым да келмейдi. Қатындары босанса, шетелге барып туады, өздерi тышса, шетелге барып ышқынады...». Қайтерсiң, кеудесi орден-медальға толы ардагер қарт анайылау айтады, бiрақ ащы шындықтан қашып құтылар жол жоқ. Бар түйткiлдерiн алыс-жақын шетелдерде шешуге дағдыланған байшiкештерiмiз өз елiмiзде түрi – тамаша, мазмұны – түрме үй салуға əуес, тас қорғандардың тасасына тығылуды мақтаныш санайды. Оның үстiне бұрын отар болған елдердiң байшiкештерi қоғам алдындағы мiндеттерiне, əлеуметтiк жауапкершiлiкке мүлдем қырын қарайтыны қалыпты жағдай. Мұның өзi келешекте билiкке ғана емес, ел байлығының аса қомақты бөлiгiн уысына жинақтаған байларға да зор қауiп төндiретiнiн тарихи фактiлер дəлелдеуде. Мəселен соңғы кездердегi араб елдерiндегi, Солтүстiк Африканың бiрқатар мемлекеттерiндегi бұқара халықтың толқулары осының айқын айғағы. Бiздiң елiмiзде де көпшiлiктiң жағдайы ауырлай түскен сайын, əлеуметтiк ахуал шиеленiсе түскен сайын биiк дуалдармен қоршалған үйлердiң саны күн санап көбейiп, меңiреу тас қорғандардың ұзындығы тоқтаусыз артып келедi. Əрине, Ұлы Қытай əлемдегi ең ұзын əрi берiк қорған, адамзаттық құндылық ретiнде тарихта мəңгi жазулы. Бiрақ жан басына шаққанда тас қорғандардың ұзындығы жағынан Қазақстан əлемнiң барлық елдерiн басып озуы ықтимал. Ал əлгiндей тас қорғандардың тасасында...

	«...Сол ұмытылған күйi ұмытылып кете берер ме едi, қайтер едi, бiрде Алматының (мұнан былай тырнақшаға алынған сөздiң бəрi – менiң емес, досымның сөзi) «ең тамаша жерiнде, ең тамаша үй салғызып, ең тамаша машина мiнiп, ең тама ша қызметте» жүрген бiр досым қонаққа шақырсын. Бардық. Iштiк. Жедiк. Мақтадық. Мақталдық. Содан қайттық. Астапыралла, ұмытып барады екем ғой:

	– Сен тұра тұр, – дедi досым маған ел тарап жатқанда, – саған көрсететiн бiр қызығым бар. Мыналар оны түсiнбейдi, өңшең пустой жiгiттер.

	Досым, əрине, өзiн ондайлардың санатына қоспайтын. Айта алмай тұрғаны – үй артындағы өзен жағасына кiшкене зообақ жасапты. Жылы бөлмеде бөдене мен кекiлiк бiр қораға қамалыпты, екiншi торда – қырғауыл, одан əрi – тоты құстар, бiр аппақ қаз бiр бұрышта тығылып бөлек жатыр.

	– Айман, тұр, ағаң келдi ғой, амандаспайсың ба? – дедi досым дауыстап. Ақ қаз əуелi мойнын созды, содан соң кеудесiн көтердi. Алла-ау, мынау қаз емес, аққу ғой. Кəдiмгi аққу. Аққу болғанда қандай! Жан-жағыма бажайлап қарай бастадым. Досым тау өзенiн таспен бөгеп, жiңiшке арнаны бұрып əкелiп, ауласы арқылы өткiзiптi, мына байғұс Аққу күндiз сол хауызда жүзедi екен де, кешке жылы бөлмеде ұйықтайды екен...

	...– Иə, Маңғыстаудан əкелiнген Аққу. Атын Айман деп қойдым. Маde in Mangistau. Қалай əкелдiң дейсiң бе? Түк қиын емес. Ну, платить надо. Не скрываю, это дорогое удовольствие. Мынадай қорапқа салады да, самолетпен алып келедi.

	Қорапты көргенде көзiм шарасынан шығып кеткен шығар деп ойлағам. Баяғы Ақтаудың аэропортында өзiм көтерiп ұшаққа кiргiзiп беретiн қорап қой мынау. Əлгi сұлу қыздың да атыжөнiн сұрамаппын. Сұрағанда, бiлгенде не iстей аламын бiрақ? Ақшаның күшiмен Ақтауды айырып, Қаратауды қайырып тұрған мына достың екпiнiне қарағанда, қала сыртындағы вилла, фазендаларында мини-зообақ жасатқан «жаңа қазақтардың» алды да, соңы да бұл емес. Сөйлете түссем, қай «мықтыда» қандай хайуанат барын инеге iлiп, жiпке тiзiп түгел айтып бермек, сөйлетпедiм. Жүрегiмдi ауыртқым келмедi», – деп жазады Есенғали Раушанов «Құстар – бiздiң досымыз» деген кiтабында. Иə, тас қорғандардың тасасында... Өткен жылғы сəуiр революциясы кезiнде Қырғызстанның бұрынғы президентi Құрманбек Бакиевтiң Ош облысында осындай тас қорғандардың тасасында көбiсi халықаралық Қызыл кiтапқа енген аң мен құстарды қапасқа қамап, небiр экзотикалық жанжануарларды торда ұстайтын мини-зообағы бар екендiгi мəлiм болды. Жаңылыспасақ, Бакиевтiң сол зообағындағы аң мен құстың жалпы құны 35 млн. долларға бағаланған. Еркiндiгiнен күшпен айырған киелi аң мен құстардың кепиетi атты ма, бұл күндерi қызыққұмар Құрманбек Бакиев мырзаның өзi туған елден жырақта зарығып, құса болып жүр. Иə, Бакиевтiң басына туған күн əулекi, бос кеуек қазақ байларының басына тумайды дей алмаймыз. Өркениеттi елдерде бизнестiң əлеуметтiк жауапкершiлiгi деген аса қастерлi ұғым бар. Мəселен əлемнiң ең бай миллиардерi болып саналатын Билл Гейтс соңғы жылдары 10 млрд. доллар ақшасын кəрiп-кəсiрлерге, тарыққандарға үлестiрдi. АҚШ-тың өнер жұлдыздары, ақшаны судай сапырған байлары да өз дəулетiнiң елеулi бөлiгiн қоғамның мұңмұқтажына, қайырымдылық мақсаттарға жұмсауды кiсiлiк парыз деп бiледi. Ал Қазақстанда... Биылғы қыстың ортасында Ақмола облысының орталығы Көкшетау қаласында тұрақты мекен-жайы жоқ 16 адам бiрнеше күнде үсiп өлдi. Мұны елiмiздiң бiрқатар ақпарат құралдары қарапайым оқиға ретiнде елеусiз ғана хабарлай салған. Ешкiм дабыл қаққан жоқ, ешкiм осынау қасiреттi оқиға үшiн жауапқа тартылған жоқ. Бiз өз отандастарымыздың (үйсiз-күйсiз болса да), қорғансыз байғұстардың, əрбiрiмiздiң өмiрiмiздi түкке алғысыз санайтынымыз осыдан-ақ көрiнген. Ал осыдан бiрнеше жыл бұрын Батыс Еуропадағы қақаған суық кезiнде (минус 9 градус) Францияда осындай үйсiз-күйсiз 7 адам үсiп өлгенде қоғам жаппай наразылық танытып, ұлттық қасiрет ретiнде бағалағаны ойға ерiксiз оралады. Биылғы қақаған қыста бiздiң елiмiзде қанша «бомж» қайтыс болды. Мұны ешкiм бiлмейдi. Бiлгiсi келген де ешкiм жоқ.

	Бiз селт етпеймiз. Əсiресе меңiреу тас қорғандар мiз бақпайды. Мəңгi мылқау күйде қала бередi... Өткен жылы наурыз айында Талдықорғанның түбiндегi Қызылағаш ауылында ауыр қасiрет орын алып, қайғы құшқан ауылға бүкiл елiмiз болып көмектескенде де тас қорғандар селт етпеген. Ұсақ қызметкерлер бiр күндiк еңбекақысын аударды. Оқушылар киiм-кешек, азық-түлiк жинады. Студенттер азын-аулақ стипендияларымен бөлiстi. Өкiнiшке қарай, қасiреттi ауылға көмек берген ешбiр байшiкештiң аты естiлген жоқ.

	Көне түркi қағанатының бас қолбасшысы Тоныкөк бабамыздың (646 – 738): «Түнде – ұйқы көрмедiм, күндiз – күлкi; қызыл қаным төгiлдi, қара терiм сөгiлдi; күшiмдi сарқа жұмсадым, жауға да шаптым құрсанып – бəрi елiм үшiн!» – деп ерлiгiн емес, елге еткен қызметiн əрi қысқа, əрi нұсқа айтқаны бар. Сол Тоныкөк бабадай қазақтың асқақ абыройы, даңқы үшiн «күшiн сарқа жұмсаған» Жақсылық Үшкемпiров ағамыз ғана адамдық биiк тұлғасын танытып, Қызылағаштың тарыққан тұрғындарына бiр үйiр жылқыны тегiн таратып бергенi ғана мəлiм. Өзге байшiкештердiң көбiсi Қызылағаш трагедиясының болғанын бiлмейтiн де сияқты. Əлде бiлмегенсидi. Өйткенi олар тас қорғандардың тасасында...

	2011 ж.



	«БАЙҚОҢЫР СИНДРОМЫ» ҺƏМ БЕРЕКЕСIЗДIК

	Қазақстан ғарыштан бас тарта ма?!

	Əлдеқандай бұлдыр əрi түсiнiксiз сезiмдердiң жетегiмен əрi алып Ресейдiң астыртын итермелеуiмен Қазақстан ойда жоқта ғарыш державасына айналуға құштар болып шыққаны баршаға белгiлi. Осындай құштарлықтың шынайы астарында қандай маңызды ой, мақсат жатқаны қоғам үшiн əлi күнге жартылай жұмбақ, күңгiрт.

	Аталмыш аса күрделi, өте қиын саладағы елiмiздiң əлеуетi, ғылыми, техникалық дайындығы мен жетiстiктерi зiлмауыр шоқпарды белге қыстыруға еш мүмкiндiк бермейтiндiгiне қарамастан «Бала өзi болғандай, келiн өзi келгендей» үстiрт қадамдар жасалуы – Қазақстанның ғарыштық державалардың клубына толыққанды мүше болып қосылуынан гөрi, көбiне көп бiрдеңенi бүлдiрген тентек баладай көзiмен жер сүзуiне ғана əкелiп соғуда. Тiптi, елiмiзде соншалықты насихатталған, ғарыш саласындағы теңдессiз ерлiгiмiз бен жеңiсiмiз деп жарияланған «ҚазСат» жерсерiгi қан майданда хабарсыз кеткен жауынгердей жоғалып кеткен тұста Премьер-министр Кəрiм Мəсiмов мырза да кеткен қателiктердi ерiксiз мойындап: «Осы саланы дамыту жолында бiз көп қателiктерге жол бердiк. Бұл – халықтың, мемлекеттiң ақшасы. Сол себептi мен мынадай шешiм қабылдадым. Шикi болған «ҚазСаттың» iсiне қатысы барларды анықтау үшiн арнайы топ құрылды. Оларды анықтап, қоғам алдында, ел алдында жариялайтын боламыз. Өзiңiз тағайындалған уақыттан бастап, барлық iске өзiңiз жауап беретiн боласыз», – деп Талғат Мұсабаевқа жауапкершiлiк жүктеген едi. Ал «ҚазҒарыш» Ұлттық агенттiгiнiң төрағасы Талғат Мұсабаев жерсерiгiне қатысты жауапкершiлiктен жалтарып: «Өйткенi, мен бұл жұмыстар басталған уақытта тiптi Қазақстанда да болған жоқпын», – дегенi баршаға мəлiм.

	Сонымен «ҚазСат» жерсерiгiн сақтандыруға жұмсалған 65 млн. доллар Ресейден толық қайтарып алынды ма, кiнəлiлер анықталды ма, оларға қандай шара қолданылды? Мiне, мұның бəрi де қоғам үшiн əлi күнге жұмбақ болып отыр. Əсiлi, əлгiндей кiнəлiлер толық анықталып, олар хабарсыз кеткен «Қаз-Сатты» тауып келуге ашық ғарышқа ұшырып жiберiлсе құбақұп болар едi. Жə, бұл туралы төменде тереңiрек əңгiмелермiз. Əдетте өмiр шындығына, нақты мүмкiндiктерге негiзделмеген орынсыз тiлек, əсiреқұштарлықтың «əттеген-айы» көп болатыны ғана айқын. Сондықтан да Қазақстанда соңғы жылдары орын алған түрлi синдромдарды санамалап шығуға екi қолдың саусағы жетпейдi. Солардың ең өрескелi əрi күңгiрт тұсы көп, ерекше бiрi – «Байқоңыр синдромы». Яки, Қазақстанның ғарыш державасына оп-оңай айналуға тым құштарлығы осындай түсiнiксiз жағдайға – «Байқоңыр синдромына» тұмсық тiретiп отыр. Бұл туралы атақты жазушы Шерхан Мұртаза ағамыз «Бiр кем дүние» кiтабында: «...Мен: – Байқоңыр қорлығы. Байқоңыр намысы деген ұғым туды. Унизительный и оскорбительный Байқоңыр. Байқоңырды өзiмiз игере алмайды екенбiз, тетiгiн, техникасын бiлмейдi екенбiз. Бұған бiлiмiмiз жетпейдi екен. Ендеше, несiне кекiрейемiз?!

	...Ұлы ұрлық дəуiрi. Сөз бiттi». Əбiш Кекiлбаев қолдады.

	«Байконурский синдром», – дедi. (6.08.1995 ж.). Бұл қай, қандай кем дүние?!» («Түркiстан» газетi, №24.18 маусым, 2009 ж.) – деп жаны күйзелiп жазғаны белгiлi. Гəптiң бəрi осы айтылған «Ұлы ұрлық дəуiрiнде» жатқан сияқты. Жалпы Қазақстанда ғарышкерлердiң отрядын құруды Елбасыға 1994 жылы Ресейдiң жəне Қазақстанның ұшқыш-ғарышкерi Талғат Мұсабаев мырза ұсынды делiнедi. Мамандардың айтуынша, бұл ұсыныс елiмiздiң Ұлттық аэроғарыш агенттiгiнде жан-жақты сараптаудан өтiп, мұқият талқыланған. Ал 1999 жылғы сəуiрде көршi екi ел басшыларының кезектi кездесуi кезiнде Ресейдiң бұл мəселеде – Қазақстан ғарышкерлер отрядын құруда көмектесетiнi жөнiнде маңызды келiсiмге қол жеткiзiлдi. Кəсiби ғарышкерлер болуға тiлек бiлдiрушiлердiң саны бiрнеше мыңға, тiптi, кейбiр деректерде ондаған мың адамға жетiп, үш жыл бойына өте мұқият iрiктеу жұмыстары жүргiзiлдi. Осыдан жетi жыл бұрын, 2002 жылдың соңына таман Қазақстанда ғарышкерлер отряды құрылғаны қуанышпен мəлiмдендi. Қазақ ғарышкерлерiнiң ұшуына айрықша мемлекеттiк мəн берiлгенi соншалық, бұл мəселе талай рет Ресей жəне Қазақстан президенттерiнiң жоғары деңгейдегi əңгiмелерiне арқау болғаны бар. Содан берi де бiрталай жылдар өттi. 1994 жылдан санасақ – 15 жыл, 1999 жылдан есептесек – 10 жыл! Тү-у, ерiнбей санасақ өзендерде талай су ағып, елiмiзде талай өзгерiстер орын алыпты-ау. Жабайы жекешелендiру жылдары артта қалып, Қазақстан айтарлықтай экономикалық даму, гүлдену жылдарын бастан кешiптi. Ол ол ма, əлемдi бiр тарының қауызына сыйдырған соңғы қаржы, экономикалық дағдарыс та əнi-мiнi аяқталуға таяу. Сырдарияның жағасындағы көптеген елдi мекендер талай рет су астында қалып, жаңа жерлерге де көшiрiлдi. Сарыарқаның кеңжазира төсiнде əсем қала – ұлы Астана салынып, əлемнiң көзiн сүйсiндiруде. Тiптен 11 жылдық тойын да мерекелеп үлгерiптi-ау. О-о, менiң Əнуарбек досым немерелi болып та үлгердi! Бiрақ... бiрақ əлi күнге бiрдебiр қазақ ғарышкерi – Қазақстан азаматы ғарышқа ұша алмай мысы құрып отыр. Сонымен 2002 жылы 9 қарашада Астанада ғарышкерлерге үмiткерлердi iрiктейтiн Қазақстан Республикасы Үкiметiнiң жанындағы ведомствоаралық комиссиясының мəртебелi мəжiлiсi болып бiр өттi. Аталмыш комиссияға сол кездегi Энергетика жəне минералды ресурстар министрi Владимир Школьник мырза төрағалық еткен болатын. Қазақстандағы аса маңызды стратегиялық салаларда – атом мəселесiнде, қазақтардың ғарышқа ұшуында бiраз жылдардан берi батагөй абызымыз Владимир Школьник мырза болып жүретiнi ежелден қалыптасқан жағдай ғой.

	Осынау құзырлы комиссияның құрамында Ресейдiң Ю.А. Гагарин атындағы ғарышкерлер дайындау орталығының бiлiктi мамандары, оның iшiнде Талғат Мұсабаев мырза жəне Медикобиологиялық проблемалар институтының (ИМБП) жетекшi ғалымдары болды. Бiр сөзбен айтқанда, əрбiр үмiткердiң мүмкiндiгiн, денсаулығын, əлеуметтiк жағдайын, өмiрбаянын жан-жақты сарапқа салған аталмыш комиссия Қазақстан ғарышкерлер отрядына төрт адамды ендiру жөнiнде шешiм шығарған. «Росавиакосмос» жəне Қазақстанның Аэроғарыш агенттiктерi толық сенiм артқан олардың екеуi – Айдын Айымбетов пен Мұхтар Аймаханов көп ұзамай атақты Жұлдызды қалашыққа келiп, барлық қатаң сынақтардан сүрiнбей өттi жəне емтихандарды сəттi тапсырды. Бiрi – Армавир жоғары əскери əуе училищесiн, екiншiсi – Чернигов жоғары əскери əуе училищесiн тəмамдап, үздiк қызмет атқарып жүрген таңдаулы азаматтар 2005 жылы «ғарышкер-сынақшы» атағын иелендi. Шын мəнiнде, кəсiби ғарышкерлерге айналды. Ендi бiр ғана қадам... ғарышқа ұшу ғана қалып тұр. Дегенмен, өткен жылдар iшiнде елiмiзге айтарлықтай еңбек сiңiрiп үлгеруге талай мүмкiндiктерi болған таңдаулы қос азаматтың ғарышқа ұшуы сол жылдардан берi ылғи кейiн шегерiлiп келсе, биыл тiптi олар ғарышқа ұшады деген үмiт бiржола үзiлгендей. Яғни, барша дайындықтар құмға сiңген судай болатын түрi бар. Қазақстан Əскери əуе күштерiнiң подполковнигi Айдын Айымбетов те, 1998 жылы табысты компания – «Алтынконсалт» жауапкершiлiгi шектеулi серiктестiгiнiң бас директоры қызметiн атқарған Мұхтар Аймаханов та əлi күнге ғарышқа ұшуды армандаумен ғана күн өткiзуде. Ал олардың негiзгi мiндеттi атқаруы – ғарышқа ұшуы кейiнге шегерiлген сайын елiмiздегi салық төлеушiлерге түсетiн салмақ көбейе түсетiнi бесенеден белгiлi. Бюджеттiк шығындар ерiксiз ұлғая бермекшi. Биылғы жылы Қазақстанның бюджет комитетi қазақ ғарышкерлерiнiң ұшуына бөлiнетiн қаржыны анағұрлым азайтты. Сонда атпал қос азаматтың төккен тер, көрген қиындықтары зая кеткенi ме? Иə! Қалыптасқан қазiргi жағдай осындай қорытынды жасауға итермелейдi. Iле-шала қазақстандық ғарыш турисiн – өз ақшасымен ресейлiк медициналық комиссияның барлық сынақтарынан сəттi өткен белгiлi кəсiпкердi көк аспанға ұшыру жөнiндегi идея дүниеге келген болатын. Сəл болмағанда ол да жүзеге аса жаздады. Дегенмен, 2008 жылдың қазан айында «Роскосмос» пен Қазақстан тарапы арасында 2009 жылдың күзiнде «Союз» ғарыш кемесiнде қазақ азаматының борт инженер болып ұшуы жөнiнде келiссөздер жүргiзiле бастағаны да аян. Ал соңғы кездерi Қазақстан Ұлттық ғарыш агенттiгiнiң төрағасы Талғат Мұсабаев мырзаның: «Роскосмос» Қазақстан ғарышкерiнiң ұшуы тек ақша төленсе ғана жүзеге асырылады деп қатаң талап қойып отыр. Бұл мақсатқа 900 млн. рубль керек. Одан бiр тиын да кем емес», – деуiне қарағанда, екi ел арасында қол жеткiзiлген барлық мақтаулы келiсiмдер құрғақ, мəнсiз сөз болып шыққан секiлдi. Өйткенi осыншама ақша жұмсалып, аса лауазымды адамдар уағдаласпай-ақ төлемақы төлеген талай адам – еркектер де, əйел туристер де, қарттар да, кəсiпкерлер де елiмiздiң территориясында орналасқан Байқоңырдан Ресей ғарыш кемелерiмен сапарлап қайтты. Осының нəтижесiнде Ресейдiң қазынасына қомақты қаржы құйылды жəне болашақта да тоқтаусыз құйыла беретiнi сөзсiз. Ал соншалықты ұзақ мерзiм бойына зор шығын жұмсап, Ресейде дайындығын өткiзген қос азаматтың бiрде-бiрiн ғарышқа ұшыра алмаған Қазақстан тағы да ұятқа толы көзiмен жер шұқып, жыртық астау құшақтаған күйде қалып отыр. Тiптi, аталмыш қос азаматтың бiрiн əке-көкелеп ғарышқа ұшырғанымызбен де өзiмiз соншалықты ниет еткен, жан-тəнiмiзбен ұмтылған ғарыштық державалар клубына толыққанды мүше болып ене алмайтынымыз бесенеден белгiлi. Өйткенi КСРО кезiнде де Байқоңырдан сандаған социалистiк елдердiң өкiлдерi – Куба, Вьетнам, Моңғолия, Венгрия, т.б. елдердiң алғашқы ғарышкерлерi ғарышқа ұшырылғаны аян. Бiрақ бұл жағдай аталмыш елдердiң барлығы бiр мезетте ғарыштық державаға айналып шыға келдi деген сөз емес.

	Қазiр Қазақстан Роскосмосқа 900 млн. рубль – орташа есеппен 25 млн. доллар төлеуге қауқарсыз. Бiздiң iрi кəсiпкерлер, əйгiлi «Форбс» журналына енген олигархтарымыздың өлшемiне салсақ, бұл соншалықты қомақты сома да емес секiлдi. Бiрақ, Қазақстан мұны төлеуден түбегейлi бас тартып отыр. Бұл – дұрыс та! Өйткенi сандаған жылдардан берi Қазақстан Байқоңырдың жалақысын ұлғайтпай ұстап келедi. Яғни, «Береген қолым алаған» дейтiн тұс нақ осы кез. Осыған қарамастан Ресейдiң арнаулы бағдарламалар басқармасының бастығы Алексей Краснов: «В ходе переговоров Роскосмос шел на максимально возможные уступки, соглашаясь на оплату 40% суммы в 2010 году, т.е. после выполнения полета. Субсидирование же иностранных проектов за счет бюджетных средств противоречит законодательству РФ», – дейдi. («Новая газета», №22, 11.06.2009 г.). Яғни, ресейлiктер ғарышқа адам ұшыру мəселесiнде В.Путиннiң əйгiлi «Котлет бiр бөлек, көк шыбын бiр бөлек» деген ұстанымынан табан тайдырғысы келмейтiнiн айқын танытуда. Тiптi, Қазақстан мен Ресей президенттерiнiң өзара келiсiмдерi болғандығына да көңiл аударғылары жоқ. Сондықтан да Алексей Краснов: «На данном этапе затруднительно говорить о возможностях реализации договоренности, так как мы ориентируемся на полномасштабное использование российского сегмента МКС, что потребует трех российских космонавтов», – деп шiкiрейедi.

	Сонымен Қазақстан жағы наурыз айында бюджеттен ақша бөлiнбеуiне байланысты бұдан бұрын белгiленген ғарыштық бағдарламадан бас тартатынын мəлiмдедi. Ал нəтижесiнде осы уақытқа дейiн қос ғарышкердi дайындауға жұмсалған қаржының бəрi желге ұшырылғаны айқын. Өйткенi əлемдiк экономикалық дағдарыс аяқталып, Қазақстан қайтадан аяғынан нық тұрғанша, сөйтiп əлгi 25 млн. долларды төлеуге қабiлеттi болғанша аталмыш қос сынақшы-ғарышкерлерiмiздiң денсаулығы баяғыша мықты болып тұрады деуге еш кепiл жоқ. Əңгiме онда да емес, гəп мүлдем басқада болып отыр. Өзiмiз Байқоңырды пəленбай жылдан берi жалға берiп, тiптi, алдағы 50 жылда да оның бар пайдасын Ресей көретiнiн қамтамасыз етiп отырсақ та Қазақстанның нəйетi бiр ғарышкерiн тегiн ұшыруды қамтамасыз ете алмағанымыз елдiгiмiзге, атымызға өшпес таңба болып қалмақшы. Əңгiмемiздiң жоғары жағында сөз етiлген «ҚазСат-1» жерсерiгi мəселесiн осы тұрғыдан қайта сөз етуге тура келерi айқын. 2006 жылы маусым айында ұшырылған жерсерiгi екi жылға жетер-жетпесте өз қызметiн тоқтатты. 2008 жылы Қазақстан БАҚ-тары «ҚазСат» жерсерiгiн сақтандыруға жұмсалған 65 млн. доллар жөнiндегi екi ел арасындағы келiсiм-шарт қайта қаралып жатқанын, бiрақ Ресей тарапы ақшаны нақты қайтару туралы уəде берiп отырмағанын, тек құжатты қайта қарауға келiскенiн ғана мəлiмдеген болатын. Содан берi бұл мəселеде ештеңе айқындалмаған сияқты. Қалай десек те, Қазақстан əлгi аты-шулы 65 млн. долларды толығымен қайтарып алды деген нақты дерек жоқ. Бар болса, қоғам одан бейхабар. Оның үстiне Байқоңырдан ұшырылған Ресейдiң бiрнеше «Протон» зымырандары Қазақстан территориясына құлап, қоршаған ортаға орасан зор зиян келтiргенi, экологиялық апат қауiпiн төндiргенi де жадымызда. Аты-шулы гептиль мəселесiнде Қазақстан либералдық саясат ұстанып, екi ел арасындағы стратегиялық əрiптестiк, мəңгiлiк достыққа қылау түсiрмеу үшiн мардымсыз ғана өтемақы талап еткен-дi. Тiптi, осы мардымсыз өтемақыны да Ресей үнемi сөзбұйдаға, демагогияға ұштастырып, қайыршыға ұстатқан садақаның кебiн кигiздi. Ең бастысы, Байқоңырды жалға алғаны үшiн Ресей Қазақстанға сандаған жылдардан берi санаулы ғана ақша ұстатып келе жатыр жəне осылай болып қала берер сиқы бар. Ал Байқоңыр жөнiндегi келiсiм-шарт алғаш жасалғалы берi жағдай өзгергенiн, ең бастысы, доллардың құны айтарлықтай төмендегенiн ескерiп Қазақстан бұл келiсiм-шартты қайта қарауға толық құқықтық негiз туындап отыр. Тiптi, Қазақстан ғана емес, халықаралық терроризмге қарсы бiрлесе күресетiнi жөнiнде мəлiмдеген, көптеген халықаралық келiсiмдерге қол қойған Қырғызстанның өзi таяуда Қант əуежайын АҚШ-тың пайдалануы жөнiндегi келiсiмдi қайта қарауға, өтемақыны анағұрлым көп мөлшерде төлеуге қол жеткiздi. Американдарға өтемақыны көбейтпесеңдер мұхиттың арғы жағындағы ауылдарыңа қайт дедi. Бұл жеңiс – Қырғызстанның сыртқы саясаттағы айтарлықтай табысы екендiгiне еш дау жоқ. Ал Байқоңырды жалға алғаны үшiн Ресейден көп жылдардан берi мардымды ақша алып көрмеген – кейбiр деректерге сенсек, оның өзi пайдаланудан шыққан, əбден көнерген техника жəне құрал-жабдықтар ғана екен – Қазақстан «Байқоңыр синдромының» ауыр зардаптарын бастан өткеруде. Бұл салада ұлттық, мемлекеттiк мүддемiз мүлдем қорғалмай отырғаны өкiнiштi-ақ. Осы тұйықтан шығар жол жоқ та сияқты...

	2010 ж.



	ҚАЗIРГI ҚАЙРАТКЕРЛЕР ЖƏНЕ КУРЯТОВТЫҢ КЕЛЕМЕЖI

	Тоқсан ауыз сөздiң түбiрiн тобықтай түйiнге шарт түйiп айтатын қайран аталарымыз: «Қос кеменiң құйрығын ұстаған суға кетедi» дегендi қай ғасыр, ықылымда ғақлия қылып айтқанын кiм бiлсiн, əйтеуiр елiмiзде ұзақ жылдар бойы қалыптасқан келеңсiз жағдай бұл тұжырымның өмiршеңдiгiн тағы да қапысыз дəлелдедi. Шынын айту керек, мұндай жағдай түптiң түбiнде осындай масқараға əкелiп соқпай тұра алмайтыны да заңдылық. Əңгiме Қазақстандағы жоғары лауазымды шенеунiктер, түрлi деңгейдегi саяси қайраткерлердiң бiрсыпырасы өз туған ана тiлiнде сөйлеуге емес, қанша жетiк бiлсе де бөгделiгi аңғарылатын ресми – орыс тiлiне үнемi бастарын иiп, жөнсiз жүгiне беретiндiгiнде болып отыр. Əлгiндейлердiң бəрi полиглот, тiлдiң «майын» iшкен лингвист дей алмайсың, бiрақ күлдiбадамдатып көпiрте сөйлегенде небiр өрескел қателiктер, орашолақ ойларды бұрқырататыны ежелден белгiлi едi. Орыс тiлiнiң бiлгiрлерi мұны ұзақ уақыт байқамағансып келгенi де құпия емес. Ендi қанды жараның аузын «Казахстанская правда» газетi аямай тырнады. Өткен сенбi күнi аталмыш газетте «Аналитический обзор» айдарымен Владимир Курятовтың «Шоу политических афоризмов» деген көлемдi мақаласы жарияланды («Каз.правда», №134, 25 тамыз, 2007 ж.).

	В.Курятов бiр апта бұрын болып өткен Мəжiлiс жəне жергiлiктi мəслихаттардың депутаттарын сайлауалды телесайыстар мен пiкiрталастар, интернет-конференцияларда, электоратпен ашық əңгiме тұсында қалыптасқан өрескел жағдайға назар аударыпты. Мақаланың аннотациясында айтылғандай, саяси қайраткерлердiң халықпен бетпе-бет ашық əңгiмелерi, ұйымдастырушылардың стильдiк жөндеулерi мен редакторлық түзетулерден өтпеген сөздерi «саяси афоризмдер шоуына» əкелiп соққан сыңайлы. Əсiресе, мақаланың «Словарь «очепяток» жəне «Сам понял, что сказал?» делiнген бөлiмдерi партия лидерлерiнiң сөздерiнде орын алған қателiктер – «очепятоктарды» ашып айтуымен құнды. Орыстiлдiлердiң күлкiсiн əрi заңды ызаларын тудырған мұндай орашолақ тiркестер мен орынсыз қолданылған мағынасыз сөздерден қазiргi саяси қайраткерлердiң ешбiрi аман емес сияқты. Владимир Курятов сайлауалды сайысқа түскен жетi партияның белсендiлерi мен қайраткерлерiнiң қызыл тiлiнен шыққан қателiктерiне бекерден бекер назар аударып отырған жоқ. Сайлаулар өтедi, орыс тiлi қалады. Саясат бiр күннiң ырзығы, ал автордың ана тiлi – орыс тiлiнiң тазалығы мəңгiлiк мəселе. Əсiресе, өзге ұлт өкiлдерiнiң (саяси қайраткерлер болса да) тiлдi бұдан əрi шұбарлауына төзуге болмайтынын сезген секiлдi. Сондықтан автордың алаңдауы түсiнiктi де. Ол www.e.gov.ks. сайтында жарияланған əйел қайраткердiң: «Мы должны уметь бороться, а не играть с народом» деген пiкiрiн мазақтамаға айналдырған. Үстiрт қарағанда, көз шығарып тұрған өрескел қателiк жоқ та сияқты. Тiптi, мұның арғы түкпiрiнде: «Бiздер халықпен жасырынбақ ойнау емес, олар үшiн күресе бiлуге тиiстiмiз», – деген қазақы ой, ұғым жатса керек. Бiрақ, осы дұрыс ойды орысша айтқанда мағынасы мүлдем бұзылып, орыс тiлiнiң бiлгiрлерiне бүйректен сирақ шығарып тұрғандай көрiнген. Одан əрi автор: «Один из партийцев, например, использует весьма странные формулировки «старателя», говоря о соотечественниках.

	– Национальная идея, – сказал он, – рождается в недрах народа. Весьма «глубокое» наблюдение! Непонятно только, где у народа находятся недра, кто относится к этой глубинной прослойке населения и каким образом генерируется национальная идея в этих условиях?», – деп өлтiре мiнеп-шенейдi. О, байғұс партия қайраткерi-ай! «Қазақ тiлiнде сөйлесем электорат түсiнбей қалады-ау», – деп қашқақтап, ананың сүтiмен сiңбеген, бесiкте əлдилемеген жат тiлде сөйлеп жүргенде алған алғысыңыз осы ма едi?! Ал жоғарыда В.Курятов келтiрiп отырған пiкiрдiң қазақ тiлiнде соншалықты өрескелдiгi жоқ. Бар болғаны: «Ұлттық идея халықтың қойнауынан туады», – деген орынды пiкiр. Бұл сөйлемдегi жасырын тұрған абстрактiлi зат есiмдi «халықтың (ой-санасының) қойнауында туады» дегендi əрбiр қазақ, тiптi, жас балалар да жақсы түсiнедi, тiксiнбей қабылдайды. Тiптi, өз ойын орысша орашолақтандырып жеткiзiп, күлкiге қалған белгiсiз саяси қайраткер де солай ойлап, тiкелей тəржiмалағаны байқалады. Ал орыстiлдiлер үшiн бұл өрескел қате, асқан сорақылық. Сондай-ақ, мақала авторы ендi бiр тұста шетелдiктердiң Қазақстан балаларын асырап алуы туралы өз ойын бiлдiрген саясаткердiң: «– Что такое сирота? Это – наше будущее, это – наши дети», – деген сөздерiн де келекелеп, əбден сiлiкпесiн шығарыпты. Орыс тiлiнде мазаққа айналған бұл сөздер де қазақ тiлiнде жалпыға бiрден ұғынықты. Яғни, «Жетiмдер дегенiмiз кiмдер? Олар – бiздiң балаларымыз, бiздiң болашағымыз», дегендi айтып тұрғаны айқын. Бар баланы өз баласындай көретiн бауырмал, мейiрбан қазақ үшiн бұдан асқан терең ой, асыл сөздер болмайтыны сөзсiз. Ал орыстiлдiлер мұны: «Апырай, мына кiсi өз баласын болашақта жетiм қалдырмақ па?» деп қабылдайтыны сияқты. Мақалада осындай жəне бұдан басқа да өрескел кемшiлiктердi «Руханият», Патриоттар партиясы жəне ЖСДП-ның басшылары мен өкiлдерi жiбергенiн айтқанмен, В.Курятов олардың атын атап, түсiн түстей қоймапты. Онысына рахмет! Əйтпесе биiк мiнберлерден үнемi орыс тiлiнде сайрайтын талай саясаткерлер мен шен-шекпендi шенеунiктердiң күлдiбадамдары ашылары айқын. Ол ол ма, осындай «очепятоктар» сөздiгiн жасағысы келген, ана тiлдерi – орыс тiлiнiң шынайы тазалығы үшiн жаны күйзелетiн адам болса, қазақтың биiк шендi шенеунiктерi мен қайраткерлерi, партия белсендiлерiнiң сөздерiнен мысалды көптеп табатынына күмəн жоқ. Келемеж бен күлкiнiң көкесi сонда болар едi. Күркiреп өткен сайлауға қатысқан елiмiздегi жетi партия басшыларының бəрi дерлiк қазақтар. Олардың басым бөлiгi, тiптi, барлығы дерлiк қазақша ойлап, сөйлем түзiп, сосын ел алдында көбiне орысша жеткiзуге əбден əдеттенiп алған. Дiлi, қатып қалған қасаң түсiнiктерi сондай. Ресми тiлде сөйлемесе электорат өздерiн ұға, қабылдай алмайды деп iштей үрейленедi. Тiптi, елiмiзде қазақтардың саны тұрғындардың 62 пайызына жеткенiн де есепке алғылары келе қоймайтыны өкiнiштi. Сөз жоқ, саяси қайраткерлерiмiздiң бiразы «Сам дурак!» деген принцип бойынша əлгi Владимир Курятовқа:

	«Əуелi өзiң қазақша сөйлеп көр! Əуселеңдi сонда көрейiн», – деп қарсы уəж айтулары мүмкiн. Бiрақ шын мəнiнде олай деуге ешбiрiнiң құқы жоқ. Өйткенi олардың кiндiгi бөтен тiлге – орыс тiлiне байланып қалғанына, «Қолдары көтере алмайтын шоқпарды белiне байлағандарына» Курятов кiнəлi емес. Ол тек орыс тiлiнiң алдындағы азаматтық парызын өтеушi. Ана тiлдерi – қазақ тiлiн менсiнбеу, орыс тiлiне орынды-орынсыз жүгiну саяси қайраткерлерiмiздiң бiразын осындай күлкiге қалдырып отыр. Бұл – алғашқы қоңырау ғана! Бұдан былай осындай мазақтамалар мен келемеж көбейе түспесе, еш кеми қоймас. 2005 жылы елiмiздегi Президент сайлауы қарсаңында сонау Киевтен Қазақстанға арнайы келген украиндық «Пора» қозғалысының өкiлдерi бiздегi оппозиционерлермен жолыққанда: «Өздерiң қазақ тiлiнде сөйлемейсiңдер. Бiлмейсiңдер. Сөйте тұра бұл елге қалай билiк жүргiзбексiңдер? Оларыңнан түк шықпайды ғой», – деген мəнзелде сын айтып, сол күнi өз елдерiне қайтып кеткен көрiнедi.

	Шынында да халықтың басым бөлiгiнiң ана тiлiнде жүргiзiлмеген үгiт-насихат адамдардың жүрегiне жол таппайтынын партия жетекшiлерi мен белсендiлерi мойындағанда ғана олардың партиялары ел алдында бедел жинай алады. Қазiргi заманда, əрбiр ұлттың саналы азаматтары «Бiз кiмбiз? Қайдан шықтық? Қайда барамыз?» деген өмiрлiк сауалдарға жауап iздеп отырған кезеңде, сондай-ақ ана тiлiнiң тазалығы, оның болашағы үшiн жандары шырқырап жүргенде өзге тiлде жүргiзген үгiт-насихат арқылы саяси күресте ешкiм жеңiске жете алмайды. Əсiресе, алаш жұртында! Кең-байтақ Қазақстанға атын берiп отырған қазақ жұрты абстрактiлi электорат емес, осы елдiң ең белсендi азаматтары! Осыны ұмытпаған абзал.

	2007 ж.



	АТАМАН ҚИСЫНСЫЗ ОДАҚТЫ НЕГЕ АҢСАЙДЫ?..

	«Казачий курьер» газетiнiң қитұрқылары

	Тамыз айының орта шенiнде белгiсiз бiреулер редакциямыздың кеңсесiне бiр бума газет əкеп тастапты. Сiрə, жайшылықта қазақ БАҚ-тарымен iстес, мəмiлелес болуды онша қош көре қоймайтын Қазақстан орыс, казак жəне славян ұйымдарының өкiлдерi болар. Яғни, олардың да бiр көздегенi, саусағын iшке бүккен əлдеқандай саясаты болғаны шығар. Қалай жорамалдасақ та мұндай əрекеттердiң бекерден-бекер жасалмайтыны бесенеден белгiлi. Түрлi-түстi бояумен сапалы қағазға басылған «Казачий курьер» газетiнiң кезектi – №7-саны екен. 16 беттiк бұл басылымның меншiк иесi Қазақстан орыс, казак жəне славян ұйымдарының Үйлестiру кеңесi көрiнедi.

	Тұтас нөмiрiнде Қазақстанның егемендi, тəуелсiз мемлекет екенiн мойындаудан мейлiнше бұлталақтай жалтарған «Казачий курьер» алғашқы бетiнен-ақ Белоруссияның немiс-фашист əскерлерiнен азат болуының 65 жылдығына орай осы елдiң Президентi А.Г.Лукашенконы: «Посткеңестiк кеңiстiктегi халықтардың Батько деген құрметтi атағына ие болған бiрiншi саяси лидер», «теңдесi жоқ тұлға», – деп аспандата мақтап келiп, Қазақстан казактары қоғамдық ұйымдары одағының атынан алтын қанатты күмiс креспен марапаттағаны жазылған. Оның да еш сөкеттiгi жоқ, демократиялық қоғамда кейбiреулер мұндай алқа атаулыны ұнатпаса, базбiр қоғамдық ұйымдар осындай жылтырақ белгiлердi оңды-солды үлестiруге тым əуес. Гəп Лукашенкоға жазылған құттықтаудың соңындағы: «Народы бывшего СССР гордятся Вами!» деген ерекше тұжырымда болып тұр. Бұл əрекет Бiрiншi дүниежүзiлiк соғыстан кейiн күйреген Австро-Венгрия империясы халықтарының атынан 1940 жылы əлдекiмге алқа таққан секiлдi қисынсыздық, асқан өрескелдiк. Посткеңестiк елдердiң егемендiк, тəуелсiздiк алғандарына алды 20 жыл, кемi 18 жыл болды. Турасын айтсақ, байғұс тарих осыған дейiн осындай өресiздiктi, сорақылықты бастан кешiп көрмеген болар. «Бұрынғы КСРО халықтары» дегендер кiмдер?! Балтық теңiзi жағалауындағы халықтар ма? Бiрақ, КСРО-ны, əсiресе орыстарды бостандығымызға қара балта сiлтеген басқыншылар деп есептейтiн олар Кеңес Одағының құрамында болған кездi қасiрет, қара таңбалы жылдар деп санайды. Тiптi, ондағылар А.Г.Лукашенконы əлдекiмдер «Батько» дейтiнiнен де бейхабар болуы ықтимал. Əлде Орталық Азия халықтары ма? Қазiр олардың да əрбiрiнiң өз ұлттық мемлекетi, мақтан тұтатын қазақ, өзбек, қырғыз, т.б. асқақ əрi қасиеттi атаулары бар. Оның үстiне мұндағы мұсылман елдерi Александр Григорьевичтi күмiс креспен марапаттай қоюының да қисыны келмейдi. Кавказ ба?.. Олардың көбi бұрынғы КСРОны естен шығарғалы қаш-шан... Соғыс жылдарында Қазақстан мен Сiбiрге жер аударылғандар мен олардың ұрпақтарының көбi қызыл империяны қарғыспен еске алуы заңды да. Зұлмат аштықты, оның миллиондаған жазықсыз құрбандарын еске алудан қашқақтайтын қазақтардай емес, кекшiл тау халықтары өткен қасiреттi тарихын оңай ұмытпайтыны белгiлi. Ендеше «бұрынғы КСРО халықтары» деген атаудың тасасында ат төбелiндей казактардың белгiсiз тобы ғана тұрғаны ғой. Бiрақ... «Казачий курьер» тiлге тиек еткен КСРО кезiнде казак деген жеке халық, ұлт, тiптi, қауымдастық болыпты дегендi де ешкiм естiген жоқ едi. Жалпы, Қазақстандағы осындай диаспоралардың қоғамдық ұйымдарының кейбiрі сөз жүзiнде ғана тəуелсiздiгiмiздi мойындап, нақты iске келгенде кереғар əрекет жасауға ұмтылатыны жиi аңғарылатын сорақылық.

	«Қасқырды қанша асырасаң да, орманға қарап ұлиды», – деген ұлағат осындайдан айтылса керек. Мəселен, Қазақстан орыс қауымдастығының басшысы Ю.З.Бунаковтың Қырғызстандағы Президент сайлауына байланысты ЕҚЫҰ-ның бас хатшысы Марк Перрин де Бришамбо мырзаның атына қитұрқылыққа толы арыз жазып: «На днях в Киргизии состоялись выборы Президента Республики, результаты которых вновь вызвали волну протеста общественности. Мы можем дать объективную оценку этому событию...» – деп күшеншектенуi мүлдем күтпеген жайт. Тəуелсiз қырғыз халқы Елбасын өздерi таңдады, көп болып сайлады. Бұл – олардың Құдай берген заңды құқықтары! Оған бөтен елдiң (көршiлес мемлекет болғанмен) азаматы Ю.Бунаков, Қазақстандағы орыс, казак, славян ұйымдары қандай объективтi баға беруi мүмкiн? Əлде, азаттық сүйгiш қырғыз бауырлар бұлардың «ақылдарына» аса мұқтаж ба? Бəлкiм, бiздегiдей емес, Құрманбек Бакиев мырза өзге ұлттың «еркелерiн» мүлдем көзге iлмегендiктен шiркiндердiң iштерiне қан қатты ма? Бейбастақ Ю.Бунаков мырза халықаралық беделдi ұйым басшысының атына жазылған қысқа ғана ресми арызында тұтас елдi айыптаумен қатар, «Киргизия» дегендi 4 рет, «Киргизской Республики» деген атауды 1 рет қолданған. Бұл – оның аса сауатсыздығы немесе қасақана арандату. Өйткенi, Алатау биiгiндегi бауырлас мемлекеттiң ресми атауы – Қырғызстан Республикасы, орысша да Республика Кыргызстан. Жаңылыспасақ, 90-жылдардың соңында тəуелсiздiгiн жариялаған қырғыз жұрты өз Отандарын бұдан былай «Киргизия» деп атамауды мiндеттеген болатын. Өмiр тосын жайттарға толы ғой, бiз атамекенiмiздi Қазақия деп əлi күнге атай алмай жүрмiз-ау. Бiр сөзбен айтсақ, егемендi, тəуелсiз мемлекеттiң атын ресми құжатта дұрыс жазбау, бiртұтас халықтың намысын таптау жəй ғана мəдениетсiздiк, өресiздiк емес, нағыз ожар өркөкiректiк. Ұлы империяшыл шовинистердiң өзгелердi көзге iлмеуiнен туындаған тоңмойындық.

	«Казачий курьердi» бiздiң редакциямызға байқатпай тастап кеткен бейтаныстардың басты мақсаты осы газеттiң тұтас бес бетiн алып жатқан орыс, казак жəне славян ұйымдары Үйлестiру кеңесiнiң төрағасы Ю.Ф.Захаровтың көлемдi сұхбатымен жұртшылықты кеңiнен таныстыру болған секiлдi. Газет бетiн аямай берген соң, Юрий Филиппович те өзгелердiң «бетiн» аямай, Белоруссиядан басқаның бəрiн ауыр сын соққысына алған көрiнедi. Əсiресе, елiмiзде қазiр қалыптасқан экономикалық ахуал, банктер мен қаржы саласындағы былықтар, бюрократиялық аппараттың шектен тыс ұлғаюы мен орынсыз қағазбастылықты назардан тыс қалдырмай, «Казатомпромды» (нақ осылай жазылған – Ж.Ш.) түйреп өтедi əрi сыбайлас жемқорлықтың да аямай сыбағасын берген. Əдiлiн айтсақ, сын пiкiрлерiнiң көпшiлiгi өте орынды жəне бұл мəселелер қазақтiлдi БАҚ-тарда үнемi күн тəртiбiнен түспей тұрған кемшiлiктер. Сөйте тұра Ю.Ф.Захаров мырза мүлдем қисынсыз қорытынды жасауға шебер. Мəселен, кадрлер мəселесiн тiлге тиек ете отырып: «Сондықтан империялық бiлiм алған, бiр кездерi республиканың халық шаруашылығы кешенiн құрған жəне өндiрiс жайын бiлетiндердi басшы орындарда көбiрек ұстау керек», – деп көшелi сөз айтқансиды. Мұны қолдаушылар табылуы да мүмкiн. Бiрақ, қаласақ та, қаламасақ та қазiргi өмiр шындығын мойындауға тиiспiз. Ю.Захаров сөз етiп отырған əлгi мақтаулы мамандардың көбiсi, тiптi, КСРО күйрегенде ең жас делiнген кадрлердiң көпшiлiгi қазiр зейнеткерлiк жасынан асты. Өйткенi, КСРО-ның «халық шаруашылығы» қайта құру кезiнде, 1987-88 жылдары-ақ бiржола күйреп, өндiрiс орындары жаппай жабыла бастаған. Республикалар бартерлiк айырбасқа ауысқан. Терең дағдарыс, құлдырау кезеңiнде сол кадрлерiңiздiң көбi тал қармауға да жарамағанын жұрт əлi ұмыта қойған жоқ. Арада өткен 20 жылдан астам уақытта өндiрiс орындары түбегейлi өзгердi, жаңа технологиялар қолданысқа ендi. Ал жаңа өндiрiс саласын ескi кадрлермен басқарғанша, бiлiктi жас мамандар мен кадрлердi неге көптеп тəрбиелемеске? Оның үстiне бұл азаматтың iшiн күйдiрiп отырған басты жайт – кадрлер мəселесi немесе жалпы бюрократияның көптiгi емес, басқару орындарындағы қазақ мамандары мен жастарының көбеюi. «Да, это действительно болезненный вопрос для национального самосознания всего русскоязычного сообщества, когда представители титульной нации, даже в северных областях занимают все государственные должности», – деп күңiренедi. Осы тұста аса өкiнiштi бiр жайтты ескеруге тиiспiз. Егер қазақ ақпарат құралдары «орыстар немесе өзге бiр ұлттың өкiлдерi мынадай салада барлық лауазымды орынды жайлап алған» деп мəлiмдеген жағдайда, сол сəтте-ақ оған «ұлтараздығын қоздырушы», «экстремистiк пиғылдағы пəлекет» деген ауыр айып тағылары сөзсiз. Ал арандатушы сұрақты қойып отырған газет тiлшiсi де, Ю.Захаров та беттерi шiмiрiкпестен қазақ азаматтары Қазақстанның солтүстiк облыстарын басқармауға тиiс деген ойды тұспалдап отыр. Тiптi, ол Президент əкiмшiлiгiнен бастап барша министрлiктердегi сансыз шенеунiктердiң тым көбейiп кеткенiн орынды сынай келiп: «Ал осы қампиған «қарындарды» майда жəне орта кəсiпкерлiкпен айналысуға аттандыру керек», – дейдi. Iле-шала Ресей жəне Белорусь Республикасымен тығыз одақ құруды ұсынуының өзi мүлдем түсiнiксiз. Захаровтың өзi айтқандай, Қазақстанның «қампиған қарындарынан» құтыла алмай отырып, оған қоса жаңа одақтың – Ресей мен Белоруссияның қосымша «қарындарын» мойнымызға жүк етiп артудың қандай қажеттiгi бар? Бұл тойымсыз «қарындарды» Юрий Филиппович пен казактар асырай ма? Дегенмен, Ю.Захаров мырза Ресейдегi қазiргi экономикалық саяси, əлеуметтiк жағдайдың өте ауыр жəне мүшкiл екенiн бiзден жақсы бiледi. «Мiне, мұндай саясаттан бүгiнде бiздiң халқымыз қандай жемiс көрiп отыр: ата-аналары тiрi болғанмен 700 мың бала тұл жетiм, жылына басым бөлiгi орыс адамдарынан тұратын 1,5 миллион адам көз жұмуда жəне Ресей түрмелерi мен қапастарында миллион адам қамауда. Осылардың 95 пайызы этникалық орыстар мен казактар. Мұндай сұмдық жағдай бiздiң тарихымызда ешқашан болмаған», – дейдi атаман. Қазiргi Ресейдегi жағдайды бұдан əрмен қаратүнек етiп суреттеп, бүгiнгi реформалар толық аяқталғанда əлем картасында Ресей мемлекетi болмауы мүмкiн екенiн де ескертудi естен шығармайды. Ресей бюрократиясын «екiжүздi, алаяқ» деп айыптап отыра тұрып, осындай елмен одақ болуымыз керек екенiн қайта-қайта ұсынады. Яки, Ресейдi мешеулiк құрдымнан құтқаруға Қазақстан жегiлуге тиiс. Шындықты айталық, өз халқын осыншалық тұралатқан, басына қаратүнек заман орнатып, бақытсыздыққа ұшыратқан мемлекетпен қандай одақ құруға, оның басшыларымен қандай даму, өркениет туралы сөз етуге болады? Не үшiн? Қазақстан да дəп осындай қаратүнектiң ұйығына бiржола батуы үшiн бе? Турасын айталық, Ресейдi қиын жағдайдан тек қана ресейлiктердiң өздерi ерен еңбектерi, ұмтылыстарымен құтқара алады. Оған Ресей Сыртқы Iстер министрлiгiнен ақша алып отырған, қол жайып сұрап жүрген (Ю.Захаровтың Становой кеңес туралы əңгiмесiнен мəселенiң дəп осылай екенiн айқын бiлуге болады – Ж.Ш.) Қазақстандағы тiленшi орыс, казак жəне славян қауымдастығының қандай қатысы болуы мүмкiн. Егер бұл азаматтардың тарихи Отандарына шынымен-ақ жаны ашыса, тағдырына алаңдаса, əлдеқашан Ресейге көшiп барып, күңiренiстегi атажұртына өз еңбектерiмен көмектесер едi ғой. Оларды Ресейге жаппай шақырып, арнайы мемлекеттiк бағдарлама қабылданғанына да екi-үш жылдың жүзi болды. Ал өзге елде шағын диаспора, жаңа тəуелсiз мемлекеттiң азаматы бола тұрып, өз тағдырын, тарихын қалыптастырып жатқан бүгiнгi Ресей туралы: «Мұндай сұмдық жағдай бiздiң тарихымызда ешқашан болмаған», – деп күйзелу, байбалам салудың этикалық əбестiгiн былай қойғанда, адамдық тұрғыдан нағыз жаны ашымастық.

	Ю.Захаров таяуда өзi болып қайтқан Белорусьтi жоғары бағалайды, бiзге үлгi етедi. Ол елмен тез арада одақ құруымыз керек екенiн жиi айтады. Қазақстанның ауылшаруашылығын, тау-кен жəне мұнай-газ кешенiн осы елдiң өнеркəсiбiмен тығыз байланыстыруға шақырады. Бiрақ... Белорусьтiң өндiрiстiк ел, Ресейдiң де алдыңғы қатарлы держава болуын қалайтын атаман мырза Қазақстанның баяғыша астық, сүт, ет, балық өндiретiн ғана аграрлы мемлекет болып қала беруiн тiлейдi. «Бiз ғарыштық держава боламыз ба, жоқ па, ол əлi белгiсiз», – деп бұлаң құйрыққа салады. Ең таңданарлығы да осы. Қазақстан ешқандай одақсыз-ақ астық өндiруден əлемдегi жетекшi бес елдiң қатарына ендi, ал ұн өндiруден əлемде бiрiншi орынға шықты. Оның үстiне тəуелсiздiк алған уақыт жотасында таукен өндiру, мұнай-газ кешенiн сақтап қалумен бiрге, оларды түбегейлi қайта құруға қол жеткiзiп, айтарлықтай өркендеттi. Мұны əлем халықтарының баршасы мойындайды. Ендi болашағы бұлдыр одақты қайта құрып, осы табыстарымыздың бəрiн Ресей мен Белорусь бюрократиясына сырлы табақпен оп-оңай тарту етуiмiз керек пе? Сөйтiп... қазақтар баяғыша жаппай мал бағуға тиiс пе?! Аққан өзенге екi рет суға түсуге болмайды дейдi, бiрақ Ю.Ф.Захаров сындылардың бiздi мешеу, бақытсыздық құшағындағы Ресеймен одақ болуға итермелей беруiн жаны ашымастық, əлде арандату деймiз бе?

	Ең таңданарлығы сол, осы сұхбатта Ю.Захаровпен бiрге Ресей армиясындағы жаңа реформалар мен қысқартауларды Қазақстанның бұрынғы Қорғаныс министрi, генерал-полковник А. Қасымов та қатты сынға алады. Экс-министрдiң айтуынша, Ресей армиясында түбегейлi реформалар жүрсе «белгiсiз бiр күштер» Қазақстанды басып алатын сияқты. «Реформалардың нəтижесiнде басқа нəрсе жойылады жəне бұл ел үшiн, бiздiң бəрiмiз үшiн, оның iшiнде осы жолдарды оқып отырған əрбiрiмiз үшiн шын мəнiнде қауiптi», – деп үрейлендiредi оқырманды. Ал Юрий Филиппович «осы белгiсiз күштердiң» АҚШ пен Қытай екенiне еш күмəн келтiрмейдi. «Представьте на миг, что России больше нет и мы, Казахстан, остались один на один с этим миром...», – деп жас баланы қараңғы бөлмемен қорқытқан «мейiрбан» əкенiң кейпiн киедi. Сөйтiп: «Положение, конечно, очень непростое, но будем надеяться на то, что ядерное оружие России в ближайшие пять лет страхует нас от прямой агрессии иностранных государств», – деп балгерлiк танытады.

	Қысқасы, жалпақ қазақ Ресейдiң ядролық қаруына тəу етiп, тiлегiн тiлеуi керек секiлдi. Өйтпеген жағдайда бес жылдан соң бiздi өзге мемлекеттер жаулап алмақшы деп түтiндетедi. Сөйте тұра КСРО-дан қалған арсеналдың күнi өтiп, əбден ескiргенiн экс-министр де, казактардың атаманы да мойындайды. Ол ол ма, генералдар мен полковниктердiң шектен тыс армиясын асырау Ресей сынды алып əрi бай елге де ауыр екенiн екеуi де жоққа шығармайды. Осыған қарамастан олар «реформа жүрмеуi керек» деген қорытынды шығарған. Шынын айтсақ, Ресей соңғы жылдары көршiлердi «өзге мемлекеттердiң агрессиясынан» қорғағаннан гөрi, өзi басты қауiп-қатер ошағына айналғаны баршаға белгiлi. Балтық жағалауы республикалары, Грузия, Украина, Молдова, Польша, тiптi, өзiмiз орыстармен бауырлас дейтiн Болгария да Ресейден аулақ болғанды қалайды. Бұрынғы социалистiк елдердiң бəрi де Ресей «қамқорлығынан» ат-тондарын ала қашатыны аян. Ендеше, осындай бақытсыз, бейбақ елмен Қазақстан неге одақ құруға тиiс? Бұл мүлдем түсiнiксiз.

	Əсiлi, Қазақстан ешкiммен одақ болмай-ақ, құлдық қамытын мойнына қайта кимей-ақ дамыған, өркениетке ұмтылған жаңа тұрпатты мемлекет құрғанын əлемге əйгiледi. Ендеше, Ю.Ф.Захаров сынды атамандардың «жанашырлығынан» Алла сақтасын!

	2009 ж.



	ДЖОН ЛОНЫ ЖЕК КӨРУ НЕМЕСЕ ДАМУ ДҮДАМАЛДЫҒЫ

	Африкадағы табиғаттың төл баласындай масаи халқында əдемi аңыз бар: ержүрек, ептi масаи жiгiтi əсем антилопаны жаралап, ұзақ уақыт – күн-түн қатып қуалап, шалажансар күйде қолға түсiредi. «Ая менi, аңшы жiгiт, туған саваннаға тiрi жiбер, – деп қиылып өтiнедi жаралы жануар. – Есесiне мен саған табиғаттың бар құпиясын айтып беремiн. Жапырақтардың тiлiн түсiнетiн боласың». Антилопаның жалынышын құлағына iлмеген қатыгез аңшы жаралы жануарды аяусыздықпен өлтiрiп, содан берi адамзат табиғаттың құпиясын бiлу, тiлiн мүлде түсiнуден қалған. Мiне, сол масаилар сияқты, қазiр адамдар Қазақстан экономикасының заңдылықтарын түсiнуге шамасы келмей, миы қатып жүр. Өйткенi соңғы жылдары Қазақстандағы тиiмдi, оң əрi шұғыл нəтижелерге қол жеткiзген саяси-экономикалық, əлеуметтiк реформалар мемлекетiмiздiң дамуындағы күрт қарыштауды қамтамасыз еткенi туралы көп айтылуда. Биiк мiнберлерден мəлiмделiп, экономика бiлгiрлерi тамсанып сөз етiп, шетелдiк сарапшылар таңданып-ақ жүр. Ғаламшарлық экономикалық ахуалдың қалыптасуы мен күрт өзгерiстерiн, даму мен тоқырау мəнiсiн жiлiктеп шағатын майталман мамандардың көбiсiнiң осындай түйiн жасауы тегiн болмаса керек.

	Қазақстан экономикасының айтарлықтай дамығаны, ең əуелi, əнебiр жылдардағы құрдымнан көтерiлiп, даму бағыты мен тиiмдi жолдарын дөп басқаны рас. Бiр ғана мысал. Биыл аяқталғалы отырған «2003 – 2005 Ауылды қолдау жылы» Мемлекеттiк бағдарламасы негiзiнде өткен үш жылда ауыл шаруашылығын дамытуға 150 млрд. теңге көлемiнде айтарлықтай қомақты қаржы бөлiнiп, Қазақстан экономикасының бiржола қирау шегiне келiп тiрелген аса маңызды салалары – егiн шаруашылығы мен мал шаруашылығы аман сақталып қалды. Көптеген ауылдар, елдi мекендер мен шағын қалалардың дамуы жаңа сипат алды. Бiрақ, бұл аталмыш мемлекеттiк бағдарламаның мерзiмi аяқталды, ендi осымен бұл тақырып жылы жабылып тасталады деген сөз емес. Келер жыл ауылды қолдау, дамыту мақсатында тағы да 100 млрд. теңге бөлiнгелi отыр. Ал 2006 жылдың желтоқсанында елiмiз мəртебелi БСҰ-ға (ВТО) мүше болып кiргелi отырған шақта мұның өзi мемлекетiмiз үшiн айтарлықтай дəйек болатыны сөзсiз. Қалай дегенмен де «Күлшелi бала сүймекке жақсы». Сондай-ақ, 2005 жылдың бюджетi 2004 жылмен салыстырғанда 20% көп. Бұл орасан зор қаржы елiмiздiң экономикалық серпiнi мен əлуетiне əсерiн тигiзетiн қомақты ақша. Тiптi, осыған дейiнгi он жылда жалпы республикамыз бойынша небары 14 млн. шаршы метр тұрғын үй салынса, ал алдағы үш жылда 12.млн шаршы метр үй салынбақшы. Сондай-ақ, 2006 жылдан бастап елiмiздегi автожолдарды жаңа заман талаптарына сай дамыту мiндетi де күтiп тұр. Кейбiр болжамдарға қарағанда, бұған таяу жылдарда кем дегенде 1 трлн. 300 млрд. теңге жұмсау қажет болмақшы. Əрине, алдындағы тамағын күңiренбей отырып iшудi ұмытқан күйгелектер елiмiздiң бюджетi кейiнгi бiрер жылда профицит болып жүргенiне қамығып, мұны əлемде мұнайға сұраныстың жоғарылығымен, бағасының қымбаттығымен жаппай түсiндiрсе де (мұнай бағасы төмендесе көңiлдерi жай табатындай-ақ – Ж.Ш.), көмiрсутектi шикiзаттар өндiру мен одан түсетiн табыс елiмiздегi iшкi жалпы өнiмнiң небары 25 пайызын ғана құрайтынын жиi ұмытып кете бередi. Яғни, 75 пайыз өнiм мен өсудi экономиканың басқа салалары қамтамасыз етiп отыр ғой. Тiптен, шағын бизнесте 6 млн-ға жуық адам еңбек етуде. Қазiрдiң өзiнде ТМД аймағы бойынша бiрқатар мемлекеттер (Грузия, Украина, Қырғызстан т.б.) тың жаңалық ашпай-ақ, Қазақстан дамуының үлгiсiн толық үйрене отырып, айтарлықтай табыстарға жетуге болатынын мойындауда. Тiптi, Ресей Федерациясы бiздiң зейнетақы жүйесi, бiлiм беру жəне ғылым саласындағы, агроөнеркəсiп кешенiндегi реформаларды, жаңғыртуларды үйренуге құлықтылық танытуда. Əсiресе, тұрғын үй-коммуналдық шаруашылықтағы (ЖКХ), инфрақұрылымдардағы өзгерiстердi жiтi қадағалап, озық тəжiрибелерiн көшiрiп алуға кет əрi емес. Өйткенi Ресей тұрғын-үй коммунальдық шаруашылықты (ЖКХ) əлi реформалай алмай отыр жəне елдегi тұрғын үйлер мен əлеуметтiк маңызды нысандардың 80 пайыздан астамы тозығы жеткенiн, инфрақұрылымдар еш сын көтермейтiнi жақсы мəлiм. Кремль тұрғын үй–коммуналдық шаруашылықтағы өзгерiстер Ресейде əлеуметтiк толқулар, қақтығыстарға ұласып, елдегi жағдай ушыға түсе ме деп сескенуде. Бiрақ, ертелi-кеш бұл реформаларды жүргiзу керек екенiн билiк басындағылар iштей мойындайды. Əлемдiк қауымдастық, əсiресе, жаңа Тəуелсiз мемлекеттер – посткеңестiк елдердiң Қазақстанға мұншалықты қызығушылық танытуы тегiн емес. Оның үстiне шетел мамандарының көбiсi де бiзге көзқарастары мен ұстанымдарын сын көзiмен қайта қарап, өзгертуге мəжбүр болып отыр. Сарапшылардың бұған дейiн қалыптасқан пiкiрiнше, 2010 жылға қарай Каспий аймағы елдерi бойынша мұнай өндiру 150 – 200 млн. тонна көлемiне жетедi делiнетiн едi жəне оны өндiруге 40тан астам iрi мұнай компаниялары тартылған болатын. Алайда, Қазақстанның мұнай өндiрудегi iлгерiлеуiне қарағанда, əрi қазiргi батыл болжамдарды қаперге алсақ, 2015 жылы бiр ғана Қазақстанның өзi осы аймақта 150 миллион тоннаға дейiн энерготасымалдаушы шикiзаттар өндiрудi қамтамасыз ететiн түрi бар. Ал 2005 жылдың қаңтар-қараша айлары аралығында Қазақстан өнеркəсiп орындарында (шағын, қосалқы өндiрiстерде, жеке шаруашылық секторларын қоса алғанда) 4634,6 млрд. теңге көлемiнде өнiм өндiрiлiп, өткен жылғы осы уақытпен салыстырғанда 104,2% өсу қамтамасыз етiлген. 2006 жылы елiмiздiң бюджетi 11 млрд. доллар көлемiнде болмақшы. Мамандардың басым бөлiгi елiмiздегi мұндай қолайлы жағдай ұрын əрi оңтайлы бағдармен жүргiзiлген батыл жаңғыртулар нəтижесi, Қазақстанда бiрсыдырғы демократиялық, құқықтық мемлекет қалыптасып, азаматтық қоғамның негiзi қалануымен түсiндiредi. Тiптi, жаңаша, бұл күндерi жаппай əуезе болып отырған жаһандану ұғымдық категориясының адамзат, əсiресе, қазақтар санасында бiржола орнығуымен, нарықтық қатынастардың айрықша оңтайлы iлкiмдiлiгiмен де қисындастырып тiлге тиек етедi. Батыл болжамдарға сенсек, 2010 жылдарғы Қазақстандағы iшкi жалпы өнiм жан басына шаққанда 9 – 10 мың доллар көлемiнде болып, Шығыс Еуропа елдерiнiң деңгейiне жетемiз деп күтiлуде. Тiптi, таяу уақытта əлемдегi ең əлеуеттi, экономикалық, рухани тұрғыдан дамыған, жетекшi 50 елдiң қатарына қосылу мiндетi де алда тұр. Ол да мүмкiн, өйткені Энергетика министрi Владимир Школьниктiң мəлiмдеуiнше, Отанымыздың қойнауындағы қазба байлықтың көлемi 3.5 трлн. АҚШ доллары көлемiнде көрiнедi жəне оларды игеруге 700 млрд. доллар көлемiнде қомақты қаржы қажет болмақ. Сонымен қатар 2009 жылы ОБСЕ-ге Қазақстан төрағалық етуi ықтимал жəне елiмiзде бұған ұмтылыс бар. Сорақысы сол, дəп осы үмiт айтылған тұста елiмiздегi оппозиция, сонымен қатар, орыстiлдi БАҚ-тардың басым бөлiгi қасқыр көрген ешкiкөзденiп, ежiрейiп, Қазақстанды кекетiпмұқатып шыға келетiнi қызық. Қазақстан бұндай деңгейге өсiп-жетiлген жоқ деп жұлқынады. Оппа, оларға салсақ, өткен күзде адамдық құқықтарын қорғап, жарқын болашақтары үшiн көшелерге шыққан жүздеген мың қаршадай балаларды lшкi iстер министрi Николя Саркози «қоқыстар», «адамзаттың нəжiсi» деген мағынада сыбаған Франция мұндай құрметке ие болуға құқылы, ал Қазақстан ... əлi мешеу, кенжелеп қалған. Бұл – өз Отанын, туған ел, кiндiк кескен жерiн өзгеден кем санау, көзге iлмеу, тiптi, iштей жасырын жеккөруден туындайтын сорлылық. Баяғы құлдық психологияның зəһары ғой бойларын буған. Əйтпесе , Қазақстан сол ОБСЕ-ге 2019, мейлi, 2029 жылда төрағалық етер, онда тұрған не бар?!Шынтуайтына келгенде iлгерiлеу тоқырап қалған жоқ, ең бастысы мемлекетiмiз үздiксiз даму жолында ғой. Атақты Ф.Шеллинг айтқандай:



	«Блажен, кто выбрал цель и путь,

	И видит в этом жизни суть».



	Əйткенмен, елiмiздегi адамдардың бүгiнгi күнiне көңiлi толмауы, ертеңiне сенiмсiздiк қылаңытатыны қалай?! Ресми мəлiметтер көз алдыға көлбеңдететiн көркем суреттерден гөрi, көпшiлiк тұрмыстың сұрқайлығы, еңсе езген ауыртпалығы мен бейберекеттiгiне иланатыны нелiктен?! Мəселен, «Қала мен дала» газетi таяуда «2030 жылы Қазақстанды қалай елестетесiз?» (6.12.2003ж.) деген сауалнама жүргiзiптi. Сонда Күлəйша Ескенова деген зейнеткер апай əлгi сауалға: «Қайдан бiлейiн, қарағым. Менi бiр көрiпкел деймiсiң? Қазiр қиын заман болып кеттi ғой. Жан-жақтың бəрi соғыс. Соғыстан құдай сақтасын де. 2030 жыл емес, ертеңгi күнiм қалай болар екен деп қалтқұлт етiп əрең жүрмiн. Оған дейiн бiз о дүниелiк боламыз ғой, сайтан болып кетпесек...», – деп жауап берген. Қаншалықты торығу, үмiтсiздiк, марғаулық пен енжарлық десеңiзшi. Бəрi де Қазақстан экономикасының жетiстiктерi жалпақ жұрт өмiрiне соншалықты оң əсерiн тигiзе қоймағандықтан, тiптi, жылмажыл үдеп тұрған инфляцияның билiк өкiлдерi, маман экономистер мақтанышпен айтатын барлық биiк көрсеткiштердiң бағасын бес тиын етуiнен туындайтын iшкi жайсыздық, дискомфорт. Бiлгiрлердiң жазуынша, экономиканың бұл дертi XVIII ғасырда Джон Лоның кесiрi мен шолақ ойлылығынан кездейсоқ ашылған көрiнедi. Су астында қала жаздаған Жаңа Орлеан қаласын қайта гүлдендiруге қол жеткiзген бұл пысық əрi iскер адам қағаз ақша мен кредиттiң көп болуы мемлекеттi гүлдендiруге жеткiзедi деп күмəнсiз сенген. Тiптi, осы шотландықты Францияның Ғылым академиясының мүшесi етiп сайлап, бас қаржы қадағалаушысы қылып тағайындапты. І Петр Ресейге шақырып əуреге түскен. Бiрақ, Джон Лоның жобасы көп ұзамай-ақ Францияны экономикалық, саяси дағдарысқа əкелiп тiредi. Сөйте тұра оның идеясы əлi өмiр сүруде, экономикалық форумдарда талқыланып, күнделiктi өмiрде жүзеге асырылуда. ХIII ғасырдың екiншi жартысында Қытайды бiржола жаулап алған далалықтар, əсiресе, даңқты Құбылай хан тұсында империяда қағаз ақша шығару əйгiлi билеушiнiң қолында болып, атақты Марко Поло ғана емес, бүкiл еуропалықтар ақшаның бұл түрiне қатты қызыққан. Ол жайында Марко Поло: «Бұл қағаздарды мен айтқандай əдiспен дайындайды жəне ұлы ханның жарлығы бойынша ол билiк ететiн барлық облыстар, патшалықтар, жерлерге таратылады. Қағаз ақшаны қабылдамайтындар өлiм жазасына кесiледi жəне өйтуге ешкiмнiң батылы да жетпес едi», – деп жазған. Амал не, одан кейiнгi жылдары империяда инфляция бой бермеуге айналып, қағаз ақша еш реттеусiз, бейберекет шығарыла бастады да, девальвация айықпас дертке айналды... ақыры Қытайды билеушi далалықтардың гүлденген империясының шаңырағы ортасына түстi. Инфляция – əр елдiң қоғамдық өмiрiне, əлеуметтiк ахуалына ғана емес, мемлекеттiк, ұлттық қауiпсiздiгiне де аса қауiптi кесел. Экономикалық қатер. Бiрақ экономикалық ережелер мен ойындар теориясын ойлап тапқан Оскар Мандельштам инфляция деңгейiн əрқашан үкiмет кiнəсiз сияқты етiп есептеп шығуға болады деген. Əйтпесе, елiмiзде өндiрiлетiн тауарлар мен өнiмдер қай қисын бойынша да арзан болуға тиiс қой. Бiзде – керiсiнше. Əйтпесе, алтын-валюта қоры үздiксiз өсiп келедi, Ұлттық қорда жинақталған қаржы да орасан зор, жылма-жыл бюджетте профицит қалыптасып отыр. Бiрақ... адамдар жеңiлдiк сезiнiп, қатты тартылған белбеуiн босатудан үрейленедi. Себебi, жыл сайын жан басына шаққандағы табыстың үдемелi өсiп отырғанына қарамастан, оның бəрiн тежеусiз инфляция жеп қоюда. Жоғарыда айтылған оңды iстiң бəрi макроэкономиканың жемiстерi мен нəтижелерi. Есесiне бiздегi дүкен сөрелерi мен базар жаймаларына арзан шетелдiк өнiмдер мен тауарлар түсе бастаса (Украина конфеттерi, Қырғызстан картобы мен Өзбекстан жемiс-жидектерi, Қытай заттары т.б.) бiттi-ақ, жаппай қарсылық жариялап, баж салығымен қылқындыруға əрекет жасалынады. Нəтижесiнде, Қазақстан дүкендерiндегi тауарлар Американы былай қойғанда, Еуропадан да əлдеқайда жоғары. Тiптi, бiздiң кəсiпкерлер өз тауарларына өзiндiк құннан гөрi 10 – 20 есе жоғары баға қоятыны айқын. Сондықтан ел арасындағы қауесетке сенсек, бiздiң бiрқатар кəсiпкерлерiмiз бен олигархтар күнделiктi тамағын, жалпы азықтүлiктi сонау алыстағы Италиядан арнайы ұшақпен алдыратын көрiнедi. Киiмдi боса болмаса Франция, Германия, тым құрығанда Мəскеуден киiнедi ғой. Отандық өндiрiстi дамытуды құрғақ сөз етуден гөрi, шындап қолға алатын, шикiзатқа негiзделген экономика емес, қайта өңдеу, ұқсату, жаңа технологияларға иек сүйейтiн уақыт жеткен шығар. Осыдан бiраз уақыт бұрын Ресей президентiнiң кеңесшiсi Андрей Илларионов мырза үкiмет шенеунiктерi мен экономикалық қауымдастықты – «басты қауiп – елдiң Венесуэлалық жолға түсуi» деп үрейлендiрдi. Оның айтуынша, мұнайдың бағасы қымбаттауы нəтижесiнде қазынаға ағылып құйылып жатқан валюта мемлекет басшылары үшiн аталмыш қаржыны баршаға тең бөлуге қызығушылықтарын оятуы мүмкiн. Одан соң: «Мұнай жəне газ өндiру салаларын бақылауға, кейбiр салаларды мемлекет меншiгiне алуға қатты ұмтылушылық пайда болып, отын инфрақұрылымдарын мемлекет уысынан шығармауға жан салу күшейедi», – дейдi ол. Онысы да шындық, 1957 жылы Венесуэла, одан сəл кейiнiрек ОПЕК елдерiнiң басым бөлiгi осы жолды таңдады. Осының салдарынан ОПЕК елдерiндегi iшкi жалпы өнiм 70-жылдардағымен салыстырғанда – 30 пайыз, ал Венесуэлада 1957 жылмен салыстырғанда – 40 пайыз төмен көрсеткiшке ие. Бұндай қауiп Қазақстанды да айналып өтпеуi ықтимал. Оның үстiне, бiздiң атқарушы билiктегi мəртебелi шенеунiктердiң көбiнiң оралымсыздықтары мен жауапсыздықтары, табансыздықтарынан кəсiби бiлiктерiнiң төмендiктерiнен мұндай қауiп ащы шындыққа айналып кетуi де оп-оңай. Мəселен, Индустрия жəне сауда министрлiгi 2005 жылдың он бiр айында 94.1 млн. теңгенi игере алмай отыр. Ол ол ма, бiрқатар министрлiктегi құзырлы шенеунiктер мен мамандардың салғырттығынан биылғы жылдың тоғыз айында 30 млрд. теңгеге жуық қаржы игерiлмей қалған, ал соның 5 млрд. теңгеге жуық аса қомақты бөлiгi Ауыл шаруашылығы министрлiгiндегi мырзалардың кесiрiнен игерiлмей қалған. Осы министрлiктегi кейбiр мамандардың айтуына қарағанда, жаңа, жас министрдiң көңiлiне жағымды болуы үшiн негiзгi көрсеткiштер мен табыстарды қосып жазу, ана бiр тоқырау жылдарындағыдай, жасалған iстердi ұлғайтып жазу əдетке айналып бара жатқан сыңайлы. Мəселен, лизингке алынған құрал-жабдықтар мен тракторлар, жүк көлiктерi санын жергiлiктi жердегiлер көтермелеп көрсетсе, осы министрлiктегi мамандар одан əрi үстемелеп жазып, қампитып көрсетедi екен. Бiр сөзбен айтқанда, қағаз жүзiнде бар нəрселер өмiрде жоқ екен. Қайдам, құр ғайбаттау шығар... Қазiргi алтын астық алқаптары туралы аңыз бен тамсануға толы толғауды былай қоя тұрып, нақты өмiр шындығын сөз етер болсақ, егiн шаруашылығында да көңiлдi алаңдатарлық түйткiлдер бастан асады. Мəселен, жаздық қатты бидай алқаптарға шектен тыс басым түрде себiлiп, бүгiнде 12 миллион гектар жердi алып жатыр, яғни жалпы егiстiктiң 70 пайызы. Ал озық ғылыми тəжiрибелерге сай жаздық бидайдың үлесi 50 пайыздан аспауға тиiс. Осыған байланысты шығын қомақты болуына қарамастан, тиiмдiлiк өте төмен. Елiмiздiң диқандары əр гектардан алынатын орташа түсiмдi 10-11 центнерден асыра алмай отыр. Ең сорақысы сол, елiмiзде ауыл шаруашылығы өнiмдерiнiң бағасына айтарлықтай əсер ете алатын қолдау 2 пайыз көлемiнде ғана жүргiзiлуде, ал БСҰ-ға мүше 130 мемлекеттердiң көбiнде бұл 14 пайыздық деңгейдi құрайды. Бiздiң елдiң мамандары орынды-орынсыз мысал келтiруге машықтанып алған; АҚШ-та мемлекеттiк қолдаудың бұл түрi – 250 пайызға, Еуропа Одағы елдерiнде – 50, ал Финляндияда – 70 пайызға жететiн көрiнедi. 2004 жылы 11.7 млн. гектар алқаптағы жаздық бидайдан алынған таза пайда небары 22.3 миллиард теңге көлемiнде болып, рентабельдiлiк 21 пайызды ғана құраған едi, ал егiн шаруашылығындағы дамудың басты көрсеткiшi болып табылатын рентабельдiлiктi – 75-79 пайызға дейiн толық жеткiзуге болады. Бiздiң елде оралымсыздықпен қосып жазу таңсық емес қой, тiптi, одан ауыр экономикалық қылмыстар да жабулы қазан жабулы болып қала бередi емес пе?!. Биылғы жылдың он айында елiмiзде 32 мың 915 адам əртүрлi жауапкершiлiкке тартылып, мемлекет қазынасына 10 млрд. теңгеден астам қаржы қайтарылған.

	Бiр таңданарлығы сол, Алматыда өткiзiлген баспасөз мəслихатында «Трансперенси Интернешнл» қоғамдық қорының атқарушы директоры Сергей Злотниковтың мəлiмдеуiнше, бiздiң мемлекетiмiз əлi күнге коррупцияға қарсы халықаралық құжаттарға қол қоймаған жəне бұл жағдай Қазақстандағы шектен шыққан коррупцияның тамырына балта шабуға мүмкiндiк бермей отырған сыңайлы. Иə, Назым Хикмет: «Егер аспанда жұлдыз жанса, ол бiреуге керек болғаны ғой», демеушi ме едi?! Яғни бiздiң елiмiзде қалыптасып отырған əлгiндей өрескел жағдай əлдекiмдерге керек болғаны ғой. Ал Қазақстандағы iшкi жалпы өнiмнiң 11 пайызға өскенiне қарамастан, күзде үкiметтiң бiр отырысында Көлiк жəне коммуникациялар министрлiгi 9 пайыздық өсiмдi ғана қамтамасыз ете алғаны айтылды. Қарапайым халықты аса қатты алаңдататыны – инфляция деңгейi жөнiнде де түрлi деректердiң келтiрiлуi. Отандық мамандар бұл көрсеткiштi 5-6 пайыз десе, Еуропа мамандары, əсiресе, Франция экономистерi 8.8 пайыз деп отырса кейбiреулер 9-11 пайыз өскенiн тiлге тиек етедi. 2005 жылдың қыркүйегiнде республиканың тұтыну нарығында тауарлар мен қызмет көрсету бағасы 2004 жылдың осы уақытымен салыстырғанда 7.9 пайызға өскен. Осы уақытта жыл басынан берi тамақ өнiмдерi бағасының 4.8 пайызға қымбаттауы инфляцияға –2.3 пайыз үлес, ақылы қызмет көрсету тиiсiнше – 6.2%, азық-түлiк емес тауарлар 4 пайыздан астам үлес əкелгенi мəлiм. Қалай дегенмен де, қалаларымыздың дүкендерiндегi, базар жаймаларындағы қымбатшылық күннен-күнге үдеп барады, елдiң емiнiп тапқан ешкiсiн инфляция дауылы аспанға ұшырып əкететiн сұры бар. Қызмет көрсету саласындағы бағаның өсуi тiптен бұйдаға көнер түрi жоқ. Ал таяп қалған Жаңа жыл мерекесi қарсаңында, одан соң 2006 – Ит жылының басында қымбатшылық одан əрi үдей түсетiнi кəмiл. Себебi, елiмiзде жыл басында жəне жыл соңына қарай бағаның орасан зор деңгейде өсуi талай жылдан қалыптасқан өрескел дəстүр. Қарапайым жұртшылық белiндегi белбеуiн тағы да қатты тарта түседi-дағы. Өйткенi, алматылықтар жер сiлкiнуi мен баға өсуiнен əбден зəрезап болғалы талай жылдардың жүзi. Əлгi аңыздағыдай Қазақстан экономикасының заңдылықтарын түсiну, тiлiн бiлу мүмкiн емес.

	2005 ж.



	КЕЛIСIМДЕРДIҢ КIЛТI КРЕМЛЬДЕ...

	Қайырылып соңыма, кең сайдың аңғарында тiзбектеле созылған, шашыраңқы ауылдың жатаған үйлерiне қарадым. Жарлауыттан көз салған кiсiнiң жаны ерiксiз ашитындайақ ауыл тым жүдеу. Ендi салынып, құрылысы əлi аяқтала қоймаған бiрер үйдiң алдындағы жер ошақтан көк түтiн жiңiшкелеп көтерiлiп, көктемнiң жауынға дерткен бұлттары бiртiндеп жиналып, түнере бастаған аспанға баяу сiңiп кетуде. Күндiкелi мiгiрсiз тiрлiктен мезi болған адамдар азын-аулақ кешкi асын қамдап жатыр-ау, сiрə. Анау алыс-алыс жақтарда қалған қоңырқай ауылдардың жусан аралас тəттi иiсi танауыма келдi де, жүрегiм уылжыды-ай. Мiне, соңғы күндерi тағдыры таразыға түскен «Шаңырақ» осы, кең даланың əр қиырында қираған, өмiр сүруiн тоқтатқан бұйығы ауылдарынан келген сансыз бейбақтар паналаған, Алматының iргесiндегi ұлтарақтай батпақты жер осы. Қазақ ауылдарының қала маңындағы титiмдей бөлшегi, асыл матадан қалған алақандай жыртыс бұл. Билiк басындағылар мұны да қиратуға жанталасуда. «Алматыда жер қымбат» дейдi, «Батпақты жерге салынған» дейдi. Сол да сылтау болыпты-ау. Əлемде батпақ үстiне салынған ауыл жалғыз «Шаңырақ» қана ма екен?! Анау атақты Венеция теңiз суының үстiнде талай ғасырдан берi миземей тұр, əйгiлi Мəскеу де əу баста ми батпақтың үстiне iрге көтерген. Гонконгтың күнi кеше, 1998 жылы пайдалануға берiлген, 1248 шаршы километрлiк Чек-Лап-Кок əуежайы да теңiзден жаулап алынған құрылыққа салынған. Сол үшiн ғана 200 млн. текше метр тас пен құм төгiлдi. Жоқ, тартыстың түбiрi мүлдем басқада сияқты-ау. Иə, Алматыда жер қымбат екенi шындық, бiрақ жүздеген-мыңдаған адамдардың тағдыры тым арзан болғаны ма?! Ауыр ойлар ерiксiз меңдейдi кiсiнi мұндайда. Гəптiң бəрi былтыр аукционда Алматыдағы жер телiмдерi 2,8 млн. теңгеге сатылуында шығар. Орыс тiлдi БАҚ-тардың бiразы «Шаңырақтағы» жерлер əу баста арзанға сатылған деп бекер көңiрсiтiп жүрген жоқ. Заңшыл бола қалулары да тегiн емес. Қитұрқылық жатыр.

	Ал көгiлдiр түтiндер əр-əр тұстан жиiлеп көтерiле бастаған. Сыбызғылап, кейде кешкi самалмен толқындана шапшып əуеге сiңiп кетуде. Тəттi түтiн иiсi манағыдан да күшейе түскендей.

	«О-о, қазағымның түтiнi, түзу болып ұшқайсың», – деп iштей күрсiндiм аңғардағы ауылға əлi де толқи қарап тұрған күйi. Бiрте-бiрте қоюланып, зiлмауыр тарта түскен бұлттардың бауырынан сирек, екi-үш ауыр тамшы үзiлiп түсiп, қатқақ жердiң төсiне торсылдай тидi. Бетiме де. Құдайым-ай, қасiретке бөккен кең даланың сығымдала жинақталып, сүзiле аспанға атылып шығып, сосын қайта тамған көз жасындай ауыр тамшылар. Қазақтардың көз жасындай құдды бiр... Шағын автобустың терезесiн көз жасындай жауын тамшылары үзбей шайып келедi. Көлiктiң жүрiсi жылдамдаған сайын жиiлей түсетiндей. Тұманытқан, буалдыр терезенiң арғы жағынан зəулiм ғимараттар, берiк бетон дуалдармен қоршалған салтанатты сарайдай үйлер тiзбектеледi. Қамсыз-мұңсыз адамдардың ауыз аңқайтар апартаменттерi. «Шаңырақ» басқа, мұндағы тоқмейiл адамдар да мүлдем бөлек. Мiнездерi басқа, таным-түсiнiгi де бөлек. Түрлерi де жат сынды. Шiркiндер-ай, мұншама қыруар қаржыны қайдан тапты екен?!. Ал терезенiң əйнегi кең даланың көз жасы – көктем жаңбырымен тоқтамай жуылуда. Дүние қыстайғы ласынан тазарғысы келдi-ау соңғы рет. Бiрақ, өкiнiшке қарай, қазақ қоғамы таяу жылдарда тазара алмайтын iспеттi. Өйткенi Алматы iргесiнде қымбатқа бағаланатын қазақ жерiнiң талай-талай пұшпақтары ұзақ жылдардан берi өзге жұрттардың пайдалануына мүлдем су тегiнге берiлуi қалыпты жағдайға айналғаны көзге ұруда. Жаңылыспасақ, осыдан бiраз жыл бұрын қазақ жерi оншақты кластерге бөлiнiп, əрбiрiнiң өзiндiк бағасы белгiленген болатын. Ең сорақысы сол, шетелдiк əскери полигондар орналасқан аймақтар сол уақытта тым-тым арзанға бағаланған сияқты. Оны кейiнгi уақта мемлекеттiк тұрғыдан қол қойылған бiрқатар құжаттардың iшкi мəнi дəлелдейдi. Сəуiр айының алғашқы күндерiнде Қазақстан Республикасының Президентi Н. Назарбаев Мəскеуге ресми сапармен барып, Ресей астанасында Абай ескерткiшiнiң ашылу салтанатына қатысып қайтқаны мəлiм. Мəртебелi Президенттiң Мəскеуге биылғы жылғы екiншi сапары болатын. Осы қаладағы Чистые прудыда қойылған, скульптор Марат Əйнеков сомдаған аталмыш ескерткiш Қазақстан үкiметi үшiн 1 млн. 250 мың долларға түсiп отыр. Жоқ, бұл осы ескерткiш қойылар алақандай жерге төленген, төленер ақшадан бөлек, ескерткiш жасауға тiкелей төленген қаражат. Əрине, шығынның көптiгiн немесе аздығын есепке жүйрiк мамандар əлi айта жатар. Бiрақ, бұл күндерi сонау 1995 жылы 20 қаңтарда қол қойылған екi жақты бiрқатар келiсiмдер қайта қаралып, iшнара өзгертулер мен толықтырулар енгiзiлдi. Ең бастысы, кейiнгi жылдары елiмiздегi əскери полигондардың тым арзанға бағаланып жүргендiгi шетелдiк, əсiресе, батыстық мамандарды да жиi мазалайтыны аңғарылуда. Мəселенiң астары мынада, таяуда орыс əскерлерiнiң Грузия жерiндегi екi бiрдей iрi базаларындағы əскерлер 2007 жылдың аяғына дейiн елден əкетiлу жөнiндегi келiсiмге қол жеткiзiлдi жəне сарапшылар мұны Грузия дипломатиясының ең iрi жеңiсi деп бағалаған. Қазiргi күнге дейiн Солтүстiк Кавказдағы шиеленiстердiң тұрақты қоздырушысы болып келген бұл əскерлер соңғы кездерi онсыз да қауiптi аймаққа айналып отырған Орталық Азияға, əсiресе Қазақстандағы полигондарға орналастырылуы ықтимал. Елiмiздiң шекарасына тиiп тұрған, арпалыс үстiндегi Ауғанстан, азамат соғысы басталуының алдында тұрған Ирак жағдайын айтпағанның өзiнде, атом станциясы мəселесiне байланысты Иран мен Батыс елдерiнiң арасындағы қарыс-қатынас та күн өткен сайын ушыға түсуде. Осындай жағдайда таяу көршiлерiнiң көбiмен қырғи-қабақ Ресейдiң бұл мəселелердегi ұстанымы Құрама Штаттарды алаңдатпай қоя алмайды. Таяуда АҚШ-тың Демократияны дамыту жəне адам құқықтары жөнiндегi мемлекеттiк департаментi əлемдiк ауқымдағы адам құқықтары жөнiндегi баяндамасын жариялады. Мұндай дəстүрлi баяндама бұл елде жылма-жыл жарияланып тұруы əдетке айналған. Дегенмен, департаменттiң Орталық Азия, əсiресе, Ресей жөнiндегi алаңдаушылығы биыл жылдағыдан ерекше. Мұнда В. Путин атына бiрнеше баптардан тұратын қатаң айыптар тағылған. Жəне солардың ең бастысы Шешенстандағы қантөгiстiң жалғасуы болып отыр. Iле-шала АҚШ-та «Осы Ресей бiзге шынымен дос па, əлде қас жауымыз ба?» деген сұраққа жауап iздестiрiле бастады.

	«Ресей бiзге ешқандай дос та, одақтас та емес жəне ешқашан болып та көрген жоқ. Бұл ел бiздiң ту сыртымыздан Саддам Хусейнге барлау деректерiн жəй ғана берiп қойған жоқ – орыстар əрқашан американдық мүдделерге нұқсан келтiру үшiн барлық жерде бəрiн астыртын жүзеге асырумен болды», – деп кесiп жазды «Вашингтон пост» газетi өзiнiң редакциялық мақаласында. Ал 2008 жылғы сайлауда демократтар тарапынан АҚШ президенттiгiне үмiткерлердiң бiрi деп саналатын, Аризона штатынан сайланған сенатор Джон Маккейн: «Ресей алдында иiлiп төсек, жайылып жастық болуды доғаратын мезгiл жеттi» дегендi ашық айтып жүр. Ол АҚШ тарапы шiлде айында Санкт-Петербургте өтетiн дамыған елдер басшыларының G-8 саммитiне бойкот жариялауын талап етуде.

	Бiрқатар таяу шет елдердiң Ресейге iштартпауы ашық жаулыққа ұласып бара жатқандай. Ресей Сыртқы iстер министрiнiң орынбасары Григорий Карасиннiң Тбилисиге ресми сапары қарсаңында Грузия Парламентiнiң халықаралық iстер жөнiндегi комитетiнiң басшысы Константин Габашвили Ресейдi елдегi фашизм жөнiнде қатаң айыптады. Ол: «Негiзiнен жасан ды арақ iшетiн орыстарда қазiр қандай стандарт бар болуы мүмкiн екенiн мен бiлмеймiн. Бұл – ксенофобия. Бұл – белгiлi ұлттарды менсiнбеушiлiк. Жəне бұған есiгiнде кавказдық ұлттар кiргiзiлмейдi деп жазылған кафелер мен мейрамханаларды қосатын болсақ, бұл дегенiмiз – тұрмыстық фашизм», – деп ашық мəлiмдеген. Осыған ұқсас айыптауды осыдан екi айдай уақыт бұрын Грузияның министрi Георгий Хаиндрава да айтқан болатын. Украинаның саяси қайраткерлерiнiң Ресейге iшi ешқашан жылымайтыны екi бастан мəлiм. Ол ол ма, ел билiгiнде коммунистер отырған Молдованың өзiнде Ресейге қарсылық, ұлттық мүдденi уақытша саяси табыстардан жоғары қою күн өткен сайын ұлғайып келе жатыр. Сонымен, Мəскеуде Қазақстандағы мемлекеттiк ұшу-жаттығу орталығы, төртiншi мемлекеттiк орталық полигон, Сарышаған, Ембi сияқты аса iрi полигондар жөнiнде, «Қазсат» спутнигiн ғарышқа ұшыру туралы бiрқатар мəмiлелерге қол қойылып, нақтыланды. Жетi келiсiмнiң 4-еуi екi ел арасындағы əскери қарым-қатынас, қорғаныс қабiлеттерiн нығайту нұсқасында болып отыр. Аталмыш аса iрi полигондарды Ресей Федерациясының əскери қызметкерлерi пайдалануын нақтылай түскен бұл келiсiмдерге РФ Қорғаныс министрi Сергей Иванов пен Қазақстанның Қаржы министрi Наталья Коржова ханым қол қойған болатын. Бұл келiсiмдер нəтижесiн Қазақстан дипломатиясының аса үлкен ұтылысы деп бағалайтын скептик сарапшылардың пiкiрлерiнiң бiрқатар орынды тұстары да бар. Өйткенi өз полигондарын пайдалануға берiп отырған Қазақстан бұдан айтарлықтай шығындарға батуда. Осы уақытқа дейiн 10 млн. гектар орасан зор территориясын жалға берiп келген бiздiң елiмiз 28 млн. доллар өтем ақы алып келсе, қазiр бұл жерлер 485 мың гектарға қысқартылды да, бұдан былай 25 млн. доллар ғана алатын болып келiсiлдi. Яғни, Қазақстан жылма жыл 3 млн. доллар табыстан қағылып отыр. Бұл – мəселенiң бергi жағы ғана. Ал қарапайым есепке жүгiнсек, 500 мың гектар жер 3 млн. доллар болғанда, əлгi 10 млн. гектарлық стратегиялық полигондар кем дегенде 60 млн. доллардан астам ақшаға жалға берiлу керек болатын. Бiшкектiң алақандай Манас əуежайын жалдауға АҚШ Қырғызстан қазынасына жылына 200 млн. доллар көлемiнде қомақты қаржы құйып келедi. Бұл сома көршi Қырғызстан бюджетiнiң 60 пайызын құрауда. Ал осы əуежайда АҚШ-тың небары 1 мыңнан сəл ғана астам əскери қызметкерлерi мен бар болғаны 9 стратегиялық тасымалдау ұшағы ғана орналасқан. Бiздiң елiмiзде Ресейдiң қанша əскери қызметкерлерi бар екендiгi, шын мəнiнде, мемлекеттiк құпия. Өткен жылдың соңына таман бұрынғы келiсiмдердi бұза отырып, Ресей Байқоңыр маңынан 3 мың əскери қызметкерлерiн əкеткенiне қарағанда ондайлардың саны бiздiң елiмiзде ондаған мың болып шығуы ықтимал. Айтпақшы, əлгi 485 мың гектарға қысқартылды деп мақтанып жүрген полигон осы 3 мың солдат пайдаланып жүрген жерлер ғана шығар?! Бiр сөзбен айтқанда, қазақтың қасиеттi даласын бұрынғыша орыс солдаттарының керзi етiгi таптап, зымырандар мен снарядтар шұрқ-шұрқ тесуде, ауыр танкiлердiң болат шынжыр табандары əлi ойран-ботқа етуде. Құнсыз жердi кiм аясын?!. Əлi күнге əңгiме етiлiп келе жатқан «Қазсат» жерсерiгi, жаңылыспасақ, өткен жылдың жаз-күз айларында ғарышқа ұшырылуы керек болатын. Мұндай келiсiм бұрынырақ жасалған едi, бiрақ, Ресей өз тарапынан бұл мəмiлелердi бұзғаны құпия емес. Яғни, Ресей бұрынғы келiсiмдердi ешқашан сақтамайды деп кiнəлайтын американдардың өкпесi орынды да. Ресей үшiн ешқандай келiсiм қасиеттi деп саналмағанына, бұзылмай сақталмағандығына көне, жаңа тарихтар толық куə. Қазақстанның бүйрегiндегi ауыр жара – Байқоңыр мəселесi де талай рет додаға түскенi мəлiм. Ең ақыры, Ресей əлемдегi ең iрi əрi аса қуатты ғарыш айлағын жалға алғаны үшiн бiздiң елге жылына небары 115 млн. доллар ғана төлеуге қол жеткiздi. Мұның да құпия тұстары бар. Сiрə, Ресей таза ақша түрiнде төлем емес, ескiрген техникалар сату немесе бiздегi көнерген əскери техникалар мен құрал-жабдықтарды мезгiл-мезгiл жөндеу арқылы жүзеге асыратын сияқты. Ал өз елiнде ғарышты игеруге жылына 1 млрд. доллар жұмсап отырған Ресей осы қомақты қаржының 30 пайызын коммерциялық тапсырыстар есебiнен қамтамасыз етiп отыр. Бұл стратегиялық мiндеттердi жүзеге асыруда Байқоңырдың орны ерекше. Мұны əлемнiң барша ғалымдары мен зерттеушiлерi бiр ауыздан мойындайды. Ресей ғарыш агенттiгiнiң басшысы Анатолий Перминов мырза «Известия» газетiне берген сұхбатында: «Итоги двух последних лет вселяют оптимизм по части наших перспектив. Мы прочно удерживаем 1-ое место в мире по числу космических стартов и выведенных аппаратов, космодром Байконур занял ведущее место в мире», – деп (Известия» газетi, №63, 11.04.2006 ж.) қанағаттанғандық бiлдiрдi. Əрине, қазақ жерiнiң есебiнен күреп пайда тауып отырған мырзалар əбден қанағаттанары заңды да. Мəскеудегi келiсiмнен соң Ресей президентi В. В. Путиннiң:

	«Құрманғазы» кенiшiн не iстеймiз деп керiлдестiк, керiлдестiк. Ақыры, шекара шекара ғой, ал дау «Құрманғазыны» қалай пайдалану жөнiнде деген пiкiрге келдiк. 50-де 50 етiп пайдаланамыз деп едiк, шекара жөнiндегi дау да шешiлiп сала бердi», – деп тоқмейiлсуi де тегiн емес. Бiр ғажабы, «былтыр Қазақстан мен Ресей арасындағы шекаралар бiржола əрi мəңгiлiкке шешiлдi» деп БАҚ-тардың шуласқаны да ойға оралады. Екi елдiң Парламенттерi келiсiмдердi ратификациялағаны да есте. Ендеше «Құрманғазы» жөнiндегi дау қайдан туындап отыр? Болашақта қазақ жерiнiң қанша пұшпағы əлi дауға айналмақшы. Яки, қашанға дейiн күшi жеткендер өзiмiз құнсыздандырып отырған қазақ жерiнiң байлығын кертiп жей бермекшi?!. Иə, терезенiң арғы жағы сағыныш. Терезенiң арғы жағы көз жасына булыққан кең дала – қазақ даласы! Биылғы жылғы 6 сəуiрде «Жас Алаш» газетiнде марқұм Алтынбек Сəрсенбайұлының соңғы сұхбаты жарияланған болатын. Белгiлi саясаткердiң: «... 1993 жылы Түркияға түркi халықтарының бiрiншi халықаралық конференциясына бардым. Тұрғыт Өзал, Демирел, Түргеш, мен, бəрiмiз бiр отырдық. Əзiрбайжандар, қырғыздар, өзбектер «Бiз – түрiкпiз, сiздер – бiздiң ағаларымызсыздар» деп ұрып жатыр. Мен шықтым да, керiсiнше сөйледiм. «Бiз кешегi күнге дейiн отар ел болдық. Отарлықтың қамытын кеше ғана шештiк. Оның орны əлi жазылған жоқ. Жара болып тұр. Бiр қамытты шешiп тұрып, қанша жерден жұмсақ əрi жайлы болса да, екiншi қамытты кигiмiз келмейдi дедiм..», – дегенi ерiксiз толғандырған.

	Қазiр күн тəртiбiнде түспей жүрген БЭК (ЕЭП) мəселесi, туралап келгенде, отарлықтың екiншi қамыты емес пе деп алаңдаушылық бiлдiрушiлердiң қатары елiмiзде көбейе түсуi де анық байқалуда. Лəйiм олай бола көрмесiн.

	2007 ж.



	ҰРАДАҒЫ АСТЫҚ ПРОБЛЕМАЛАРЫ

	Шын мəнiнде, күнделiктi тұрмыста қай партияның асығы алшысынан тұрып, қай қайраткердiң бедел биiктiгi, саяси жарыста кiмнiң күлiгi озып келетiндiгi емес, адамдарды өздерi жəне отбасының аш-тоқтығы көбiрек мазалайтыны дау туғызбайтын шындық. Оның үстiне, елiмiздiң азық-түлiк, экономикалық қауiпсiздiгi ұлттық, мемлекеттiк қауiпсiздiктен бiр мысқал да кем емес. Кезiнде ұлан-байтақ елiмiзде 32-34 млн.гектар жерге ұланғайыр астық егiлiп, жоғары сапалы мол өнiм жиналатын жəне мал басы 50 млн. қой-ешкiге жеткiзiлуге тиiстi мал шаруашылығымен қатар, қызыл бидайымыз Қазақстанның басты мақтаныштарының бiрi əрi бiрегейi болатын. ХХ ғасырдың 90-жылдарында елiмiзде шұғыл жүргiзiлген саяси, əлеуметтiк, ең бастысы, экономикалық реформалар ұзақ жылдар бойы қалыптасқан жағдайға күрт жəне түбегейлi өзгерiстер əкелiп, егiн шаруашылығында айтарлықтай өзгерiстер болып, дағдарысқа ұшырады. Көптеген объективтi себептерге байланысты қалыптасқан ауыр жағдайлармен қатар, жердi жекешелендiру, сондай-ақ, жердiң сатылуы үрей ұшырарлықтай өрескел жағдайды алыптастырды. Нəтижесiнде 1819 млн.гектар жер телiмдерi күнделiктi айналымнан тыс қалып, төсiн алабота мен ащы жусан, ақ селеу жауып жатыр. Соңғы оншақты жыл бойына үздiксiз, еш демалыссыз пайдаланылып келе жатқан 14-15,5 млн.гектар жердiң құнары бiрте-бiрте азайып, түсiм айтарлықтай кеми түскенi анық аңғарылуда. Қазақстан астығының сапасы төмендей түскенiн əлемдiк зерттеу орталықтары мен бiлiктi мамандар да соңғы жылдары жиi айта бастады. Бұл қауiп негiзсiз де емес. Астық егiлген алқаптар көлемi жыл өткен сайын кеміп келеді. Мəселен, 2004 жылы 14,3 млн.гектар жерге дəндi дақылдар, оның iшiнде – 11,9 млн.гектар алқапқа ғана бидай себiлсе, 2005 жылы небары 13,79 млн.гектар жерге дəндi дақылдар егiлiптi. Оның iшiнде, елiмiздiң сапасы жоғары бидайы бар болғаны 10,96 млн.гектар жердi ғана алып жатыр. Бiр сөзбен айтқанда, егiс алқаптарының айтарлықтай азайғаны аңғарылады. Өкiнiшке қарай, бұл жыл сайын қайталанып отырған сорақылық. Осындай өрескелдiк күрiш егу саласында да байқалып отыр. 1990 жылы елiмiзде 124,5 мың.гектар жерге жоғары сапалы ақ маржан егiлсе, 2003 жылы 83,6 мың гектар алқаптарға себiлiп, осы кезең аралығында күрiш өндiру 1,6 есе қысқарған. Ең өкiнiштiсi, күрiш өсiру əлемде жылдан жылға ұлғайып, Қытай, Индия, Вьетнам, Бразилия, Жапония, тағы басқа көптеген елдер бидай мен жүгерiге қарағанда құрамында крахмал көп (80 пайыз) осы дақылды өндiруге басым түрде назар аударып, мүдделiлiк танытып отырған шақта Қазақстанда күрiш өндiрудi артық жұмыс, бекер əурешiлiк деп қарау қалыптасып келе жатқан сыңайлы. Ал зерттеушiлердiң сараптамалары бойынша, күрiш егу өзiн-өзi ақтау былай тұрсын, 116-120 пайызға қосымша пайда əкелетiн сала болып табылады, сондай-ақ елiмiз жылына 400-500 мың тонна күрiш жинап, iшкi нарықты қамтамасыз етумен қатар, шет елдерге экспорттауға толық қабiлеттi. Ғалымдардың есебiне жүгiнсек, əлем халықтарының азық-түлiкке сұранысын өтеу үшiн 2025 жылы күрiш өндiру 70 пайызға артпақшы көрiнедi. Тiптi, 2005 жылдың өзiнде əлемде 96-97 млн.тонна күрiш жинақталады деп есептелiп отыр. АҚШ-тың Жер саясаты жөнiндегi институтының мəлiмдеуiне қарағанда, өткен жылы Қытай аграрлық бюджетiн 25 пайызға, яғни қосымша 3 млрд. доллар көлемiне ұлғайтқан. Бұл қаржылар ең əуелi бидай жəне күрiштің бағасын ұстап тұруға, сондай-ақ, ирригациялық инфрақұрылымдарды дамытуға жұмсалған. Əлемде бидайға да, күрiшке де көп сұраныс қалыптасып отыр, əрбiр iсте əбден пiсiрiп қадам жасайтын, жорғалаған жыланның «аяқ сыбдырын» сезетiн аждаһа елiнiң адамдары бұл қадамға тегiн барып отырған жоқ.

	Есесiне, бiздiң елiмiзде қалыптасқан өрескел жағдай мүлдем кереғар. Елiмiзде экономикалық дамудың жоғарғы жылдамдығы – экономикамыздың бəсекелестiкке сай болуы негiзiнде жүргiзiлуде, осы арқылы бұрын iшкi жалпы өнiмнiң 7-9 пайыздық өсiмi қамтамасыз етiлiп келсе, биыл мұндай өсiм 11 пайызды құрайды делiнгенмен, елiмiздегi түрлi министрлiктер мен агенттiктер, ұлттық компаниялардың бiрсыпырасы бюджеттен бөлiнген қаржыны толық игере алмауды терiс үрдiске айналдырып келедi соңғы жылдары. Ондағы оралымсыз, өз iстерiне салғырт, мiндеттерiне жауапсыз қарайтын мəртебелi мырзалар игерiлмей қалған қомақты қаржыларға көптеген азаматтардың тағдыры, бүгiнi мен келешегi тiкелей байланысты екенiн жадынан шығарса керек. Қазақстанның Ауылшаруашылық министрлiгi де соңғы кездерi қатарынан бiрнеше жыл бойы осындай кеселге ұрынғаны қынжылтады-ақ. Биылғы жылдың алғашқы тоғыз айында мəртебелi министрлiктер 29,1 млрд.теңге көлемiндегi қомақты қаржыны игере алмай, көздерiмен жер шұқып қалсын. Оның 4 млрд.130 млн.теңге көлемiндегi қомақты бөлiгiн кезектi рет ауыл шаруашылығына тiкелей жауапты министрлiк игермей, итырғылжыңға салған. Бiрақ ондағы мырзалар мен əкiмқаралардың оншалықты опынып, сан соға қынжылып жүргенi байқалмайтыны таңдандырады. Кiм бiлген, өз ұпайы түгел азаматтар төңiрегiндегiлердiң азапқайғысына оншалықты қабырғасы қайыса қоймайтын шығар. Өйткенi соншама қомақты қаржы «өлi жүк» ретiнде құр жинақталып, аса маңызды iс-шараларға жұмсалмай жатқанда елiмiздiң диқандары көктемгi егiн егу жəне күзгi астық жинау науқандары тұсында жанар, жағармай жетiмсiздiгi, сондайақ бағасының шектен тыс шарықтап кетуiне байланысты шарасыздықтан жер сабалап қалғаны мəлiм. «Бiр апамнан бiр апам сорақы» демекшi өткен жылдармен салыстырғанда, биыл қазақстандық астықтың сапасы да анағұрлым төмен болмақшы жəне орта есеп бойынша əр тоннасы 80-85 доллар көлемiнде ғана сатылғалы отыр. Ал елiмiздiң диқандары үшiн аса қолайлы болған жылдарда əр тоннасы шет елдерге 150160 долларға да сатылған едi. Қазақстан фермерлер одағының басшысы Əдiлхан Өмiрбаевтың айтуынша, азық-түлiкке жарамды, үшiншi сыныпты астықтың көлемi анағұрлым азайып, жем үшiн пайдалануға ғана жарамды бөлiгi 40 пайызға жетпек. Былтыр жиналған жоғары сапалы астықтың 80 пайызы азық-түлiкке толық жарамды болатұғын. Кейбiр лауазымды кiсiлердiң айтуына сенсек, осындай келеңсiз жағдайдың қалыптасуына астықты аймақ – орталық жəне солтүстiк облыстарымызда күз басында үздiксiз жауған жауын кiнəлi, қоймалар мен ұралардағы, сондай-ақ, алқаптарда əлi орылып алынбаған бидай басындағы дəн шiрiп кеткен сияқты.

	Көптеген шенеунiктерiмiз күз келетiнiн – күзде жауын-шашын жиi болатынын, қыс келетiнiн – қыста қақаған аяз бен қарлы борандар көп болатынын бiлмейтiндей сыңай танытады. Əлде, сыныққа сылтау iздестiрiп ылғи əуреге түседi ме?! Кiм бiлген... Осылардың бəрiне қарамастан, шiлде айында Қазақстан Ауылшаруашылығы министрлiгi жер өңдеу бөлiмi директорының орынбасары Анна Буць ханым елiмiз бойынша 12,5-13 млн.тонна көлемiнде астық жиналуға тиiс деп болжам жасаған едi. Оның айтуынша, «Топырақтағы жеткiлiктi ылғал, сондай-ақ көктемгi жауын кездерiнде ылғал қорының анағұрлым толығуы осындай болжам жасауға мүмкiндiк бередi». Дегенмен, батыл болжам жауапкершiлiгiн жеке мойнына артқысы келмеген Анна Буць ханым: «Егер астық егетiн аудандар бойынша шiлде айында өте аптап ыстық болмайтын болса, сонымен қатар, бидай бастары дəнге толысар тұста жақсылап жаңбыр жауса, бұл болжамдарымыз шындыққа айналары сөзсiз», – деп сөз ұшығын басқа қиырларға сүйреткендi. Əттең, табиғаты, ауа райының қаталдығымен ерекшеленетiн Қазақстанда ондай ыңғайлы жағдай ондаған жылдарда бiр-ақ рет болатынын, сiрə, Буць ханым онша бiле бермейтiн сияқты. Бұдан бұрынырақ хабарланғандай, 2005 жылы дəндi дақылдар егуге бөлiнген жерлер 13,79 млн.гектар жердi қамтиды деп есептелген едi, оның iшiнде бидай – 10,96 млн.гектар, арпа – 1,239 млн.гектар, дəндiк жүгерi – 91,9 мың гектар, ал күрiш – 78,4 мың гектар алқаптарды қамтуға тиiс болатын. «УкрАгрКонсалт» материалдары бойынша, Қазақстан 2005 жылы 11 млн. тонна астық жинауға ғана қол жеткiзген. Ал 2004 жылы 9,9 млн.тонна астық жинаған едi. Бұл жиналған жалпы астықтың небары 20 пайызы ғана 3 сыныпты азық-түлiктiк бидай. Ақ бидайдың сапасының төмендеуiне, егiн жинау науқаны кезiнде көп жауған жауын кiнəлi көрiнедi. Осылайша сыртқа астық сатудың мол мүмкiндiгi бола тұра, яғни елiмiз шет елдерге 4-5 млн.жоғары сапалы астықты экспорттауға мүмкiндiк ала тұра, 2005-2006 жылғы маусымда Қазақстанның əлемдiк нарыққа шығаратын астығы 2,2-2,5 млн.тоннадан аспайды деп жорамалдайды «УкрАгрКонсалт». Оған басты себеп, биылғы жылы ТМД-ның барлық елдерiнде дерлiк мол астық жиналған, ең əуелi, бiздiң бидайымызды тұрақты сатып алушы Ресей Федерациясы да биыл мол өнiм жинауды қамтамасыз ете алды. Астық экспорты елiмiзде жылдан жылға азайып келе жатқаны, өкiнiштi болса да, аңғарылады. Мəселен, 2004-2005 жылғы маусымда небары 2,125 млн.тонна астықты сырт елдерге сата алған. Дəстүрлi сатып алушы Ресей жалпы көлемнiң 54 пайызын өздерiнiң iшкi нарығын қамтамасыз етуге сатып алды. Мамандардың пiкiрiнше, егер қосымша жарты миллион тонна астық шет елдерге астыртын жолдармен шығарылған күннiң өзiнде де «экспорттық жоспар» орындалмай қалған көрiнедi. Өйткенi, өткен жылдың күзiнде елiмiз кем дегенде 4 млн.тонна астықты сыртқа шығарып, диқандарымыз пайдаға белшесiнен батады деп саналса, биылғы жылдың ортасына таман АҚШ сарапшылары Қазақстан 2,7 млн.тонна астық қана экспорттай алуға мүмкiндiгi бар деп мəлiмдедi. Олардың пiкiрiнше, Қазақстан 12 млн.тоннаға жуық астық жинауға тиiс жəне 4-6 млн.тонна бидайды сыртқа шығаруға қабiлеттi. Өкiнiшке қарай, елiмiздiң мұншама астықты кiмге сататыны белгiсiз. Қазақстанның соңғы жылдардағы сыртқы сауда саясаты, əсiресе, 2003-2004 жылдарда бидай бағасын күрт қымбаттатуы дəстүрлi сатып алушыларды шошытып, олар өз елдерiнде бидай егуге, яки iшкi нарықтарын отандық астықпен қамтамасыз етуге көштi. Не болмаса басқа сатушылармен саудаласуды жөн санай бастады. Адамзат өркениетiнiң тарихы – адамның өмiр сүруi мен тұрмысына аса қажеттi ресурстар үшiн тоқтаусыз айқас, сандаған мың жылдар бойғы үздiксiз күрестен тұратыны байқалады. Ең əуелi – нан үшiн күрес! Сандаған ғасырлар бойы мыңдаған тайпалар мен мемлекеттер жайылымдық жерлердi, егiн егуге жарамды алқаптарды көбейту үшiн территорияларын ұлғайту жолында жан берiп, жан алысқан. Мұның тасасында қауiпсiздiктiң ең басты мəселесi – азық-түлiкпен өзiн-өзi толық қамтамасыз ету мүддесi жатқан болатын. Азықтүлiк жеткiлiксiз елдерде экономикалық, əлеуметтiк даму, саяси тұрақтылық қамтамасыз етiлмейтiнi айқын. Жаратушы бiздiң елiмiзге көптеген өзге мемлекеттер қызығатын, тiптi, ерiксiз қызғанатын байлық берген. Қазақ даласының құн жетпес қымбат байлығы – қызыл бидай! Қазақстанда егiншiлiк өркениетi ежелден қалыптасқанын бiлiктi ғалымдар ашық айтады. ҚР Жаратылыстану ғылымдары академиясы президентi, Қайнар университетiнiң ректоры Еренғайып Омаров мырза:

	«Өзендiк өркениет кезiнде тек балық өсiрiп, кеме жасаумен ғана емес, басқа шаруашылықтармен де айналысқан. Мысалы, суармалы егiншiлiкпен айналысып, егiн еккен, бiздiң дəуiрiмiзге дейiн Еуропаны астықпен қамтамасыз еткен. Үлкен өзендерден канал тартқан», – деп жазады («Жас Қазақ журналы». «Қазақ өркениетi», № 4, сəуiр, 2005 ж.). Канал деген сөздiң өзi – «қан», «ел», яғни «қаңлылар жасаған үлкен арық» дегендi бiлдiредi, деп жазады атақты орыс ғалымы С.Толстов. Бiр ғажабы, бiлiктi, адамсүйгiш осы ғалымның айтуына қарағанда, қаңлылар су жүретiн арықты үлкен етiп, қабырғасына, табанына тас төсеп жасаған екен. Жəне бұған риза болған басқа жұрттар құдiреттi тайпаның құрметiне бұдан былай үлкен арықтарды «канал» деп атай бастаған. Бiр сөзбен айтқанда, бəкене ойлы, көрбала кейбiреулер айтып жүргендей «көшпендi» халқымыз ештеңе жасамаған, əлемдiк өркениетке айтарлықтай үлес қоспаған жарымжан ұлт емес, қайта, кез-келген ұлт пен ұлыс, мемлекеттер алдында өр тұлғасын биiк ұстап, тең сөйлесуге толық құқылы екен. Адамзат дамуының тарихы бiзге осыны үлгiлейдi...

	Бiрақ астық өндiру саласындағы соңғы жылдардағы саясатымыз Қазақстанды «өз мүмкiндiгiн қолдан шығарып алған ел» дəрежесiне əкелiп соқпақшы. Агроөнеркəсiп кешенiн реттеудiң жойдасыз үлкен əрi оралымсыз жүйесi қазiргi таңда сапалық түрде жақсартуды талап етiп отыр. Бұл проблема, əсiресе, елiмiз Бүкiлəлемдiк сауда ұйымына (БСҰ) мүше болуға бiржола бел шешкен уақытта аса үлкен маңызға ие. Отандық өндiрушiлердiң тауарлары мен өнiмдерi əлемдiк бəсекелестiкке төтеп бере ала ма, жоқ па деген күрделi сауал бұдан былай ылғи алдымыздан көлденеңдей бермекшi. Бұл тұрғыдан алсақ, БСҰ-ға мүше болуымыз қазаққа жақсылық əкелетiнi немесе ХХI ғасырда бiржолата тұралатып тынары белгiсiз. Экономика жəне бюджеттiк жоспарлау вице-министрi Қайрат Əйткенов мырзаның мəлiмдеуiнше, Қазақстан Ресеймен бiрге БСҰ-ға мүше болып, қолұстасып кiрмек көрiнедi. Əуелде елiмiз бұл мəртебелi ұйымға 2005 жылы мүше болатыны айтылған едi, одан соң бұл мерзiм 2006 жылға ұзартылды. Вице-министрдiң айтуына қарағанда, Қазақстанның БСҰ-ға мүше болу мерзiмi одан əрi де созылуы ықтимал жəне осылай жасағанда ғана «бiз тым асығыс қадам жасамайтын» көрiнемiз.

	Хош, вице-министр Қайрат Əйткенов мырзаның қисыны да жөн. Бұл жетi рет өлшеп, бiр рет кесудi талап ететiн аса маңызды, миллиондаған адамдардың тағдыр-тəлейi тiкелей байланысты күрделi қадам. Ұлыбританияның кəрi көкжалы, күрделi саясаттар айдынында дауылпаздай шарықтаған сэр Уинстон Черчилль бiрде: «Саясаттың да сертi болады. Оның бiрiншiсi – кешiкпеу. Ұлттық мүдде ұтатын жерде еш уақытта кешiкпеу керек. Шешiмдi де тез қабылдаған жөн... Екiншi сi – асықпау! Ұлттық мүддеге нұқсан келетiн жағдайда шешiм қабылдауға ешуақытта асықпау керек. Сағыздай созып, сөзбұйдаға салып, оны келесi буынның үлесiне қалдырып кету керек!», – деген екен. Япыр-ай, бiздiң жас вице-министр мен кəрi ағылшын премьер-министрiнiң пiкiрлерiнiң бiр жерде тоқайласып жатуын қарашы-ей!.. Қалай десек те, БСҰ-ға мүше болу таяу болашақтың еншiсiнде, ал диқандарымыздың еңбегi жанып, жыл бойғы бейнетi ақталсын деген жағдайда «Азықтүлiк корпорациясы» таяу уақытта қосымша 1 млн.тонна астық сатып алуы тиiс. Жəне Үкiметiмiз тағы да орынсыз тарыла бермей, iшкi нарықты шын мəнiнде қолдау үшiн бюджеттен қосымша 6,65-6,70 млрд.теңге бөлуге тиiстi шығар. Сонда ғана Қазақстан астығы əлемдiк ауқымда осыған дейiн жаулап алған позицияларын өзгелерге тастап кетпей, шетелдiк нарықта тұрақтап қала берерi сөзсiз.

	2005 ж.



	КӨП КЕШІККЕН КЕСІМДІ ПІКІР... НЕМЕСЕ ОРЫСША ДЕМОКРАТИЯҒА 500 МЛН. РУБЛЬ

	«Отты көсеген өшіреді, көршіні көсеген көшіреді» деген қағиданы ұстанған алпауыт елдің кейбір қасаң пікірлі азаматтары, ақпарат құралдары маңайдағы көрші мемлекеттердегі саяси тұрақтылық, ұлтаралық татулық, халықтар арасындағы сыйластықты көре алмай, қызғаныштан ішкен астары атау кереге айналып жүреді ылғи. «Финанс» журналының ұсынуы бойынша «таяу жылдарда Ресей бұрынғы КСРО-ны қайта тірілтуге бел шеше кіріспекші көрінеді, Қазақстанды өз құрамына қосып алу жөнінде жоспар бар» деген мəнзелдес суық сөз таралған еді. Ең сорақысы сол, соңғы кездері біздің ел тарапына айтылған осындай мəнсіз, орынсыз дүрбелең, абыржушылық туғызуды мақсат тұтқан арамза пікірлер, болжамдар көрші елдегі БАҚтарда жиі бой көрсете бастағандығы.

	Тəуелсіз қазақстандықтарды осынау тосын тұжырым тағы да қатты алаңдатқаны аян. Жұртшылық арасында түрлі алыпқашпа пікірлер белең алып, əлгі бір сорақы сөз сан-саққа жүгіртілді. Əсіресе, мемлекеттік билік институттары, ең əуелі, Сыртқы істер министрлігі тарапынан батыл да шешімді жауап берілуін талап етушілер қатары ұлғая түскені де рас. Тəуелсіздік – саяси ойындарда саудаға салынатын құндылықтар қатарына жатпайды. Мемлекетіміздің беріктігі мен баяндылығын əртүрлі ұшқары пікірлердің бодауына байлап беруге ешбір адамның, ұйымның қақысы жоқ! Амал қанша, Қазақстанның əртүрлі деңгейдегі билік органдары аузына су толтырып, ғасырдан да ұзаққа созылған талай аптадан астам уақыт бойы лəммим демей, үнсіз қалуды жөн деп тапса керек. Тек көп ұзатып барып ғана Қазақстан Республикасы Сыртқы істер министрі Қасымжомарт Тоқаев мырза Мəжіліс депутаттары алдындағы үкімет сағатында сөз сөйлеп, жоғарыда айтылған жағдайға байланысты Үкіметіміздің табанды көзқарасы мен ұстанымдарын мəлімдеді. Ол Ресей БАҚ-тарында тілге тиек етілген, екі мемлекетті біріктіріп, соның нəтижесінде əлдеқандай Одақтық мемлекет құрылуы турасындағы жоспар жөнінде сөздің еш негізі жоқ екенін баса айтып өтті. Бұл тұрғыдан Қ.Тоқаев мырза: «Ресеймен қосылу немесе онымен бірігу туралы ешқандай жоспар болған емес. Мұндай жалған лақап мемлекеттеріміз арасында түсінбестік, ел ішінде қоғамдық пікір өршітуге əдейі жасалған қадам», – деп ресми мəлімдеді. Дегенмен, бұндай батыл, кесімді жауапты қазақстандықтардың тым ұзақ күткені қынжылтады-ақ. Мұндай шетін мəселелерде Қазақстанның сыртқы саясатына тікелей жауапты министрліктің көп жағдайда бейқамдық, шектен тыс жайбасарлық танытуы көп ретте ел азаматтарының көңілін жасытып, намысын қамшылайтыны бекер емес. Бір өкініштісі, Қазақстан Сыртқы істер министрлігі осындай кезеңде ылғи да кешеуілдетіп əрекет жасайды жəне мұндай жағдайда жасалар мəлімдеулері көбіне-көп батылсыз, жалтақ боп келеді. Əрине, айналамыздағы елдердің көбінде саяси ахуал мейлінше шиеленісіп, дүрбелең болып жатқанда, халықаралық жағдай күн өткен сайын күрделене түсіп отырғанда жеті өлшеп, бір кесу керек те шығар. Оның үстіне, сыртқы саясатта көп векторлы бағыт ұстанатын еліміз шетін жағдай, арандатушылық əрекеттерге ұрынудан сақ болуға еріксіз мəжбүр. Бірақ, Ұлыбританияның кəрі көкжалы, күрделі саясаттар айдынында дауылпаздай шарықтаған сэр Уинстон Черчилль бірде: «Саясаттың да серті болады. Оның біріншісі кешікпеу. Ұлттық мүдде ұтатын жерде еш уақытта кешікпеу керек. Шешімді де тез қабылдаған жөн... Екіншісі – асықпау! Ұлттық мүддеге нұқсан келетін жағдайда шешім қабылдауға ешуақытта асықпау керек. Сағыздай созып, сөзбұйдаға салып, оны келесі буынның үлесіне қалдырып кету керек!», – деген екен. Яғни, жайбасарлықтың да жөні бар. Əйтпесе, кезінде Ресей Думасының вице-спикері В.Жириновский Қазақстанның тарихы, əсіресе, қазақ тіліне қатысты жөнсіз мəлімдемелер жасаған кезде, Сыртқы істер министрлігі оны елімізге енді қайтып қадам жасамайтын адам – «персона нон грата» деп жариялағаны Отанымыздың шынайы патриоттары мен нағыз ұлтжанды азаматтарының айызын қандырған еді. Еліміздің беделі биік, аса мəртебелі мемлекеттік институты – Сыртқы істер министрлігі қажетті тұста осындай айқын мəлімдемелер жасап, батыл қадамдарға барып отырса, Тəуелсіз Қазақстанның халықаралық беделі одан əрмен биіктеп, алуан түрлі елдер амалсыз санасатын мемлекеттердің бірі боларына күмəн жоқ. Осы тұрғыдан алсақ, Қазақстан мен Ресей арасындағы 7 мың 591 шақырымға созылған шекарамызды түпкілікті белгілеп, делимитациялау жəне демаркациялау жөніндегі екі мемлекет Президенттері Н.Ə.Назарбаев пен В.В.Путин қол қойған келісімді көршілес қос елдің Парламенттері таяуда бір мезгілде ратификациялауы, əсіресе, Қазақстан азаматарын өлшеусіз қуанышқа кенелткені сөзсіз. Бұл ұлы оқиғаның саяси, қоғамдық, əлеуметтік, экономикалық, теңдессіз тарихи маңызы жөнінде алда талай келелі əңгіме болар. Əрине, əрбір ұлы тарихи оқиға өз кезінде шынайы, əділ бағасын алып жатса құба-құп. Қазақстанның таяу жəне алыс болашағына шексіз əсерін тигізетін бұл мəміленің ежелден көршілес, тату-тəтті, досжар өмір сүріп келе жатқан елдерде толық қолдау табуы, еш кикілжің, талас-тартыссыз заңды түрде бекітілуі Ресей мен Қазақстан алдағы уақыттарда да стратегиялық əріптес болып қала беретініне күмəн туғызбайды. Жəне осы іс ҚР Сыртқы істер министрлігінің үлкен жеңісі деп бағалануы керек. Дегенмен, осы аптада РФ Мемлекеттік Думасы шет елдерде демократияны, жалпыадамзаттық құндылықтар: бостандық, сөз еркіндігі, ашық қоғам, азаматтық, құқықтық мемлекет құруды түбегейлі қолдауға көмектесетіндерін, шет елдік ұйымдарға көмектесуге 2006 жылы 500 млн.рубль бюджеттен бөлінетінін мəлімдеді. Мемдуманың вице-спикері Вячеслав Володиннің айтуынша, бұл қаржы ресейліктердің демократиялық құқықтары бұзылған елдерде жұмсалмақшы. Əсіресе, бұл шараның посткеңестік Тəуелсіз мемлекеттерге, ең əуелі Балтық теңізі жағалауындағы мемлекеттер – Эстония, Литва, Латвияға қарсы бағытталатыны айқындалып отыр. Осы уақытқа дейін өзге мемлекеттердің ішкі істеріне мұндай қол сұғу əрекеттері тек құпия қызметтердің, тіпті, елшіліктердің көмегімен астыртын атқарылатын. Жəне мұндай құпия əрекеттер мемлекеттер арасындағы байланыстарға ара-тұра өлшеусіз нұқсан келтіріп, еларалық кикілжіңдер тудыратыны, екі жақтың да елшілік қызметкерлері масқаралықпен қуылып жататыны ежелден қалыптасқан əдет. Ресей өз жерінде демократия үлгілері даусыз орныққандай енді өзгелерге шамшырақ болуды көздеп отыр жəне осы мақсатқа заңды түрде орасан зор қаржы бөлмекші. Өз елінде Шешенстан трагедиясына жол берген, ұлтаралық қарым-қатынастарды əбден шиеленістірген, адам өмірін қастерлей білмейтін ресейліктер демократияны табан асты құрметтей қалды деу үстірт көзқарас. Олар жобалап отырған іс-шаралардың түпкі мақсаты қитұрқылыққа толы: қой терісін жамылған қасқыр сияқты ел ішінде дүрбелең туғызу, айрандай ұйыған қоғамды іріту, түптің түбінде бейбіт елдерде дүрбелең тудыру. Мұндай зымыстан əрекеттер мұхиттың арғы бетіндегі алпауыт ел – АҚШ-та ежелден қалыптасқан үрдіс. Олардың Мемлекеттік департаменті «демократия» атын жамылған қитұрқылық əрекеттері арқылы талай елді ала тайдай бүлдіргені жасырып-жабар жайт емес. Олар мұндайда Үкіметтік емес ұйымдардың (НПО) көмегіне сүйенуді тиімді санайды. Жəне осы мақсатқа жылына миллиардтаған доллар бөлуде. Югославия, Ауғанстан, Ирак, Латын Америкасындағы бірқатар мемлекеттердегі төңкерістер осының нəтижесі. Еліміздегі Үкіметтік емес ұйымдардың жағымды істері аз емес шығар, бірақ олардың кейбірі мемлекетіміздің мүдделері шын сынға түскен шақта сырт айналуы, тіпті, қарсы əрекет жасаулары да мүмкін. Тіпті, таяудағы Франциядағы дүрбелеңге де кімдер ықпал жасағаны əлі күнге құпия. Мүлдем жұмбақ... Бірақ, əлдебір мемлекеттің құпия қызметі астыртын əрекет еткені айқын аңғарылады.

	Iргеміздегі Ресей осындай өрескел қадамға барып отырғанда Қазақстан жұртшылығының алаңдаушылығы да орынды. Өйткені бұл саясат бізді айналып өтпейді. Соңғы жылдары біздің елімізде де Үкіметтік емес ұйымдар (НПО) жаңбырдан соңғы саңырауқұлақтай өріп шыға келді. Кей деректерде – 3 мың делінсе, енді бір деректер бойынша 5 мыңға жуық көрінеді. Қалай айтсақ та, аз емес жəне түбі күмəнді олардың біразын кімдер қаржыландырып отырғаны жəне жұмбақ. РФ Мемдумасы қазір НПО-ларды бақылауға алу жөніндегі заң жобасын талқылауға даярлануда. Кейбіреулер мұны 2008 жылғы президент сайлауына алдын-ала дайындық десе, кейбіреулер өмір қажеттілігімен түсіндіріп əлек. Бұл елде жүздеген мың НПО-лар бар, келесі жылдарда олар қалай күн кешпекші. Бұл əлі жұмбақ. Əйтеуір, елдегі демократия аяусыз шектелері ықтимал. Бірақ, «бакс» бармақты жалау бар да, оны ақтау да керек болатыны күмəнсіз. Əлгі сансыз ұйымдар біздің елде де бүлдіргіштік əрекеттерін өрістетуі ықтимал жəне ондай өрескел шаралар «демократия» атын жамылары белгілі. Айтқан жерден аулақ, туған Қазақстан осындай қитұрқылардан шет болса деп тілеу керек.

	Бұл жағдайда еліміздің Сыртқы Iстер министрлігіне кезекті рет маңызды салмақ жүктелгелі отыр. Ол Ресей Федерациясының тосын əрекетіне батыл əрі күлбілтесіз баға беріп, қалыптасқан жаңа жағдайға орай қоғамды дайындап, ішкі жəне сыртқы саясаттағы қадамдарымызды белгілеуі тиіс. Күрделі уақыт кешігуді кешірмейді!

	2006 ж.





	МАМАЙДЫ ҚАЙТА ӨЛТІРУ НЕМЕСЕ «ЕУРАЗИЯ ЕРКЕКТЕРІ» ҚАНДАЙ БОЛАДЫ?

	Алаш арыстарының бойындағы етекке жабысқан шоңайна сияқты ежелден қыр соңынан қалмай қойған салғырттық пен енжарлық, «Бұл болмаса, күл болсын» дейтін керенаулық əрі бойкүйездік жаңа – ХХl ғасырда да буып тұр-ау. Бір кездері ұлы Абай қазақ халқын Батыстың өнер-білімінен үйренуге шақырып, «ұстарасыз аузыңа түсті-ау мұртың», – деп қынжылса, енді алаш балаларының қазіргі қоғамдық, əлеуметтік ахуалын көріп мүлдем түңілер ме еді?! Үйрен дегенде осылайша ес-түссіз тым батысшыл болып кеткеніне қамығар да. Ең əуелі бүгінгі қазақтардың «біз кімбіз, келешек ұрпақтар қандай жақсы салтдəстүр, қайталанбас қасиеттерімізді үлгі етеді?» деген соқталы сұрақ, өмірлік мəселелерге жауап іздемейтін самарқаулығынан түңілер. Тұяқ серіппейтін тым жуастығы, «көп айтса – көнді» күй кешетініне нəлет айтар. Үстірт қарағанға ұсақ-түйек болып көрінер, əйтсе де келе-келе таудан құлаған қар көшкіні сияқты бой бермейтін келеңсіз жайттар өмірде жетіп артылады. Осыдан жарты айдай уақыт бұрын Қазақстанда ғашықтар күні – Валентин əулиенің күні ресми емес түрде кең аталып өтілді. Көптеген БАҚ-тардағы лепірген, қуанышты сөздер мен салтанатқа толы хабарлар, түрлі жарияланымдар тасқыны осыны аңғартқан. Ол ол ма, Алматыдағы бірқатар қазақ мектептері, жоғары оқу орындары осы күнге сəйкестендіріп оқушылар дискотекалары мен жастар арасында түрлі шаралар ұйымдастырып жатты. Бұндай жағдайлар еліміздегі басқа қалаларда да орын алғаны күмəнсіз. Жарайды, ақыл-ес тоқтатпаған, санасы əлі толық қалыптаспаған жастар мен оқушыларға өкпе артып, кінə тағу орынсыз болар, бірақ ұстаздар қауымы мен мектеп басшылары осынау ойсыз қадамдары арқылы əлі толық қалыптаспаған жеткіншектердің санасын улап жатқанын аңғармағаны ма? Əлде, жоғары орындардан осындай шаралар ұйымдастыруға, кең атап өтуге құпия жарлықтар болды ма екен. Рим шіркеуі бір кездері əлгі алаяқ əулие Валентинді лағынаттап, шіркеуден аластағанын, ең бастысы: христиан дініндегі көптеген елдерде оның əулиелігіне күмəн келітірілетінін мұғалімдер білмеуі мүмкін емес қой. Тыйым салынбағанның бəрін тойлай беру, Батыстың қит еткеніне керемет жаңалық деп бас шұлғи беру бойымызға əбден сіңіп алған көркеуделік шығар. Олай болса... осы қыста ағылшынның əйгілі əншісі, сэр Элтон Джон күйеуге шықты. Еркек пен еркек! Əлгі Элтон Джон əйел болып күйеуге тиді. Тағы біраз шетелдік əншілер осылайша күйеуге тиіп алды. Қош, Қазақстанда да осындай жиренішті нəрселерге жол берілуі қажет пе?! Ол да түбі шығады бізден. Бəлкім, «Қуырдақтың көкесін түйе сойғанда көресің» дегендік болар, іле-шала Қазақстанда 23 ақпан күні – Ресейдің «Отанды қорғаушылар күні» де ресми емес түрде кең аталып өтілді. Iстің бəрі «Хабар» телеарнасының «Бинго» телелотореясынан басталған сияқтанды. 19 ақпан күні өткізілген кезекті ұтыс тиражында 23 ақпан «ең батыл еркектер», «отан қорғаушылар» күні ретінде ашық түрде насихатталып, бұл күнде қуанбаған еркектер қызтекелер қатарына жатқызыла жаздасын. «Бингоның» жүргізушісі Сергей Погосян жақ жаппай сайрап, тілдің майын тамызды-ай. Сабаздың сөздік қоры да ұшан-теңіз сияқты көрінген, тіпті, оның қасындағы қарындасымыз жылан арбаған көжектей қарсы келмей, əлгінің жетегінде желіп-ақ отырды. Орыс тілінің, салт-дəстүрінің шын білгірлері осылар боп көрінгені де рас. Олай дейін десең, Ресейдегі орыстардың, орыс тілінің білікті мамандарының ұлттық республикалардағы тележурналистер, əншілер, қоғам қайраткерлері, шенеуніктер, қысқасы, кім көрінген ұлы тілімізді əбден ластап, мүлдем іске алғысыз етіп бітті деп неліктен күңіренетініне таң қалуға тура келеді. Əлгі өкпеге қарағанда, Қазақстандағы орыс тілін білеміз дейтін біраз адамдар елді құр алдап жүр, не болмаса əлгіндей орыс ғалымдары мен мамандары қатты қателесуде. Екі тараптыкі де дұрыс болуы мүмкін емес. Ұлттық телеарнаның хабары қамшы болды ма, еліміздің бірқатар БАҚ-тары күмəнді думанды дуылдатып ала жөнелсін. Ең сорақысы сол, егер Ресей империясы бір кездері қазақ елін шын мəнінде отарлаушы мемлекет болса, басқа қылмыстарды былай қойғанда, 1931-33 жылдардағы нəубеттен 2.5-3 млн. қазақтардың аштан қырылғаны ақиқат екеніне ешкім дау келтірмесе, онда бұндай күндер Қазақстан үшін мереке-мейрам емес, қайта қызыл өкімет, коммунистік империяға қарғыс күні болуға тиіс-ті. Өйткені Ресей халықтары мен қоғамының айтарлықтай бөлігі бұл күнді сатқындық күні деп санадан сызып тастауға ұмтылады ғой. Өйткені тарихи шындық сондай қорытынды жасауларына мəжбүрлейді.

	Қазан төңкерісі күндерінде Петроград большевиктерін қолдау үшін Неваның арнасына атақты «Аврора» крейсерімен бірге «Забияка», «Самсон», «Амур», «Хопер», «Ястреб», «Верный» əскери кемелері енді. Оларды қолдау үшін теңізден «Заря Свободы» линкорының зор зеңбіректерінің ұңғылары үңірейіп тұрды. Осының бəрін ұйымдастырған атақты П.Дыбенко болатын. Ал сол П.Дыбенко 1918 жылы Брест-Литовскіде германдықтармен ауыр келіссөз жүргізіліп жатқан кезде, 23 ақпанда уақытша бейбітшілікті бұзып, мас матростар отрядын бастап Нарва түбінде немістерге шабуыл жасаған. Немістер мастардың отрядын тас-талқан етіп, П.Дыбенко өз басын əрең аман сақтап қалады. lзінше қызыл гвардияшылар Нарваны да, Псковты да тастап шығып, большевиктер басына қиынқыстау күн туған. Бірақ биліктен айрылғысы келмеген большевиктер Брест бітіміне қол қойған соң, немістер шабуылын тоқтатты. Мұндай масқара, сұмдық ауыр бітім еш елдің тарихында бұрын-соңды болмаған. Орыс тарихшыларының мұндай масқаралық бітім əйгілі моңғол-татар езгісі кезінде де болмаған деуінің де жаны бар. Ал коммунистер өздерінің опасыздық күнін қаһармандық күні ретінде атап, бүкіл халықтық мерекеге айналдырды. «Өлдің, Мамай, қор болдың» деген осы да. Қисынсыздық, көлгірсу, жалғандық жайлаған қоғамның соры сол шығар. Көлгірсу біздің қоғамымызды да іштей ірітіп-шірітіп бара жатқаны соңғы жылдары жиі аңғарылады. Қалың көпшіліктің іштей наразылығын тудырып жүрген «қазақстандық қоғам», «қазақстандық ұлт» деген жалған, жасанды ұғымдардың тереңдей, кең жайыла түскендігі соншалық, қисынсыздық, жалғандық символына айналды. Əнебір жылы

	«Секс-символ» жүлдесіне ие болған скрипкашы қыз – Лана, «Начнем с понедельника» газетінің журналисі Розалия Азимовамен сұхбатында: «Менталитет казахстанского мужчины несколько суровый, очень сдержанный, ему не хватает эмоций», – деп еліміздегі еркектердің екі аяғын бір етікке тығыпты. Одан əрі итальяндарды үлгі ретінде ұсынады, батыс халықтарының көбі жақтырмайтын жұрттың жігіттерін жер-көкке сыйғызбай мақтайды-ой. Мақұл, əлемді шарлап жүрген өнерпаз қыз «қазақстандық еркектердің» менталитетін жақсы білетініне шəк келтіру жөнсіздік шығар. Осындай сөз басқалардың аузынан да жиі естіліп қалады ғой. Ал осы «қазақстандық еркек» деген қандай пəлекет, қандай «жануар»?! Қазақ па, орыс па, ұйғыр ма, өзбек пе? Əлде бойында əр ұлттан титімдей-титімдей нышан бар болар. Ортақ белгілері қандай, жынысы ше? Элтон Джон сияқты болашақта байға тиетін байғұс па? Мұсылман ба, христиан ба? Бала күнінде мұсылмандық əдет-ғұрып, шариғатқа сай Мұхаммедтің (с.ғ.с.) үмбеті етілген бе, əлде мүлдем дінсіз шығар. Қысқасы, қарапайым адам түсінбей, миы шаршайтын белгісіздіктер «қазақстандық еркектердің» бойында əзірге көп-ақ. Есесіне, «Еуразия əйелдері» қалыптасып үлгерді. Бұған Астанада өткен əйелдердің l Еуразиялық саммиті куə. Жаңа, бұрын болмаған, Азиядан аулақтаған, еуропалық та емес – екі кеменің құйрығын ұстаған, Қазақстан өкілдерінің мəлімдеуінше, «деловые», «красивые» – ең бастысы, «ужасно умные» əйелзаты. Ендігі күрделі проблема –тез арада «еуразиялық еркектерді» өсіру, күтіп-баптау мəселесі. Қазақстандық ноу-хау осы болғалы тұр. Бірақ, біздер басқа ұлт пен ұлыстарға мейлінше жағымпазданып, «қазақстандық қыз-келіншектер», «еуразиялық еркектер» деп табиғатта жоқ нəрсені тауып жүргенде, Ресейде қаракөз қарындастарымызды қазақша сөйлегені үшін ғана пышақпен бауыздап өлтіруде.

	2007 ж.



	СОМ АЛТЫННАН СОҒЫЛҒАН БӨЛШЕКТЕР НЕМЕСЕ ҚТЖ-ДАҒЫ КЕЗЕКТI ҚИТҰРҚЫЛАР

	Нарықтық қатынас Қазақ темiр жолын айналып өтуi мүмкiн емес-тi, өйткенi ел экономикасындағы iшкi жалпы өнiмнiң (ІЖӨ) 6 пайыздан астамын жəне осындай көлемдегi салық түсiмдерiн қамтамасыз ететiн аса маңызды стратегиялық саланың нарықтық қайта құрулардан тыс қалуы көрген көз, естiр құлақтан ыңғайсыз деседi реформаторлар. Мамандардың айтуынша, Қазақстан темiр жолдарындағы қайта құрулар 2009 жылға дейiн жоспарланып отыр. Əгəрəки, алдағы күнге ылғи үмiтпен көз тастайтын оптимистердiң қиялы шындыққа айналса, мемлекетiмiз ОБСЕ-ге төрағалық етуге тиiстi жылда «Қазақстан темiржолы» ұлттық компаниясы да толықтай өзiнөзi ақтауға, тiптi, күреп пайда табуға тиiстi болмақшы. Өткен жылы Транспорт жəне коммуникация министрлiгi темiр жолға қарасты 15 кəсiпорынды 6.5 млрд. теңгеге сатып, бұдан былай болат жолды жеке меншiк кəсiпорындар қамтамасыз етедi деп алақайлады. Бұған экономикалық, заңдық алғы шарттар əбден пiскен екен. Дұрыс, «Жөн сөзге мал да маңырайды» дегенмен, əзiрге ұлттық компанияда толық тындырылғаны – ат құйрығын кескен сынды əлеуметтiк саланы бiржолата шорт бөлiп тастау ғана. Салалық емес активтер қысқа уақыттың iшiнде айналымнан шығарылып, сансыз мектеп, аурухана, кiтапханалар, тұтас ауыл-селолар тағдырдың тəлкегiне қалдырылды. Көптеген деполар мен жөндеу-өндiрiстiк құрылымдар туа сала анасы маңдайынан бiр теуiп, далаға тастап кететiн қоян көжектерiнiң бейшара күйiн кешуде. Өз тағдырларын темiр жолмен ылғи байланыстырып келген жүздеген мың адамдар өзектен итерiлiп, осынау адамшылықтан тыс шаралар мен əрекеттерге жол бергендердiң түрлi уəждерiнен əбден жалықты. Мұң-шерлерiн, орынды пiкiрлерiн ұғатындарды таппай бiржола түңiлген жайы да бар. Əрине, қуырған жұмыртқаның шыжылдаған табамен арақатынасын да пiкiр талас деуге болатын шығар, бiрақ қысқа уақыт iшiнде тiзеге баса күштеп жүргiзiлген, негiзгi жəне қосалқы қызметтердi бөлу шаралары əзiрге толық экономикалық тиiмдiлiгiн дəлелдей қойған жоқ. Рас, ҚТЖ тасымал тарифы құнын мезгiл-мезгiл қымбаттатудан басымырақ пайда тауып, жоспарланған басқа iс-шараларды жүзеге асыруды қойыпты. Баяғыдан берi Ресей мен Украинадан 28 мың түрлi қажеттi құралдар мен жабдықтар алып келсе, қазiр де құралжабдықтарды өз елiмiзде өндiру айтарлықтай жолға қойылған жоқ, яғни, бүгiн де баяғысынша бөтен елдерден алақан жайып, өкiртiп сатып алып отыр. Былтыр Қазақстан темiр жолының 100 жылдығы дүркiреген той болып атап өтiлдi, жүздеген темiр жол озаттарының мемлекеттiк наградалармен марапатталғанын былай қоялықшы, ел экономикасына, оның өркендеуiне өлшеусiз үлес қосқан жандардың еңбегi еленiп, шын бағасын алуы құптарлық iс екенiне күмəн жоқ. ҚТЖ-ның былтырғы жылғы елеулi табысы – өздерi қолдайтын «Қайрат» футбол клубының ел чемпионы болуы ғана сияқты, оның өзi ТМД жəне Балтық жағалауы елдерi чемпиондарының Мəскеуде өткен жарысында жер үстiмен барып, жер астымен қайтты. Жүздеген мың жанкүйерлерi шарасыздықтан жанарымен жер шұқыды-ай. Əсiлi, əңгiме елiмiзде қай команданың чемпион болуында емес-тi, «Қайрат» болмаса «Ертiс», аузымен құс тiстеген «Тобыл», тiптi «Тараз» жеңiмпаз атанар едi де, тек... миллиондаған футбол жанкүйерлерiнiң кеудесiне ұры сезiк қылаң бердi, өздерiн кiнəсiзден кiнəсiз аса лас нəрсеге былғанып, қапа болғандай ыңғайсыз күй кештi. Команда жеңiсiн ұлттық мереке деңгейiнде атап өткiсi келген жанкүйерлер көңiлiне күдiк ендi амалсыз. Өйткенi «Қазақстан темiржолы» ұлттық компаниясына байланысты кезектi дау жиi-жиi лаулап барады соңғы жылдары. Ертерек те бiр аңғал қазақ: «Өздерiң айналдырған екi үйсiң, бiрбiрiңнен ұрлығыңды жасырасың», – деп таңданған екен, бəрi соның керi баяғы. Жылдық айналымы 1.3-1.5 млрд. доллар болатын ұлттық компания 2002 жылда халықаралық транзит тасымалының өзiнен ғана 180 млн. доллар таза пайда тапқаны мəлiм. Өткен жылы астанада V Халықаралық «ТрансЕвразия – 2004» конференциясы өтiп, 40 елдiң Көлiк министрлiктерi, сондай-ақ, 15 халықаралық ұйымдар мен қаржы институттары өзара түсiнiстiк Меморандумына қол қойған. Халықаралық сарапшылар Қазақстан таяу жылдарда транзиттiк тасымалдан 2 млрд. доллар пайда табатынын мəлiмдедi. Несi бар, əлеуметтiк сала мен қосалқы өндiрiстi сыртқа лақтырып тастап, оларды онсыз да iлдебайлап күн көрген жергiлiктi бюджеттiң мойнына iлiп қойған алпауыт тек таза пайданы ғана ойлайды да. Дегенмен, қомақты қаржы, қиналмай тапқан ақша жүрген жерде қиқу қоса жүретiнi мəлiм. Осындай жағдай соңғы жылдары темiр жолда ет үйренген терiс үрдiске айналды. 2006 жылға дейiн мыңдаған ескi-құсқы вагондарды, 200 тепловоз секциясын толық жөндеуге уəде еткен ұлттық компания нақты iспен айналысудан гөрi қаржылық бейберекеттiктi оңай деп шешкен сияқты. Байқоңыр кешенiн жалға алған Ресей Қазақстанға төлеуге тиiстi 65 млн. доллар көлемiндегi қаржының қалай жұмсалғанына Елбасы Н.Назарбаев былтыр баса көңiл аударды. Отандық БАҚ-тардың мəлiмдеуiнше, Қазақстан Президентi РФ Санақ палатасының төрағасы Сергей Степашинге қитұрқысы көп осы iстi анықтау туралы жеке өтiнiш жасаған көрiнедi. Оның да атаулы себептерi бар, əрбiр шендi шенеунiктiң тасасынан қомағай коррупционердiң құлағы қылтиятын сияқты боп көрiнетiн бiздiң елiмiзде сабынан қарауыл қарамасаң – саптаяқтағы майлы ас қас-қағымда-ақ жұқанасы қалмайтыны атқан таңдай аян, батқан күндей белгiлi. 2002 жылы «Қазақстан темiржолы» мемлекеттiк кəсiпорнын тексерген Бас прокуратура мұнда 70 млн. доллар қаржының шетелдiк фирмалардың есебiне құпия аударылғанын ресми мəлiмдеген болатын. Мемлекеттiк органдар қызметiндегi заңдылықтар сақталуын қадағалау департаментiнiң басшысы Андрей Кравченко мен бас прокуратураның тағы бiр шендi өкiлi Серiкбай Ерiмбетов мырза темiр жол компаниясына қатысты 43 қылмысты iс қозғалып, 19 адам iздестiрiлуде екендiгiн айтқан. «Түркiстан» газетi де елiмiздiң экономикасындағы орны өлшеусiз, 2004 жылдың алғашқы жарты жылдығында ғана 101 млрд. теңге көлемiнде табыс тапқан ұлттық компаниядағы қалыптасқан ахуалды əрқашан назардан тыс қалдырып көрген емес. (Қараңыз: «Түркiстан» газетi. «Темiр жол жұртты қашан қуантады?», «Жолды ойлаған кiсiнiң жылағысы келедi», «Темiр жолда тағы думан немесе байғұс бəсекелестiк», т.б. ) Сонымен, əлгi iстер бойынша бұрынғы министр, темiр жолдың бiрқатар жоғары шендi төрелерi заңды жазаларын алды, бiразы жазасын өтеп шығып, қайтадан мəртебелi биiк орынтаққа қайта қонжиды. Джордж Вашингтон 1779 жылы бiр хатында: «... Əрбiр штат айрықша нұқсан келтiргендердi «Таурат» кергiсiнен бес есе биiк дар ағаштарына асса ғой деп Жаратқанға жалбарынамын. Менiң ойымша, Отанының опат болуынан дəулет құраған адамдарға қандай жаза болса да аз», – деп күйзелiп жазған едi. Əй, бiрақ бiзге ондай болмақ қайдан-ды?!Əйтпесе, коррупция мемлекет заңдарын сыйламауға алып келетiн əбiлет, экономикалық, тiптi саяси проблема ғана емес, ол қай тұрғыдан алғанда да адамгершiлiкке аса жат екенi бесенеден белгiлi. Ол мемлекет баяндылығына, ұлттық қауiпсiздiкке қатер төндiрiп қана қоймайды, адамдардың бойындағы ардақты қасиеттер – əдiлдiкке сену, шындықты мойындау, адамгершiлiк жəне iзгiлiк сынды асылдарға күмəнмен қарауға ерiксiз мəжбүрлейдi. Ең қорқыныштысы – осы! Сонымен, «Қазақстан темiржолы» ұлттық компаниясының қызметi кезектi рет күдiк тудырып отырғанының себебi неде? РФ Санақ палатасының төрағасы Сергей Степашин «Байқоңыр» ғарыш айлағын жалдаудың төлем ақшалары қалай жұмсалғанын жан салып-ақ iздеген сыңайлы. Нəтижесiнде, Ресей мемлекеттiк Думасының төрағасы Борис Грызловтың атына атақты хатын жолдады!

	Бiздiң елге, əсiресе, темiр жол компаниясының қызметiне тiкелей қатысты бұл хат – Қазақстан БАҚ-тарының мəлiмдеуiнше, үстiмiздегi жылдың 20 қаңтары күнi жолданса керек. Мұнда РФ Санақ палатасы «2001 жылдың 28 қыркүйегiндегi Келiсiм негiзiнде «Байқоңыр» ғарыш айлағын жалдау төлемiне қатысты Ресей Федерациясының қарызын өтеуге байланысты қаржы-шаруашылық операцияларын тексеру» жайттары сөз болып, айтылар əңгiме 16 бетке созылған. 18 нысан, оның iшiнде, Ресей Қаржы министрлiгi, «Внешэкономбанк», бес аймақтың салық органдары, «Омск–Банк», Қазақстанға темiр жол техникаларын экспорттайтын кəсiпорындардың қызметi електен өткiзiлiп, тексерiлген көрiнедi. Тексеру қорытындысы бойынша, 2003 жылдың қыркүйек айынан кейiнгi алты айда Қазақстан тарапынан 65 млн. долларға Ресейден небары 176 ғана техника алғаны анықталды. Сол техникалардың əрбiр бөлшегi сом алтыннан соғылса да мұншалықты қымбатқа түсе қоймас-ау. Есесiне, РФ Санақ палатасының мəлiмдеуiне қарағанда, Қазақстан Республикасына сатылған темiр жол техникалары орта есеппен 2.8 есе қымбаттаған, ал делдал ұйымдар əрбiр тетiктi 1.9 есе қымбаттатқан. Сөйте тұра, тiкелей дайындаушы кəсiпорындар аты шулы 65 млн. доллардың 35 пайызын ғана, яки, 22 млн. доллар ғана тiкелей алған көрiнедi. Бiр ғажабы, «Қазақстан темiржолы» жабық акционерлiк қоғамының президентi Ерлан Атамқұлов мырза «Время» газетiне берген сұхбатында (24.02.2005ж): «Егер 2003 жылдың соңына дейiн аталмыш қарыз қайтарылмаған күнде ол мүлдем өтелмейтiн едi», – деп хат iзiн басқа шиырға салады. Неге? Қалайша? Тiптi, Қазақстан БАҚтары жиi айтып жүрген кипрлiк Сакура Энтерпрайзез (Оверсис) Лимитед фирмасының қитұрқыларын ұғынуға қарапайым қазақстандықтардың əлi өресi жетпей ме?! Кiм бiлiптi... Əйтеуiр жатқан жұмбақ. «Қазақстан темiр жолы» компаниясының айыптала беретiн жыры таяу жылдарда аяқтала да қоймайтын сияқты. Өйткенi бұл құдiреттi компанияның қойнауындағы жасырын сырлар атақты Лох-Несс құбыжығынан да құпия. Одан да өткен қорқынышты... Ал қоғамымызды құпия коррупция жегi құрттай үңгiп бара жатқаны қазiр ешкiмге таңсық емес. Елiмiзде вагондардың тапшылығы, ескiрген локомотивтер, темiржол тартымдарының жетiспеушiлiгi жайындағы мəселе саябыр табар емес. КСРО-дан қалған 105 мыңға жуық жүк вагондары, мыңдаған локомотивтердiң 70 пайызы əбден тозып, пайдалануға қауiптiлiгi жөнiндегi əңгiме айтыла-айтыла жауыр болды. Ұлттық компания тарапынан селт ету байқалмайды. Өткен күзде «ҚТЖ-ның» тендерiн американдық «GE Rail» компаниясының жеңiп алуы да талайлардың көңiлiне күдiк ұялатқан. Əрине, АҚШ темiр жолдарын қуатты тепловоздармен қамтамасыз етiп отырған аталмыш компания атына кiр жағудан аулақпыз, бiрақ бұл тепловоздар тағы да қымбатқа түседi-ау деп алаңдайды жұртшылық. Ол ол ма, мамыр айының соңына таман Астанада кезектi бiр конференция болып өттi де, осы жиында табиғи монополияларды реттеу жөнiндегi Агенттiк төрағасының бiрiнiшi орынбасары Нұрлан Алдабергенов мырза «ҚТЖ» компаниясын, осы уақытқа шейiн салалық емес қызмет түрлерiмен айналысқаны үшiн айыптады. Оның айтуынша, алпауыт компания емдеу, курорттық орталықтарын ашқан, бөтен мекемелердiң қызметкерлерiн қайта дайындау, кəсiби шеберлiгiн ұштаумен де шұғылданған, тiптi, кiр жуатын, көбейту цехтарын да ашқан. Сiрə, пұлсыз елге бұлдануды биiк деңгейге көтерудi мақсат тұтса керек бұл компания. Таяуда Үкiмет басшысы Даниал Ахметов мырза Көлiк жəне коммуникация министрлiгiнiң алқа отырысына қатысып, көлiк инфрақұрылымының ел экономикасындағы рөлiн кезектi рет сарапқа салып, електен өткiздi. Елiмiздегi iшкi жалпы өнiмнiң өсуi 11 пайызды құрап отырғанымен, көлiк тасымалы мейлiнше кенжелеп қалғаны кезектi рет айқындалды. Қазақстан экономикасы үшiн аса маңызды бола тұра, етектен тартып келе жатқан бұл саладағы iлгерiлеу небары 9-ақ пайызға жетiп отыр. Сөйткенмен, «Құдаңнан түйе сұра, ұялғаннан бие бередi» деген қазақы қисынға жүгiнген «ҚТЖ» басшылығы Премьер-министрден бiрқатар жолаушылар вагондарын сатып алуға қаражат бөлуiн өтiндi. Оның үстiне, ұлттық компания басшысы Ерлан Атамқұлов мырза темiржол тарифтерiн көтерудiң қажеттiлiгiн тағы да жан сала дəлелдеп бағуға тырысты. Оның айтуынша, елiмiздегi басқа өнiмдердiң үздiксiз өсуiне қарамастан, темiржол тарифтерiнiң мөлшерi соңғы үш жылда бiр-ақ рет қаралған көрiнедi. Бұл осыдан бұрын да үнемi айтылып келген, жауыр болған сылтау.

	«Қазақстан темiржолы» ұлттық компаниясының» басшылығы буынсыз жерге пышақ ұрудан жалығар емес, түптiң түбiнде дегендерiне жетiп, темiр жол тасымалының (жүк, жолаушылар) бағасын еселеп қымбаттарына əлден-ақ сенiмдi. Бүгiнертең қымбаттай қоймас, бiрақ елiмiздегi Президент сайлауынан кейiн-ақ iле-шала алпауыт компанияның айтқаны орындалуы ықтимал, нəтижесiнде темiржолмен сапар шеккен жолаушылар қызметтiң сапасыздығына ғана емес, жол ақының қымбаттауынан жаппай қан қақсауы сөзсiз.

	2005 ж.



	КӨШЕ АТАУЛАРЫНДАҒЫ БЕЙБЕРЕКЕТТIК

	Ағылшынның бұрынырақ өткен бiр қайраткерi: «Ұлы Британияның мəңгiлiк жауы да жоқ, мəңгiлiк досы да жоқ, мəңгiлiк мүддесi ғана бар», – дегенiн үлгi тұтып, саяси қайраткерлер, саясаттанушылар, тiптi, қарапайым журналистер де жиi қайталайтыны рас. Жаңылыспасақ, осы сөздi Уинстон Черчилль айтқан ғой деймiн. Қателессек, онда «Жаңылмайтын жақ, сүрiнбейтiн тұяқ жоқ».

	Жұрттың əлгi дуалы ауыздың пiкiрiн жиi қайталауға құмарлығы ол сөздердiң құлаққа тұрпайы естiлер цинизмге толы болуынан емес, тiршiлiктiң қатыгез шындығына мейлiнше сай екендiгiнен. Қазiр жер ғаламшарында үдерiске айналған жаһандану процесi тұсында əрбiр ұлт өзiне жау да, дос та iздемейдi, өзiне тиесiлi орын, тiптi артық мөлшерде үлес алып қалуға мейлiнше ұмтылады жəне ұлттық мүдделерден туындайтын ерекше мақсаттар халықтардың арасын жақындатпай қойды деп қынжылатын ұшқалақ космополиттердiң өкпе-назы орынсыз-ақ.

	Адамзат тарихын байыптай келгенде əмiсе осылай болғаны аян жəне таяу ғасырларда осылай жалғаса беретiнi де талассыз. Осыдан барып əрбiр ұлт пен халық өзiнiң мүддесiне, дүниетанымы, өмiр сүру салттарына сай келетiн құндылықтар мен игiлiктердi алғы орынға шығарып, алғаусыз көңiлмен ардақтайды əрi əрқашан, ақырзаманға шейiн ұлықтауға даяр.Ең бастысы, адамзат қоғамының қай кезеңiнде де əрбiр халықтың өзiне тəн мақтанышы болуының еш қисынсыздығы жоқ. Мəселен, АҚШ-тың астанасы – Вашингтон қаласы. Ал осы елдегi пошта қызметкерлерiнiң шексiз өкiнiшiне қарай, Құрама Штаттарда тағы да 120 «Вашингтон» – шағын қалалар мен мекендер бар. Елдiң алыс солтүстiк-батыс түкпiрiнде Вашингтон штаты орналасқан. Жетi асқар тау, сегiз арынды өзен, он айдын шалқар терең көл, отыз үш округ жəне тоғыз бiрдей колледж осылай аталады. Сұсты Вашингтонның бейнесi пошта маркалары мен доллар банкноттары, бедерi күмiс сөлкебайлардың бетiнде көзге жылыұшырап, қызуы ұстаған алақанды күйдiре жаздайды-ай. Миллиондаған офистерде оның портреттерi iлiнiп, ескерткiштерi қойылған. Оңтүстiк Дакота штатындағы жалама қия жартаста ғасырлар мен мыңжылдықтарға қашалған «АҚШ-тың негiзiн қалаушы – əкейлердiң» бейнелерi арасында Вашингтонның басы бiрiншi болып тұр – иегiнен тас төбесiне дейiн тура жиырма метр! Оған қатысты құжаттар мен қайтыс болғаннан кейiн ол туралы жазылған мыңдаған томдықтар мен тонналаған зерттеу еңбектерiнен АҚШ кiтапханаларындағы сөрелер қайысады. Мұның бəрi осыдан 20-30 жыл бұрынғы жағдай едi, ал одан бергi уақытта АҚШ-тың алғашқы президентi, жеңiмпаз Джордж Вашингтонды ұлықтау өрши түстi. Əсiресе, елде жадағай патриотизмнiң оты өршiген кейiнгi жылдары, АҚШ Ауғанстан мен Иракта соғыс ашқан соң тiптi құтырына бастаған американдық ұлтшылдық тұсында Вашингтонға табыну одан əрi ұлғая түспесе бiр мысқал азайған жоқ. Қайталап айтамыз, бұл ұлықтау əйгiлi Джордж Вашингтон қайтыс болған соң ондаған жылдардан кейiн қалыптасқан ахуал. Көптеген тоталитарлық елдерде диктаторлар мен қатал басшылар өздерi билiк басында тұрғанда осындай ұлылыққа ұмтылып, алтынмен апталған алып ескерткiштерiн тұрғызып жанталасады. Денесi қара жердiң қойнына берiлер-берiлместен-ақ əлгi ескерткiштер дауыл соққандай тас-талқан етiлiп, кiтаптары өртелетiнi де өмiр шындығы. Халық кiмдi қалай құрметтейтiнiн өзi таңдайды! Осы орайда өзiмiз телеарналардан жыл сайын жаңа жылда жалықпай көретiн «Тағдыр тəлкегi немесе жеңiл буыңызбен» фильмiндегi комедиялық оқиға кеңестiк дəуiрде барлық қалалар мен елдi мекендерде аттары ұқсас көшелер, бiр-бiрiнен аумайтын үйлер, бiртектес пəтерлер болуынан басталатынын да айта кету керек. Расында Кеңестер одағында көше атауларының өзi үгiт-насихат, мемлекеттiк идеология, аса маңызды тəрбие құралына айналдырылғанын жəне бұған зор мəн берiлгенiн ұмытпауымыз керек. Мəселен, Мəскеуде ең басты көше – Ленин даңғылы болса, қызыл коммунистердiң қатал уысындағы орасан байтақ империяның кез келген қаласындағы басты көше де осылай аталатын. Ленин алаңы да осылай. Екiншi маңызды көше – Калинин атында болса, бұл Алматыда да айнытпай қайталанады. Коммунистiк даңғылы Итжеккендегi елдi мекендер мен алыстағы өзбек қышлақтарында да ең үлгiлi көшелердiң рөлiн атқаратын. Бұның бəрiн коммунистер халықтарды ортақ мүддеге жұмылдыру, iштей өзара бiртектендiру, мемлекеттiк идеологияны мызғымастай қалыптастыруға қол жеткiзудiң құралы ретiнде пайдаланып келгенi даусыз. Ұлы Отан соғысы жылдарында ғана Сталиннiң шарасыздықтан «Əр халық өзiнiң ұлттық батырларын насихаттау арқылы жауынгерлiк рухын көтерсiн», деген нұсқау бергенi мəлiм. Тiптi, осының өзi ортақ мемлекеттiк мүддеге сай қызмет атқаруға тиiс болатын. Өркениеттi елдерде көшеге ат қоюда көшелiлiк танытып, ең əуелi ұлттық, мемлекеттiк мүдделер мен талаптар бiрiншi орынға қойылады.

	Өкiнiшке қарай, Қазақстанда бүгiнгi күнде бұл мəселеде қалыптасып отырған ауыр жағдай бейберекеттiкке ұласуда.

	«Алматы ақшамы» газетiнiң жазуынша, Алматыда орыстың 86 зиялысының, яки 33 жазушы, 22 суретшi, 16 ақын, 15 сазгерiнiң атында көше бар көрiнедi. («Алматы ақшамы» газетi, №5, 13 қаңтар, 2007 ж.). Осылардың көбiнiң Қазақстанға түк қатысы жоқ. Ол ол ма, Александр Невскийден бастап (жарайды,оны ежелгi қыпшақтың жиенi деп қоюға болар), Пугачев бастаған орыс-қазақтар мен бұратана халықтардың көтерiлiсiн (iшiнде қазақтар да көп), сондай-ақ Австро-Венгрия империясына қарсы азаттық аңсаған итальяндардың да көтерiлiсiн аямай қанға бөктiрiп басқан Суворов, басқа да көптеген орыс қолбасшыларының, тiптi,қандықол қарақшы, атаман Ермактың атындағы көшелер де сақталып қалған. Осындай сiрескен мұздың Тəуелсiздiгiмiздiң 15 жылдығында да мызғымай тұруына қарағанда отар ел, бодандықта болған халық екенiмiздi ұмытқысы келмейтіндер, ең қауiптiсi, жұртқа, өскелең жастарға ұмыттырғысы келмейтiндер əлi де iшiмiзде көп сияқты. Көшелерге, елдi мекендерге ат қоюдың анархияға ұласқаны соншалық, таяуда Алматы облысының Еңбекшiқазақ ауданындағы «Шелек» ауылында болған ұлтаралық төбелестен соң елiмiзде қалыптасқан аса қауiптi тенденциялардың бетi ашылды. Əлгi ауылдағы көшелердiң көбi ешкiм аты-жөнiн естiп бiлмеген, тiптi, қиырдағы Қытайда өмiр сүрген ұйғырлардың атынан қойылған көрiнедi. Жəне бiр үрейлендiретiнi, осындағы ұйғыр мектептерiнде мемлекеттiк тiл – қазақ тiлi аптасына екi-ақ сағат өткiзiлiп келген екен. Ал Оңтүстiк Қазақстан облысындағы өзбек ауылдарында, сонымен қатар, Тараздың iргесiндегi дұнғандар ауылында жағдайдың осылай қалыптаспай отырғанына ешкiм кепiлдiк бере алмайды. Солтүстiк облыстардағы ахуал бұдан да күрделi. Бiздiң елiмiзде осы маңызды iстiң бетiмен жiберiлгенi соншалық, Алматы облысы, Жамбыл ауданындағы Қарғалы аулындағы 1999 жылы Қазақстанның халық əртiсi Əсет Бейсеуовтiң есiмiмен аталған көшенi 2003 жылы əкiмшiлiк тiрi жүрген адамның атымен қайта атауға ұйғарым шығарыпты. БАҚ-тардың, республикаға танымал ақын-жазушылар, əншiлердiң араласуымен арада үш жылдан кейiн əдiлдiк қайта жеңдi. Мұндай жағдай басқа облыстарда да жиi байқалатынына дау жоқ. Бiр таңқаларлығы, өлiлердiң еншiсiне таласқан тiрiлер көзiм жұмылса атаусыз қалармын деп қорқатын сияқты: «Өлгеннiң сазайын көмген берсiн», – деген қазақы тұжырымды мойындағылары жоқ сияқты. Ең бастысы, əкiмшiлiктегiлер мен лауазымды адамдар бұл iсте белден басуға əбден бой үйретiп алған. Тiптi, тiрi адамға көше атын беру ырымға жаман екенiн бiлмейтiн де сияқты.

	Мұның бəрi жер-жердегi ономастикалық комиссиялардың оралымсыздығы кесiрiнен орын алған келеңсiздiктер. Осының бəрi Қазақстанда ұлттық мүддеге жеңiл-желпi көзқарастың қалыптасқандығы, мемлекеттiк идеологияның белсендi түрде жүргiзiлмейтiндiгiнiң белгiсi. Мұның бəрi ауылдар мен аудандарда, сондай-ақ, облыс орталықтарында да көше аттарын сараптамай, еш тəртiп, ережесiз қоюға əкелiп соғуда. Бұрын отаршыл Ресей империясының сойылын соққан болыс-билерге де, коммунистердiң құйыршығына айналған комсомол жетекшiлерi мен партия функционерлерiнiң аттарына да қойылған көшелер мен алаңдарға сан жетпейдi. Коммунистердiң құрбандарының атына да, қандықол коммунистердiң атымен де қатар көшелер атала бередi. Осының өзi қиынсыздық екенi толғандырмайды. Қалыптасқан жағдай Қазақстанның тəуелсiздiгiн, ата-бабаларымыз аңсаған азаттық идеясын баянды ете түседi дей алмасақ керек. Əкiмқаралардың көшелерге өз аталарының есiмiн беруге құмарлығы, адамдардың наразылығын ғана емес, түрлi анекдоттар туғызуға да себеп болып жүр. Қала даңғылдары мен ауыл көшелерiне қазақ халқы алдындағы еңбегi уақыттың екшеуiнен өтiп, тарихи дəлелденген тұлғалардың ғана есiмi берiлуi керек. Жəне бұл iсте барлық жерде бiрiздiлiк болуынан бас тартпаған жөн. Мəселен, бас көше – Абылай хан аталса, ендiгi бiр бас көше Абай атанғаны абзал. Əл Фараби, əз Жəнiбек, тағысын тағы. Бiрақ, барлық жерде, ауыл, аудан, қалаларда ортақ ереже, тəртiпке бағындырылғаны жөн. Сонда ғана унитарлық мемлекет, бiртұтас халық, тəуелсiз ел екендiгiмiз өзiнiң нақты көрiнiсiне ие болады.

	2007 ж.



	ЕҚЫҰ-НЫҢ ТӨРАҒАЛЫҒЫ ҚАЗАҚСТАНДЫ ӨРКЕНДЕТЕ МЕ?

	Соңғы бiрнеше жыл бойына елiмiзде 2009 жылы Қазақстанның ЕҚЫҰ-на (ОБСЕ) төрағалық мiндетiн атқару мүмкiндiгi туралы пiкiрталастың тоқтаусыз өршiп, үздiксiз жүргенi соншалық, мемлекетiмiзде осыдан басқа түйткiлдердiң бəрi түбегейлi шешiлген сияқты əсер қалыптасып бара жатыр. Əрине, алғашқы əсер алдамшы. Дегенмен, күн санап ұлттық, мемлекеттiк идеяға бiржола айнала бастаған осынау мiндеттiң тасасында не жатыр, егер елiмiз алыс 2009 жылы аталмыш мəртебеге ие бола қалған күнде бұл мəртебе қазақ жұртына қандай жақсылық əкелмекшi? Тiптi, осы төрағалыққа ұмтылуымыздың өзi бiзге тиiмдi ме, жоқ па? Қысқасы, мұндай сұрақтарды үстiн-үстiне туындата беруге болады. Əлi күнге жоғарыдағы пiкiрталас биiк мiнберлерде, салтанатты жиындарда, БАҚ-тарда үздiксiз жүргiзiлгенiне қарамастан, бiржақты жауап берiлмей келгендiгi таңданарлық. Ал əзiрге... тойда асаба болуға, жиында төраға болуға құштар мiнез-құлқына сай қазақтар «Қашпаған сиырдың уызынан дəметiп», ЕҚЫҰ-ның төрағалығын атқарар салтанатты сəттi тосумен күн өткiзуде. Тiптi, осы мақсат үддесiнде бiрқатар стратегиялық, ұлттық мүдделерiмiз құрбандыққа шалына ма деген қауiп те жоқ емес. Бiр ғажабы, қашқанның да, қуғанның да алдында жүгiретiн жеңiлтектеу мiнезiмiзден аздап хабардар ма, Еуропа елдерiнiң ресми өкiлдерi əлден-ақ осы төрағалық мiндеттi бiзбен арадағы сауда нысанына айналдыра бастағаны аңғарылады. Осы орайда атақты Уинстон Черчилльдiң өз елi үшiн достар да, жақтастар да жоқ, тек Ұлыбританияның мүдделерi ғана бар екенiн мəлiмдеген атақты сөзi ойға оралады. Тiптi, 1762 жылы Сiбiр шебiндегi əскер бастығы генерал-майор Веймаридiң қырғыздардың «пайдасыз əуестенушiлiгi мен əдет-ғұрыптарын» жою жəне оларды үнемi Ресейге адал берiлгендiк рухында ұстау үшiн оларды «нəуетектендiрiп», жақсы жəне тыныш өмiр сүруге үйрету, оларға бiлдiрмей малдары мен жылқыларының азайтуға тырысу керек, өйткенi, қырғыздардың ең басты қанағатшылдығы мен байлығы – малының саны неғұрлым аз болса, олардың қауiптiлiгi мен мазасыздығы да соғұрлым азая түспек деген ұсынысы да еске түседi. Қысқасы, қазiр Батыс Еуропаның бiрқатар саяси қайраткерлерi мен Еуропа Кеңесiнiң сыртқы саясаты мен ұстанымдарын түзетiн тұлғалар 2009 жылғы төрағалықты уақытша (бiр жылға созылатын) қызметтi неғұрлым қымбатқа саудалап қалмақшы. Əрине, осыдан төрт-бес жыл бұрын аталмыш қызметтi атқару Қазақстан имиджiн қалыптастыру, халықаралық оң беделiн одан əрi жақсарту мақсатында айтарлықтай əсерiн тигiзген болар едi, ал дəл қазiргi уақта – батыс пен шығыстың арасындағы шиеленiстер күн асқан сайын асқына түскен, Хантингтон айтатын «өркениеттер соғысы» ушыға түскен жағдайда осынау биiк мəртебенiң абырой əпере қоюы да неғайбыл. Соған қарамастан, бiздiң елiмiздегi бiрқатар саяси қайраткерлер мен биiк мəртебелi шенеунiктердiң айтарлықтай тобы бұл идеяның жетегiнен шыға алар емес. Қоғам үшiн ең ақырында кейiпкерлер байбақуатты күн кешiп, ұзақ өмiр сүретiн əдемi ертегi ойлап тапқандай, осы 2009 жыл туралы аңыздың шырмауынан құтылатын түрi жоқ. Тiптi, осы айтулы 2009 жылдан соң өмiр болмайтындай, даму бiржола тоқтап қалатындай даурығысады кеп. Дұрыс, Еуропа Кеңесiнiң кəнiгi саясаткерлерi арзанды пұлдап, қымбатқа өткiзуге ұмтылады. Сол арқылы еуропацентристiк ұстанымдар мен «жер кіндiгi – Еуропа» деген саясатты одан əрмен нығайта беру, тəуелсiз елдерге өз айтқандарын iстетуге ұмтылу басты мiндеттерi, турасын айтқанда, саяси борыштары.

	Бiрақ түпкi мақсаты тұманды, күмəндiлеу бұл идеяны өзiмiздiң алдымызға өмiрлiк мақсат етiп қоярлықтай Қазақстанға осы шынымен-ақ қажет пе? Мəселенiң бұл жағына назар аударылмай келгенi нелiктен? Турасын айтқанда, Қазақстан бұл абыройлы мiндеттi атқаруға əлi дайын емес. Оған айтарлықтай объективтi əрi субъективтi себептер жетiп артылады. Қоғамдық дамуымыз, мемлекетiмiздегi осы күнге дейiн жүргiзiлiп келген, əлi күнге жүргiзiлiп жатқан саяси, əлеуметтiк, экономикалық реформалардың нəтижелерi мен жүзеге асырылу жолдары, деңгейi бұған сəйкес емес. Өткен сəуiр айының жиырмасына таман елiмiздегi Дүниежүзiлiк банкiнiң (ВБ) өкiлдерi «2006 жылғы бизнес: жұмыс орындарын құру» атты есеп жариялады. Мұнда жалғыз Қазақстан ғана емес, əлемнiң 155 елiндегi қалыптасқан жағдайлар жөнiндегi соңғы зерттеулер кеңiнен көрiнiс тапқан. Осы мəртебелi халықаралық қаржы ұйымының менеджерi Симеон Джанков мырзаның мəлiмдеуiне қарағанда, Қазақстан елдегi iскерлiк ахуалды жақсартуға көп күш жұмсауына қарамастан, аталмыш 155 мемлекеттiң арасынан бизнестiң жариялылығы мен оңайлылығынан 86-шы орынды иеленетiн көрiнедi. Ал бiздiң жақын көршiлерiмiз Ресей 79-орынды, Қырғызстан 84-орынды, ал Армения 46-орынды иеленiп, ТМД елдерiнiң маңдай алдына табан тiреген. Əрине, посткеңестiк елдердiң бiрқатарымен салыстырғанда жағдайымыз Құдайға шүкiр. Мəселен, бұл тiзiмде Əзербайжан 98-орын, Грузия – 100, Белоруссия – 106, Украина – 124, Өзбекстан – 138-шi орынды иеленiп отыр. Бiрақ, өзгенiң кемшiлiктерi бiзге қуаныш болып сүйсiнте қоймас. Осыдан соң сарапшылар əрбiр елде қарапайым кəсiпкерлiктi нақты жағдайда жүзеге асыру керектiгiне назар аударған. «Бақсам, бақа екен» демекшi, қарапайым қойманы тiркеу үшiн Жаңа Зеландияда жетi, Арменияда жиырма, ал Қазақстанда отыз екi мекемеден рұқсат алу керек болып шықты. Жəне əрбiр рұқсат алу коррупциямен тiкелей байланысты. Дүниежүзiлiк банкiнiң (ВБ) Қазақстандағы тұрақты өкiлi Лу Брэфордың айтуына қарағанда, зерттеулердiң нəтижесiнде Қазақстандағы коррупция мен бюрократияға қарсы күрес еш нəтиже бермегенi бiржола анықталған. Несi бар, бiздiң коррупция мен бюрократия əлемдегi ең үздiк, жойылмайтын коррупция! Мұның өзi де аз нəтиже емес. Оның үстiне елiмiздегi жұмыссыздық пен күн өткен сайын үдей түскен инфляция ЕҚЫҰ-2009-ға төрағалық етемiз деген ұранның орындалуына айтарлықтай кедергi келтiрерi хақ. Еуропалықтар əлгi идеяны саудалауға үйренiп алғаны соншалық, соңғы кездерi елiмiздiң шекарасынан аттаған эмиссарлар өз əңгiмелерiнiң негiзгi түйiндерiн осылай қарай бұруды дəстүрге айналдырған iспеттi. Осы арқылы өздерiне айтарлықтай ұпай жинамақшы. Жақында Еуропалық Комиссияның энергетика жөнiндегi комиссары Андрис Пибалгсты Қазақстан Президентi Н.Назарбаев ресми қабылдаған. Ағылшын, француз, немiс, орыс, эстон тiлдерiнде еркiн сөйлей бiлетiн Андрис Пибалгс мырза осы кездесуден кейiнгi брифингте өз мəлiмдемелерiн орыс тiлiнде жасауға мəжбүр болғандығы үшiн кешiрiм сұраудан бастады. Тəрбиелi, өзге мемлекеттердiң мүдделерiне құрмет танытуды өзiнiң басты парызы санайтын мəдениеттi Андрис Пибалгс мырза өзiнiң қазақ тiлiн бiлмейтiндiгi үшiн ыңғайсыз күй кештi. Бұл құптарлық жағдай! Еуроодақ мұнай мен газ өндiру саласына инвестиция салуға қолайлы ел ретiнде Қазақстанды жоғары бағалайды. Яғни, мұндағы өз мүдделерiн жоғары қоятындығын да жоққа шығармайды, сондай-ақ бiзге деген құрметiн, əсiресе, қазақ тiлiне деген iлтипатын танытуды да естен шығармайды. Ең өкiнiштiсi сол, өз елiмiздiң мəртебелi шенеунiктерi мен ресми кiсiлерi ресми жиындарда мемлекеттiк тiлде сөйлемегенi үшiн ешқашан кешiрiм сұрап көрген емес. Бəлкiм, мəдениетi, тəрбиесi жетпей жатқандықтан шығар. Андрис Пибалгс мырзамен тұспатұс елiмiзге ресми сапармен келген Нидерланды Корольдiгiнiң Сыртқы iстер министрi Бернард Рудольф Бот мырза да Қазақстан экономикасының қуаттануына өз елi 10.16 млрд. доллар қаражат құйып отырғанын атап айта келiп, бiздiң елiмiздiң ЕҚЫҰ-ға төрағалық етудегi мүмкiншiлiгi жоғары екендiгiн, оның үстiне, демократиялық дəстүрлер ендi-ендi қалыптаса бастаған Орталық Азиядағы жетекшi ел Қазақстанның мұндай мүмкiндiгiн өз елi қолдан келгенше қолдайтындығын мəлiмдедi. Бұл үшiн олардың басты талаптары болып елiмiздегi реформалардың тереңдей жүзеге асырылуы, мемлекетiмiзде ашық қоғам қалыптастырып, адам құқығына қатысты ахуалды жақсарта түсу. Мұның бəрiн қолдауға да болады, дегенмен, осыдан бiрнеше ай бұрын Қазақстанға еуропалық мəртебелi қонақтардың бiрi Қазақстанда орыс тiлiн ысыра бермеңiздер дегендей мəнзелде кеңес беруi бiрқатар ашу-ызаның тууына себеп те болды. Мұның өзi тəуелсiз мемлекеттiң iшкi iстерiне дөрекi түрде қол сұғу ғана емес, посткеңестiк елдерге түрлi стандартпен қарайтындығының анық көрiнiсi. Еуропалық қонақтар Балтық жағалауы мемлекеттерiне мұндай ақыл-кеңес беруге батылдары жетпес едi. Сiрə, 2009 жылмен емексiткен елге қандай ақыл айтсаң да жарасады деген пiкiр бiржола қалыптасқан сыңайлы. Бұйдалы бота ретiнде бағалайды да.

	2008 ж.



	«МƏҢГI ДОСТЫҚ» ПЕН МҮСƏПIРЛIК

	Футбол жанкүйерiнiң жанайқайы

	Миллиондаған қазақ жанкүйерлерi футболдың ұлы додасын – Чемпиондар лигасының 2007 – 2008 жылғы ақтық бəсекесiн, ағылшындық қос саңлақ команда – «Манчестер Юнайтед» пен «Челси» командаларының арасындағы финалдық ойынды Қазақстан телеарналарынан тiкелей тамашалай алмады. Мына тұрған Мəскеуде, «Лужникиде» кеше, 21 мамырда өткен айтулы ойынды. Қосымша келiссөздер жүргiзiлiп, елiмiздегi телеарналардың бiрi ұлттық, мемлекеттiк мүддемiзге нұқсан келтiре отырып, əлдеқандай жолмен келiсiмге қол жеткiзбесе, əзiрге жарық көрген телебағдарламаларда бұл ойын көрсетiлмеген.

	Жыл сайын əлемдегi ең таңдаулы футбол ассоциацияларының бiрi болып есептелетiн УЕФА-ның туы астында өткiзiлiп келген небiр кездесулердi тамашалаған жанкүйерлердiң дəп осы тұста нелiктен жiгерi құм болып, тауы шағылды? Неге бұл ойын телеарналарда көрсетiлмедi? Мұның мəнiсiн бiр ауыз сөзбен айтып түсiндiру мүмкiн емес. Ол үшiн Қазақстанның ақпараттық кеңiстiгiнде, əсiресе электрондық ақпарат құралдарында қалыптасқан ахуалға көз жүгiрту қажет. Өйткенi сандаған ғасырлар бойы қасиеттi Мекке-Мəдинаға қарап iзгi тiлек тiлеп, бет сипап бата жасайтын елiмiздегi адамдардың ендi бiразы Мəскеуге қарап шоқынатынды шығарған. Тiптi, солардың арасында мұнысын намыс, ар санамайтын, ұлты, дiлi мен дiнiне өзiнiң тарапынан жасалған қиянат екенiн ескергiсi келмейтiн қазақтар да жетерлiк. Бiрақ мұндай табансыз мүсəпiрлердi көзге iлiп жатқан Мəскеу де жоқ. Бұл бұл ма, мұндай адам төзгiсiз өрескел əрi өте жиренiштi жағдай соңғы жылдары Орталық Азия мемлекеттерiндегi билiкке де жаппай жұққан емсiз ауру, дауасыз қауiптi iндетке айнала бастаған сыңайлы. Орталық Азия мемлекеттерi, оның iшiнде Қазақстан да бар, Кремльге құлдық ұрудан, ондағылар кездейсоқ түшкiрсе «Лəппай, тақсыр!» деуден жарысқа түскендей жəне осы арқылы беделдерiн одан əрмен биiктетпекшi болып жанталасуда. «Айтпасаң сөздiң атасы өледi» дейдi, атамыз қазақ. Бiз өлсек те, ұрпақтан-ұрпаққа үлгi болып жететiн қазақтың қасиеттi сөзi өлмесiн, ендеше турасына көшсек, осы аймақ елдерiнiң арасында Ресейге қайтадан бодан болуға астыртын жарыс жүрiп жатқан сияқтанады. Ал Ресей болса өзiнiң ұтысты есебiн iшiнен жұптап, ұлттық, мемлекеттiк мүдделерiн басты орынға қойып, маңайын ызғарымен ықтырып сызданады. Қаба сақал жүзiнде жылылық, жүрегiнде мейiрiм, iзгi ниет қалмаған. Дегенмен, Ресей ежелден, ата тарихтың бүкiл сорабында, сонау Иван Грозныйдан бермен қарай осындай едi ғой, ендеше кiнə оспадарға орынсыз елпектеп, құрақ ұшатындар, ар-намыс, қайсар ерiк-жiгердi ұмыта бастаған «атқа жеңiл Телпекбайлардың» өздерiнде шығар?!

	Қазақ жанкүйерлерiне көрсетiлмей қалған финалдық ойын соның бiр көрiнiсi ғана. Əйтпесе, «Мы, русские, порвали их!», «Знай русских!» дейтiн нəсiлшiлдiк пен даңғазалыққа, ожарлық пен оспадарлыққа толы көрсетiлiмдерден қазақ көрермендерi кенде емес. Тiптi, қазақ ақпарат кеңiстiгiн Ресей күн өткен сайын бiртiндеп түбегейлi жаулап келе жатыр жəне бұл тоқтаусыз үдерiске айналды. Соңғы апталардағы «31 канал» телеарнасының УЕФА чемпиондар лигасының финалдық кездесуiне байланысты жарнамасын көрiп көзге ерiксiз жас – ыза мен шарасыздық жасы тұнғаны сондықтан. Бұл турнирге қатысты жыл бойына созылған салтанаттылық пен шаттық, көтерiңкi лептiң орнын елеусiздiк, əрi-сəрiлiк басқан. Онда да құрылысын салуды «Элитстрой» компаниясы жүргiзiп жатқан «Хан-Тəңiрi» ықшам ауданының қымбат үйлерiн жарнамалаудың амалсыз шарасы. Ваннада суға шомылып, орысша əн салып жатқан əйелдiң есiгiн қағып: «Болған шығарсыз, мама?!» деп əрi шыдамсызданып, əрi амалсыз жалынып тұрған түрсишең еркектiң бейшара кейпi. Байтақ Қазақстандағы футбол жанкүйерлерiнiң соңғы аптадағы шынайы кейпi дəп осы бейбақтан еш аумайды. Əйгiлi лиганың бiр жылға жуық созылған жарысының Еуропа елдерiнiң талайында өткен теңдессiз ойындарын, жартылай финалдық ойындарды да үзбей тiкелей тамашалап келiп, ендi 21 мамырда Мəскеуде өткен ең ақтық – финалдық ойынды көре алмай қалу... былапыт сөзбен аяқталар əңгiме ғана. Əрине, фанаттар бұл финалдық ойынды əртүрлi амалдармен тамашалауға талап жасайтыны сөзсiз, амалын тапқандары көрдi де. Бiрақ əңгiме ондай мүмкiндiгi барлар туралы емес, сөз жаппай жанкүйерлер жайында: Қазақстанның түкпiр-түкпiрiндегi, алыс қияндардағы жəне əлеуметтiк жағдайы əртүрлi деңгейдегi адамдар хақында. Телеарналардың қалыпты бағдарламасы бойынша көгiлдiр экранды тамашалайтын қарапайым кiсiлер бұл айтулы ойынды тiкелей тамашалай алған жоқ. Өйткенi, бұл аптаның телебағдарламасында («Вечерний Алматы» газетi жариялаған) ешбiр телеарна осынау қайталанбас кездесудi көрсетудi жоспарлаған емес.

	Телеарналар демекшi... Елiмiздегi мұнай, газ, басқа да салалардағы iрi компаниялардың ашықтығы мiндет екенi туралы қоғамдық нақты көзқарас қалыптасқанмен, Қазақстан БАҚтарының, əсiресе электрондық ақпарат құралдарының ашықтығы, оларға кiмдер иелiк жасап, қалай қаржыландыратыны жəне телеарналар кiмнiң, қандай экономикалық топтардың сойылын соғатыны жөнiндегi шыншыл ақпараттардың жоқтығын немесе тым мардымсыздығын қалай түсiндiруге болады? Ашық қоғам, құқықтық мемлекет құрып жатқан елде мұндай құпияның астарында не жатыр?!

	Ал ақпарат дегенiмiз, ең бастысы, телеарналар қазiргi замандағы ең қуатты, қамтитын аудиториясы аса кең насихаттық құрал екенiн ескерсек, бұндай құпиялар тегiннен тегiн қалыптаспайтынын мойындауға тиiспiз. Сонымен əлгiндей телеарналардың бiрсыпырасы жүйелi түрде жүргiзiп келе жатқан саясатына, олардың ұстанған бағыт-бағдарына өз əлiмiзше қысқаша шолу жасап көрелiк. Қарапайым көрермен ретiнде, салық төлеушi миллиондаған адамдардың бiрi ретiнде. Ең əуелi «Хабар» телеарнасы. Қуаттылығы, көрсетiлiмдерiнiң сапалылығы жағынан ғана емес, қамтитын аудиториясының ауқымдылығы жəне кең байтақ елiмiздiң барша түкпiрiне тарайтындығымен өзгелерден мойны озық тұрған телеарна. Ол – қазақстандық əрбiр телекөрерменнiң жүрегiне, жанына тура жол табуды басты мақсаты санайтын, амбициясы Алатаудай биiк телеарна. Оның үстiне орасан зор қомақты қаржыға мемлекет бұл арнаны таяуда ғана өз меншiгiне қайта сатып алғанын ескерсек, «Хабарға» қойылар талап бұрынғыдан еселеп арта түскенi сөзсiз. Сондықтан ең əуелi қазақтың, оның iшiнде футбол жанкүйерлерiнiң мүддесiн бiр ойласа, осы телеарна ойлауы керек едi. Бiрақ əзiрге өзгерген «Хабар» көзге түспей отыр. Сол баяғы таз-кепешiн əлi ауыстыра қоймаған секiлдi жəне қашан түбегейлi өзгеретiнi де беймəлiм. Дəп қазiр «Хабар» бөлек, қалың телекөрермен бөлек: қаладағы зəулiм үйде тұрып, бiрбiрiнiң есiгiн ашпайтын суыққабақ көршiлер сияқты. Айтқандай, «Хабар» алдағы жазда Австрия жəне Швейцария елдерiнде өтетiн Еуропа чемпионатының финалдық ойындарын түгелдей көрсетудi жоспарлап отырған секiлдi, бiрақ мына тұрған Мəскеуде өткен ойынды көрсетуге қауқары жетпей қалды. Өкiнiштi!

	Ал, сол «Хабардың» өкшесiн басқан сiңiлiсi «Ел-арна» əлi балиғатқа толмаған қыз бала тəрiздi. Əпкесiне де елiктейдi, тезiрек бойжеткiсi де келедi. Аты дардай, тұтас елдiң, тамыры бiр қазақтың телеарнасы болуға құштар, бiрақ ненi қалай көрсетiп, қандай саясат ұстану керектiгiн əлi толық айқындап, пайымдамаған шөпжелке. Таусылмайтын, үздiк-создық телехикаялармен телекөрермендердiң көңiлiн аулауға əуес. Ара-тұра түн ортасына таман Қазақстан чемпионатынан футболдық кездесулердi, онда да Алматының Орталық стадионында өткен кездесулердi кездейсоқ көрсетiп қоятыны бар. Кей-кейде мұны еш бағдарламаға сəйкессiз, мүлдем тосын көрсетедi. Сiрə, эфир уақытын осылай тегiн немесе арзан толтыруға шарасыз баратын iспеттi. Өткен сенбi, 17 мамыр күнi телебағдарламада атақты Агата Кристидiң романының желiсi бойынша түсiрiлген «Тайна черных дроздов» фильмi жазылғанына, оны телеарнада бiраз жарнамалағандарына қарамастан, түн ортасына таман Қазақстан чемпионатындағы «Алматы» жəне «Тобыл» командаларының кездесуiн көрсете салды. Ең сорақысы сол, көрермендерден кешiрiм сұрауды ойларына да алған жоқ. Дүкенде сатып алушыға дəмдi, жаңа сары майдың орнына иiстенген iрiмшiк орап берген бетбақ сатушы əйелдей құдды бiр. Екi команданың əдемi, өрнектi ойынын тұспалдап отырған жоқпыз, «Ел-арнаның» телекөрермендердi оңдырмай алдағанын айтып отырмыз. Бұл жағдай бiр емес, бiрнеше рет қайталанған, əдетке айналған сорақы жағдай.

	«Жас Отанның» Астанадағы өткен бас қосуында Қазақстан Президентi Н.Назарбаевтың «Ел-арнаны» мəдениет, спорт, салауатты өмiр салтын насихаттайтын телеарнаға айналдыруға кеңес беруi де бекер емес. Ал «НТК»-нiң қай елдiң нəмiндегi құрылым екендiгiн бiлу мемлекеттiк деңгейдегi құпия тəрiздi. Əзiрге ресейлiк «Солдаты» телесериалының санын 14-ке жеткiзiп отырған телеарна, түбi сол сериалмен бiрге қартайып, араны толмайтын Жер-ананың қойнына бiрге арулап қойылар?!

	Кез келген жанрдың бұлжымас қатал ережесi бойынша бiр басталған нəрсе түптiң-түбiнде аяқталуға тиiс, ал «НТК» бұл сериалмен қатар «Дом» реалити-шоуын қазiр 2-ге жеткiзiп үлгердi. Сiрə, бұл да 3,4,5...60...150 болып ақырзаманға дейiн жалғаса берер, сондықтан «НТК»-нiң де ғұмыры ұзақ болатын шығар?! Оған дейiн прайм-тайм – телекөрермендер көгiлдiр экранның алдында ең көп жиналатын кешкi 19.00 мен түнгi 23.00 аралығында «Битва экстрасенсов», «Клуб бывших женмен» көңiл көтерiп, одан əрi «Комеди клаб» жəне «Наша Russiaмен» маужырап, содан соң «Секс» с Анфисой Чеховой» – бағдарламасымен ұйқыға кетер. Осы «Комеди клаб» жəне «Наша Russiaға» қатысты Ресей Думасының бiрқатар депутаттары дабыл қағып, қоғамдық пiкiр қалыптастыра бастағанын ескеру керек. Иə, бiздiң қазақтар iзгiлiкке, өзге жұрттың жақсы қасиеттерiн үйренуге құмар халық, ал өз елдерi бас тартып отырған осынау бейəдеп, жүгенсiз, нəсiлшiл хабарлардың бiзде бұдан əрi тоқтаусыз көрсетiле беруi түптiң түбiнде еларалық дүрдараздыққа түрткi болуы əбден ықтимал.

	«Hit TV» телеарнасын халықаралық қандай ұйым қаржыландыратыны да құпия. Бiр белгiлiсi, бұл телеарнаға шығу үшiн қазақ əншiлерi əжептəуiр ақша төлейтiндiгi. Оның үстiне, телеарнаның iшкi саясаты бойынша ұлттық киiм киген, салмақты əн айтқан əншi көрсетiлмейтiн секiлдi. «Hit TV-ға» шығу үшiн жартылай жалаңаш болу жəне неғұрлым көп қисаңдау керек əрi мұндайға эфир уақыты көбiрек берiледi. Жəне бiр ерекшелiгi, əншi қолын белiнен төмен түсiрiп, кiндiктен төмен тұсын көбiрек сипаласа, солғұрлым «Hit TV» оны өкiрте насихаттайды. Телеарна «Саясаттан тыспыз» дегендi ұқтырғысы келетiн сияқты, бiрақ қазақ жастарын неғұрлым бейəдеп етiп қалыптастыру, тiлiн бұрап, шолжаңдап сөйлеудi негiздеу бұл телеарнаның тұманды саясаты iспеттi. Қалың көрермендерге жұмбақтау «Мир» телеарнасы жылдар бойы Ресейдiң сыртқы саясатын жəне Армения поэзиясын насихаттаудан аса алмай жүр. «Новости Содружества» бағдарламасында осыған дейiн В.Путиннiң əрбiр қадамын көрсетiп, Мəскеудiң жаңа құрылыстарын үзбей насихаттаумен жəне «Поэзия Армении» бағдарламасында армяндардың сан ғасырлық поэзиясын сөз етумен ғана шектелiп, Қазақстан жөнiнде жақсы сөз, iзгi ниеттегi бағдарлама ойлап тапқан кезi тым сирек. Иə, əрбiр халықтың поэзиясы сияқты армяндардың да поэзиясы аса бай, сандаған ғасырлық тарихы бар поэзия. Бұған ешкiмнiң күмəнi жоқ. Бiрақ қазақ поэзиясы кедей ме? Үзiп-жұлып көрсетiлетiн хабарлар емес, тұрақты, үзбей əрi қызықты етiп жүргiзiлетiн бағдарлама неге ойлап таппасқа? Тiптi, Батыстың қаламгерлерi ғасырлар бойы үйренген, өздерiн əлi күнге шəкiртi деп санайтын Шығыс поэзиясын елеусiз қалдыруға бола ма?!

	«КТК» кiмнiң сойылын соғатынын iштей тұспалдауға болатыны сөзсіз. Тiптi, мұны қазақстандық орыстардың өзi де аңғаратыны аян. Қазақстан туралы iзгi ниеттi, оң баға беру тұрғысынан түсiрiлген көрсетiлiмдi эфирге шығаруды онша құптай бермейтiн «КТК» кейбiр терiс iс-əрекеттерiн əлемдiк қауымдастық нақты айыптап жатқанда да Ресей туралы жағымсыз сөз сөйлеп көрген емес-ау. АҚШ-ты, Англия, Франция, Германия, тiптi iргелес Қытайды орынды-орынсыз жамандауға əрқашан даяр, Қазақстандағы кемшiлiктердi айтқанда төтенше соғыс басталғандай журналистерiнiң дауысы ыза мен мұңға толып, үрейлi үнмен хабарлайтын «КТК» Ресей компанияларының атына да сын айта қойғаны сирек. Есесiне, Лакшми Митталлды мүйiздеуге əркез дайын, елiмiздегi батыстық мұнай компанияларының атына сын жебесiн қадауға құштар. Осының бəрi Батыс компанияларын қалайда жұртқа сүйкiмсiз, жеккөрiнiштi етiп көрсетудiң қитұрқы амалы ғана. «КТК» Қазақстан Республикасы «Мемлекеттiк тiл туралы» Заңының талаптарын да елеп-ескермей отырғаны кəмiл. Мəселен, өткен жексенбi – 19 сəуiр күнгi телебағдарламада: сағат 11.15-те «Юмористическая программа «Анда-санда»; 12.10-да «Классикалық үндi киносы» «Жүрегiм сен деп соғады»; 19.25-те «Аналитическая программа» «Алаң-жұрт» деп қана көрсетiлген. Қазақшалары осымен тəмəт-тəмам. Түнгi 1-ден кейiнгi көрсетiлген бағдарламалар туралы сөз қозғау артық.

	Жалпы, телеарналардың қазақ тiлiндегi көрсетiлiмдерi мен əн-жырды түнгi сағат 24.00 сағаттан кейiн көрсететiнi жөнiнде талай айтылып, жазылған, жауыр болған сөз. Мұны телеарналардың мемлекеттiк тiл жөнiндегi заңының баптарын шартты түрде орындау үшiн жасайтын айла-шарғысы екендiгi көпшiлiкке мəлiм жайт. Тайыз əрi жиренiштi арам за қулық! Бiрақ, түнгi 24.00-ден кейiн эфирге шығарылатын көрсетiлiмдердiң жөнi бөлек, өйткенi, түн ортасынан кейiн жаңа тəулiк басталады. «КТК» көрермендердiң назарына Ресей кинотауарлары мен телехабарларын тықпалаудан қамшы салдырмайтын телеарналардың бiрi. Шын мəнiндегi жоғары сапалы, аса құнды көрсетiлiмдер емес, ортаңқол, деңгейi төмен телеөнiмдердi, ресейлiктер «мусор» санайтын телекөрсетiлiмдердi тықпалауға құмар.

	«Фетсиваль российского кино» деген, өздерi жасанды жолмен қалыптастырып алған əлдебiр фестивальдiң аясында сапасы төмен туындыларды да қысылмай ұсына бередi. Оны да елемес едiк, осыған дейiн Санкт-Петербургтiң «Зенит» командасының УЕФА кубогы жолындағы ойындарын:

	«Баер», «Бавария» жəне Шотландияның «Глазго Рейнджерс» командаларымен кездесулерiн қуалап жүрiп көрсеткен «КТК» осы жолы жер шұқып, мəскеулiктерге бiр ауыз сөзiн өткiзе алмай қалған секiлдi. Соған қарағанда, ресейлiктер өздеріне елпектеп жүрген «КТК»-ның еңбегiн елеп-ескермейтiн де, пысқырмайтын да сияқты.

	Жақында ғана СТС компаниясына акцияларының бiр бөлiгiн 20 млн. долларға сатқан «31 каналдың» көсеуi ұзарып, қолы отқа күймеуi керек едi. Яғни, əлгi финалдық кездесудi көрсетуге рұқсатты еш кедергiсiз алуға тиiс сияқты болғанымен, олардың да қылышы тасқа шабылған тəрiздi. Қайта осыған дейiн УЕФА чемпиондар лигасының барша ойындарын Еуропаның барлық елдерiнен тiкелей көрсетуге қол жеткiзген бұл телеарна Мəскеуге тiсi батпай қалды, есесiне ресейлiк «Кадетство» сериалы жəне «Моя прекрасная нянямен» жанкүйерлердi одан əрi алдап жүре беретiн шығар?! Əрине, өте өкiнiштi!

	Бiр ғажабы, 21 мамыр күнi финалдық кездесудi көрсетуге қол жеткiзе алмаған «Ел-арна» Балқан түбегiндегi Белградта өткелi отырған «Евровидение-2008» əн байқауын басқандай үш күн – 20, 22, 24 мамыр күндерi көрсетпекшi. Сонда қалай, əнсүйер, музыкаға құштар көрермендер – «байдың сүйiктi ұлы», ал футбол жанкүйерлерi – «екiншi сортты» болғаны ма?! Осының бəрiнiң бiр ғана себебi болуы ықтимал: ақша табуға құныққан Ресей тарапы қазақстандық телеарналардан əлгi финалдық ойынды көрсетуi үшiн аса қомақты қаржы сұраған болар. Оған бiздiң телеарналардың төлей қоятын ақшасы жоқ! Екi ортада футбол жанкүйерлерi жапа шектi. Ендеше, мұнай мен газымызды арзан бағамен алып отырған, ақпараттық кеңiстiгiмiзге кең есiк ашып қойған стратегиялық əрiптесiмiз, «мəңгiлiк досымыз» Ресейге бiр ауыз тiлегiмiздi өткiзе алмасақ, ондай достықтың қажетi қанша?! Атам қазақтың:



	«Досым, досым» дейсiң,

	Нанымды алдап жейсiң.

	Қолда наным бiткенде,

	Досы құрсын дейсiң», –



	дейтiн бiр ауыз өлеңi Ресейге қаратып айтылған шығар-ау!

	2008 ж.



	ҚОРҒАНЫС МИНИСТРЛIГI ҚОРҒАНЫССЫЗ ҚАЛДЫРҒАНЫ МА?



	«Ла-иллаһа-ил-Алла» деп – иман, «Мен – қазақпын!» деп – ұран ететiн алаш өрендерiнiң ықылым заманалардан басты мұраты – елдiң, Отан iргесiнiң берiк, бекемдiгi. «Бес қаруы сай» сарбаздың жасанған жаудың алдында айбыны асқақ болатындығы да бесенеден белгiлi.

	Халқымыз ғасырлар бойы елiмiздiң қорғаныс қабiлетiне, əскерлердiң ұрысқа сақадай-сай болуына ерекше назар аударып келгендiгi бекерден-бекер емес. Тiптен, бiр замандарда еңсегей бойлы ер Есiм ханның бiр мезгiлде ұрысқа 100 мың атты əскердi аттандыра алатындығы жөнiндегi ақиқат өзiмiз түгiлi, көршi елдерiмiздiң көптеген тарихи құжаттарында тайға таңба басқандай жазылған. Қалыптасқан жаңа тарихи жағдайда тəуелсiз Қазақстан Қарулы күштерге, ең əуелi, Қорғаныс министрлiгiнiң қызметiне ерекше назар аударумен келедi. Оның объективтi себептерi жетерлiк. Көлемi жағынан əлемде тоғызыншы орын алатын, территориясы 2 млн. 700 мың шаршы километрге созылып жатқан ұлан-байтақ елiмiз алып екi державаның – Қытай мен Ресейдiң ортасында болуының өзi қорғаныс мəселесiн бiр сəт те назардан тыс қалдыруға болмайтынын үнемi еске салып отыратын жағдай. Мəселен, Қытай Халық Республикасы əскерлерiнiң жалпы саны 2 млн.500 мың адам жəне əскери бюджетi 35 млрд. доллар көлемiнде болса, Ресей əскерлерi 1 млн. адамнан астам (əскери бюджетi 25 млрд. көлемiнде). Əрине, аталмыш елдердегi əскери бюджет жылдан-жылға ұлғайтылып келе жатқандығын қаперден шығармауымыз керек. Оның үстiне бұл айтылған деректердiң де нақты шындығына сын көзiмен қарауға тиiспiз, өйткенi, бұл айтылған əскерлер сол елдердегi Қорғаныс министрiлiгiнiң тiкелей құзырындағы қарулы күштер ғана. Бұдан тысқары «мылтықты адамдардың» – Iшкi Iстер министрлiгi, төтенше жағдайлар агенттiктерi, ұлттық қауiпсiздiк саласы мен темiржол, құрылыс мақсаттарында, басқа да толып жатқан салаларда пайдаланылатын əскерилердiң саны қанша екенi өздерiне ғана мəлiм. Бiр белгiлiсi, халықаралық ресми деректер мен аталмыш елдердiң жауапты адамдарына ғана мəлiм нақты деректердiң айырмашылығы жер мен көктей. Осындай тарихи жағдайларды ескере отырып қалыптастырған əскери доктринамыздың өмiршеңдiгi туралы сөз басқа əннiң ырғағы. Қалай болғанда да кез келген мемлекет өз тəуелсiздiгiн баянды еткiсi келсе, сөз жоқ, алдымен əскерiнiң күш-қуатына ерекше көңiл бөлерi анық. Қазақстанда да солай болуға тиiс. КСРО кезiнде елiмiзде 300 мыңға жуық сарбаздары бар аса қуатты əскери күш шоғырландырылғаны, сонымен қатар Қазақстанда қуаттылығы жағынан əлемде төртiншi-бесiншi орын алатын ядролық қарулар орналасқаны мəлiм. Тiптi, қазiргi күндерде де Қарулы күштерiмiз Орталық Азиядағы жақсы жабдықталған, заман талабына сақадай сай əскерлер ретiнде бағаланады. 2007 жылы Қазақстанның əскери бюджетi тұңғыш рет миллиард долларлық межеден асып түсiп, 1 млрд.220 миллион долларды құрады. 2007 жылғы ресми деректерге қарағанда, Қазақстанның əскер саны 74 мың адам болса, халық саны бiзден екi еседей артық Өзбекстанның əскерлерi – 68 мың адам (əскери бюджетi – 302 млн.доллар). Түркiменстанда 50 мың əскер (116 млн.доллар), Тəжiкстанда 15 мың əскер (52 млн.доллар), ал Қырғызстанда 11 мың əскер (40 млн. доллар) бар.

	Əйтсе де Орталық Азиядағы айтарлықтай тегеурiндi деп саналатын қазақ армиясындағы əскери қызметкерлер саны Қазақстан халқының бiр пайызын да құрамайды. Əрбiр 217 мыңға жуық тұрғындардың бiреуi ғана өз тағдырын əскери қызметке арнап отыр. Бiр таңданарлығы, Қазақстан сыртқы қауiпсiздiктен гөрi, iшкi қатерге көбiрек алаңдай ма, əйтеуiр осы аптада өздерiнiң кəсiби мерекесiн салтанатпен атап өткен полицейлер саны елiмiзде анағұрлым көп. Олардың жалпы саны 105 мың адамға жуық.

	Қазақстан Республикасы Қорғаныс министрлiгi туралы сөз қозғағанда ресми деректерге көбiрек жүгiнуге тура келетiнi айтпаса да түсiнiктi. Өзгенi былай қойғанда, мемлекеттiк маңызы бар қорғаныс саласындағы деректер неғұрлым дəл болуға тиiс.

	Дегенмен, Қазақстан Қарулы күштерiне қатысты деректер мен түрлi дерек көздерiнде көрсетiлiп жүрген цифрлардың айырмашылығы қарапайым адамды ерiксiз таңдандырады əрi шошындырады.

	Аса беделдi Халықаралық стратегиялық зерттеулер институтының 2001 жылғы бағалауы бойынша, Қазақстан армиясында 930 танк, 140 БРДМ, 506 БМП, 84 БТР, 505 сүйретпелi артиллериялық қондырғы, 163 САУ, 26 «Нона» қондырғысы, 147 реактивтi қондырғы, сондай-ақ, ТМД-ның 4 елiнде ғана бар əлемдегi теңдессiз С-300 маркалы зениттiк үш дивизия (4-мотоатқыштар, 3-механикаландырылған жəне 206-резервтiк дивизиялар), 5 жеке мотоатқыштар бригадасы, 2 десанттық бригадамен, реактивтi артиллериялық бригада, 3 зениттiк ракеталық бригада, артиллериялық бригада жəне бес авиабаза бар делiнген.

	Ал 2006 жылғы кейбiр деректерге сенсек, Қазақстан армиясында – 4900 танк (оның 1550-i тiкелей əскерлерде), 5179 əскери броньдалған машина, 9282 зеңбiрек пен миномет бар делiнген.

	Əрине, тəуелсiз Қазақстан өзiнiң Қарулы күштерiн соңғы заманға сай қару түрлерiмен жабдықтау үшiн қолдан келгенiн аянып қалған емес. Соңғы жылдары қорғаныс мақсатында жұмсалатын шығындарымыз елеулi түрде көбейгенi де аян. Тiптi, қазiргi əлемдiк қаржы, экономикалық дағдарыс кезiнде де Қорғаныс министрлiгiн елiмiз шөмiштен қысқан жоқ. Өткен жылдарда Қазақстан Қорғаныс министрлiгi бюджет қанша қысқарса да, ешқандай жобаның аяқсыз қалмайтынына сенiмдi болатын.

	Қазақстан Республикасы Қорғаныс министрi Даниал Ахметов мырзаның: «Кейбiр бағдарламаларымыз белгiлi бiр деңгейде азаяды. Бiрақ бұл қысқартулар дайындыққа жəне техникаларды қайта жаңғыртуға еш əсерiн тигiзбейдi», – деп сенiмдiлiк танытуы да сондықтан едi. Алайда, мұның өзi 2001 жылы 930-ға жеткен танкiлерiмiз 2006 жылы 4900 болды деуге негiз бола алмаса керек. Төрт еседен артық өскен. Байқап отырғанымыздай, басқа қару түрлерi бойынша да орасан зор өсу аңғарылады.

	Əрине, Қарулы күштерiмiздiң қолындағы қару-жарақтың түрлерi мен оның жалпы саны жөнiндегi деректер мемлекеттiк құпия ретiнде қатаң қорғалады жəне барлық мемлекеттерде де осылай. Бiрақ осыншалық қарама-қайшылық болуы санаға симайды. Сонда шешiмдi сəттерде Қорғаныс министрлiгi қай деректерге сүйенiп əрекет етедi жəне шешiм шығарады? Мүлдем түсiнiксiз.

	Бiр бұл ғана емес, осыдан бiршама уақыт бұрын Қазақстан Қарулы күштерiнiң 7 километрге ататын «Айбат» жəне 13,5 километрдегi нысананы дəл көздейтiн «Семсер» минаатқыштарымен толыққанын елiмiздегi бiрсыпыра ақпарат құралдары «əскерилердiң арманы», «Ауғанстанда болып, талай техниканы көрсе де мұндайды кездестiрмеген генералдар да таңдай қақты», десiп ауыздарының суы құрыған едi. Тiптi, жобаның жетекшiсi, Израиль маманы Амир Нойман мырза: «Айта кетерлiгi бұл жүйенi бiз Қазақстан армиясы үшiн арнайы жабдықтадық», – деп кеудесiн соққан болатын. Кейiнiрек 26 келi тартатын снарядтарды көз көрмеске ататын əлгi алты минаатқыштың төртеуi алғашқы сынақта-ақ iстен шыққаны, тiптен мақтаулы қондырғылардың мүлдем жарамсыздығы жөнiнде ақпарлар таратылды. 80 млн. доллар көлемiндегi мемлекет қаржысын мақсатсыз жұмсағаны, талан-таражға салғаны үшiн Қорғаныс министрiнiң бұрынғы орынбасары генерал Қажымұрат Маерманов тұтқындалып, үстiнен қылмыстық iс қозғалды. Қазақстан Қорғаныс министрлiгiнiң бұдан басқа да бiрқатар лауазымды қызметкерлерi күдiктiлер ретiнде қамауда отырғаны белгiлi.

	Расында да бiр ғана генерал осыншалық қомақты қаржыны желге шаша алмаса керек. Бiр ғажабы, Қазақстан телеарналарының бiрiнiң хабарында өткен аптада аталмыш минаатқыштар қайтадан сынақтан өткiзiлiп, оған Ресейдiң жоғары шендi офицерлерi мен əскери мамандары қатыстырылғанын хабарлады. Израиль мемлекетiнiң арнайы комиссиясы өз елдерiнде ол қарулардың электроникасы ғана жасалғанын мəлiмдеген. Ресей мамандары аты шулы қаруларға жоғары баға берiптi. Мұны да түсiну қиын-ақ.

	«Айран iшкен құтылып, шелек жалаған тұтылғандығына» ызаланды ма, əйтеуiр генерал Қ.Маерманов тергеу камерасында өзiне қол жұмсап, дарға асылып өлуге əрекет жасағаны да белгiлi болып отыр. Қазақстан Қорғаныс министрлiгi жасаған қай мəлiметке сенерiн бiлмеген ел де аң-таң.

	Бiр анығы, Қарулы күштерiмiздiң қатарында орны толмас адам шығындарының саны азаймай тұрғандығы, сондай-ақ қару, оқ-дəрi ұрлау мен жоғалтудың өршiп тұрғандығы. Өткен жылы шiлде айының 17-сi күнi Қорғаныс министрi Даниал Ахметов мырзаның төрағалығымен ҚР Қорғаныс министрлiгi алқасының кеңейтiлген отырысы болып өткен едi. Осы отырыста əскери бөлiмдердегi оқ-дəрiнiң сақталуын қамтамасыз ету, əсiресе 89/1427 аэромобильдi əскери жасақтағы атқыш қаруларының жоғалуына қатысты мəселелерге ерекше көңiл бөлiнген-дi. Өйтетiн жөнi де бар.

	Мемлекет iшiндегi мемлекетке айналған, қоғам бақылауға дəрменсiз болып отырған Қорғаныс министрлiгiне қарасты түрлi əскери қоймалар мен оқ-дəрi қоймаларында өрт шығуы, қару-жарақтың жоғалуы (дұрысы, ұрлануы) мен түрлi тiк ұшақтардың апатқа ұшырауы тұрақты тенденцияға айналған сияқты, соңғы жылдары. Əсiресе, жоғары лауазымды мемлекеттiк қызметкерлер мiнген тiк ұшақтардың жиi апатқа ұшырауы қоғамда əлдебiр ұйымдасқан қастандықтар жөнiнде жосықсыз қауесеттердiң туындауына əкелiп соғуда. Оқ-дəрi қоймаларындағы жиiлей түскен өрттер орны толмас адам шығындарына əкелiп соғып отыр. Осындай өрттердiң шығуын тексеруге жiберiлген мемлекеттiк комиссиялар көп жағдайда апат себебiн адам факторына, апат орын алған жердегi жауапты адамдардың қауiпсiздiк шараларын сақтамауы мен бейқамдығына байланысты деген қорытынды шығаруға əбден етi үйренiп алды. Əрине, түрлi тосын апаттар мен өрт атаулы тiлсiз жау, бiрақ сол өрттiң өзi белгiсiз қылмыстарды жабуға таптырмайтын амал екенiн iштей жақсы сезетiн адамдар арасында əртүрлi қауесеттер тарайтыны да белгiлi. Оның үстiне қатаң қорғалуға, қауiпсiздiк шаралары мейлiнше жоғары деңгейде қамтамасыз етiлуге тиiстi əскери қоймаларда табан асты өрт шығуларының өзi қарапайым адамдарға мүлдем түсiнiксiз жағдай. Ал түсiнiксiздiктiң өзi түрлi жорамалдар мен жағымсыз өсек-аяң туындауына басты себепкер болатын фактор.

	Қорғаныс министрлiгiнiң құзырындағы мəселелердiң баршасы дерлiк ұлттық, мемлекеттiк құпияларға жатқызылатындығына орай мұнда орын алған жағдайларды бақылау мен пiкiр бiлдiруге азаматтық қоғам көбiне қауқарсыз. Қорғаныс саласындағы жағдайлардан бейхабар əрi оған ықпал етер тиiмдi тетiктер əлi қалыптаспаған.

	Сондықтан да Қорғаныс министрлiгiнiң өзi ұсынатын ақпарларға ғана иек сүйейдi. Бiр ғажабы, Қорғаныс министрлiгiне ықпал ету, оның атқарған жұмыстарын қадағалауға Қазақстан Үкiметi де қауқарсыз секiлдi. Өйткенi, Қорғаныс министрлiгi қызметiн, олар атқарған iс-шараларды соңғы жылдары Үкiметiмiз арнайы отырыста талқылаған жоқ деуге болады. Тiптi, Қорғаныс министрлiгiнiң азаматтық министрi Даниал Ахметов мырзаның өзi Үкiмет отырыстары мен аса маңызды мəжiлiстерiне онша қатыса бермейтiндiгi көбiне жиi аңғарылады. Осындай бақылаусыздық қорғаныс саласындағы құрылыстар мен əскери қызметкерлерге үй беру мəселесiнде көптеген заңсыздықтардың орын əкелiп соғуына мұрындық болған сияқты. Мəселен, Мемлекет басшысының Жолдауына орай əскери қызметкерлердi тұрғын үймен қамтамасыз ету мақсатында 2007 жылы 2 млрд. теңгеден астам қаражат жұмсалып, 95 мың шаршы метр тұрғын үй салынған. Осының нəтижесiнде 2 мыңнан астам əскери қызметкерлер баспанамен қамтамасыз етiлген. 2008 жылы жалпы көлемi 75 мың шаршы метр тұрғын үй берiлдi, яғни 1 мың 266 пəтерлер мен жатақханалар адамдардың игiлiгiне айналды делiнедi. Ал 2009 жылы əскери қызметкерлерге бөлiнетiн тұрғын үй ауданын 100 мың шаршы метрге жеткiзу көзделген болатын.

	Бұларға бұрын қараусыз қалып, қазiр күрделi жөндеулерден өткiзiлуге тиiс үйлердi қосқанда Қорғаныс министрлiгi əскери қызметкерлердi баспанамен қамтамасыз етуде ешқандай қиындық көрмеуге тиiс секiлденгенмен, əскери қызметкерлердi баспанамен қамтамасыз етуде орын алған заңсыздықтар мен қылмыстар түрлi наразылықтар туғызып, тiптен күлкiлi жағдайларға əкелiп соқтырды. Мəселен, отставкаға шыққан бұрынғы офицерлердiң бiрi Даниал Ахметов мырза өзi тiкелей уағда еткен үйге қолы жетпей үмiтi үзiлген соң Астанада электр бағанасының басына шығып, өзiн соған таңып тастады. Ендi бiр топ бұрынғы офицерлер пəтерге қол жеткiзуден үмiтi үзiлiп, өзара қаржы жинап, жиналған азын-аулақ ақшаны Қорғаныс министрлiгiнiң атына арнайы салып жiберген секiлдi. Қалай болғанда да, пəтер бөлуде Қорғаныс министрлiгiнде орын алған келеңсiздiктердiң, жүздеген пəтерлердiң заңсыз үлестiрiлуi қоғамдық алаңдаушылық тудырып отырғанын баса айтуға тиiспiз. Өйткенi, қарапайым адамдар əскери салада қашанда əдiлдiк, туралық, заң салтанат құрып келгендiгiне ешқашан күдiк келтiрген емес. Əскери адам патриоттық, шыншылдық, тiптi бекзадалықтың өкiлi секiлдi қабылданады. Ал Қорғаныс министрлiгiндегi қалыптасып отырған ауыр ахуал адамдардың үмiтi мен сенiмiне балта шабуда. Осы арқылы мемлекетiмiздiң, тəуелсiз Қазақстанның абыройына орасан зор нұқсан келтiрiлуде. Бұған бұдан былай да жол беру адамдардың əдiлетке сенiмсiздiгiн қалыптастырмақшы. Əсiлi, Қорғаныс министрлiгiнде көптеген келеңсiздiктер орын алуының сыры – Қазақстанда Қорғаныс министрлерiнiң жиi орын алмастыруынан да шығар.

	Мəселен, 1992 жылы 7 мамырда елiмiзде алғаш рет Қорғаныс министрi болып «Халық қаһарманы», генерал-полковник Сағадат Нұрмағамбетов тағайындалса, 1995 жылы 16 қазанда генерал-лейтенант А.Қасымов, 1999 жылы 13-қазанда генераллейтенант С.Тоқпақпаев, 2001 жылы генерал-лейтенант М.Алтынбаев, 2007 жылы 10 қаңтарда Даниал Ахметов тағайындалды. Қазiр М.Алтынбаев қайтадан Қорғаныс министрi қызметiн уақытша атқарып отыр.

	Əсiлi, «Қазаннан қақпақ кетсе, иттен ұят кетедi» деген өмiршең қағиданы ғақлия еткен кемеңгер халқымыз бақылау, тəртiп жоқ жерде түрлi қылмыстар мен заң бұзушылықтарға кеңiнен жол ашылатынын ежелден байқаған. Темiрдей тəртiптiң үлгiсiн көрсетуге тиiс қорғаныс саласында түрлi заңсыздықтардың орын алуы да министрлердiң тым жиi ауысуынан орын алып отырған сияқтанады. Оның үстiне, елiмiздiң армиясының беделiн, абыройын көтеру мақсатында соңғы жылдары Қазақстанда генерал атағын, жоғары шендердi орынсыз үлестiру де тұрақты орын алып отырғанын аңғармау мүмкiн емес. Мұның өзi қоғамда түрлi күңкiл, қауесет туындауына жол ашуда. Əсiлi, еңбексiз келген атақтың өзi де адамды аздыратын пəлекет. Бəлкiм, мұндай шендердi оңды-солды үлестiру азайтылуға тиiс шығар.

	Екiншiден, елiмiздегi қорғаныс саласына қатысты түрлi орынсыз пiкiрлердiң тамырына балта шабу үшiн Қазақ армиясында қанша мылтық, қанша қару-жарақ барлығын, əскерлерiмiздiң дайындығын бiржола айқындайтын түбегейлi шаралар атқарылуы тиiс. Қоймалардағы, əскери бөлiмдердегi құралжабдықтарды толық инвентаризациялайтын аса құзырлы комиссия құрылуы керек сияқты. «Мемлекеттiк құпия» айдарына еш назар аудармастан аталмыш комиссияның құрамына парламент өкiлдерi, қоғам қайраткерлерi, тəуелсiз сарапшылар енгiзiлгенi жөн. Өйткенi, «Бақпасаң мал, қарамасаң қатын» кететiнi сияқты, қадағаламасақ мүлдем қорғаныссыз қалуымыз ықтимал...

	2009 ж.





Екінші бөлім





СЫРТ ЕЛДІҢ СЫРЫН БІЛ




	ГЮГО ЕЛІНДЕГІ ГАВРОШТАР

	Үрейлі дабыл қоңырауы 28 қазанға қараған түнде Францияда – əлемдік демократия, бостандықтың тал бесігі болып табылатын Париждың түбіндегі шағын қалашықтарда соғылған-ды. Əрине, аса берік шынжыр да əлсіз жерден үзіледі. Əзірге «басбұзарлар», «жасөспірімдер бандалары» аталып жүргендердің əрекеттерінің астарын, дəл себептерін əлі күнге ешкім нақты айтып бере алмай отыр. Бірақ, кей түндері 1200-1500-ге дейін автокөліктердің, негізінен, ақ нəсілділер көліктерінің өртелуі бұрын еш елде байқалмаған құбылыс. Əдетте бұл елде бұзақылық əрекеттердің нəтижесінде əр түні 60-65 автокөлік қана өртелетін. Жер бетіндегі жұмақтай, романтика мен нəзік сезімдер сəулесіне бөленген мекен, бақыттылардың сүйікті шампан шарабы елінде күтпеген жерден мұндай шатақтың басталуы тосындығымен ғана емес, бір қарағанға мүлдем адам сенбестігімен таңдандырады. Бір кездері Париж коммунарлары қолдарына қару алып, еркіндік үшін алаңдар мен көшелерде, орамдарда жан алысып, жан беріскен шақта Гавроштар өздерін əлемдік даңққа бөлеген еді. Əсіресе, əдеби даңққа! Арада екі ғасырға жуық уақыт өткенде Францияны екінші отаным деп санайтын өзге ұлтты бейбақ жасөспірімдер – 13-14 жасар балалар қолдарына жанғыш бөтелкелер алып, түнгі көшелерге шықты. Көптеген қалалардағы бейберекет əрекеттердің нəтижесінде, əзірге дəл емес есептерге қарағанда, 8 мыңнан астам автокөлік өртеліп, ондаған қоғамдық ғимараттар, ішінара дүкендер мен мектептер отқа оранған. Əлемдік БАҚ-тардың хабарлауынша, 80-ге жуық полиция қызметкерлері құс мылтықтың оқтарынан жəне басқа түрлі жағдайда жараланып, 30-дан астам өрт сөндірушілер де зардап шеккен. Қысқа уақыт ішінде елдегі 300-ден астам шағын жəне ірі қалаларда осындай əрекеттердің басталып, өрістей түсуі жəне Париждың префекті Пьер Мютцтың қалада төтенше жағдай жариялауы жағдайды одан əрі ушықтыра түсті.

	Кəмелетке толмаған басбұзарлар атақты «Молотов қоспасын» – өртегіш бөтелкелерді жаппай пайдаланып жүр. Оларға қарсы күресте армияның көмегіне сүйену керектігі соңғы күндері жиі-жиі қайталануда, сондай-ақ, бірқатар қалалар мен аймақтардағы төтенше жағдайды тағы да үш айға созу туралы талап қоюшылардың үндері қатты естілу үстінде. Бірер күн бұрын Франциядағы тəртіпсіздіктің зардаптарын жою үшін Еуроодақ осы елге 50 млн. еуро көлемінде қаржылай көмек берді жəне таяу уақытта қосымша 1 млрд. еуро ақша бөлмекші. Атақты мушкетерлер елінде осындай өрескел жағдайдың қалыптасуына Iшкі істер министрі Николя Саркозидің ішкі саяси ахуалды реттеудегі жөнсіз қаталдығы себепкер болды деп санайды. Ол қалалар маңындағы, сондай-ақ шеткері аудандардағы «лас-қоқысты» су атқылағыштардың-ақ көмегімен біржола тазартамын деп уəде еткен-ді. Дəл соған ұқсас орынсыз мəлімдемелер Шешенстан туралы бір кездері Ресей Қорғаныс министрі П.Грачевтің аузынан да естілген еді. Грозныйды десантшылардың бір полкымен 10-15 минутта басып алғысы келген. Тіпті, президент В.В.Путин де террористерді «əжетханаларда жанын жаһаннамға жіберуге» шақырған. Ресейдегі ұзақ жылдарға созылған қантөгіс батыл мəлімдемелер бір басқа, өмір шындығы мүлдем бөлек екенін көрсетуде.

	Ал Францияның премьер-министрі Доминик де Вильпеннің басу айтуы, екі жақты да сабырға шақыруы мүлдем кереғарлық, қайшылыққа əкеліп соқты. Белгілі екі саясаткердің қарамақарсы іс-əрекеттері əдетте жемісті болатын тəтті тоқаш жəне шыбыртқы саясатын мүлдем жоққа шығарған. Амал жоқ, өткен аптада ел президенті Жак Ширак мырза Франциядағы басбұзарлықты тоқтату үшін қолдағы бар шаралар жасалынатынын қатаң ескертіп, жағдайды қалпына келтіру үшін үкімет жеткілікті күшпен əрі құрал-жабдықтармен қамтамасыз етілгенін мəлімдеді. Бір сөзбен айтқанда, бұдан əрі қиқаңдау, қиқарлану Францияның атына жағылған қара күйе, өшпес таңба болмақшы. Жүздеген заңсыз эммигранттар өз елдеріне депортациялана бастады, тұтқындар саны да көбейе түсуде.

	Николя Саркозидің қызметтен кетуін талап етушілердің көбеюі де ахуалдың аса күрделілігін аңғартады. Ең бастысы, осы қиын жағдай əу баста тəртіп сақшыларының қолына түсуден қашқан екі араб нəсілді жеткіншектің трасформаторға тығылып, жоғары кернеулі ток соғуынан тірідей өртеніп кетуінен басталды. Iле-шала осы күнге дейін 300 еуро көлемінде көмек алып келген – басым бөлігі мароккандықтар, египеттіктер мен алжирліктер болып табылатын жат жерлік эммигрант жастар полиция қызметкерлерінің ізіне түсті. Мəселен, Париж маңында тосқауылға ұрынған 34 полицейдің жаралануы, сондай-ақ, Брест қаласында тəртіп сақшыларына қарсы гранат лақтырылуы қалыптасқан жағдайдың стихиялы, бейберекет түрде орын алмағанын аңғартады. Осы ретте, өткен жазда Ресейдің Коми автономиясындағы Ухта қаласында əлдебір екі қылмыскер «Пассаж» мейрамханасына жандырғыш бөтелкелер лақтырып, нəтижесінде 24 адам тірідей отқа оранып, ажал құшқан қанды оқиға ойға оралады. Қанды оқиғаның аяғы сиырқұйымшақтанып, еш дабырсыз жабылып қалған-ды. Ал біртұтас болуға күш салып жатқан Еуропа ондай емес: Франциядағы оқиғалардың жаңғырығы Берлин мен Брюссельдің қала маңындағы аудандарын шарпып, көршілес елдерде де біраз машиналар түндерде өртеніп кетті. Жергілікті биліктің үрейленулеріне қарағанда, Лондон, Милан, Амстердам қалаларындағы эммигранттар да жандырғыш бөтелкелердің көмегіне жүгінуі ықтимал. Нəсілдер теңдігі Британ комиссиясының төрағасы Тревор Филипстің айтуына қарағанда, француз көршілері өздерінің күші жеткенше аса қуатты дабыл сигналын жеткізген. Белгілі саяси қайраткер осыдан соң : «Ояныңыздар!» – дейді.

	Бір ғажабы, бүкіл ел көлемінде əрекет ететін біртұтас ұйымның жоқтығы айқын болса да, қазір белсенді əрекет етіп жүрген 13-14 жасар балалар арнайы топтар құрып, орамдар мен көшелерде неғұрлым көбірек нұқсан келтіруге ұмтылғаны аңғарылды. Париж маңындағы қалашықтардың бірінде «Молотов қоспасын» – жандырғыш бөтелкелерді даярлайтын ірі шеберхана ашылуы осының айғағы. Осындай өрескел жағдай қалай қалыптасты? Бұған негіз боларлықтай ауыр əлеуметтік, саяси, экономикалық, нəсілдік жағдай Францияда соншалықты тығырыққа тірелген бе еді?! Франция əрқашан желөкпе, көңілді көрінер сырт қараған көзге. Бірақ, шын қуаныш жоқ жердегі жөнсіз көңілділік түптің-түбінде ауыр трагедияға ұласатыны айқын. Елде екінші сортты азматтар болып қалған араб жəне солтүстік африкалық жастарды күн сайын бен Ладен, «Аль-Каида» туралы жөнді-жөнсіз əңгімелер ығыр еткен сияқты. Субсидия тұрақты жұмысты алмастырмайды жəне оны міндеттсіну намыстарын қайрағаны сөзсіз. Жалпы, қазір əлемде шулы гуманизм туралы көп айтылады, ал сол аты шулы гуманизмнің жетер жері, тоқтар шекарасы қай тұста?! Тіпті, Қазақстанда да байлар мен кедейлер арасындағы орасан алшақтық, қарама-қайшылық тым тереңдеп кеткенін қалай түсіндіру керек?!

	Итальяндық «Стампа» газетінің жазуынша: «Эммигранттар мұнда бұлдыр болашақтан қашып келді, енді кері қайтып оралуға мүмкіндіктері жоқ, сондай-ақ, алға қарай өсулеріне де еш мүмкіндік жоқ».

	Ресми мəліметтер бойынша ғана жұмыссыз жүрген 5 млн. адамның отбасылары, жақындары, көңілдестері де өздерін əлеуметтік əділетсіздіктің құрбандықтары ретінде санауы заңды емес пе?! Ендеше, сандаған миллион адам өздерін Франциядағы құрылыстың құрбандары ретінде сезініп, ыңғайсыз күй кешуі орынды, көшелердегі шектен тыс қатыгездік жағдай осылай қалыптасып отыр. Францияның ультра оңшылдары да бас көтеріп, Конституцияның сақталуын, елдің тұтастығын қорғап қалу жолында ештеңеден тайынбайтындарын, қажет болса, террорлық əрекеттерге баратындарын жиі мəлімдеуде.

	Францияның ұлттық полициясының Бас директоры Мишель Годеннің: «Жалпылама қорытынды жасауға асықпауымыз керек. Жастар бандыларының қалай қалыптасқанын түсінуге ұмтылған жөн. Менің ойымша, бұл бүлдіргіштердің арасында тек мұсылмандар ғана емес, басқа да діннің өкілдері жеткілікті», – деуі қалыптасқан жағдайға біржақты баға беруге болмайтынын толық аңғартады. АҚШта 1960 жылдары осындай ауыр ахуал қалыптасып, жүздеген қалалардың көшелерінде, орамдарда өрттің жалыны күндіз-түні лаулаған болатын. АҚШ-тың алдыңғы қатарлы күштері елдегі нəсілдік жағдайды түзеп, ыңғайластыруға орасан зор күш жұмсағаны да мəлім. Ұзақ жылдар бойы Францияда тұрып, ұзақ жылдар жемісті еңбек еткен американдық жазушы Джеймс Болдуин осы елдегі жағдайды дөп басып, сонау 1963 жылы жарық көрген көріпкелдік кітабына «Келесі жолы – қалың өрт» деген ат қойған-ды. Оның айтуынша, орта дəулетті француздар еш күмəнсіз сенетін бостандық, теңдік, бауырластық туралы революциялық дəстүрлер құрғақ сөз ғана. Мақтаулы француздық білім жүйесі – дарындылар, үздіктер үшін элиталық оқу орнына жол ашатын жүйе емес, шын мəнінде, қоғамдағы элитаның балаларына ғана оқуға жол ашады. Элита өкілдері өз балалары үшін қай лицей таңдаулы баспалдақ болатынын, қандай дайындық бағдарламалары үздік көрсеткіштерді қамтамасыз ететінін жақсы біледі. Франция нəсілдік тұрғыдан оңтайлы, тиімді əрекеттерді жоққа шығаруда, мұндағы атышулы теңдік жүйесі тең емес нəтижелерді қамтамасыз етеді. Нəсілдік бөлінісумен француздардың санаспайтыны таңданарлық-ақ. Қара түстілер билік орындарында көзге түспейді – ұлттық жиналыста, француз телеарналарында, кəсіпкер басшылардың қатарында, БАҚ-тарда қара нəсілділер жоқ...

	Джеймс Болдуиннің сақтандыруы қырық жылдан соң шындыққа айналды. Бір ғажабы, Франция оқу жүйесіндегі əділетсіздік бүгінгі Қазақстанға да тəн. Біздің элита да өз балаларының қандай бағдарлама бойынша дайындалса үздік көрсеткіштерге қол жеткізетінін сөзсіз біледі. Былтыр оқуға түсерде тестілеуден 1 ғана бала үздік көрсеткіш танытса, биыл ондайлардың саны 40-тан асуы таңданарлық екені туралы алыпқашпа сөздер тегін емес. Тестілеу сұрақтарының бөгде қолға ұсталып кетуіне Білім жəне ғылым министрлігіндегі белгілі шенеуніктердің кінəлі екендігі əрі осынау іс-əрекеттердің ақы-пұлсыз жасала қоймағаны шүбəсіз. Бірақ,ол құпияны ашып қойғандардың аты-жөні көпшілік қауымға əлі күнге құпия. Неліктен?! Шынтуайтына келгенде, халық өз «батырларының» есімдерін білуге қақылы ғой. Ең бастысы, қазақстандық элита ешқашан қалғымайды жəне өз қажеттерінен қапы да қалмайды.

	Le Monde газеті 1995 жылы Жак Ширак Париждың мэрі болып тұрған уақытында егер жұмыспен қамтамасыз етілмеген жағдайда қала маңындағы тұрғындар тығыз қоныстанған аудандардың жастары жаппай ереуілге шығуы ықтимал екендігін айтқанын еске салады. Арада небары он жыл өткен соң бүгінде ұлы елдің президенті болып отырған білікті саясаткер өз сөздерін ұмытқаны несі?!. Бір кездегі Виктор Гюго өз кезінде: «Тақыр кедейшілік революцияны тудырады, ал революция – кедейшілікке əкеліп соғады», – деп жазған-ды. Ресми мəліметтер бойынша елде 6 млн.астам мұсылмандар бар деп саналады жəне сол иммигранттардың басым бөлігі кедей аудандарда шоғырланған. Ондайлардың көбісі алыстағы жат елден бақытты өмір, жарқын келешек іздеп келген мүсəпірлер. Өкінішке қарай, өмірдің ащы шындығы мүлдем басқаша болып шықты. Францияда 5 млн. астам адам жұмыссыз. Бұл əлеуметтік дерт, əсіресе, жастар арасында айрықша өршіп тұр, яғни жастардың 60 пайызы мүлдем қарекетсіз. Ал елге заңдызаңсыз түрде келуші иммигранттар саны жыл сайын көбейе түсуде. Француз ұлтшылдарының жетекшісі, Ұлттық майдан басшысы Жан Мари Ле Пеннің: «Негізгі проблема арабафрикандық жаппай иммиграцияға тікелей байланысты. Егер əр жыл сайын елге жүздеген мың иммигранттарды кіргізетін болсақ, олар сөзсіз нəсілдік, тайпалық жəне діни белгілері бойынша топтасады. Ал бұл адамдар француз ұлтына жат қой», – дей келіп, Францияның экономикалық, əлеуметтік, саяси, рухани тұрғыдан кері кетуіне эммигранттар емес, ең əуелі солшыл жəне оңшыл саясаткерлер кінəлі деп айыптауы, елде қалыптасып отырған күрделі ахуал, адам төзгісіз жағдай ұлттық, мемлекеттік қауіпсіздікке де салқынын тигізетінін, елде əзірге атыс естілмегенмен, таяу болашақта мұнда азаматтық соғыс басталуы мүмкіндігін айтуы бекерден бекер емес. Франция полициясы кəсіподағының басшысы Жан-Кристоф Карне де осындай алаңдаушылық танытқан. Осы кəсіподақ таратқан мəлімдемеде: «Сірə, күн өткен сайын одан əрі өршіп келе жатқан азамат соғысына тоқтау салар ештеңе жоқ. Өзіміз куə болып отырған оқиғалар екінші дүниежүзілік соғыстан кейін болып көрмеген құбылыстар», – делінген.

	Жағдайды екінші дүниежүзілік соғыс кезеңімен, сондайақ, азамат соғысымен салыстыру бел алғаны аңғарылады. Мұндай жөнсіз үрей, əсіресе, өз ішіндегі саяси, экономикалық, əлеуметтік қиын түйіндердің шешілуі тым ұзаққа созылып бара жатқан (таяу жылдарда түбегейлі шешіле қояр ма екен – Ж.Ш.) Ресейде де күн өткен сайын өрши түсуде. Бұл елде соңғы жылдары қалыптасқан ксенофобиялық, ұлтшылдық пиғыл соңғы кездері күрт өршіп, бой бермеуге айналды. Орыс əдебиетіндегі аянышты шығармаларда мылқау, дүлей күш иелері ежелден бейкүнə құрбандарды аяусыз өлтіретін. Қазіргі Ресейде де осындай мылқау, дүлей күш біржола бас көтергені байқалып отыр. Бұл елді «басқа елден келген иммигранттар басып ала бастағаны» жөнінде жиі сөз етілуде. 9 қарашада Оңтүстік федеральдық аймағының басшысы Дмитрий Козак мырза Израильге барып, Ариэль Шаронмен жабық кездесу өткізді. Сондай-ақ, бір топ ішкі істер жəне аймақтағы федералды қауіпсіздік қызметі өкілдерімен бірге кездесіп, еврей мемлекетінің іс-тəжірибелерін үйренуге ұмтылыс танытып отыр. Иə, Ресейді үрей жайлайтын жөні бар. Бүгінгі жағдайдың аса ауырлығын айтпағанда, Солтүстік Кавказ мəселесінің күн өткен сайын шиеленісе түсуімен қатар, Бүкілəлемдік банк таяуда 2050 жылға қарай Ресей халқы 144 млн.адамнан 119 млн. адамға дейін кемитінін мəлімдеді. Яғни, 25 млн.адамға азаятын сыңайлы. Iрі мемлекеттің тұтас халқына пара-пар көрсеткіш! Осы ретте қатыгез құбыжықтардың бас көтеріп, айналадан құрбандық іздеуі заңды болып көрінуі де ықтимал.

	Өзге ұлт өкілдерін арандатуды, халықтар арасында дүрдараздық туғызып, өз ара қақтығысқа итермелеуді өз міндеті санайтындар қатары да үстемелеп көбейе түсуде. Ондайлар арамзалар журналистер, БАҚ өкілдері арасынан да табылатыны өкінішті-ақ.

	Максим Соколов мырза: «...при виде невменяемого состояния социалистов, и на краю пропасти не знающих ничего, кроме как кричать: «Больше социализма!», начинают раздаваться голоса тех, кто говорит о чрезвычайном положении и об усмирении сволочи пулеметами. Реакция естественная, если, правда, не запоздавшая. ...Если социалистическая капитуляция Европы будет продолжаться дальше, силовые меры – это и вправду ненужная жестокость. Жестокость давить имеет смысл, лишь признав: «Отечество в опасности!», причем не с 27 октября, с.г., а гораздо, раньше – с момента, когда мультикультурность начала достигать критической массы», – дейді («Известия» газеті, №202, 8 қараша, 2005 ж.). Бұл француз ұлтшылдарына да берілген тікелей нұсқау сияқты. Иə, қатыгез нұсқау!

	Ал Ресейде мұндай айқын нұсқаусыз-ақ əрекет етушілер жетерлік. 4 қарашада Мəскеу көшелеріне төрт мыңдай жастар «Ресей – оккупанттарға қарсы!», «Ресей – орыстар үшін!», «Хайль, Гитлер!», «Орыстар, алға!» деген ұлтшыл ұрандар көтеріп шыққан.

	Сонымен Ресейдегі жағдай күн сайын күрделене түсуде. Мəскеуде, тағы бірқатар аймақтарда түнде жасөспірімдердің көшеде жүруіне қарсы «комендант сағаты» белгіленді. «Шаш ал десе, бас алатын» елде мұның аяғы неге соғатыны белгісіз. Əлем кезекті рет үрей жамылып отыр. Ал Франциядағы дүрбелең ХХI ғасырда, жаһандық ауқымдасу кезеңінде ешбір ұлт, нəсіл өзін өзгеден артық санай алмайтындығын аңғартып отыр. Ұлттық өркөкіректік, даңғойлық – тұйыққа апаратын жол ғана.

	2004 ж.



	ҰЛТТЫҚ «ИДЕЯНЫҢ» АСТАРЫ НЕМЕСЕ БОРИС НЕМЦОВ НЕГЕ АЛАҢДАЙДЫ?

	Көптеген аузы дуалы, бiлiктi əлемдiк сарапшылардың пiкiрiнше, түптiң түбiнде Ресейдi кезектi ыдырау күтiп тұрған сияқты жəне бұл уақыттың еншiсiндегi ғана жайт. Əлемде осындай тосын қорытындыға келушiлердiң қатары күн санап көбейе түсуде. Əрине, сыртқы жəне iшкi саясаттағы iсəрекеттерiне алдын-ала болжау жасаудың мүмкiндiгi бар ядролық державаның болашақта ондаған ұсақ бөлшектерге бөлiнiп кету қаупi халықаралық қауымдастық үшiн орасан зор апат көзi болары сөзсiз. Сондықтан, шын мəнiнде салиқалы, сындарлы саясаткерлер мен мемлекет қайраткерлерi, халықаралық күштер бұған мүдделi бола қоймаса керек. Дей тұрғанмен, осыған мүдделi жəне бұл бағытта астыртын əрекет етушi күштер Ресейдiң өз iшiнен табылатын сияқты. Қазiр алып елде қалыптасқан жалпы ахуал, бiрсыдырғы жүгенсiз жүргiзiлiп отырған iшкi саясат əлгiндей сарапшылар мен зерттеушiлердiң осындай қорытынды жасауына ерiксiз мəжбүрлеп отыр. Соңғы жылдары елде қалыптасқан соғыс психозы, жеке дара бiр ұлтты – орыс халқын асқақтату, православие дiнiн ғана əсiре дəрiптеу мен шексiз қолдау, тiзгiн бермей өршiп келе жатқан нəсiлшiлдiк пен ксенофобия, шовинистiк өктемдiк түбi осындай күтпеген əрi трагедияға толы нəтижеге əкелiп соғу қаупiн үстемелеуде. Белгiлi бiр топтар нəсiлшiлдiк, ксенофобияның ең асқынған, жүгенсiз көрiнiсi – скинхедтер қозғалысы елдегi қордаланған ұлтаралық проблемаларды бiржола шешедi деп үмiттенетiн сияқты. Таяуда Санкт-Петербургте қатыгездiгi, ұлты бөтен студенттер мен бейкүнə адамдарды ұрып-соғулары жəне өлтiрулерiмен аты шыққан скинхедтер тобының бiр топ мүшелерi мен басшылары тұтқындалды. Тергеу жаңа басталғанына жəне iстiң толық аяқталмағанына қарамастан-ақ алғашқы үрейлi қорытындылар жасалып отыр. Ұзақ жылдардан берi осы қала тұрғындары мен қонақтарының арасында үрейлi даңқы жайылған скинхедтердi ұйымдастырушы, дем берушi жəне қаржылай көмектесушiлер Мəскеуде екенi əлден-ақ анықталды. Қандай да жол жəне əрекеттер арқасында «Ресейдi əлем мойындайтын империя етемiз, қайта өркендетемiз» деп басын тау-тасқа соғуды үрдiске айналдырған ресми Кремль билiгi бiр кездердегiдей жанталаса қарулануды да қайта тiрiлттi əрi ресми деректер бойынша, қазiр жыл сайын 10 млрд. доллар көлемiндегi орасан зор қаржы қару сатып алуға жұмсалуда. Жəне бұл көрсеткiш жылдан жылға үздiксiз ұлғайтыла бермекшi. Осынау əрекеттердiң тасасынан экономикалық тұрғыдан мейлiнше дамып, кемелiне келген қуатты батыс мемлекеттерiне қоқан-лоққы жасаудан гөрi, Ресейдiң жан-жағындағы көршiлес елдерге сұс көрсету, қалайда ықпалынан шығармаудың қитұрқылары құлақ қылтитады.

	Ресейдегi ресми билiк қана емес, өздерiн гуманистер санатына қосатын қоғамдық қайраткерлер, зиялы қауым өкiлдерi, оңшыл күштер мен либералдар да елдегi соңғы жылдары қалыптасқан ойын ережесiне бiртiндеп мойынсұнып, адамдар мен ұлттардың арасындағы алауыздықты қоздыруды, жеке ұлттың өркөкiректiгi мен үстемдiгiн одан əрi өршiте түсудi жөн санайтын сияқты. Бұл қауiптi өрескел жағдай таяуда Ресей президентi В.В.Путиннiң жолдауынан соң одан əрмен жандана түскенi анық аңғарылып отыр. Өткен аптада, 25 мамыр күнi «Известия» газетi Ресей оңшыл күштерi одағы (СПС) саяси кеңесiнiң мүшесi, өзiн либералдар қатарына жатқызатын Борис Немцовтың «Непродуманная стратегия» атты шағын мақаласын жариялады. Осы уақытқа дейiн адамзат сүйгiш, гуманист, демократ ретiнде биiк мiнберлерден уағыз айтуға машықтанған аталмыш мырзаның пiкiрлерi фашистiк идеологиямен ұштасып жатқан сияқтанады. «Либо мы решим вопрос с народонаселением, либо начнем терять территорию. Однако пути выхода из демографического кризиса, предложенные президентом, совершенно непродуманны и даже опасны для России», – деп ерекше алаңдаушылық бiлдiрген Борис Немцовтың пiкiрiн түпнұсқада алуды жөн көрдiк. Өйткенi оқырмандар осынау қайраткердiң ұзақ жылдар бойы демагогия, популистiк сөздермен бүркемелеп келген шынайы бейнесiн көруге құқылы. Б.Немцов Путин жолдауынан Ресейге төнiп тұрған орасан зор «қауiптi» алдын-ала аңғарыпты. Оның пiкiрiнше: «Первое опасное последствие – это люмпенизация России. Первые, кто откликнется на призыв рожать, будут семьи алкоголиков и наркоманов, для которых ежемесячные 3000 р. – это столь большие деньги, что они даже задумываться не станут». Мiне, бiр кездерi Кремль билiгiнде болған, қазiр Путинге оппозициядағы жанның шынайы көзқарасы бұл. Бiр кездердегi нацистердiң ұстанымдарына бұдан əрi жақын келу мүмкiн емес. Туған халқын, адамдарды мұншама жек көру, менсiнбеу, мал қатарына қосу бұрын-соңғы тарихта бола қоймаған шығар-ау.

	Ол ол ма, бұл саясаткер одан да асқан «қауiптi» алдын ала сезгенсидi. «Второе последствие еще более неприятное. Это исламизация России. Уже сейчас рождаемость весьма высоко в тех регионах, где большинство населения – мусульмане. Это Дагестан, Чечня, Ингушетия, Кабардино-Балкария, Татарстан, Башкортстан. Не нужно объяснять, что будет, если эту высокую рождаемость еще дополнительно простимулировать», – дейдi ол. Өзiн адамзаттың ең алдыңғы тобы – либералдар қатарына қосатын Б.Немцовты Ресейдегi жылына миллионға жуық адамдардың мезгiлiнен бұрын түрлi маскүнемдiк, жол апаттары, техногендiк апаттар, ұйымдасқан немесе тұрмыстық қылмыстар кесiрiнен жəне де басқа себептерден қайтыс болуы емес, елдегi 20 млн. шамасындағы мұсылмандардың саны тым өсiп кету ықтималдығы айрықша үрейлендiредi екен. Бұл мырза Ресейдегi демографиялық ахуалды реттеудiң ақылға сыймас жолын ұсынады одан əрi. «Гораздо лучше было бы, если бы президент предложил стимулировать рост рождаемости в среднем классе. Ведь именно средний класс является основой стабильности любого общества...» Ал Ресейде «ортаңғы класс» ретiнде орыстар ғана қарастырылатыны бесенеден белгiлi. Бiр сөзбен түйiндегенде, Б.Немцов мырза «ұрыдан – ұры, ақылдыдан – ақылды туады» деген ортағасырлық, тiптi, күнi кешегi фашистiк идеологияны Ресейде қайта тiрiлтпекшi. Тiптi, Освенцим, Дахау, Маутхаузен секiлдi концлагерьлердегi миллиондаған адам өмiрлерiнiң соңғы нүктесi болған газ крематорийлерiнiң алдындағы нəсiлi, ұлты бөлек адамдардың шұбатылған тiзбегi елес бердi.

	Осыдан аз уақыт ғана бұрын Еуропа Кеңесiнiң нəсiлшiлдiк жəне төзiмдiлiк комиссиясының Ресей туралы кезектi баяндамасы жарық көрген болатын. Аталмыш комиссияның айтуына қарағанда, Ресей соттары түрлi заң бұзушылықтардың тасасынан көбiне нəсiлшiлдiк себептердi iздеуден қашқақтайтын көрiнедi. Өздерiнiң сыртқы бейнелерiмен ерекшеленетiн аз санды ұлттар мен ұлыстардың өкiлдерi, Кавказдан шыққандар, түрiк-месхедтер, афроамерикандықтар мен Орта Азия халықтарының өкiлдерi жиi шабуылға ұшырап, өмiрлерiне зор қауiп төнедi жəне Еуропа сарапшыларының пiкiрiнше, милиционерлер мен казактар айрықша нəсiлшiлдiктерi, өзге ұлттарды кемсiтушiлiгiмен көзге түсуде. Сондай-ақ, олар адамдар арасындағы жеккөрушiлiктердi насихаттауға, дiни қудалау мен нəсiлшiлдiктiң тууына жауапты БАҚ-тар мен журналистерге қатысты жазаларды кең көлемде қолдануға кеңес бердi. Мұндай қауiптi дерттен бiр кездегi салиқалы, сындарлы, демократияшыл басылым ретiнде танылған «Известия» газетi де тысқары қала алмай отыр. Соңғы уақытта аталмыш басылымда мұсылмандарды өзге дiндер үшiн ортақ жау етiп көрсетудiң сорақы үрдiсi қалыптаса бастады. Жəне бұл көзқарастарын түрлi адамдардың пiкiрi түрiнде жеткiзудiң қитұрқы жолдарын жиi пайдалануда. Рим Папасы Бенедикт ХVI туралы кiтап жазған Бернар Леконтпен шағын сұхбатта да осындай ой астыртын қылаңытады. Əлгi сұхбатта Бернар Леконт: «Басқа да христиан шiркеулерi сияқты, ОПШ (РПЦ) алдында да ұқсас проблемалар тұр. Олардың бастысы – ислам фундаментализмiнiң шабуылы. Сондықтан – католиктер, протестанттар жəне православтар ортақ айқасқа қатысуға тиiс»,–дейдi. («Известия» газетi, 16.05.2006 ж.).

	Мiне, Қазақстанда да кең таралып отырған беделдi басылым ХХI ғасырда христиандарды мұсылман əлемiне қарсы крест жорығына шақыруда жəне мұны əлдебiр белгiсiз автордың аузымен жүзеге асыруға күш салуда. Өздерi сүттен ақ, судан таза бола қалмақшы. 1979 жылы тақтан тайдырылған Иран шаһы Реза Пехлевидiң Мэриленд штатында тұратын ұлы Реза Пехлеви биылғы шiлде-маусым айларында Ирандағы билiктi құлатуды мақсат тұтқан қозғалыс құрылатынын мəлiмдедi. «Ешқандай соғыс қажет емес – бұл жүйенi өзiмiз-ақ құлатамыз», – дейдi ол. Соңғы күнi Кабулдағы бейбiт халыққа оқ жаудырып, ондаған адам қаза тапқан қанды оқиға да мұсылмандарға қарсы крест жорығы үздiксiз жалғасып жатқанын көрсетедi. Ресейде соңғы уақтары қалыптасқан жағдайды сырт көз аңғармауы, оған көз жұмып қарауды, елемеудi одан əрi жалғастыра беруi бұдан əрi мүмкiн емес. Оның үстiне сырттай бақылаушы емес, осы елдiң азаматы ретiнде күн сайын куə болып жүрген журналист Асланбек Дадаевтың қорытындылары да Кремль билiгiндегiлердi қуантпайтыны айқын. «Кез келген қақтығыстың негiзгi астарында бəрiне жол берудi туындататын коррупция мен жазасыздық жатады. Кавказда бұл шашетектен. Екi жақтан да жасалған əскери қылмыстар үшiн жауапқа тартылатындар некен-саяқ ғана боларына күмəнданудың керегi жоқ. Көптеген Ресей əскерилерi үшiн соғыс шен өсiрудiң текпiшегi болды. Орта буындағы қанша офицерлер генерал болды? Ал қанша генерал саясатпен айналысуға мүмкiндiк алды», – деп күйзеледi ол («Московские новости», №10, 24-30 наурыз, 2006 ж.). Турасын айтқанда, Ресейдiң болашағына қауiп төндiрiп отырған мұсылман фундаментализмi немесе мұсылмандар санының көбеюi емес, осы елдегi жүгенсiз коррупция, ұйымдасқан қылмысты топтар мен тұрмыстық қылмыстар. Мұны ресми билiк те жоққа шығармайды. Таяуда құқық қорғау органдары жəне сот жүйесi басшыларының үйлестiру кеңесiнде РФ Бас прокуроры Владимир Устинов: «Ресейдегi ұйымдасқан қылмыс ұлттық қауiптiң деңгейiне көтерiле бастады», – деп амалсыз мойындады. Оның айтуынша, ұйымдасқан қылмыс iс жүзiнде барлық саланы: саяси, экономикалық, əлеуметтiк салаларды да қамтып отыр. Қай жердi алмаңыз – барлық жерде ұйымдасқан бiрлестiктер бар. Қылмыстың басынғаны соншалық, тiптi, мемлекеттiк жəне құқық қорғау органдарымен де кiрiге бастаған. Бұл қауiптi құбылыс бiрте-бiрте бой бермей барады.

	Ежелден-ақ тұрмыстық түрлi ауыр қылмыстар көптiгiмен ерекшеленетiн елде бұл қауiптi құбылыстың асқынғаны соншалық, Ресей Əдiлет министрлiгi мен үкiмдi жүзеге асыру федеральдық қызметi (ФСИН) Үкiмет тапсырмасы бойынша «Бостандықты шектеу туралы» федеральдық заң жобасын жасады. Бұл жоба бойынша ұсақ қылмыскерлердiң аяғына электронды, жеңiл кiсен кигiзiлмекшi жəне əлгiндей қылмыскерлердiң жүрiп-тұруы арнайы орталықтардан бақыланып отырмақ. Алдын-ала тыңдау кезiнде Мемлекеттiк Дума бұл əрекеттен бас тартқанымен, таяу болашақта жүзеге асырылары сөзсiз. Əзiрге əңгiме қаржы мəселесiне ғана тiрелiп тұр. Осыдан жүз-жүз елу жыл бұрын ғана аяқ-қолына ауыр шынжыр кiсен салынған қылмыскерлердiң Сiбiрге жер аударылған ұзақ тiзбектерi əлi де тарих еншiсiнде қала қоймағанға ұқсайды. Ол ол ма, Ресей федеральдық пошта қызметi (ФПС) таяу уақытта пошташыларды газ баллондары, сауытты желеттер, сондай-ақ пистолеттермен қаруландырмақшы. Ресми деректерге қарағанда, əрбiр байланыс бөлiмшесiне үш ай сайын қарулы шабуылдар жасалып, əрбiр пошташыға қарсы алты ай сайын қылмысты əрекеттер орын алатын көрiнедi. Қауiпсiздiктiң мұндай шаралары əлемнiң ешбiр елiнде жүзеге асырылмайтыны бесенеден белгiлi əрi қылмыстың мұндай жүгенсiздiгi туралы да айтпайақ қоюға болады. Жоғарыда айтып кеткенiмiздей, бүгiнгi Ресейдiң басты проблемасы – бұл елдегi мұсылмандардың көбеюiнде емес. Елдегi 152 млн. адамдардың небары 20 млн.нан сəл астамы ғана мұсылмандар. Басты мəселе, соңғы жылдары Ресейде бала туудың мейлiнше азайғанында болып отыр. Ресейдегi 42 миллион отбасылардың 47 пайызы, яғни жартысына жуығында бала жоқ. Осыған қарамастан қазiр елде 720 мың жетiм балалар бар жəне олардың 220 мыңы ғана балалар үйiнде тəрбиеленуде. Мұның өзi елдегi аса қауiптi əлеуметтiк дертке айналып отыр. Бұған қосымша Ресейде қазiргi заманның ең қауiптi дертi – СПИД-пен ауыратындардың саны 1 млн. адамға жеттi жəне бұлардың басым бөлiгi 30-ға толмаған жастар. Ал Б. Немцовтың елде мұсылмандар көбейiп кетедi деген қаупiне қайта оралсақ, 1986 жылғы Желтоқсан көтерiлiсiнен кейiн КСРО Денсаулық сақтау министрлiгiнiң қазақ əйелдерiнiң бала тууын шектеу туралы астыртын бұйрығы болғаны ойға оралады. Сол жылдары осындай адамшылыққа жат, жауыз жабық бұйрықтың болғаны туралы қауесет қазақтар арасында кең жайылғаны еді. Ал билiк басындағы қандықол, жауыз коммунистер мұндай бұйрық беруi мүмкiн емес деп күмəндануға да болмайды. КСРО-ны 70 жылдан астам билеген қатыгез коммунистер бұдан да қатал, қанды бұйрықтар шығарып, ашық та, астыртын түрде де жүзеге асырғандарына тарих куə.

	Өткен ғасырдың 90-шы жылдары Нобель сыйлығының лауреаты, жапонның атақты жазушыларының бiрi Кэндзабура Оэнiң Жапонияның сыртқы саясатына байланысты: «Бойкүйездiк, мойынсұну мен бағыныштылық секiлдiлерден жамапжасалған iс-əрекеттердiң стереотипi – мұндай ұстаным кейде жұртқа көз қылу үшiн жасалғандай көрiнедi – Жапонияның соңғы елу жылдағы, тiптi бейбiт келiсiмдер жасалғаннан кейiнгi жəне ел толық егемендiк алғаннан соңғы барша сыртқы саясатының негiзiне айналды», – деп күйзелгенi ойға оралады. Қазақстанның соңғы жылдардағы бойкүйез, мойынсұну жəне бағыныштылық саясаты да елiмiздi таяу жылдарда тығырыққа тiреуi мүмкiн. ТМД ауқымындағы, ең бастысы, Бiртұтас экономикалық кеңiстiк (ЕЭП) негiзiндегi достастық, əрiптестiк интеграцияға шектен тыс құмартуымыздың түбiнде қатерлi боп шығуы ықтимал. Ерте ме, кеш пе Б.Немцов сияқты орыс «либералдары» мен Кремль билiгiндегiлер қазақ əйелдерiнiң бала тууын шектеу туралы талап қоймасына еш кепiлдiк жоқ. Ресей билiгiндегiлердiң бүгiнгi күнгi жылы-жылы сөйлеуi ертең-ақ басқаша мəнге, мазмұнға ие болмасына да еш кепiлдiк жоқ. Өткен сенбi күнi Мəскеудегi Абай ескерткiшiн вандалдар жасыл бояумен бояп, қорлаған, ал ертеңгi күнi ондайлар қазақ халқын қызыл қанға боямайды дей алмаймыз. Осы тұрғыдан өз елiнiң ТМД мемлекеттерi қатарынан шығатынын мəлiмдеген Грузия президентi Михаил Саакашвилидiң: «Россия – коварный, хитрый, неприятный сосед», – деп бүкпесiз əрi батыл мəлiмдеуi Қазақстан билiгiндегiлерге де сабақ болса құба-құп.

	2006 ж.



	«ОЯН, МАДЬЯР, ОТАНЫҢ ЖАР САЛАДЫ...»

	Осыдан 50 жыл бұрын азаттық үшiн күрескен венгрлер танкiлермен тапталған едi

	Неге екенiн əлi күнге бiлмеймiн, бiрақ жоғары сыныпта оқып жүргенiмiзде, тарих пəнiнiң мұғалiмi алыс Үшарал ауылындағы бiздерге əлдебiр мадьяр ақынының өршiл өлеңiн жаттатқызған. Ұлы ақын Шандор Петефидiң «Оян, мадьяр, Отаның жар салады», деп келетiн, венгрлердi азаттыққа, бостандыққа шақырған жалынды жырын. Оқытушымыз қазақ ақыны Мiржақып Дулатовтың да «Оян, қазақ» деп жар салғанын бiлдi ме екен, əлде өзi алыстағы венгрлердi жақ сы көрдi ме, тiптi, мадьярлар мен ұлы Даланың еркебұлан ұлдары – қазақтардың арасын сан ғасырлық туысқандық, бауырластықбайланыстаржалғастырыпжатқанынжақсыбiлгендiктен осылай еткен шығар. Əйтеуiр, көгенкөз шəкiрттерiнiң жүрегiнде Карпат тауындағы өршiл, намысқой, азаттық сүйгiш халыққа сүйiспеншiлiк сезiмiн оятуға талпынған тəрiздi. КСРОдағы қайта құру жылдары Қазақстанға ең алғашқы шет елдiк қадiрлi қонақтардың бiрi болып Карпат тауларын мекендеген қыпшақтардың шексiз сағынышы мен зор iлтипатын арқалап марқұм Иштван Қоңыр Мандокидiң келген сапары да санада. Дiлi, дiнi, тiлi, тұрмыс-салттары бөлек болса да қазақтар мен венгрлердi бауыр, туыс ететiн əлдебiр iштей жақындық, тамырластық бар екенi күмəнсiз.

	Биыл қыркүйек айының басында Венгрия жерiнде күтпеген дүрбелең басталғаны мəлiм. Бұрынғы комсомол жетекшiсi, бүгiнгi миллиардер, премьер-министр Ференц Дюрчанның үкiмет мəжiлiсiнде елдегi экономикалық саясат «Еуропадағы ең өрескел саясат болды», ал мүлдем тоқыраудан «Жаратушының қолдауы, əлемдiк экономикадағы бос қаржының көптiгi мен жүздеген қитұрқы амалдар аман сақтап қалды» деген мəнзелдегi сөздерi қалың қауға тиген шырпыдай болды. Қысқа сəтте бейбiт, соңғы жылдары айтарлықтай дамыған Венгрия өкiмет пен оппозиция күштерi текетiрескен, саяси күрес қызған тартыс алаңына айналып сала бергенi. Сан мыңдаған қызу қанды, өрмінез венгр жастары алаңдар мен көшелерге шығып, елдегi саяси дүрбелеңнiң қайнаған қызуы əрең-əрең басылған-ды. Бұл күндерi Будапешттегi оқиғалар мен текетiрестiң өршуi жəне шарықтауын алаш жұрты да шын алаңдаушылықпен бақылаған.

	Осылай өрбiген қызу оқиғалар 1956 жылы қазан айында Венгрияда ұлт-азаттық революциясы басталып, совет танкiлерi көтерiлiске шыққандарды аямай қанға бөктiргенiн, Кремль билiгiндегiлер мен коммунистердiң ХХ ғасырдағы ең қанқұйлы қылмыстарының бiрi жүзеге асырылғанын ұмыттырып жiбере жаздаған. Əрбiр халық – ұлы, дегенмен, венгрлер өздерiнiң бостандық, азаттық сүйгiштiгi, тəуелсiздiк жолындағы тоқтаусыз күресiмен əрқашан ерекшеленедi. Сонау 1848 жылғы ұлт-азаттық көтерiлiсiн айтпаған күнде, Бiрiншi дүниежүзiлiк соғысқа дейiн бiрнеше ғасыр бойы Еуропаны дүрiлдеткен жеңiмпаз Австро-Венгрия империясын құрған ұйытқы ұлттың бiрi – венгрлердiң төбесiне ХХ ғасырда қара бұлт жиi-жиi үйiрiлумен болған. Ең ауыр əрi қанқұйлы кезең –Екiншi дүниежүзiлiк соғыстан соң Шығыс Еуропа елдерiнiң қуатты, алып, сонымен қатар екiжүздi коммунистiк империя – Кеңестер Одағының ықпалындағы аймақта болған кезi. Жəне бiр таңданарлығы, 1919 жылы Венгрияда Еуропадағы ең алғашқы социалистiк үкiметтердiң бiрi құрылып, венгрлер тарихи ащы сабақ алған едi. 1945 жылдан кейiн экономика мүлдем тұралап қалды, елдi аш-жалаңаштар кезiп жүрдi, коммунистер аймақтағы адамдарды ауыр езгiге салып, ұлттық ой-сананы жоюға жанталасты, рухани езгi еңсе көтертпедi. Екiншi дүниежүзiлiк соғыста ауыр шығынға ұшыраған, гитлерлiк Германия мен сталиндiк КСРО-ның арасындағы соғыста екi түйенiң ортасындағы шыбындай болған шағын елдерден Мəскеу соғыс шығындарының өтемiне қолда барларын тартып алып, тоқымдарын аямай қақты. 1949 жылы Мəскеу билiкке қойған Матьяш Ракоши режимiнiң қанқұйлылығы шектен асқаны соншалық, осы жылы ол елде жүздеген адамды тергеусiз, сотсыз атуға бұйрық бердi жəне елеусiз көмдiрдi.

	Бiрақ, Шығыс Еуропа елдерi жат жұрттықтардың езгiсiне ешқашан төзген емес. 1953 жылдың маусымында Берлинде жұмысшылар көтерiлiсi бұрқ ете түсiп, бұл көтерiлiс совет танкiлерi жəне əскерлерiнiң күшiмен аяусыз қанға бөктiрiлiп басылды. Осы кезде совет коммунистерiнiң «Барлық елдердiң пролетарлары, бiрiгiңдер» деген ұраны жалған екенi, коммунистердiң мейлiнше аярылығы анық аңғарылды. Сталин қайтыс болған соң, 1955 жылы ХХ съезде Н.С.Хрущев Сталиндiк жүйенiң ауыр қылмыстарын айыптап сөйлегеннен кейін езгiдегi елдердiң прогрессивтi күштерi Кеңес Одағындағы жылымыққа кезектi рет сенiп, оңбай алдансын. 1956 жылдың маусымында Польшаның Познань қаласында көтерiлiс басталды. Шығыс Еуропа елдерiнде бостандық, ұлт-азаттық идеялары көпшiлiктiң басты мұратына, мақсатына айналып, коммунистiк режимдерге наразылық кең өрiстеген. Бұл елдерде демократиялық реформалардың жүргiзiлуi, көппартиялылықтың болуы, құпия қызметтердiң ауыздықталуы, ең бастысы, елден басқыншы совет əскерлерiнiң əкетiлуi жиi талап етiле бастады.

	Венгрияның жағдайы да мейлiнше ауыр болатын. Сталиндiк режимнiң көшiрме үлгiсi – Матьяш Ракошидiң режимi шектен асқан қанқұйлылығымен ерекшелендi. Ресми деректерге сенсек, 1949 жылдан 1956 жылға дейiн саяси айыптаулармен 40 мыңнан астам адам қапас түрмелерге қамалып, талайы сонда көз жұмған. Он мыңдаған адам жер аударылды. Кейбiр деректер бойынша, осы жылдары миллионға жуық венгр азаматтары репрессияның құрбанына шалынды. Кеңес Одағындағы КГБ сияқты осындағы құпия полиция AVN əрбiр адамның артынан аңду жүргiзiп, бүкiл елдi қорқыныш шырмады. Өндiрiс орындарының бəрi дерлiк соғыс мақсатына жұмылдырылып, қару-жарақ қана шығарумен болды. Осындай жағдайда елде наразылықтың туындауы заңды едi. Бiрақ жоғарыдағының бəрi кеңес коммунистерiнiң əлi шын қаныпезерлiгiн көрсете қоймаған тұсы, қанды қырғынның беташары ғана болатын. Оның үстiне əлем социалистiк жəне капиталистiк лагерьге бөлiнiп, «қырғи-қабақ соғыстың» өрiстеген кезi. 1956 жылдың қазан айында Израиль Египетке бас салды да, Таяу Шығыста Суэц каналы үшiн соғыс өртi лаулап, Франция мен Англия Египетке қарсы соғысқа белсене араласқан. Осы сəтке дейiн Египеттi мейлiнше қолдап жүрген Кеңес Одағы табан астында осы елдегi мыңдаған əскери кеңесшiлерiн керi шақырып, екiжүздiлiкпен Египеттi күшi басым жаумен жапа-жалғыз қалдырды. Бiрақ, КСРО-ның сатқындығы мен саяси ойындары күтпеген нəтижелерге əкелiп соғып, Шығыс Еуропадағы жағдай мүлдем шиеленiсiп кеттi.

	1956 жылдың 23 қазанда ашу-ызаға толы халық Будапешттiң көшелерi мен алаңдарына шығып, азаттық жолындағы күресiн бастады. Қала буырқанып жатты. Оған елде сталиншiл Ракошидiң жеке басына табыну өрiстеп, 1949 жылы оның бұйрығымен сотсыз, тергеусiз өлтiрiлгендердiң мəйiттерiн қайта жерлеу желеуге айналды. Дəл осы күнi Будапешттiң орталық алаңындағы басқыншылықтың белгiсiндей Сталиннiң орасан зор ескерткiшi құлатылып, талқандалды жəне Венгрияның коммунистерi Мəскеуден жанұшыра көмек сұрады. Дəлiрек айтқанда, елдегi жағдайдың бақылаудан шығып бара жатқанына, республиканың ер жүрек премьер-министрi Имре Надь жүргiзiп отырған тəуелсiз саясатқа қатты алаңдаған Кремль оларды осылай iстеуге күшпен мəжбүрледi. Мəскеу Венгриядағы ұлт-азаттық революциясына жұмысшылар мен студенттер, жастар көптеп қатысуынан қатты шошынған. Ел астанасына əп-сəтте енгiзiлген екi танк дивизиясының құрыш сауытты танкiлерi көтерiлiсшiлердi шынжыр табандарымен тiрiдей таптап, қала көшелерiн қанға бөктiрдi. 25 қазанда коммунистердiң басшысы болып тағайындалған Янош Кадар көтерiлiстi аямай күшпен басуға, қоғамдық тəртiп пен бұрынғы жүйенi қалпына келтiруге шақырып, əскерлердi өз халқына қарсы оқ атуға мəжбүрледi. Еш аяушылық болған жоқ. Дегенмен, көтерiлiс қанатын тез кең жайып, аз күнде бүкiл елде аяусыз азамат соғысының жалыны лаулады. Қантөгiс жалғасып, азаттық, тəуелсiздiк үшiн қолына қару алғандар күшi басым үкiмет əскерлерiмен аянбай шайқасты, Отан үшiн бастарын құрбандыққа шалды. Көтерiлiсшiлер бүкiл елде кеңес солдаттарына қойылған ескерткiштер мен басқа да советтiк рəмiздердi талқандап тастады. Əлгiндей қаптаған ескерткiштер орыс отаршылдығын үнемi еске салып, адамдардың еңсесiн езетiн. Имре Надь елден совет əскерлерiн жедел əкетудi талап еттi жəне Бiрiккен Ұлттар Ұйымынан өздерiн қорғауды өтiндi. Коммунистер де қарап жатқан жоқ, тездетiп жұмысшышаруа үкiметi құрылып, бар тiзгiндi уысына алған Янош Кадар кезектi рет Кремльден көмек сұраған. Орыс басшыларының шыдамсыздана күткенi де осы болатын, келесi күнi-ақ Шығыс Еуропадағы топтасқан танкiлер мен совет əскерлерiнiң басым бөлiгiн осы елге енгiзiп, Будапешттi, басқа қалаларды қардай бораған оқтың астына алды да, Екiншi дүниежүзiлiк соғыстан соң Венгрияны қайтадан басып алып, қаратүнек күндер туды. 4 қарашада Венгрия астанасына екiншi рет совет танкiлерi енгiзiлдi. Аса қуатты, моторландырылған төрт дивизия! Сөйтiп «Құйын» операциясы жүзеге асырыла бастады (Дəл осындай атпен 1986 жылы желтоқсанда Алматыда дəл осындай операция iске асырылды). Совет əскерлерiнiң жазалау операцияларына жалпы басшылықты əйгiлi маршал Г.К.Жуков өз қолына алған едi. Будапешт, тағы да басқа қалалар жарым-жартылай қиратылды. Қалалардың көшелерiндегi қаруларын қолдарынан тастамаған ондаған мың көтерiсшiлер мен бейбiт тұрғындар қаза тапты. Батыс елдерi бұл интервенция мен қантөгiске көз жұма қарады əрi Кеңес үкiметiнiң қатыгездiгiн айыптаған жоқ. БҰҰ-ның, Құрама Штаттардың қанға бөгiп жатқан венгр халқына ара түспей, терiс айналуының себебi Мəскеу осының алдында ғана Египеттi сатып, күшi басым жауларымен жекпежек қалдырған. Саяси сауда сақал сипағанша болды. Қысқа уақытта революцияға қатысты деген айыппен 230 адам дарға асылды, 20 мыңнан астам адам тұтқындалып, олардың да көбiсi құпия түрде өлтiрiлдi. 150 мың босқындар шет елдерге қашты. Венгр халқы тағы бiр дүниежүзiлiк соғысты бастан кешкендей едi. Соңғы қарсылық ошақтарындағы қанды ұрыстар 11 қарашаға дейiн созылды.

	1957 жылы сотталған əрi құпия түрде өлтiрiлген Имре Надь соңғы сөзiнде өзiн айыптаған коммунистердiң барша сұмдық əрекеттерi мен жауыздықтарын əшкерелеп, «Сiздердiң рақымшылықтарыңызды қажет етпеймiн», деп кесiп айтты. Венгриядағы революцияны күшпен басып-жаншудың көп бегiлерi 1986 жылғы Желтоқсан көтерiлiсiн басып-жаншуға ұқсас болатын. Мадьяр халқының көтерiлiсiнен кейiн Шығыс Еуропа елдерi Кеңес үкiметiне, социалистiк жүйеге сенiмiнен бiржола айырылды. Көздерi ашылды. Варшава келiсiмшартына қатысушы мемлекеттердiң ыдырауы ендi уақыттың еншiсiндегi ғана iс едi жəне Шығыс Еуропа елдерi азаттық таңы атар ыңғайлы сəттi күтумен болды. Иə, жауыздар мен қанiшерлер əрбiр халықтан шығады, бiрақ мəдениеттi, айтарлықтай дамыған шығыс еуропалықтар үшiн орыс халқының арсында тоңмойын шовинистер, өркөкiрек əрi жауыздардың, адам өмiрiн жарты күреш тиынға бағаламайтын тирандардың тым көптiгi қатты шошындырған. Венгриядағы революция жеңiлiске ұшыраса да, басқа халықтардың жүрегiнде үмiт отын жағып, азаттық тек қана күреспен келетiнiн танытты. Бұл көтерiлiс Шығыс Еуропа елдерiнiң тарихындағы жаңа бетбұрыс кезеңiне əкелгенi бүгiнде даусыз.

	2006 ж.



	ХАI ЖIВЕ, УКРАIНА!

	Гетман Мазепаның күресi мен трагедиясы

	«Хай живе, Украина» – «Украина мəңгi жасасын!» дейтiн əуездi үш ауыз сөзден тұратын мəңгiлiк ұран Жер шарының қай қиырында жүрсе де əрбiр украиндықтың жүрегiнде. Мəңгi жадында. Жер көлемi 603 мың 700 шаршы километр болатын бұл елдiң Қазақстанға ұқсастығы соншалық көп, соның бiрi – ел территориясының үштен екi бөлiгiн шетсiз-шексiз даланың, құнарлы қара топырақты астықты алқаптардың алып жатуы.

	Ең бастысы, қасиеттi Днепр жағасындағы азаттық сүйгiш əрi еркiн халық үшiн ұлтшылдық бiздегiдей ұят емес, елдi тұтастыратын, туған Отандарын одан əрi дамытатын мəңгiлiк ұлағат. Жастарды Тəуелсiздiктiң баяндылығы жолында табандылыққа тəрбиелейтiн ұран! Еуропада жалпы ұзындығы – Едiл мен Дунайдан кейiнгi үшiншi орын алатын Днепрдi (2201 км.) қасиеттi Ана өзен санайтын жұрт қонақжай, мейiрбан, əсем сазды əндерi де əрбiр қазақтың жанына соншалық жақын. Тарихтары сандаған ғасырлардың терең қойнауынан ұлағатты сыр шертетiн қазақтар мен украиндардың тағдырларының ұқсастығы да таңдандырмай қоймайды. Екеуi де бiрнеше ғасырлар бойы қатыгез, қуатты империяның боданында тұншықты. Украинада халықтың жалпы саны 50 млн. адамнан асып жығылса, 1991 жылғы санақ бойынша солардың 73 пайызы украиндықтар, 22 пайызы орыстар болатын. Қазiр де жағдай соншалықты күрт өзгере қойды деуге болмас.

	Осы уақытқа дейiн де, əсiресе кейiнгi бiрнеше жыл бойына Ресей ақпарат құралдарының сыртқы саясатта үнемi Кремльдiң сойылын соғатын елеулi бөлiгi украинофилдiктi – өздерiнiң туған халқын шынайы сүйетiн патриоттарды ұнамсыз кейiпте көрсетуге күш салатыны тегiн емес. Ресей билiгiндегiлер Тəуелсiз елдердiң өз мүдделерi, өзiндiк даму жолы бар екенiн еш мойындағысы келмейдi. Осыдан бiрнеше жыл бұрын Орталық барлау басқармасының (ЦРУ) бұрынғы басшысы Портер Госстың: «Қырғиқабақ соғыс» əлдеқашан аяқталғанмен, бiрақ Ресей əлi өзiнiң ескi ұнамсыз əдеттерiнен айырылғысы келмейдi», – деп қынжылуының астарында терең мəн бар. Путиннiң Ресейi бұрынғы КСРО-ны қалпына келтiруден, посткеңестiк елдерге айтқанын iстетiп, айдауымен жүргiзуден бiр сəт те бас тартқан жоқ. Мəселен, əлемдегi газ өндiретiн ең iрi компания – ресейлiк «Газпром» кейiнгi жылдары Украинаға көгiлдiр отын берудi бiрнеше рет тоқтатқаны белгілі. Ресми түрде бұл екi мемлекет арасында газ жөнiнде толыққанды келiсiмшарт болмауынан деп түсiндiрiлгенiмен, турасын айтқанда, бұл Тəуелсiз Украинаны тұқыртуға, жазалауға ұмтылыс болатын. Өзiне қажеттi отын ресурстарының 80 пайызын сырттан, оның iшiнде Ресейден сатып алатын Киев үшiн бұл оңай соққы емес, дегенмен бiрақ ұлттық санасы жоғары, өз iстерiнiң əдiлдiгiне сенiмдi украиндар табандылық танытты, қоқан-лоққыға бас иген жоқ. Тiзесiн бүкпей, өр қалпында, рухы мықты күйде қала бiлдi. Оған қоса, осындай күрделi уақытта ресейлiк «Газпром» мен «Роснефть» компанияларының акцияларын шетелдiк инвесторлардың көптеп сатып алуға ұмтылысы iркiлгенiн айта кету керек. Мəскеу үшiн энерготасымалдаушы шикiзаттардың сыртқы саясатты жүргiзу құралына айналуы, Кремль билеушiлерiнiң бұрынғы КСРО ауқымында, тiптi, одан да тысқары жерлерде уысынан шығып кеткен ықпалын қайта қалпына келтiруге өңмендей ұмтылысы талайларды ерiксiз ойға қалдырды. Осы жағдайда əйгiлi филантроп Джордж Соростың: «Егер «Роснефть» компаниясының IПОсы жүзеге асатын болса, онда ол Еуропа қауiпсiздiгiне елеулi нұқсан əкеледi», – деп алаңдаушылық бiлдiргенi есте.

	1980 жылдардың аяғында бұрынғы КСРО-ның ауылшаруашылық өнiмдерiнiң 25 пайызын өндiрген Украина – əлi де Ресей үшiн уыстан шығып бара жатқан тəттi тоқаш. Бұйырмаған бəлiш!

	Жоғарыда айтып өткенiмiздей, украиндар мен қазақтар өте ұқсас халықтар. Ұлттың басына төнген қиын-қыстау кезең, ауыр трагедияларында да ұқсастық көп. 1986 жылдың көктемiнде Чернобыльдегi атом электр станциясы жарылып, украин халқының айтарлықтай бөлiгiне қатер төнсе, бұл апатқа коммунистiк режим кiнəлi екенiне шүбə жоқ. Ал осы жылдың желтоқсанында Алматыда қазақ жастарының көтерiлiсiн Мəскеу бақайшағына дейiн қаруланған əскерлердiң көмегiмен қанға бөктiрiп басты. Оның үстiне осы уақытқа дейiн екi халықтың да – украиндар мен қазақтардың тарихы орасан зор бұрмалауға ұшырап келдi. Билiк үшiн ұлт мүддесiн сатқандар дəрiптелiп, Ресей отарлауына қарсы болғандар «сатқын» ретiнде бағаланды.

	Ресейлiк ғалымдардың басым бөлiгi, ресми тарихшылар Ресей тарихын ежелгi Киев Русьiмен тiкелей сабақтастырса да, мұның өзi украиндардың Мəскеу езгiсiнде болғысы келмейтiндiгiне еш тосқауыл болып көрген емес. Тiптi, 1654 жылы 7 қаңтарда Мəскеу патшасы Алексей Михайлович қатаң тапсырмамен жұмсаған В.В.Бутурлин Переяславльдегi сарайда гетман Богдан Хмельницкий мен əскери хатшы (войсковой писарь) Иван Выговскийдi қабылдаған. Əлгi екеуi айтқан сөздер сол кезеңдегi ресми құжатта: «Милость де Божия над нами, якоже древле при великом князе Владимире, также и ныне сродник их, велики государь царь и великий князь Алексей Михайлович всея Руси самодержец, призрил на свою государеву отчину Киев и на всю Малую Русь Милостью своею; яко орел покрывает гнездо свое, так и он государь изволил нас принять под свою царского величества высокую руку; а Киев и вся Малая Русь вечное их государского величества; а мы де все великому государю, его царскому величеству, служить и прямить во всем душами своими и головы свои за его государское многодетное здоровье складывать», – деп жазылған. Бұл жылдар Украина анталаған жат жұрттық басқыншылардың қыспағында қалған қиын кезең болатын. Осы жағдай туралы украин тарихшылары бұған дейiн талай дауласқан, əлi де пiкiр таластыра беретiнi сөзсiз. Қалай дегенде де, небары екi адамның тұтас халықты, мемлекеттi басқа бiр мемлекеттiң боданы, отары етуi санаға сыймайды. Жəне Переяславльдегi оқиғаны тек орыс тарихшыларының көбi «тарихи құжат, бауырлас екi елдiң бiрiгуi» деп бағалауы да күмəн туғызбай тұра алмаса керек.

	Осыған ұқсас трагедия арада 77 жыл өткенде, 1731 жылы қазақ халқының басынан да өткенi мəлiм. Орыс патшайымына бодан болуға ант бергендер тұтас қазақ халқының аз ғана бөлiгi болатын. Ең таңданарлығы сол, келiсiмшарттарда сыртқы жаулардан қорғауға уағда берген Ресей бұдан кейiн украиндарды да, қазақтарды да сыртқы жаулардан қорғауды ойына да алып көрген емес. 1723 жылғы «Ақтабан шұбырынды, алқа көл сұламада» 2 млн.-ға жуық адамынан айырылған қазақтар жоңғарларды бiржола талқандау үшiн жарты ғасырдан артық күрес жүргiздi жəне орасан зор құрбандықтар нəтижесiнде өз күшiмен толықтай əрi түбегейлi жеңiске жеттi. Ресей патшасы əу баста уəде етiлгендей, қазақтарды қорғау немесе оларға көмектесу орнына, қайта сыртқы жауларды: Едiл қалмақтарын, башқұрттарды, орыс-казактардың салт атты қарақшыларын қазақ жерiне шабуыл жасауға итермелеп отырды. Ал украин халқының жағдайы одан да мүшкiл болғаны тарихи шындық. Олар поляк шляхтасы, Қырым ноғайларының дүркiн-дүркiн шабуылынан бiр сəт те өздерiн қауiпсiз сезiне алған жоқ. Əсiресе, бұл аянышты жағдай Петр I мен швед королi Карл ХII тұсында, 1700-1721 жылдары жүргiзiлген Солтүстiк соғыс жылдарында айқын аңғарылды. Осы соғыстың жалыны үдеп, мейлiнше күшейген уақытында əскери қимылдар түбегейлi украин жерiнде жүргiзiле бастады. Бiр жағынан швед əскерлерi Украинаның гүл жайнаған жерiн ойрандап, астықты танаптарын таптап, бейбiт халықтың зығырын қайнатса, орыс империясының əскерлерi – «москальдардың» жауыздығы да шектен шықты. Қазiргi Чернигов облысының Бахмач ауданындағы Батурин елдi мекенiнде «Батурин трагедиясы» орын алды, ал 1709 жылы қазiргi Днепропетровск облысының Никополь ауданында ғасырлар бойы украин халқының бостандығы мен азаттығының кепiлi болып, елдiң еркiндiгiн ұрпақтанұрпаққа дейiн қандарымен қорғап келген Запорожье Сечесiнiң казактары қанды қырғынға ұшыратылды. Осыдан былай украиндар еркiндiгi туралы сөз айтудың өзi қиын бола түстi, елдiң мойнына құлдық қамыты бiржола кигiзiле бастады. Мiне, осындай күрделi кезеңде тарих сахнасына гетман Иван Мазепа жəне оның жақтастары шыққан болатын. Олар екiжүздi, уəдеде тұрмайтын «москальдармен» емес, швед жəне поляктармен одақ құруға күш салды. Иван Мазепа өзiнiң Карл ХII жəне Польша королi Станислав Лещинскиймен одағы Украинаға мəңгiлiк азаттық алып келетiнiне күмəнсiз сенгенi рас. Өкiнiшке қарай, өз отанынан қолдау алудан күдерiн үзген, Швециядан жырақтап кеткендерiне ондаған жылдар өткен аз санды швед əскерлерi Полтава түбiндегi шешушi шайқаста қарақұрымдай қаптаған орыс əскерлерiнен жеңiлiс тапты. Иə, мұның бəрi тарих оқулығында жазылған жайттар десек те, бұл трагедияның соңғы актiсi одан əрмен аянышты едi. Отарлаушы империя – Ресейдiң ресми тарихшылары Украина тарихын түбегейлi бұрмалап жазып, ол ол ма, коммунистiк режим тұсында əлемнiң алтыдан бiр бөлiгiн мекендеген миллиондаған адамдар гетман Иван Мазепаның «сатқын» екенiне еш шүбəсiз сендi. Тiптi, жалған тарихшыларға сенген А.С.Пушкиннiң өзi Мазепаны масқаралап поэма жазғаны мəлiм. Турасын айтсақ, бұл – Мазепаның трагедиясы емес, жалған идеологияның бейкүнə құрбандары болған, саналары өтiрiкпен уланған миллиондардың трагедиясы едi. Жартылай шындық қашанда қорқынышты! Тарихи шындық соңғы жылдары ғана қалпына келтiрiле бастады жəне өткен жылдың соңына таман Украина президентi Виктор Ющенко № 955 2007 Жарлығын жариялады. Онда: «Украина гетманы Иван Мазепаның əскерисаяси əрекеттерiнiң жəне 1700-1721 жылдардағы Солтүстiк соғыс жылдарында украин-швед одағы жасалуының 300 жылдығына байланысты əрi бұл оқиғалардың украиндық мемлекет қалыптастырудың көпғасырлық тарихындағы орны мен жұртшылықтың инициативасын ескере отырып, бұйырамын...» делiнген.

	2008-2009 жылдары Украинада гетман Иван Мазепа мен iзбасарларын мəңгi есте қалдыру үшiн орасан зор жұмыстар атқарылып, ескерткiштер орнатылмақ; көрмелер ұйымдастырылып, деректi жəне көркем фильмдер түсiрiлмекшi; пошта маркалары мен конверттер шығарылмақ. Ең бастысы, Швеция королдiгiнде гетман Мазепаның жəне оның жақтастарының монументiн орнатудың мүмкiндiктерi қарастырылуда. Есесiне, Ресей шовинистерi мен ұлы империяшылдар Мазепаның есiмiн қайта тiрiлтiп, тарихи шындықты қалпына келтiруге түбегейлi қарсы. Олар Ресейдiң империялық мүдделерiне қарсы болғандардың бəрiн жек көредi, өлтiре жамандайды. Жұрт санасында жағымсыз бейнесiн қалыптастыруға қашаннан құмбыл. Осы тұста, украиндардан үйренер үлгiмiз көп-ақ. Өкiнiшке қарай, Ресей патшасына қарсы он жылдай жан алысып, жан берiсiп күрескен өзiмiздiң Кенесары Қасымов жəне оның жақтастарының өрен ерлiгiн елiмiзде осылай насихаттай алмай жүргенiмiз бiздiң аянышты жағдайымызды əйгiлейдi. Ол ол ма, Қазақстандағы 1916 жылғы ұлт-азаттық көтерiлiсiнiң 90 жылдығын 2006 жылы жөндеп атап та өткен жоқпыз. Ресейге жалтақтамаймыз, орыстарға құлдық ұрамыз. Өткен жылдың қараша айында Украина Жоғарғы Радасының депутаттары 1932-1933 жылдардағы аштықты украин халқына қарсы геноцид актiсi деп мойындағаны есте.

	Украина президетi Виктор Ющенко коммунистер аштықты қолдан ұйымдастырып, украин жəне қазақ халықтарын əдейi қырды дегендi Тəуелсiз мемлекет басшыларының арасында бiрiншi боп айтты. Ол, сондай-ақ, саясаткерлердi осы аштықтың қолдан ұйымдастырылғаны жөнiнде толықтай мойындауға шақырды жəне оны геноцид ретiнде мойындау жөнiнде пiкiрталасқа түсуден сақатандырды. 1931 жылы күзде ВКП (б) Орталық Комитетiнiң құпия мəжiлiсiнде Украинада бiр килограмм нан, бiр вагон да астық қалдырмау жөнiнде қорқынышты қаулы қабылданғаны тарихи шындық. Бұл қорқынышты қаулының жаңғырығы Қазақстанға да жеттi. Мiне, осы сұрапыл аштықта 8-10 млн. украиндық опат болса, қазақ халқының тең жартысы аштықтан қырылды.

	Аштық жылдарында Украинада күнiне 33 мыңнан астам адам өлген. Қазiр əр жыл сайын 26 қарашада Киевтiң қайғы жəне мұңға батқан алаңдары мен көшелерiнде отыз үш мың қайғылы шырақ жағылады. 2003 жылы Украинада осынау сұрапыл аштықтың 70 жылдығы кең аталып өттi. Ал бiзде ше?!.

	Бiзде баяғыдай өлi үнсiздiк. Тiптi, биыл «Ақтабан шұбырынды, алқакөл сұламаның» 285 жылдығын да жөндеп атап өтпейтiн сияқтымыз. Экономикамыздағы өткiншi жетiстiктермен ғана емес, ел тарихындағы ауыр трагедияларды ұмытпау арқылы тəрбиеленбеген адамдардың санасы жартыкеш, өзi жалтақ болатыны ежелден мəлiм. Өткенiн ұлықтай алмаған ұлттың бодандықтан бiржола құтылуы да мүмкiн емес.

	2008 ж.



	БОРИС НЕМЦОВ НЕГЕ РИЗА?

	Украина демократиясының өмiршеңдiгi

	Биыл көктем шыға салысымен-ақ əсем Киевтiң алаңдары мен көшелерiндегi текетiрес күтпеген жерден күрт өрiстегенi мəлiм. Сонау 2004 жылдың қоңыр күзiндегi «қызғылт сары революция» күндерiнен соң Украинада тағы да сая си тартыстың қазаны қайнап, ел азаматтары кезектi рет өз таңдауларын жасауға мəжбүр болған. Украина президентi Виктор Ющенко Жоғарғы Раданы мезгiлiнен бұрын тарату жəне кезектен тыс парламенттiк сайлауды 27 мамырға белгiлеу туралы жарлыққа қол қойғаны сол-ақ екен, бейбiт мемлекеттегi жағдай шиеленiсiп, талас-тартыс өршiдi. Əрине, зерттеушiлер мен сарапшылар елдегi жағдайдың осындай бетбұрыс алуына жаңа Украинаның Жанна д’ Аркы – Юлия Тимошенконың айтарлықтай ықпалы болғанын бiрауыздан айтуда. Сарапшылар мен саяси қайраткерлердiң бұл пiкiрi негiзсiз де емес, дегенмен, қарт Днепр жағалауындағы тарихы бай елде қазiр мүлдем жаңа – демократияның принциптерi ғана үстемдiк құратын, адам құқығы басты құндылық саналатын жасампаз тарих жасалу үстiнде. Жəне екi Виктор (Ющенко мен Янукович) саяси тағдырлары тамырлас Сиам егiздерi сияқты: ылғи тiл табысып, бiрге əрекет ете де алмайды, мүлдем бөлiнiп кетуге де шамалары жетпейдi... Украина демократтары мен реформаторлары Батыстың өркениетi мен өмiр сүру дағдыларын шамшырақ етумен бiрге, өз отандарының Тəуелсiздiгi идеясын, мемлекет заңдарының мызғымастығы мен заң алдында баршаның тең құқықтылығына басымдық берiлетiнiне таңдау жасаған-ды. Елдегi саяси, экономикалық, əлеуметтiк жаңарулар осы негiзде жүзеге асырылуда. Бұл өзгерiстердiң басты кепiлi – ел президентi Виктор Ющенко мырза! Ющенконың Украина президентi құзырлары шектелiп, ел парламентiнiң мiндеттерi мен құзыры анағұрлым арта түсуiне өз еркiмен жол ашқанын кейбiр елдердiң басшылары түсiнiксiз жағдай əрi жiгерсiздiк ретiнде қабылдағанмен, елдiң жарқын болашағы жəне тəуелсiздiктiң баяндылығы жолында ол осындай қиын таңдау жасағаны құпия емес. Өмiрде мемлекеттiң қуаттылығы мен тұрақтылығы барша билiктiң тiзгiнi бiр адамның қолында жинақталуымен ғана анықталмайды, қайта əрбiр азаматтың ел тағдырына өз жауаптылығын терең сезiнуiнде жəне жеке басының қауiпсiздiгiне сенiмдiлiгiнде.

	Украина премьер-министрi Виктор Янукович көрнектi өкiлi болып табылатын олигархтардың бiрсыпырасы өз келешектерiн, бизнестерiнiң табыстылығын Ресей саясатымен тығыз байланыстырады. Əйгiлi Ринат Ахметов бастаған Донбасс өңірінің жəне өзге де «жаңа украиндар» көктемгi текетiресте Януковичке таңдау жасап, оның жақтастарын шама-шарқынша қолдағаны да мəлiм. Олар елдiң оңтүстiгi мен шығысындағы аймақтардан жастарды, жұмыссыздар мен зейнеткерлердi ұйымдастырып, əрбiр күн сайын ондаған мың адамдарды Киев вокзалдары жəне алаңдарына жеткiзумен болды. Адамдар тиелген автобустар ел астанасына тоқтаусыз ағылып, тiптi, кейбiр деректер бойынша, темiр жол кестесiне енгiзiлмеген екi-үш поезд күн сайын əлгiндей «наразыларды» Киевке жеткiзген. Киевтiң талшын ағаштары жайқалған əйгiлi орталық көшесi – Крещатик даңғылына провинциядан жеткiзiлгендер осылайша iз тастады. Қазiргi заманда саясат ақшамен жасалатын болған. Көп ақшамен. Бұл барлық мемлекеттерде қалыптасқан жағдай болып отыр. Осы қасақана наразылықты ұйымдастыру жəне өрiстету үшiн Януковичтi жақтайтын олигархтар, дəл емес деректер бойынша, тəулiгiне 1,5 млн. доллар шығын жұмсаған көрiнедi. Киевке көк жəне қызыл ту ұстап келген əлгiндей «белсендiлер» мен коммунистерге, Януковичтiң Аймақтар партиясын («Партия регионов») қолдаушылардың əрбiрiне күнiне 50 доллардан ұстатып, оған қосымша жол шығындарын өтеген əрi жатын орын, тегiн тамақпен қамтамасыз еткенi де аян. Бiр сөзбен айтқанда, елдегi саяси күштердiң сайысынан қарапайым халық та азын-аулақ табыс тапқан сыңайлы.

	Қыруар қаржының желге ұшырылғаны қалай? Жəне мұның бəрi не үшiн жасалуда? Əрине, мұның бəрi алыс Қазақстандағы көпшiлiк үшiн қисынсыздық əрi түсiнiксiз текетiрес болып табылуы да ықтимал. Бiрақ, ел тағдыры, демократиялық құндылықтар мен принциптер шынымен сынаққа түскен ақиқат сəтi едi бұл Шевченконың отанында. Қоғамдық күштердiң сабырлығы мен шыдамдылығы расында тамаша қасиет, бiрақ көп, шексiз шыдауға адамның өмiрi қысқа. Украиндар өз болашақтарын байланыстыратын реформалардың табыстары мен оң нəтижелерiн қазiр көргiсi келедi. Олары заңды да. Тiптi, Украинаның ертелi-кеш НАТО-ның құрамына кiретiнi жəне Еуроодаққа мүшелiкке қабылданатыны күмəнсiз жайт. Бұған əрбiр көзi ашық адам, ешбiр салиқалы саясат кер шəк келтiрмейдi. Бұл тек уақыттың еншiсiндегi ғана мəселе. Дегенмен, Киев көшелерiнде сандаған мың адамдар толқығанда, алаңдар мен көше тұйықтарында қарсы күштер саяси дауды өршiтiп жатқанда елде ешқандай төтенше жағдай жарияланбауы, тiптi, Киевте немесе басқа қалалар мен елдi мекендерде қылмыстың көбеймеуi, елде тəртiпсiздiк жайламауы, ол ол ма, Украина экономикасының өсiмi 8,5 пайызға жетуi қалай? Ал 2007 жылдың бiрiншi тоқсанында Ресей 6 пайыздық өсiмге ғана қол жеткiзе алды. Ал сөйткен Ресей Украинаға берiлетiн газын екi есеге қымбаттатқаны мəлiм. Бензин де қымбат, өйткенi Ресей мұнайды да қымбат бағаға сатып отыр. Осының бəрiне қарамастан елдiң тұрақты табысқа қол жеткiзуiнiң қандай құпиясы бар? Шекспирдiң мəңгi өлмейтiн Гамлетi: «Өмiрде талай нəрселер бар, достым Горацио, бiздiң кемеңгерлердiң үш ұйқтаса түсiне де енбеген»,– деп айтқанындай украиндардың бiр артықшылығы осы жолы айқын аңғарылды. Украинада демократия бiржола жеңiске қол жеткiзген. Ең бастысы, Қырғызстан текетiресi, тiптi Еуропаға кiндiгi байланған Эстониядағы «Қола солдаттың» алаңнан алынып тасталғаны тыныш елдi дүрлiктiрген тəртiпсiздiкке ұласқанда, украиндардың ұстамдылық пен салқынқандылық танытуы ерiксiз тəнтi етедi. Ел азаматтарының iшкi мəдениетiнiң жоғарылығы, əрбiр жан өзiнiң ел тағдырына жауаптылығын жете сезiнуiнен шиеленiскен жағдай қантөгiске ұласқан жоқ. Əлгi пiкiрi қайшы саяси қарсыластар алғашқы күннен бастапақ ешқандай күш қолдануға жол бермеуге уағдаласты жəне тараптар бұл мəмiленiң аясынан аттап шыққан жоқ. Оның үстiне, елдегi тұрақтылықтың берiк болуы Украинаның iшкi жағдайына сыртқы күштердiң араласпағандығынан.

	Əрине, Ресейдiң кейбiр БАҚ-тары мен Думаның депутаттары алғашқы сəттен бастап-ақ Украинадағы жағдайды: «Жаңа революцияның басталуы, ел екiге бөлiнгелi отыр жəне азамат соғысы өрiстейдi» – деген мысықтiлеумен терiс бағалағаны, мүмкiндiк болса оқиғалардың осылай өрбуiн тiлегенi рас. Тiптi, Ющенко мен Юлия Тимошенконы əзəзiлге теңегендерi де мəлiм. Көршi елдердегi саяси сiлкiнiстерден лəззат алып, жанжалдың отын үрлей түсудi басты мақсаттары жəне мiндеттерi ретiнде санайтын шовинист, ұлы империяшыл осындай мырзалар өздерi жығылып жатып, сүрiнгенге күлетiнi ежелден қалыптасқан жағдай. Дегенмен, Украина демократиясы алаңдар мен көшелердегi қызу саяси пiкiрталастарда өз өмiршеңдiгiн кезектi рет танытты. Өйткенi бұл елдегi басты жəне ең өмiрлiк мəселе – қылмысқа белшесiнен батқан автократия бола ма, əлде демократия үстемдiк құра ма деген күрделi сұраққа 2004 жылдың қоңыр күзiнде – «қызғылт сары революция» күндерiнде нақты əрi бiржола жауап берiлген болатын. Сонымен қатар соңғы екi жарым жылда елде коррупцияның деңгейi төмендей бастағаны да белгiлi. Халықаралық беделдi «Transparency International» ұйымының деректерi бойынша Украина100орында, ал Ресей 126-орында. Мұның бəрi ел азаматтарының бойында сенiм ұялатты. Олар заңдардың əдiлеттiлiгiне, сайлау нəтижелерiнiң бұрмаланбайтындықтарына, өз дауыстары құр ауаға сiңбейтiндiктерiне бiржола иланған жандар. Ал «қызғылт сары революция» күндерiнен бергi қысқа уақыт – екi жарым жыл iшiндегi мұндай түбегейлi өзгерiс аз жеңiс емес. Тағы бiр таңданарлық жағдай, елдегi саяси дағдарыстың басты себебiн Ресей бұқаралық ақпараттарының бүгiп қалғанында болып отыр. Ал таяу көршiлерiмiз туралы ақпараттарды көбiне Ресей дерек көздерiнен алатын қазақстандық БАҚ-тар бұған мүлдем назар аударған да жоқ. Ющенконың жоғарғы Раданы тарату туралы жарлығына ең басты түрткi болған мəселе, ел парламентiнде қалыптасқан адам төзгiсiз жағдай болатын. Виктор Янукович бастаған Дағдарысқа қарсы коалиция белсендi оппозиция өкiлдерiн өз қатарларына топтап тарта бастады жəне Конституцияны өзгерту арқылы президент билiгiн жою жолында əрекет жасауға бел шешiп кiрiскендiгi. Əлгi атышулы жарлыққа қол қойылар тұста олар кейбiр деректерде он бiр, кейбiр деректер бойынша он бес депутатты өз жақтарына тартқан. Олардың əрбiрiнiң дауысын алу үшiн 15 млн.-нан 20 млн. долларға дейiн пара берiлген көрiнедi. Əлбетте, пара алу жалпы арсыз iс, ал коррупция жəне парақорлық арқасында Конститутцияны өзгертуге ұмтылыс ауыр күнə. Пара беру нəтижесiнде Ата Заңын өзгерткен елде болашақ болмайды. Сондықтан Ющенко Раданы тарату туралы жарлыққа ерiксiз қол қойған болатын.

	Бiрнеше жыл бойы Виктор Ющенконың қоғамдық негiздегi кеңесшiсi болған Борис Немцов Украина демократиясының аяғынан тұруының куəгерi ғана емес, сол жаңаруларға қолынан келгенше көмектескен жан. Ол Украинадағы iшкi жағдайды Ресейдiң өзге саясаткерлерiнен гөрi жетiк əрi терең бiледi жəне Леся Украинка отанының болашағына нық сенiмдi. Ол «Совершенно секретно» газетiне берген сұхбатында: «Мəселенiң мəнiсi мынада, билiктегi шенеунiктер бiр-бiрiмен айқасып жатқанда, олар жұмыс iстейтiн жəне сол арқылы еңбек ақы табатын адамдарды жайына қалдырды. Тексеру деп аталатын шапқыншылықтар жасаған жоқ, рэкетпен айналыспады, ешкiмге «шатыр» болған жоқ. Украинада иедалды либералдық үлгi жүзеге асырылған көрiнедi – адамдарға тыныш еңбек етуге мүмкiндiк берiлiптi» («Совершенно секретно» газетi, №5, 2007ж),– деп елдегi жағдайды жоғары бағалап, ризалығын танытқан.

	Алдағы жексенбi – 27 мамыр күнi Украинада Жоғарғы Радаға кезектен тыс сайлау өткiзiлу көзделген едi əу баста. Бiрақ, бұл саяси науқан кейiнге, күзге қалдырылды. Алдағы аталмыш сайлауда Януковичтiң Аймақтар партиясы, Тимошенконың жақтастары жəне Ющенконың «Наша Украина» партиясы жеңiске жетедi деп күтiлуде. Рада спикерлiгi үшiн Януковичтiң жағына шығып кеткен Александр Мороздың Социалистiк партиясы үш пайыздық деңгейге жете алмайды делiнуде. Қалай болғанда да, алдағы бiрнеше айда украин халқының қандай таңдау жасағанын толық бiлетiн болады əлем.

	2007 ж.



	ХУСЕЙНДI ДАРҒА АСУ ЖƏНЕ ҚИЫН ДИЛЕММА

	АҚШ үшiн «ақиқат сəтi» əлдеқашан басталған

	Спортшылар үшiн жарыс аяқталғанда, жекпе-жек бiткен соң «ақиқат сəтi» («Момент истины») келiп соғады əрқашан. Олардың өнерiн əдiл төрешiлер бағалайтын немесе өткен жарыстағы жетiстiктерi мен кемшiлiктерiн жанкүйерлер алдында жайып салатын қиын сəт. Мəңгiлiкке созылатын ұзақ, таусылмайтын ауыр минуттар.

	Мiне, дəп осындай «ақиқат сəтi» АҚШ билiгiндегi Дж.Буш өкiметiне де келiп, қауiптi гонг үнi естiлдi. Дұрысы, əлдеқашан бұрын-ақ, 2003 жылдың наурыз айында Иракқа қарсы еш себепсiз соғыс бастағанда ескерту қоңырауы қағылған. Əрине, АҚШ өкiметi ол күндерi Саддам Хусейн режимiне тарпа бас салуын ақтайтын қилы-қилы себептер мен сылтаулар тапты. Бiреулер шын сендi, бiреулер шылғи өтiрiк екенiн бiле тұра жаһандағы жұдырығы ең жуан держава алдында қыңқ етiп үнiн шығармай, бұйдалы тайлақтай жетекке ере бердi, ендi бiреулер Ирак соғысының соңғы ғасырлардағы ең қантөгiстi соғыс боларын айтып, ескерту жасаған. Бiрақ, қазақтың бiртуар ақыны, марқұм Жұматай Жақыпбаев жазғандай:



	«Ақымақ əлем алған ба,

	Ақынның тiлiн бiр рет!»



	Өркөкiрек, тоңмойын, ұрдажық АҚШ билiгi ескертулерге пысқырған да жоқ. Себеп?!. Осы тұрғыдан ХХ ғасыр соңы мен тарих есiгiнен ендi енген ХХI ғасыр басында əлемде қалыптасқан жағдайға қысқаша аялдап өтсек артығы жоқ. Себеп, Ирак билiгiнiң қанқұмар екендiгiнде, оның Израильге үнемi қауiп төндiруi, тiптi, Иракта жасалып жатыр деген ядролық қаруда да емес болатын. Бұл айыптаулардың көбi көп ұзамай-ақ желге ұшып, адамдардың жадынан өшкен. Ұмытылған. Ең басты себеп, өзiнiң ең соңғы жаппай қантөгiс соғысында – Вьетнамда оңбай таяқ жеген, елде «Вьетнам синдромы» қалыптасқан АҚШ əлемге өз күштiлiгiн тағы бiр дəлелдейтiн, құдiреттiлiгiн бар сипатымен көрсететiн ыңғайлы сəттi көп күттi.

	ХХ ғасырдың соңында мұндай ыңғайлы сəт келiп туған. Бұрынғы бақталас КСРО-ның шаңырағы ортасына түстi, бұрынғы Варшава келiсiм шартындағы социалистiк лагерь елдерi Батыс Еуропаның, айналып келгенде АҚШ-тың қолтығын паналады. ХХ ғасырдың 80-шi жылдары əлем мемлекеттерiнiң бұрынғыдай 70-80 пайызы емес, небары 10 пайызы ғана социалистiк даму бағытын ұстаған болса, аталмыш онжылдықтың соңында «социалистiк даму» деген сөздiң өзi анахронизмге айнала бастады. Ал қанды тирания мəселесiне келсек, əлемде Саддам Хусейннен де қанды тирандардың бiрталайы əлi билiк басында отыр. Атом қаруы... Бұл желеудiң де түбi шикi. Соңғы кездерi ғана атом қаруына ие болып, жиi-жиi сынақтан өткiзiп жатқан Индия, Пəкiстан, тағысын-тағы елдерге ешкiм тыйым салып, соғыс ашқан жоқ қой. Тiптi, кейбiр деректерге қарағанда, адамдарды жаппай қырыпжоятын қаһарлы қару Оңтүстiк Африка республикасында да жасалған-мыс.

	Яғни, бұл соғыстың түпкi мəнi мүлдем басқа екенi бесенеден белгiлi едi. Гəп, кейбiр сарапшылар айтып жүргендей, Хусейнде емес, егер ол болмағанда АҚШ басқа Хусейндi ойлап табуға тиiс болатын. Тiптi, мұнай да соншалықты маңызды емес. Аса қажет болса Сауд Арабиясы мен Кувейт-ақ АҚШ-ты мұнайға шомылдырып, кеңiрдегiнен келтiрерi сөзсiз.

	Ең бастысы, əңгiме əлемде қалыптасқан жаңа жағдайға байланысты АҚШ-тың жан-жағынан жау iздегенiнде жəне ондай жау анау-мынау əлсiз мемлекет болмай, күш-қуаты айтарлықтай, халқының саны да елеуге тұрарлық əрi тарихы мыңдаған жылдарға созылған ел болса құба-құп. Американдықтар өздерiнiң мемлекеттiгiнiң тарихы шолақ қамшыдай қысқа екендiгiнен iштей зардап шегетiнiн, тарих мəселесiне тереңдегенде «Келгенде Жиенқұлға шықпайды үнiм» күй кешетiнiне адамзаттың озық ойлы өкiлдерiнiң бəрi дерлiк назар аударып, қадап айтумен жүргенi тегiн емес. Сондықтан мұсылман елдерiнiң, əсiресе, айтқанға көнiп, айдағанға жүре бермейтiн араб мемлекеттерiнiң бiрi болса тiптен жақсы. Өзiнiң күш-қуатына қапысыз иланған Құрама Штаттар араны ашылған аш қасқырдай қандыкөзденiп, бейкүнə құрбандық iздеген-дi. Мiне, осылардың бəрi, өздерiне тиiмдi көрiнген одан да басқа ондаған себептердi жинақтай келiп, АҚШ жаңа тарихтағы өзiнiң алғашқы құрбандығы ретiнде Иракты таңдады. Ирактың түбi жеңiлетiнi əу бастан-ақ күмəн туғызбайтын. Бiрақ, 80-шi жылдары Иранмен соғыста талай ұрыс тəжiрибесiн жинақтаған Хусейн армиясының қысқа уақытта ыдырап кетуi, басқыншыларға айта қоярлықтай қарсылық көрсетпеуi бұл елдегi билiктiң де өз халқы үшiн соншалықты беделдi емес екенiн ашып көрсеттi. Дұрысын айтқанда, Барса, тағы бiрдiекiлi қалалардан басқа аймақтарда айтарлықтай қарсылық көрсетiлген де жоқ. Демек, осыған дейiн айтылып, насихатталып жүрген Ирак армиясының күш-қуаты, халық пен билiктiң бiртұтастығы жөнiндегi насихаттардың басым бөлiгi жел сөз болып шықты. Əлемде билiк беделi, халықтың бiрауыздылығы жөнiндегi проблемалар қайтадан бой көрсеткен. Бiрақ Ирак жерiндегi уақытша жеңiс АҚШ-қа да ешқандай артық ұпай əкеле қойған жоқ. Тiптi, алып ел халықаралық аренадағы бұрынғы биiк беделiнен бiрте-бiрте айрылып, қасықтап жиған абыройын шелектеп төгiп, масқараға ұрынғаны сөзсiз. Буш өкiметiнiң беделi төмендiгi соншалық, ел президентiнiң рейтингi соңғы уақытта 40 пайыздан да кемiп кеткен. Өткен 7 қарашада АҚШтың өкiлдер палатасының (Конгресс) 435 мүшесiне, сондай-ақ Сенаттың үштен бiрiне дауыс беру бұдан бұрын елде болмаған жағдайға баса мəн беруге мəжбүрледi. Сонау Вьетнамнан берi алғаш рет сыртқы саясатқа басты назар аударылды. Өйткенi, 2006 жылдың қазан айы Ирактағы американдық əскерлер үшiн ең қанды, құрбандықтар көп болған айлардың бiрiне айналғаны мəлiм. Қазан айының 31 күнiнде аймақта 101 американдық əскери қызметкер жəне 4-5 ағылшындық жауынгерлер жер құшты. Осындай, тiптi бұдан да көп құрбандықтар бұрын да болған. 2004 жылдың сəуiр айында 135 мəйiт салынған табыттар туған жерге – АҚШ-қа аттандырылса, сол жылдың қараша айында 137 табыт жұлдызды жолақ қаралы туларды жамылып жеткiзiлдi. 2005 жылдың қаңтар айында да американдықтардың шығындары 100 адам болғаны рас. Бiрақ, басқа уақытта дəп осындай көп шығын болып көрген емес. Осылайша Иракта жүргiзген əскери операцияларының нəтижелерiнде АҚШ осы елде үш мыңнан астам жауынгерлерiнен айырылды. Кiм бiлсiн, Пентагонның ресми деректерi осылай дейдi. Айтпақшы, 20 мың адам жараланған. Мамандар мен зерттеушiлердiң айтуына қарағанда, бұрынғы соғыстарда жараланғандардың əрбiр үшiншiсi қан көп кетуден, дер кезiнде медициналық көмек көрсетiлмеуiнен көз жұмса, қазiр АҚШ-тың жараланған 7-8 жауынгерлерiнiң бiрi ғана қаза табуда. Бұған осы елдегi АҚШ əскерлерiн құтқаруды тиiмдi ұйымдастыру, қазiргi заманғы медицинаның iлгерiлеп кетуiнiң арқасында ғана қол жеткiзiлген. Бұл – американдықтарды қанағаттандыратын жетiстiктердiң бiрi. Əйтпегенде АҚШ əскерилерiнiң шығындары əлдеқайда көп болуы мүмкiн едi. Ирактықтардың шығындары одан да ауыр. Мұнда күн сайын ондаған адамдар қаза тауып жатыр. Ең сұмдығы сол – көбiне Парсы шығанағындағы соғысқа еш қатысы жоқ бейбiт тұрғындар, балалар мен əйелдер, қарттар көз жұмуда. Ирак бiлiм беру министрлiгiнiң өкiлi Басиль аль-Хабибтың мəлiмдеуiнше, үш жарым жылға созылған қанды ұрыстар нəтижесiнде кем дегенде 154 университет профессорлары көз жұмса керек. Ал американдық жəне

	Ирак гуманитарлық ұйымдарының қорытындылары одан да қорқынышты. 2003 жылдың наурыз айынан берi 655 мың бейбiт адам ажал құшқан.

	Иə, мың күнгi мəңгiлiктен, бiр күнгi жарық жалғанды артық санайтын адам баласы үшiн еш кiнəсiз, мезгiлiнен бұрын көз жұму қандай ауыр трагедия! Əлемге демократияның озық үлгiсi ретiнде танылғысы келетiн озбыр АҚШ адамдардың өмiр сүру құқығын аяққа таптап отырғанын да еш мойындағысы келмейдi. Қазан айының ортасында сөз сөйлеген Джордж Буш:

	«Көптеген кiнəсiз адамдардың қаза болғанын мен бiлемiн. Жəне бұл менi мазалайды əрi қайғыландырады. Бiрақ, 600 мың, болмаса əлгiлер қанша деп ойлаушы едi өзi? Бұған сенуге болмайды», – деп американдық тоңмойындықтың үлгiсiн көрсетiп, халықаралық қауымдастықтың қарсы пiкiрiн елемейтiнiн, ешқандай құрбандықтардан қашпайтынын аңғартты. Тiптi, ол үшiн адам өмiрi жарты күреш тиынға татымайтыны анық бiлiндi. Əрине, бұл жағдайда 1945 жылғы Нюрнберг процесi қайталанбайтыны, Ирактағы соғысқа тiкелей кiнəлiлер сотталушылар орындығына отырмайтыны бесенеден белгiлi. Өтiрiк пен жалғандық, озбырлық жайлаған əлемде əдiлеттiлiктiң көзi таңулы, көмейiне тығын тығылған. Ол – су қараңғы соқыр, үнi шықпайтын мылқау! Əйтпесе, бейбiт адамдар арасындағы шығындар жөнiнен Таяу Шығыстағы осы соғыс адамзат тарихындағы ең қанды соғыс болып отырғаны бесенеден белгiлi. АҚШ жеңiске жеттiк деп өзiн алдарқатуда. Таяу жылдарда Ирак жерi үш бөлiкке бөлiнiп кетпекшi: күрдiлер мекендеген солтүстiк аймақ, шииттер өмiр сүретiн шығыс, оңтүстiк-шығыс аймақтар. Сунниттердiң қолындағы орталық. Жəне елде азамат соғысының басталып кету қауiпi орасан. Көптеген ойшылдар мен дүниенiң шын бағасын бере бiлетiн гуманистер бұл соғыс АҚШ-тың жаңа тарихтағы ең үлкен жеңiлiсi деп бағалауда қалыптасқан күрделi жағдайды. АҚШ Конгресiне сайлау қарсаңында Ирактың Жоғарғы соты Бағдатта Саддам Хусейндi дарға асуға үкiм шығарды. Құрама Штаттардың билiгiндегiлер бұны «кездейсоқтық» деп бағалағанымен, АҚШ-тың ең жақын одақтастары – еуропалықтардың өзi бұған сенiп отырған жоқ. Бұл – Саддам Хуссейнге тағылған көптеген айыптардың бiрi – 1980 жылдарың басында шииттердiң ауылы Эд-Дуджейльде өлтiрiлген 148 тұрғындар жөнiндегi үкiм. Эд-Дуджейль трагедиясы кезiнде бүкiл əлемдi қатыгездiгiмен тiтiрендiрген-дi. Оқиға қалай болып едi?

	1982 жылы Саддам Хусейн жəне оған ергендер мiнген машиналар шииттер мекендейтiн Эд-Дуджейль елдi мекенiнде бораған оқ астында қалды. Бұл осыған дейiн өлтiрiлген, осы жерден шыққан дiни көсем Мұхаммед Бакр ас-Садрдың кегiн алуға ұмтылушылардың əрекетi болатын. Дiни көсемдi жазалауға куə болғандардың айтуынша, Саддам Хусейннiң тiкелей бұйрығымен ас-Садрдың əуелi сақалы өртелiп, сонан соң басына шеге қағып өлтiрiлген. Ирак өкiметiнiң жазалау шаралары да шектен асты: 400-дей адам тұтқындалып, 148 адам өлтiрiлдi. 250 адамның тағдыры əлi күнге белгiсiз. Саддам Хусейннiң бұрынғы көмекшiсi Авад əл-Бандер: «Олар заңды жазаға тартылды. Өз кiнəларын мойындарына алды. Ирак сол кезде соғыс жағдайында болған Иранның тiкелей нұсқауымен əрекет еткендерiн өздерi мəлiмдедi», – деп сүттен ақ, судан таза болуға күш салған.

	Егер Эд-Дуджейльде өлтiрiлгендер кезiнде диверсанттар, қазiргi тiлмен айтқанда, терроршылар деп бағаланса, онда соғыс жағдайындағы елдiң басшылары мұндай қатаң шара қолданғандары үшiн айыпты бола алмайтыны рас. Соғыс кезiнде диверсанттарды сотсыз, тергеусiз өлтiруге халықаралық заңдар мен ережелер тыйым салмайды. Оның үстiне, өлiм жазасына iзгiлiктi Еуропаның өзi тыйым сала бастауы соңғы жылдарда ғана. Саддам Хусейнге алғашқы үкiм шығарылды. Тiптi, Бағдатта жаман аты шыққан «Абу-Грайб» түрмесiнде дарға асуды жүзеге асыратын арнайы бөлме де бар. «Бұл қондырғы кезiнде Саддам Хусейннiң тiкелей бұйрығымен жасалған» дейдi əлемдiк БАҚ-тар. Құранда, дарға асылу – мұсылман үшiн ең əбүйiрсiз өлiм екенi, оның жұмаққа барар жолды жабатыны айтылған. Алайда, осынау қатал үкiмнiң таяу арада орындала қоятыны күмəндi. Саддам Хусейндi айыптауға негiз болатын талай жайттар сотта əлi өз кезегiн күтiп жатыр. Бiр iс қана бойынша шығарылған үкiмдi жылдам жүзеге асыру АҚШ-ты қарабет етсе, оның Ирактағы қолшоқпарларының бар бет-бейнесiн əшкерелейдi. Еуропалықтар бұл үкiмге түбегейлi қарсы. Өйткенi бұл үкiмнiң орындалуы Саддам Хусейндi азапты өлiммен өлген əулиелердiң қатарына қосары сөзсiз. Хусейн адвокаттары оның өлтiрiлуi «тамұқтың есiгiн ашады» деп отыр. Иə, елдегi жағдайдың тамұққа айналарына себеп жеткiлiктi. Осыған дейiн Саддам Хусейн сотына төрағалық еткендердiң бес-алтауы кiсi қолынан қаза тапқаны елдегi жағдайдың қаншалықты күрделi екендiгiн көрсетсе керек. Ең таңданарлығы, ХХ ғасырдың екiншi жартысында қытыгездiктерiмен аты шыққан басқа диктаторлардың ешбiрi өлтiрiлмеген де. 1954-1989 жылдары Парагвайды ауыр езгiде ұстаған Альфредо Стресснер 2006 жылы, таяуда ғана Бразилияда өз ажалынан өлдi. 1966-1979 жылдары Орталық Африка Республикасында өз отандастарын аямай қырған Жан Бокассо да осылай. 1973-1990 жылдары Чилидi қанға бөктiрген Аугусто Пиночет те əлi тiрi. 1975-1979 жылдары бала-шаға, ересек демей Камбоджа халқының жартысын түгелдей қырған Пол Пот та кейiнiрек джунглиде өз ажалынан өлдi. 1967-1979 жылдары Никарагуаны уысында ұстаған Анастасио Сомосоны ғана кейiнiрек сандинистер астыртын өлтiргенi бар. Иə, румындар бұрынғы коммунистiк билеушiлерi Чаушеску мен оның əйелiн қысқа тергеуден соң атып тастағаны бар 80-шi жылдардың ортасында. Ол тергеу фарс болатын. Бiрақ, кезiнде ашу-ызаға бой алдырған румындар əлi күнге оңала алмай келедi. Еуропадағы экономикалық тұрғыдан ең арттағы ел болып қалып отыр. Сот үкiмiн: «Ұлт (халық) жасасын! Оның жауларына өлiм келсiн! Аллах акбар!» – деп дауыстап қарсы алған Саддам Хусейн жауларының өзiн дарға аспайтынына, офицер ретiнде атып өлтiрiлетiнiне үмiттенедi. Ол өлiмнен қорықпайды. Күн сайын Құдайға құлшылық етiп, қолынан Құран Кəрiмдi тастамайды. Қолға түскен Хусейндi күзеткендердiң бiрi, АҚШ армиясының капралы Джонатан Риздың мəлiмдеуiнше, Хусейн өзiнiң жасырынған орнын бiр-ақ адам бiлгенiн бұларға айтқан. Жəне сол адам Саддамды американдықтарға сатып, жасырын орынды көрсеткен. Хусейн өзiн Иса пайғамбармен салыстырып, əлгi сатқынды Иудаға теңейтiн көрiнедi. Саддам Хусейн үкiмдi өр кескiнмен, өз сенiмдерiнен айнымаған қалыпта қарсы алды. Оған өлiм қорқынышты емес, қайта маңайындағы бұрынғы сенген адамдарының көбi дерлiк сатып кетуi жанын мазалайтын сияқты. Əсiлi, ХХ ғасырдың 50-шi жылдарынан берi Ирактың билiгiнде болғандардың өз ажалынан өлгендерi саусақпен санарлық. Тiптi, жоққа тəн. Сондықтан да Саддам соншалықты сабырлы, сенiмдi шығар. 1958 жылы Ирак королi II Фейсал мен премьер-министр Нури Саидты монархияға қарсы көтерiлiске шыққандар өлтiрiп, мəйiттерiн сарай қабырғасына аяқтарынан iлiп қойды. Монархияға қарсы революцияны жеңiске жеткiзiп, премьерминистр болған, iле-шала диктаторға айналған Абдель Керим Кассем 1963 жылы билiктен тайдырылып, қысқа соттан кейiн өлiм жазасына кесiлдi. Керим Кассемдi құлатқан, президент болып сайланған Абдель Салем Арефтың өзi де сарай қызметшiлерiмен бiрге 1966 жылы тiкұшақ апатынан ажал құшты. Бұл апатты кiмдер ұйымдастырғаны əлi күнге жұмбақ. Оның орнына билiкке келген генерал Абдель Рахман Аред те сарай төңкерiсiнен соң билiгiнен айырылып, жеңiмпаздар оған өмiрiн сыйға тартқанмен, Түркияға бiржолата қуып жiберiлдi. Тек Саддам Хусейннiң алдында президент болған Ахмед Хасан аль Бакр ғана1982 жылы өз ажалынан өлдi. Бiрақ, оның өзi өмiрiнiң ақырғы сəтiне дейiн үй тұтқынында ғұмыры өттi.

	Қатал «дəстүр» Ирак елiнде тағы да жалғаспақшы. Бiрақ, Саддам Хусейн көзi тiрiсiнде-ақ Джордж Буштың болашағына қауiп төндiруде. 7 қараша күнгi сайлауда Джордж Буштың жақтастары мен партияластары – республикашылар 12 жылдан берi оңбай сүрiнiп, жеңiлiс тапты. Өкiлдер палатасы мен Сенатта басым дауысқа ие болған демократтар таяу уақытта импичмент өткiзiп, Джордж Бушты билiктен тайдыруы ықтимал. Кiм бiлсiн, кiсiге жасаған қиянат құр кетпейдi, қайтып айналып адамның өзiн табады дейдi ғой. Саддам Хусейн əлден-ақ жауларынан кек ала бастаған шығар?..

	2006 ж.



	САДДАМ ХУСЕЙННIҢ СОҢҒЫ ЖЫРЫ

	Мұсылман əлемiнiң қасиеттi күндерi – Құрбан айт əрi христиандардың Жаңа жылдық думаны қарсаңында қасiретке толы қатыгез жаза жүзеге асырылған. Бұл – ХХI ғасырдағы ең ауыр, сондай-ақ еш қисынсыз жаза болып тарихта қалуы ықтимал. Ақыр соңында Саддам Хусейннiң татар дəмi үзiлiп, жаулары оны дарға асты. Саясатшылар əлемдiк жаһандану, демократия, өркениет туралы күндiз-түнi жақ жаппай əңгiме еткен қазiргi кезде осындай жазаның жүзеге асырылуы əлемдi дiр еткiзген. Бəзбiреулер шаттықтан жүрегi жарылардай күй кешсе, ендi бiреулер шарасыздықтан iштей амалсыз тынған. Тiптi, Саддам Хусейн дарға асылған соң Азербайжанда сегiз жасар бала да өзiн-өзi дарға асыпты. Бейшара бала Ирак басшысының соңғы күндерiн БАҚ-тардан ылғи бақылаумен болса керек. Қалай десек те, əлемде бұл оқиғаға бей-жай қараған, бейтарап қалған адамдар жоқтың қасы. Өмiрi ауыр трагедиямен аяқталған Саддам Хусейндi өзiне қастандық жасаған 148 адамды өлiм жазасына кескенi үшiн айыптап, сол үшiн дарға асқаны мəлiм. Ал 2003 жылы қыркүйекте басталған соғыстан берi бұл елде 700 мыңға жуық бейбiт адамдар мен балалар, жас пен кəрi, əйелдер жазықсыз ажал құшып, миллиондаған баспанасыз қалғандар мен көршi елдерге босып кеткендердiң трагедиясына кiм жауапты?

	Иə, Саддам Хусейн жауыз, қанқұмар шығар, бiрақ ол өзiнен гөрi жауыздардың, шектен асқан зорлықтың құрбаны болғаны да шындық. «Жеңiмпаздарды айыптамайды» деген сөз бар, дегенмен тарих бүгiнмен түгесiлiп қала қоймас. Бүгiнгi ауыр үкiм ертеңгi даңқтың басы болуы да мүмкiн. Осыны iштей сезген АҚШ президентi Дж.Буш Иракқа қарсы соғыс бастаудың қателiк болғанын мойындағансыды, бiрақ одан бейкүнə құрбандарға келiп кетер түк жоқ. Тарихы сандаған ғасырға, тiптi сонау Александр Македонский заманынан бастау алатын, адам жанын арбайтын «Мың бiр түн» ертегiлерiне өрнек болған Ирак жерi қанға бөгуде, күн сайын ондаған бейбiт адам ажал құшып жатыр. Елде азамат соғысының өртi лапылдауда.

	Соңғы жылдар АҚШ тарихындағы қара əрiптермен жазылған кезең. Дж. Буштың Таяу Шығыстағы ұрдажық, өктем саясатын айыптап отырған американдық демократтардың қазiргi əрекеттерi де АҚШ-ты əлем алдында сүттен ақ, судан таза етудiң əшейiн амалы. Əйтпесе Орталық барлау басқармасы (ЦРУ) кезiнде мұның бəрiн сарапқа салып, електен өткiзбеуi мүмкiн емес.

	Қалай етсе де Саддам Хусейн өмiрiнiң соңғы сəтiне дейiн аузынан Алла, қолынан қасиеттi Құран Кəрiм түскен жоқ. Оның өлiм алдындағы сабырлылығы, ерлiгi мен өрлiгiн жендеттерi де жоққа шығара алмады. Оның осы жайсаң қалпы, жауларына бас имеуi мұсылмандық батырлықтың, Отанның азаттығы үшiн өзiн құрбандыққа шалудың қаһармандық үлгiсi ретiнде бағаланар күн алда. Ол əлден-ақ дiн үшiн азап шеккен, сол жолда құрбан болған əулиелердiң қатарына енiп отыр. Өмiрiнiң соңғы сəтiнде өзiне лағынет айтып, Мұхаммед Пайғамбар (с.ғ.с.) мен оның ұрпақтарына өлiм тiлеген жендеттерiне қарата айтқан: «Қолдарыңнан келген бар ерлiктерiң осы ғана ма?» деген сабыр мен байсалдылыққа толы сөзi бүгiнде-ақ аңызға айналуда. О, шарасыз құрбандықтары өздерiн аяған жазалаушы жендеттер қандай бейшара едi?!

	Саддам Хусейнге осыншалық күш, қайрат берген оның жүрегiндегi нəзiк сезiмдер ме екен?.. Ол ақын едi. Оның қаламынан туған сүйiспеншiлiк жайлы екi романы Ирак, тiптi араб əдебиетiнiң озық үлгiсi ретiнде бағаланған. Əсiресе, «Забиба мен король» атты романы көркемдiк деңгейi жоғары туынды ретiнде кең пiкiр туғызды. Ирактың бұрынғы президентi «Абу-Грейб» түрмесiндегi өткiзген соңғы күнiне дейiн өлең жазды. Тұтас цикл! Оның ең соңғы өлең-аманаты «Азат ет» деп аталған. Жаныңды жалғандықтан, Отаныңды жауыздық пен құлдықтан азат ет. Жауларыңа бас име! Ол өз өлеңiнде жат жерлiктерге жан аямай қарсылық көрсетiп жатқан отандастарына алғыс, халқын сатқандарға лағынет айтады.

	«Азат ет» жыры ежелгi гректердiң пеан өлеңi үлгiсiнде – жеңiс əнi, өмiр мен өлiм арпалысқан сəтте көсемнiң өз жақтастарын рухтандырған жеңiс əнiне ұқсайды. Жат жерлiктердi қорқауға теңейдi, «Баас» партиясына, түбiнде оның жеңiске жетерiне сенедi. Əсiресе, оның «Отанымызды ойран қылған опасызға, бейшара, Елдiк пенен ерлiктiң көрсетейiк не екенiн!» деген асқақ жыр жолдары оның сағы сынбағанын анық аңғартады.



	А, ұлы Ирак!

	Саған деген махаббаттан жаралдым,

	Саған деген сағыныштан нəр алдым.

	Ендi оны жасыра алмас ешбiр жан,

	Даңқыңды да саған сенгендiктен асырғам.

	Дəрi-дəрмек ем болмайды пендеге,

	Жанға дəрi аппақ гүлге бас ұрғам.

	Сен туым едiң, ерлiк едi күткенiм,

	Мен тұлпардың тұяғы едiм, мықты едiм.

	Жан сергiтер самал едiң, мен болсам

	Сол самалға сүйсiнуден тiктелдiм.

	Отандасым!

	Болса егер жатжұрттықтар жазалар,

	Менiң жаным тек сенiмен тазарар.

	Партиямыз жас бұтақ қой көктеген,

	Қара жерге тамыр сап, көк аспанға беттеген.

	Өлеңмен өлең тоғысса толқып құлақта,

	Дертке дəру емес қой ол бiрақта.

	Ендi бiзде жадау жай жоқ қамығар,

	Заманның да бiр бұрауы табылар.

	Жаулар мейлi қақпан құрсын жолыма,

	Тұзақ салсын оңыма да, солыма.

	Айтқандары шылғи жалған болған соң,

	Жеңiледi түбiнде, жеңiледi.. сорына.

	Жалбарынып жаратқанға қолға алсақ

	Талқандаймыз оларды тат жегендей құрышты.

	Себебi ме? Себебi,

	Бiздiң əдiл қалпымыз,

	Сол баяғы күйiнде атақ-даңқымыз.

	Сондықтан да өзiмiздi санамаймыз əлсiз деп,

	Қуат берер сəл жасысақ ата-баба салтымыз.

	Өмiр деген бiр орында тұрмайды,

	Ойламайық өткен түн мен күн жайлы.

	Бостандыққа апаратын жолдар қайда бiлдiң бе?

	Жауға құлдық ұратындар жас төгедi түбiнде.

	Кеудемiздi қорқауларға ашсақ та,

	Тiзелер көп дiрiлдемес бұл күнде,

	Қарсы тұрар қиын iстер алда тұр!

	Күшiңдi жый, сұңқарларым, сiлкiн де!

	Антұрғандар қайдан бiлсiн ел кегiн,

	Қара тасты үгiтердей шеңгелiң.

	Елiмiздi ойран қылған опасызға, бейшара.

	Елдiк пенен ерлiктiң көрсетейiк не екенiн.

	Қара судай суып кеткен жанарың,

	Қаншама жыл бiтелдi ғой тамағың.

	Халқым үшiн еркек тоқты құрбандық,

	Құрбандыққа мен өзiмдi шаламын.



	(Аударған – Болат Шарахымбай).



	Бұл елдiк, өрлiк, ерлiк жыры! Дəл осындай рухы биiк, асқақ жырлар алаштың ұланғайыр даласында да талай мəрте шырқалған едi-ау. Қайсар қазақтардың сəйгүлiктерiнiң болат тұяқтары Шығыс пен Батысты дүбiрлеткен даңқты күндерде! Алау басында отырған далалықтардың əнi түн түнегiн түрiп, жұлдыздарды тербегенде. Айхой, ендi қайта айналып келмес, аңызға толы алтын кезең еді ғой.

	Бiр жайтқа назар аударған жөн шығар, осыған дейiн Ирактағы бейбiт өмiрдi қалыптастыруға көмектеседi делiнiп келген қазақ жауынгерлерiнiң бұдан əрi – Саддам Хусейннiң масқара өлiмiнен соң бұл елде қалуының еш мағынасы жоқ. Осы елде орын алған əдiлетсiздiк, зорлыққа бiздiң отандастарымыздың да жанама қатысы барлығы бұдан былай орынсыз. Араб, жалпы мұсылман əлемi алдында жүзiқара болуымыз мүлдем тиiмсiз. Бiз Иракты басқарып тұрғанда қолын күрдiлер, шииттердiң қанымен былғаған Саддам Хусейндi де қаһарман демеймiз. Əсілі, өз халқын аямай езгендердiң тағдыры осылай аяқталуы да мүмкiн.

	2001 ж.



	АРАБ-ДЖАБУРДАҒЫ АҚЫРЗАМАН

	Жазықсыз аруақтар жендеттерiнен кек ала ма?

	Халықаралық белгiлi саясаттанушы, əйгiлi журналист Мэлор Стуруаның жазуынша, қаңтар айының соңғы күндерiнде американдық жетекшi «Нью-Йорк таймс» жəне «Лос-Анджелес таймс» газетiнiң iшкi беттерiнде Ирактағы қантөгiс пен он күнге жуық уақытта АҚШ авиациясы Араб-Джабур қалашығына 100 мың фунтқа жуық бомба тастағаны жөнiнде елеусiз ғана хабарланған көрiнедi («Известия» газетi, «Иракская Герника», №25,13,02,2008 ж.) Бiрақ, əлемдiк алпауыт ақпарат агенттiктерiнiң бiрде-бiрi бұл қасiретке көңiл қойып, назар аудармаған-сынды.

	100 мың фунт бомба! Осыдан 70 жылдан астам уақыт бұрын, əлемге қоңыр нацизмнiң қаратүнек қанаты жайылып келе жатқан кезде, 1937 жылдың 26 сəуiрiнде азамат соғысының от жалыны шарпыған Испаниядағы Герникаға фашистiк авиация 100 мың фунт бомба тастап, жермен-жексен еткенi тарихтан мəлiм. Сол кезеңде Герниканың басына төнген қасiрет əлем жұртшылығын дүр сiлкiндiрiп, адамдардың шексiз ашу-ызасын туғызған едi. Даңқты Пабло Пикассо Герника қасiретiне байланысты өзiнiң атақты суретiн салып, шебердiң қылқаламынан ХХ ғасырдың ең атақты туындысы дүниеге келдi.

	Ал Араб-Джабурдағы ақырзаман төрткүл жаһанда жан адамды селт еткiзбегенi, əлемдiк қауымдастықтың ашуызасын, орынды наразылығын тудырмағаны қалай? Əлде байғұс арабтардың, осы елдi мекендегi Алла деген жазықсыз сунниттердiң қаны Герникадағы христиандардың қанындай қызыл емес болғаны ма?! Əлде қатыгез мынау заманда бейкүнə құрбандар, қарт адамдар мен қорғансыз балалар, əлсiз əйелдердiң өлiмiне адамдардың етi əбден өлiп, жүректерiнде аяушылық, жанашырлық сезiмге титтей де орын қалмады ма? АҚШ-тың жоғары оқу орындарындағы студенттердiң жаппай өлтiрiлуiн жапатармағай хабарлап жататын алпауыт ақпарат агенттiктерi Араб-Джабурдағы ақырзаман туралы жақ ашпаулары қалай?

	Зығырданды қайнатып, шарасыздық еңсенi езетiн сауал көп-ақ. Бiр белгiлiсi, өркениеттiң ең озық үлгiсiне, шырқау шыңына жетемiз деп жанталасқан адамзат уақыт өткен сайын мейлiнше қатыгез, айрықша қанқұмар бола түсуде. Бұл – жалғаса беретiн қорқынышты процесс! Бағдадтың солтүстiгiне орналасқан Баллад əскери-əуе базасында жылына 140 мың тонна өлiм себетiн жүктер түсiрiлетiн көрiнедi. Ирактағы соғыс басталған 2003 жылдан берi, қарапайым есепке жүгiнсек, осында жарты миллион тоннадан астам бомба мен снаряд, түрлi миналар мен оқ-дəрiлер жеткiзiлген. Аса iрi осы базада 40 мың адам қызмет көрсетедi жəне əр күн сайын 550 ұшақ түрлi тапсырмаларды орындауға ұшып шығады. Тапсырма болғанда, күшi басым, бақайшығына дейiн қаруланған американдықтар алдында бас имей, қарулы қарсылығын тоқтатпай келе жатқан ирактықтарға шырқау биiктен бомба жаудыру. Ұлы держава əуе терроризмiн одан əрмен үдете түсуде. Жаңа замандағы түрлi мүдделерiн ғана ең басты құндылық санайтын құдiреттi державалар өз даңқтары жолында ешқандай құрбандық пен өтiрiктен шiмiрiкпейтiн болды. Осындайда француз гуманисi Анатоль Франстың «Остров пингвинов» кiтабындағы: «Если богатство и цивилизация несут с собою столько же поводов к войнам, как бедность и варварство, если безумие и злоба человеческие неизлечимы, то остается сделать одно доброе дело. Мудрец должен запастись динамитом, чтобы взорвать эту планету. Когда она разлетится на куски в пространстве, мир неприметно улучшится и удовлетворена будет мировая совесть, каковая, впрочем, не существует», – деген ыза мен налаға толы сөздерiн шарасыз қалыпта тiс арасынан сыздықтап қайталауға тура келедi.





Расымен, «əлемдiк ұят» деген бар ма? Жоқ! Əлемдiк державаларды қазiр кiмдер ұятқа шақыруға қабiлеттi? Ондайлар да жоқ! Өтiрiкке негiзделген игi мақсаттардың жауыздық пен арсыздықтан несi артық? Ұзақ жылдар бойы əлемдiк қауiпсiздiкке Саддам Хусейн қатер төндiретiнiне əлемдiк қауымдастықтың көзi жеткiзiлдi. Хош, сондықтан соғыс басталғанда жалпы адамзат айтарлықтай қарсылық таныта қойған жоқ. Саддам Хусейн өлтiрiлдi, бiрақ «терроризм» жəне «экстремизм» деген сөздер қолданыстан шыққан жоқ, қайта күн сайын үдеп бара жатыр. Қит етсе адамзатты сонымен үркiтiпқорқытады. Ирак атом бомбасымен қаруланып жатыр деп соғыс бастаған АҚШ бұның жалған ақпарларға негiзделгенiн жəне қателiк болғанын өз президентiнiң аузымен мойындауға мəжбүр болды. Бiрақ, Ирак жерiнде қантөгiстiң жүрiп жатқанына алдағы қыркүйекте бес жыл толады жəне жуыр маңда аяқталар түрi жоқ. Араб-Джабур трагедиясы соның дəлелi. АҚШ өз даңқының жолында ешқандай құрбандықтан тайынатын емес. Дегенмен бейбiт адамдар өлiмiнiң өтеуi де алпауыт державаға тым-тым қымбатқа түсуде. Расында адам қаны сұраусыз су емес екен! Əлдебiр құдiреттi күш, тылсым дүние жендеттердiң де жазасын беретiн сияқты. Таяуда американдық беделдi газеттердiң бiрi Ирак жерiндегi соғыстан қайтқан сарбаздардың кейiнгi тағдыры қандай болғандарына талдау жасаған-ды. Саддам Хусейн режимiне қарсы соғыстың алғашқы күнiнен берi Иракта 4 мыңға жуық əскери қызметкерлер қаза тапса, ал соғыстан қайтқандардың арасында 2006 жылы 6 мың 300-дей адам өзiн-өзi өлтiрген. Ондаған мың адам маскүнемге, нашақорға айналған. Оған қоса, Иракта мiндеттерiн атқарып жүргендердiң де өзiн өлтiруi жиiлей түсiп, өздерiн қасақана жаралайтындардың саны үш есеге артқан. Сiрə, қазақтың: «Кiсi қаны жiбермейдi, пəни жалғанда жасаған жауыздықтың сұрауы бар», дейтiнi шындық болғаны ғой. Əлде ирактық бейкүнə құрбандардың аруақтары өз жендеттерiнен өш алуда ма?! Соңғы кезде соғыс кез келген түйткiл мен дағдарысты тез əрi бiржола шешудiң оңтайлы құралына айналды. Əсiресе, АҚШ тарапынан. Вашингтон өзiнiң ыңғайына қоғадай жапырылып, құлдық ұрмаған мемлекеттiң əрбiрiн қорқау қасқырдай талауға даяр немесе əдейi сондай кейiп танытады. Ирак, Иран, КНДР, қантөгiс соғыстың қашан аяқталатыны белгiсiз Ауғанстан... Мұндай тiзiмдi жалғастыра беруге болатыны аян. Өзiн демократия, бостандық, iзгiлiктiң кепiлi деп санайтын АҚШ соңғы жылдарда осылайша бiр кездердегi тоңмойын, оспадар Ресей империясының кебiн кие бастаған сыңайлы.

	Бiлiктi зерттеушiлер мен мамандардың айтуына қарағанда, XVIII ғасырда Ресей империясы өзге елдердiң жерiн басып алу мақсатында 17 рет iрi соғыс жүргiзген. I Петр ағзам тұсында, 1700-1721 жылдары жүргiзiлген жиырма жылдық Солтүстiк соғыстың өзi неге тұрады. Бiр кездерi Ресей отарлаушылары, əсiресе алыс Үндiстанды жаулап алып, өз билiгiн орна ту жолында арнайы экспедиция да жасақтағаны белгiлi. Бұл əскерлердi Хиуа хандығының сарбаздары талқандамағанда iстiң аяғы қалай шешiлерi əлi күнге жұмбақ. Бiрақ бүгiнде Жириновский өзiнiң керзi етiгiн Тынық мұхитының суына жумақ болғаны отарлаушылық пиғылдың Ресейде əлi де өршiп тұрғанынан хабар бередi. Айтпақшы, Ресей ХIХ ғасырда да сыртқы елдердегi 121 қантөгiстi соғыстарға қатысып, 67 жылын атыс-шабыспен өткiзгенi мəлiм. Сондықтан да бұл империя өз кезiнде «Еуропаның жандармы» деген масқара атты иеленген-дi.

	Иə, өткен ғасырдың өн бойында «гуманизм», «гуманистiк» деген iзгiлiкке толы аяулы ұғым бар болатын, ал ХХI ғасырда ол сөздер мүлдем ұмытылған сияқты. Архаизмге айналды. Оның орнын басқа ұғымдар, естiген құлаққа үрейлi жаңа сөздер алмастырды. Өкiнiштi-ақ!

	2008 ж.



	ГЕЗУЭР ПАВАРСИНЕ Е КОСОВЕС!

	Косово Қазақстанның құптауына ие бола алмады

	Əдетте салтанатты жиындарда айтылатын сансыз ұрандар тым əсерсiз əрi солғын болып келедi. Бiрақ сыршыл түндерде iрi жұлдыздар жарқырап жайнаған аспан астында ақырын айтылып, адамның жүрегiн өршiлдiк пен қаһармандық сезiмге жетелейтiн өмiршең ұрандар да аз емес. Алыстағы Адриатика теңiзiнiң құж-құж жартасты жағалауларына жақын маңға, табиғаты қатал да қытымыр өңiрде орналасқан Косово азаматтарының көбiсi мақтанышпен əрi толғанып айтар ұран бар. Сербияның құпия полициясының қатыгез қызметкерлерiнен жасырын түрде сан қайталаған сөз.

	Албан тiлiндегi «Гезуэр паварсине е Косовес!» – «Тəуелсiз Косово мəңгi жасасын!» деген өлмес рухқа толы атой. Бейнеткеш те момын косоварлар үшiн ең қымбатты, қасиеттi сөздер! Биылғы суық та ұзақ қыстың соңғы айының ортасында – 17 ақпанда Косово өз тəуелсiздiгiн жариялады. Косово президентi Сейдиуи, Скупщина спикерi Якуб Красничи, Үкiмет басшысы Хашим Тачи тарихи құжат – Тəуелсiздiк Декларациясына қол қойған. Осы салтанатқа Приштинаға арнайы шақыртылған ассамблеяда ел депутаттары да 17 сағат 09 минутта тарихи құжатқа өз қолдарын қоюды аяқтады. Ең ғажабы, Тəуелсiздiк Декларациясы осыдан 700 жыл бұрын жасалған папирусқа жазылды. Мəңгiлiктiң, Бостандықтың символы сияқты едi бұл папирус. Ресми Приштинаның күтпеген жерден Косовоның тəуелсiздiгiн жариялауы əлемдегi мемлекеттердi екi топқа бөлiп тастағаны мəлiм. Бiреулерi Косовоның тəуелсiздiгiн толығымен қолдайды, ендi бiреулерi – қарсылар! Қалай десек те косоварлар өздерi ғасырлар бойы аңсаған Азаттыққа қол жеткiзуге толық құқылы болатын. Косово автономиясындағы күрделi жағдай бiр жылда ғана қалыптасқан мəселе емес. Ежелден қалыптасқан тарихи жағдайды сөз етпеген күннiң өзiнде, бұрынғы тоталитарлық мемлекет – Югославияның құрамында болған Сербия мен Черногория 2002 жылы қайтадан бiртұтас мемлекетке бiрiккен-тұғын. Балқан түбегiндегi аса қолайлы аймаққа орналасқан бұл мемлекеттiң жер көлемi 102 мың 173 шаршы километрдi алып жатыр, Шығыс жəне Оңтүстiк Еуропаның көптеген елдерiмен: Венгрия, Румыния, Болгария, Македония, Албания, Босния мен Герцеговина, Хорватиямен шектесетiн, халқының саны 11 млн. адамға жуық мемлекет Еуропа көлемiндегi iрi мемлекеттiң бiрi болып саналады. Ел территориясының 86 пайызын Сербия алып жатса, қалған аз бөлiгi Черногорияға тиесiлi. Басты этникалық топ – сербтер (60 пайыз), черногорлар (5 пайыз), ал албан мұсылмандары 17 пайызды құрайды. Черногория, Албания, Македониямен шектесiп жатқан Косово тұрғындарының ең көбi де осы албан мұсылмандары – косоварлар екенi белгiлi.

	Қазiргi күнге дейiн Сербия Еуропадағы ең кедей елдердiң бiрi болып саналады жəне тұрғындардың үштен екiсi ресми өмiр сүру деңгейiнен төмен күн кешiп отыр. Қысқаша айтқанда, қара нан мен құр суды талғажау етуде. Ал Сербиядағы тұрмыстық жағдайы ең мүшкiлдердiң көбi Косовода тұратыны да құпия емес. Үрерге итi, сығарға битi жоқ бұл бейшара жандар, шын мəнiнде, геттоларда тұратын бейбақтарды елестетедi. Бұл косоварлардың жаппай кержалқаулығы немесе өзiнiң, балаларының тағдырына бей-жай қарайтын бойкүйездiгiнен емес, шын мəнiсiнде 1-шi Дүниежүзiлiк соғыстан кейiн ғана жасанды түрде орнатылған Югославия корольдiгi, 2-шi Дүниежүзiлiк соғыстан соң iле-шала билiкке келген қатыгез маршал Иосип Броз Тито уақытынан берi, одан кейiнгi Слободан Милошевич кезiнде де ресми Белград бұл аймақтағы халықтың мүшкiл халiне назар аударып көрген жоқ. Қаржыландырмады, əлеуметтiк жағдайды түзеуге көңiл бөлмедi. Осы өлкедегiлердiң тапқан табысын, байлығын iшкерi өңiрлерге – Сербия жерiне тасумен, халықты аяусыз тонаумен ғана айналысты. Осының нəтижесiнде Косово ең кедей, мешеу қалған аймаққа айналды. Бұл – Тəуелсiздiк алғанға дейiн Қазақстан да ұзақ жылдар бойы бастан кешкен сорақы жағдайдан айнымайды емес пе?! Азаттық жолында жүздеген, мыңдаған косоварлардың қаны төгiлiп, ондаған мың адамдар серб түрмелерiнде зарықты. Мəселен, «Косово азаттық ету армиясының» саяси кеңесшiсi Адем Мачи Тито заманында 30 жыл бойы қапасқа қамалған жан. Мұндайлар аймақта көп-ақ. 1998-1999 жылдардағы соғыс кезiнде, одан кейiнгi уақытта да аймақта хабар-ошарсыз жоғалып кеткендердiң фотосуреттерi Косово парламентiнiң қоршауында, ел арасында «зар қабырғасы» атанып кеткен жерде көптеп iлулi тұр. Үмiт пен шарасыздық, шексiз сағыныштың, аза мен амалсыздықтың кiшкентай символдары сияқты сол суреттер. Байланыс құралдары мейлiнше жетiлген қазiргi заманда еш хабарсыз жоғалып кеткен дегенiмiз не?! Ол – өлтiрiлген деген сөз!

	1998-1999 жылдары Косовода қантөгiстi ұрыстар болып өттi. Ибер өзенiнiң жағасындағы титiмдей елдiң трагедиясы шектен асқан. Бiр жағында қолға түскен қарумен, аңшы мылтықтарымен қаруланған косоварлар ерлiкпен айқасса, екiншi жағында күшi басым, бақайшағына дейiн қаруланған кəсiби серб əскерлерi тұрды. 1999 жылы серб солдаттары Круши мешiтiне үш жастан асқан ұлдардан бастап, еңкейген шалға дейiнгi барлық еркектердi, бас-аяғы 119 адамды күшпен айдап келiп, мешiттi өртеп жiберген. Қазiр бұл елдi мекенде сырттан келгендер болмаса, 9 жастан асқан ұл балалар мүлдем жоқ. Осындай аянышты трагедиялар мұнда көп болған. 1998 жылы 300 мың косоварлар жандарын сақтау үшiн елдi тастай қашса, ал келесi жылы 850 мың адам босып кетуге мəжбүр болып, Косово əлемдегi ең ауыр жəне қанды гуманитарлық апаттың табалдырығында тұрды. Бұдан былай косоварлардың халық ретiнде тарих сахнасында қалу-қалмауы екiталай болатын. Осы қылмыстар бiр ғана ұран – қираған мешiттер мен өртенген үйлердiң қабырғасына серб жазалаушылары жиi жазуға құмар, «Косоводан Токиоға дейiнгi ұлы Сербия!» деген ұран ауқымында жасалып жатты.

	ХХI ғасырдағы адамзат қауымдастығы жазықсыз, бейбiт адамдарды қорғау жолында қолына қару алып, күшi басым жаумен қанды айқасқа түскен қаһармандардың алдында тағзым етуге тиiс. «Косовоны азат ету армиясының» қарапайым қаһармандары мен серб жазалаушыларына қарсы соғысуға өз ерiктерiмен бел буған интернационалистер болмағанда косоварлар аз ғана уақытта түгелдей қырылатын немесе туған Отандарын тастап кетуге мəжбүр болатын едi. «Косовоны азат ету армиясының» қатарында мұсылман елдерiнен келген ерiктiлер ғана емес, норвегтер, немiстер, итальяндар, хорваттар, нидерландтар, француздар, тағы басқа да ұлт өкiлдерi көптеп болды. Ерiктi жасақтар алғаш рет Кошар тауындағы Падуш деревнясының маңында бақайшағына дейiн қаруланған əрi арнайы дайындықтан өткен серб жазалаушы отрядымен айқасқа түстi. 118 адам осы жерде қаза тапты. Ал ресми Белград Кошар тауындағы ұрыста 400 серб жауынгерi қаза тауып, 500 адам жараланғанын ерiксiз мойындауға мəжбүр болды. Ендi Кошар косоварлардың ұлттық мақтанышына, елдiң ерлiк рухы қалықтаған қасиеттi орынға айналғаны бекер емес. Сербия жерiнiң 15 пайызына жуығын алып жатқан Косово аймағы өз Тəуелсiздiгiн жариялайтын сəттi ұзақ уақыт бойы төзiмдiлiкпен тосты. Тiптi, Париждегi Сорбонна университетiнiң түлегi, Косовоның ел алғашқы президентi Ибрагим Ругова өмiр бойғы арманы жүзеге асқанын көре алмай, рак ауруынан қайтыс болды. Оның есiмi де Тəуелсiз Косовоның тарихында алтын əрiптермен жазыларына күмəн жоқ.

	Басқа бiр тұрғыдан алғанда, Косово өз Тəуелсiздiгiн өзгелер күтпеген жерден, тосыннан жариялады деу де орынды. Брюссельде желтоқсан айының ортасында өткен Еуропа елдерi Сыртқы iстер министрлерiнiң басқосуында Косовоға Еуроодақ миссиясын аттандыру алдын ала келiсiлген болатын. Бұл қарулы күштердiң (1800 полицей мен сот органдарының қызметкерлерi) дəл қай мерзiмде Приштинаға аттандырылатыны 18 ақпан күнi тағы да Брюссельде өткiзу жоспарланған кездесуде айқындалуы керек едi. Брюселльдегiлер Еуроодақтың миссиясы Косоводағы БҰҰ-ның əкiмшiлiгiн (UNMIK) бiртiндеп ауыстыруға тиiс деп болжамдаған. Яғни, НАТО-ның осындағы қарулы күштерi – 16 мың əскерлер белгiсiз уақытқа дейiн елде қалдырыла бермекшi. EU (Еуроодақ) жəне латын тiлiнен аударғанда «заң» деген мағынаны беретiн LEX сөздерiнен тұратын EULEX миссиясының бейбiтшiлiк пен қауiпсiздiктi қамтамасыз етуге тиiс бұл күштерiнiң орналасуына алғашқы 16 айда 205 млн. евро жұмсалмақшы-тұғын. Еуроодаққа кiретiн 27 елдiң арасында аймаққа қауiпсiздiк күштерiн жiберуге Кипр ғана келiспейтiндiгiн бiлдiрсе, Грекия, Румыния, Испания жəне Словакия бұл шараның қажеттiлiгi жəне Косово тəуелсiздiгiне сенiмсiздiк бiлдiрген. Бiр сөзбен айтқанда, Еуроодақ елдерiнiң көбi Косово Тəуелсiздiгiн жақтайтыны əу бастан-ақ белгiлi, басы ашық жайт. Ал косоварлардың Бостандықты аңсай тосқандары соншама, бұл жоспардың жүзеге асуын күтпестен – 17 ақпан күнi өз Тəуелсiздiгiн жариялады. Олардың бойын кернеген қайталанбас қуаныш пен мақтаныш сезiмдерiн сезiну үшiн «Деловая неделя» газетiнiң тiлшiсi Ескендiр Аманжолдың «Новая страна на карте Европы» («Деловая неделя», №7,22 ақпан, 2008 жыл.) атты көлемдi мақаласын оқу жеткiлiктi. Косово аймағының тəуелсiздiгiн АҚШ, Еуропаның iрi державалары – Германия, Франция, Ұлыбритания, Италия, Белгия, Түркия, тағы басқа мемлекеттер сөзсiз мойындады. Ал Сербияның екiншi мəрте қайта сайланған президентi Борис Тадич сəл бұрынырақ: «Бiз Тəуелсiздiк жариялануына қарсы дипломатиялық жəне саяси əдiстердiң барлығын пайдаланамыз», – деп қоқан-лоққы жасағанмен, Сербия да ертелi-кеш Косовоның егемендi ел екендiгiн мойындайтынына, Еуропаның өзге елдерiмен ымыраласып кетерiне еш күмəн жоқ.

	Өткен аптада Белградта, дəл емес есептерге қарағанда, жүз елу мың – екi жүз мың адам қатысқан митинг өткiзiлгенi мəлiм. Осыншама халықты жинау үшiн Сербия билiгi елдiң түкпiртүкпiрiне келетiндердiң жол жүру ақысын тегiн етті. Бiр сөзбен айтқанда, бұл митингiнi мемлекет айырықша қолдаған. Əуелi бұл бейбiт шеру болады деп жоспарланғанмен, келе-келе толқу күшейiп, соңы жаппай тəртiпсiздiкке ұласты да, басбұзарлар түрлi елшiлiктерге, БҰҰ-ның өкiлдiгiне шабул жасап, АҚШ елшiлiгi өртелдi. Кейiнiрек шабуыл жасаушылардың бiрiнiң өртенген мəйiтi осы жерден табылды. Үкiмет тəртiп бұзуды тоқтату үшiн полиция күштерiн қолдануға мəжбүр болып, 130 адам жараланды жəне 192 тəртiп бұзушылар тұтқындалған соң Сербия басшылары осы оқиғаның орын алғанына өз өкiнiштерiн бiлдiрдi əрi ресми кешiрiм сұрауға мəжбүр болды. Иə, бұл Еуроодаққа кiрудi түпкiлiктi мақсат етiп қойған Сербияның беделiн биiктете қоймайтын өкiнiштi жайт едi. Өйткенi өркениеттi Еуропа елдерi бұл жағдайды болашақта қатты ескерерi сөзсiз. Косово өз Тəуелсiздiгiн ауыр да азапты жолмен жаңа алып жатқан, алып Қазақстанға стратегиялық əрiптес болуға əзiрге қауқарсыз титiмдей мемлекет. Бiрақ Азаттықтың, оның шексiз қуанышының үлкен-кiшiсi болмайды. Косово Тəуелсiздiгiн құптамау, оны ресми түрде жариялау – Қазақстан билiгiнiң сыртқы саясаттағы солқылдақтығы. Ресми Астана БҰҰ-ның заңдылықтары сақталмаған дегендi, осыған дейiн бекiтiлген ережелердiң бұзылғанын тiлге тиек еттi. Өкiнiштi-ақ! 1991 жылы Қазақстан өз Тəуелсiздiгiн алғаш жариялағанда ешқандай БҰҰ-ның ереже – заңдарымен санаспай-ақ, мемлекетiмiздi бiрден мойындаған елдер, ең əуелi Түркияның алдында ыңғайсыз жағдайда қалғанымыз сөзсiз. Бұл күтпеген қадамның тасасында Косовоның Тəуелсiздiк алуына түбегейлi қарсы Ресейдiң ықпалы жатқанын сезiну үшiн айрықша көрегендiк қажет емес. Кремльдiң қас-қабағына қарап, соның нұсқауымен қадам басатын жалтақтығымыз тегiс жерде-ақ оңбай сүрiндiрдi. Тiптi, осыдан бiрнеше ай бұрын Франция президентi Николя Саркозидiң: «Косово мəселесi – Еуропаның iшкi мəселесi. Оған өзге елдердегi шешiмiн таппаған түрлi мəселелердi тықпалаудың еш қажетi жоқ», – деген мəнзелдегi шешiмдi сөздерiнiң ескерiлмеуi де айқын мəселенiң астарына терең үңiлмегендiктi танытқан. 2010 жылы ОБСЕ-ге төрағалық еткелi отырған Қазақстанның осынау күмəндi əрекетi Еуропаның көптеген елдерiнде сезiк туғызып, əрбiр iс-əрекетiмiзге күдiк келтiретiнi де аян. Тiптi, ондай мемлекеттер алдағы уақыта Қазақстанның аяғынан шалуды жиiлетсе ешкiмге өкпелеуге қақымыз жоқ. Тым құрығанда, осынау шетiн жағдайда мүлдем бейтарап қалған Өзбекстаннан да үлгi ала қоймадық. Өз есебi iшiндегi сыңаржақ Ресейдiң айтқанына көнiп, ықпалынан шыға алмауы өкiнiштi-ақ. «Соқыр атқа қотыр ат үйiр» деп атамыз қазақ айтқандай, əйтеуiр Мəскеудiң маңынан айналсоқтап шықпайтынымызға жүдə мəзбiз.

	Бiрақ, бұл тұйықтан шығатын жол бар. Тəуелсiздiгiн жариялаған Косовоға қарсы Сербия таяуда экономикалық блокада ұйымдастыруы əбден ықтимал. Ал Косово өзiне қажеттi астықтың 30 пайызын ғана өндiредi де, қалған 70 пайызын сырттан сатып алуға мəжбүр. Кейбiр сенiмдi дереккөздерiнiң мəлiмдеуiне қарағанда, Косово жылына 500 мың тонна қатты бидай сатып алуға мүдделi. Бұл жағдайда жылына ондаған миллион тонна сапалы астық өндiретiн Қазақстан жас мемлекет Косовоға көмек қолын созса, мұсылмандық парызын атқарған болар едi. « Аштықта жеген құйқаның дəмi ауыздан кетпейдi» демекшi, Албания порттары арқылы жеткiзуге болатын астықтың дəмiн косоварлар ешқашан ұмытпайтыны сөзсiз.

	2008 ж.



	СААКАШВИЛИ КРЕМЛЬДI АЙЫПТАЙДЫ

	Өткен дүйсенбi күнi кешкiсiн «Рустави-2» жəне «Мзе» телеарналарынан Грузия президентi Михаил Саакашвили сөз сөйлеп, отандастарын өңiрдегi қалыптасып отырған шиеленiстi жағдаймен жете таныстырып өттi. Саакашвилидiң мазасызданатын жөнi де бар. Тəуелсiз Грузияның жас, озық ойлы президентiн мазалайтын жағдайлар мен жанын ауыртатын күрделi мəселелер бұл өңiрде, елде күн өткен сайын көбейiп барады.

	Аймақтағы жағдайды шиеленiстiре түсуге бағытталған арандату легi тоқтар емес, қайта соңғы кездерi өршiп, ұлғая түскенi аңғарылып отыр. Күштiнiң көкiрегi көк аспанды тiрейдi. Ресей билеушiлерi ежелден қалыптасқан тоңмойындық жəне асқан ожарлықпен Кавказдағы жағдайды мейлiнше ушықтырып, өздерi лай судан балық ауламақ əрекеттерiнен бас тартар емес. Ежелден «бөлiп ал да, билей бер» деген қағидаға иек артқан Кремль билiгiндегiлер осы аймақтағы тəуелсiз мемлекеттерге түйiнi қиын түйiткiлдердi көптеп қалдырмақшы.



	Əсiресе, халықаралық саясатта жəне iшкi жағдайда өздерiнiң ұстанымдары мен бағыт-бағдарын бiржола айқындап алған азаттықсүйгiш, еркiн грузин халқын аяқтан шалуды Мəскеу кезек күттiрмейтiн мəселе санайтын секiлдi. Ресей билiгiндегi саясаткерлер қит етсе Кавказдағы Ресей мүдделерiн алға тартып, Грузияда iштей алауыздық тудырмақ боп əуре. Егер отаршылдықтың негiзгi классикалық үлгiсi – бiр ұлттың рухани, экономикалық мүдделерi екiншi бiр күштi ұлттың мүдделерiне құрбан етiлуi деген қағидаға мойынсұнсақ, Ресей бұл өңiрде өз мүдделерiн қамтамасыз ету жолында Грузияның мүдделерiн аяқасты етуге бағыт ұстанғаны кəмiл.

	Бұрынғы империяны аңсаушылар, күн өткен сайын оны қайта тiрiлтуге бағыт алған Кремль билiгiндегiлер бұрын «халықтар достығын» тiлге тиек етiп келсе, ендi оны да қойып, жаңа жағдайда содыр саясат, зiлдi жұдырықпен өз мүдделерiн қамтамасыз етпекшi. Ресейдiң БАҚ-тары да отқа май құя түсуде. Сондай содырлық пен астамшылықтың кезектi бiр сорақы көрiнiсi 20 сəуiр күнi Грузияның аспанында Тəуелсiз мемлекеттiң ұшқышсыз басқарылатын барлаушы ұшағының атып түсiрiлуi болып отыр.

	«– Осыдан бiрнеше сағат бұрын Абхазиямен шиеленiскен аймақта, Ганмухури елдi мекенiнiң аспанында Ресей Əскери Əуе Күштерi Грузия террриториясына шабуыл жасады, – деп мəлiмдедi М.Саакашвили өз сөзiнде. – Гудаут əскери базасынан ұшып шыққан Ресейдiң Миг-29 штурмовигi грузин полициясының қарусыз əрi ұшқышсыз ұшағы, сондай-ақ Ганмухури территориясына қарсы бiрнеше дүркiн зымыран атты». Ингури өзенiнiң жағалауындағы бейбiт елдi мекен мен осы аймақты барлап жүрген ұшақтың атып түсiрiлуi БҰҰ-ның жарғысын аяққа таптау жəне халықаралық агрессия көрiнiсi екендiгiне қарамастан, Ресей билiгi бұл арандату əрекетiн мойындаудан бас тартып отыр. Iле-шала Грузия Президетi Михаил Саакашвили Ресей президентi Владимир Путинмен телефон арқылы шұғыл сөйлескен едi. Əрине, екi ел басшыларының не сөйлескендерiнiң егжей-тегжейi былайғы жұртқа құпия, дегенмен мұндай арандатуға дəл осы күндерi, Ресейдiң жаңа президентi мамыр айында орынтағына отырғалы жатқан кезде жасалуы тегiннен тегiн емес.

	В.Путин жаңа сайланған Ресей президентi, өзiнен гөрi демократ, либералдау деп саналатын Дмитрий Медведевтiң Грузиямен таяу уақытта тiл табысуына, көптеген күрделi мəселелердi саяси диалог жолымен шешуiне мүмкiндiк қалдырғысы келмейтiн секiлдi. Немесе, таяуда Бухаресте өткен НАТО елдерi басшыларының саммитiнде осы Солтүстiк Атлантикалық альянсқа мүше болып қабылдануы тағы да жарты жылға, 2008 жылдың күз-қыс айларына шегерiлген Грузияны қорқытыпүркiту, бопсалаудың айқын белгiсi. Бұл алғаш болып отырған жағдай емес. Өткен жылдың күзiнде Ресей ұшағы Грузия территориясына бомба жаудырған кезде де екi елдiң арасында жағдай мейлiнше ушығып кеткен. Екiншi дүниежүзiлiк соғыстан кейiнгi халықаралық құқықтардың осыншалық кеудемсоқтықпен аяққа тапталуы əлемдiк қауымдастықтың алаңдаушылығын туғызып отыр. Таяу күндерi БҰҰ-ның Қауiпсiздiк Кеңесi қалыптасқан жағдайды қарап, өз бағаларын бермекшi. Бiрақ, Ресейдiң Бiрiккен Ұлттар Ұйымындағы өкiлi Виталий Чуркин мырза əлден-ақ БАҚ-тардың көмегiмен Грузияны айыптап үлгерді. Яғни, Ресей Қауiпсiздiк Кеңесiнiң бұл талқылауында құрғақ тəжiке, қысыр əңгiмеге айналдыруға даяр. «– Мен Владимир Путинмен ұзақ сөйлестiм, – деген Саакашвилидiң толғанысқа толы сөзi отандастарына ерекше əсер еткенi кəмiл. – Бұл өте ауыр əңгiме болды. Мен Грузияға агрессиялық шабуылдар жасаудан кiдiртпей əрi сөзсiз бас тартуды талап еттiм...»

	Кейiнгi жылдары Балтық жағалауындағы мемлекеттер, Украина жəне Грузиямен арадағы саяси қатынастарда даңғойлыққа иек сүйеп əккiленген Кремль билiгiндегiлер осындай арандатулардың көмегiмен бұрынғы КСРО құрамында болған елдердiң бəрiн де ықтырып, дегенiнен шығармаудың барша амалдарын жасап бағуда. Ал осындай зiл көрсетуден соң саясатта əбден жалтақ, табансыз Қазақстан мен Орталық Азияның басқа да елдерi айтқандарын екi етпей, бұйдалы тайлақтай елпеңдеп жүруiне етi əлдеқашан үйренген Ресей əскери қызметкерлерi одан əрi құтырына түспесiне кiм кепiл?!

	2008 ж.



	Сергей БРИН:

	РЕСЕЙ – ҚАР ЖАМЫЛҒАН НИГЕРИЯ ҒОЙ

	Ал орыс олигархтары ағылшындардың ашу-ызасын туғызуда

	Өткен ғасырдың 50-60 жылдарында АҚШ президенттерiнiң бiрi Латын Америкасындағы көптеген əскери хунта басшыларының бiрi жөнiнде: «Ол нағыз иттiң баласы, бiрақ ол өзiмiздiң иттiң баласы» («Он сукин сын, но он наш сукин сын») деген лебiзi уақыт өте келе кең тараған қанатты сөзге айналғаны мəлiм. Ресейде де соңғы жылдары дəп осыдан аумайтын қоғамдық пiкiр негiзделуде. Əсiресе, Ресейден шыққан немесе осы елге əлдебiр қатысы бар олигархтар мен «Форбс» журналы жылма-жыл жариялайтын миллиардерлердiң əйгiлi тiзiмiне енген мырзалар жөнiндегi жарияланымдар əлгi қанатты сөздi ерiксiз еске салады.

	Адамды бақытсыз етерде Жаратушы оны ақыл-естен айыратыны қағида десек, соңғы жылдары бұл елдегi қоғамдық пiкiр осындай түсiнiксiздiкке бет алып бара жатқан iспеттi. Жəне бұл шетiн жағдайды əлемдiк қауымдастық та айқын аңғара бастағандай. Əсiресе, мұны британдықтар айқын сезiнiп отыр жəне ресейлiктердiң өз арасынан шыққан, көбi күмəндi жолдармен байыған азаматтары үшiн нелiктен бойларын мақтаныш сезiмдерi кернейтiнiн түсiне алмай дал.

	Сонымен мəселе неде? Ресейде қазiр солтүстiк көршiмiзге қандай да бiр қатысы бар миллиардерлермен мақтану, осы даңғазалық арқасында орыстар барлық iсте де бүкiл планетаның алдында дегендi аңғарту əсiремодаға айналды. Əсiресе, БАҚ-тар арқылы көпiрте мақтау бел алып келедi. Тiптi 26 мамырда Ресейде Бизнесмендер күнi кең көлемде аталып өттi. Бiр миллионнан астам адам түрмеде отырған, тiптi ресми деректердiң өзiнде екi миллионға жуық жас балалар үйсiз-күйсiз, баспанасыз қаңғып жүрген, ал жүздеген мың адам жылына маскүнемдiктен жəне есiрткi пайдаланудан мезгiлсiз ажал құшып жатқан елдегi қарапайым адамдарға дəп осыдан келiп кетер еш пайда жоқтығына қарамастан əлгiндей миллиардерлермен орынсыз мақтануға шексiз құмарлық қоғамдық, бүкiлхалықтық сипат ала бастауы таңғалдырады. Ал əлгiндей миллиардерлер өз отандастарының ауыр жағдайына, оларды күйзелеткен жайларға пысқырмайтын секiлдi. Əлбетте, осылай болуы заңды да. Түптiң түбiнде шiрiген байлар мен миллиардерлердiң көбi үшiн бiр ғана Отан, жалғыз ғана мəңгiлiк құндылық бар: ол – өзiнiң терең қалтасы жəне жоғары мəртебелi доллар ғана!

	Таяуда ғана Ресей БАҚ-тары АҚШ-тың азаматы, Gооgle интернет компаниясын құрған 34 жасар Сергей Бриннiң Ресейден шыққандығын жапатармағай мақтанышпен хабарлаған едi. Өйтетiн жөндерi де бар: Ресейден 5 жасында АҚШ-қа қоныс аударған Сергей Бриннiң Gооgle компаниясы қазiр əлемдегi аса бай компаниялардың бiрi, оның жалпы құны 180 млрд. долларға бағаланады.

	Ресейдiң классик қаламгерлерi осыдан бiрнеше ғасыр бұрын-ақ орыстардың бойындағы ерекше мiнез-құлықты, ашуыза тудыртын жексұрын əдеттiң астарын ашып жазғаны мəлiм. Ол – əлдебiр орыс азаматы байыса, табан астынан оның сансыз туған-туысқандары, жамағайындары табыла кететiнi, тiптi мүлдем бейсауат жандар да əлгiнiң табалдырығына маңдай ұрып, ақырында мойнына масыл болып мiнiп алатындықтары. Қазiргi заманда мұндай сүйкiмсiз мiндеттi атқаруды Ресейдiң кейбiр БАҚ-тары өз мойнына артқан сияқты. Сондай ақпарат құралдары əлгiндей миллиардерлердi орынсыз мақтап-марапаттап, отаншылдық, патриоттық сезiмiн оятуға аянбай күш салатыны даусыз. Таяуда бiрнеше ресейлiк журналистер АҚШта Сергей Бринмен жолығып, өрiмдей жас миллиардердiң тамырын басып көрген-дi. «Известия» газетiнiң шолушысы Елена Шишкунова Сергей Бринмен қысқа ғана əңгiмелестi. Осы тiлдесудiң қысқа үзiгiн оқырмандарымыздың назарына ұсынуды жөн санап отырмыз.

	«Сұрақ: – Сiз бiр сұхбатыңызда Ресейдi «қар жамылған Нигерия ғой» деп атаған едiңiз. Бұл шын ба? Жауап: – Дəп осындай сөздi айтқаным есiмде жоқ. Шынымды айтсам, сол сұхбат кезiнде мен шарапты көп iшкен едiм... Мүмкiн, ұмытқан шығармын (күледi)». («Известия» газетi, №92, 23.05.2008 ж.).

	Бұл – Сергей Бриннiң күлбiлтесiз жауабы. Ол Ресейдi Нигерияға теңегенiн жоққа шығарып отырған жоқ. Бiрақ, жайшылықта өздерiн Африканың дамушы елдерiне теңегендi трагедия, ұлтты қорлау ретiнде қабылдайтын Ресей БАҚ-тары бұл жолы шыдамдылық, сабырлылық танытқаны адам сенгiсiз жағдай, олар iштей күйзелсе де ерiксiз төзуге мəжбүр болып отыр. Өйткенi бұл миллиардердiң аузынан шыққан сөз ғой, ал осыны қарапайым пенде айтып көрсiншi, о-о, Ресей журналистерi мен əсiрепатриоттары, шовинистер əлгiнi аш арадай талаған болар едi. Тiптi, Ресей эстрадасы үшiн өлшеусiз еңбек сiңiрген əншi Верка Сердючка осыдан бiр жыл бұрын «Евровидение» эстрадалық əндер байқауында «Гуд бай, Раша» деп əн айтқаны үшiн басы пəлеге қалғаны бар. Турасын айту керек, украиналық əншi жiгiт дəп осылай айтты ма, жоқ па, ол жағы əлi күнге белгiсiз. Айтты дегеннiң өзiнде «Гуд бай, Раша» дегенде тұрған ештеңе жоқ болатын, бiрақ жалған намысқой журналистер, тiптi популист қоғам қайраткерлерi де əншiнiң соңына шам алып түсiп, орыс эстрадасында əн айтуына тыйым салу үшiн жанталасуда. Ол ол ма, бiр кездерi белгiлi əншi Абрам Руссоның да соңынан «қарғыбаулы төбеттерше» қуғындап, ақыры оны бiржола шетелге кетуге мəжбүр еттi. Тағатын айыптары бiреу ғана: бұлар Ресей көрермендерiнiң, орыстардың арқасында ақша тауып байып отыр, сондықтан қит етуге қақылары жоқ дейтiн қисынсыз сөз. Ал əлгiндей əншiлердiң қол жеткен табысы өз еңбегi, аянбай төккен маңдай терлерi екенiн қаперге де алғылары келмейдi өресi тар тоғышарлардың. Орыс қоғамы Ресейге адал қызмет еткен қаншама өзге ұлтты бейбақтардың тағдырына аяусыз балта шапты екен?! Əйтсе де орыс əйелдерiнiң сүйiктiсiне айналған Руссо да оңай шағылар жаңғақ емес көрiнедi, ол шет елдерде үнемi баспасөз мəслихаттарын өткiзiп, Ресейге ешқашан сенбеу керектiгiн, мешеу қалған елде ой-сананың да деңгейi төмен екенiн, рақметi жоқ екенiн бiрнеше мəрте меңзедi. Ол да рас. Тарихтың өн бойында Ресейге еңбегi сiңген шетелдiктердiң алғыс арқалаған ешқайсысы жоқ немесе өте сирек. Тiптi, I Петр заманында Ресейге арнайы шақыртумен келiп, мешеу қалған елде университет, ғылым академиясын ашуға өлшеусiз еңбек сiңiрген немiс математиктерi мен голландиялық ғалымдар туралы жақсы сөз айтылып көрдi ме?! Жоқ, олар он тоғыз жасында оқу-сызуды үйренген Михайло Ломоносовқа қолынан келгенше кедергi жасап, аяғынан шалған «оңбағандар» ретiнде əлi күнге оқытылады. Ал сол Михайло Ломоносовқа оқуды, жазу-сызуды үйреткен əлгi ғалымдар едi ғой.

	Бұрынғы отандастары, миллиардер Сергей Бриннiң əлгi қолайсыздау сөздерi нелiктен ресейлiктердiң наразылығын, ашу-ызасын туғызбады?! Өйткенi «Юпитерге рұқсат етiлген нəрсе, өгiзге рұқсат етiлмейдi» дейтiн тоғышарлықты өмiр бақи мойындап күн кешкен, бұлжымайтын қағида деп қабылдайтын орыс қоғамы бай мен күштiнiң алдында əрқашан құлдық ұрып, жүгiнуге арлана қоймайды, ал əлсiздi түтiп жеуге əрқашан əзiр сияқты. Сондықтан да олар баяғы Морозов, Шереметьев, Строганов, тағы басқа бай-манаптар, тiптi Сiбiрдiң сансыз көпестерiмен де мақтануға көштi. Бiр ғажабы, осыдан бiраз жыл бұрын Ресей БАҚ-тары Лондонның «Челси» футбол командасын сатып алған Роман Абрамовичтi жерден алып, жерге салса, қазiр пiкiрдiң ауаны өзгерiп, Абрамовичтi ендi Роман Аркадьевич деп үлкен құрмет, iлтипатпен атауға көшкенi байқалады. Ресейдегi қоғамдық көңiл-күйдiң өзгергенiн аңғарады ма, осыдан бiрер жыл бұрын Суррей графтығында 10 млн. фунт стерлингке əсем сарай сатып алған олигарх Əлiшер Усманов жақында тағы да солтүстiк Лондондағы салтанатты Бичвуд сарайын 48 млн. фунт стерлингке (96 млн. долларға жуық) сатып алған көрiнедi. «Санди таймс» газетiнiң жазуына қарағанда, бұл Британия астанасындағы ең қымбат сауда болғанымен, рекордтың ауылы əлi алыс жатса керек. Украинаның экс-президентi Леонид Кучманың қызы Елена Франчуктiң рекордын əзiрге ешкiм жаңалай алмайтын секiлдi. Ақпан айында Елена Франчук Кенигстон сарайын сатып алуға 80 млн. фунт (160 млн. доллар шамасында) жұмсаған екен.

	Өзбекстанда туып-өскен, осыған дейiн үстiнен бiрнеше мəрте қылмыстық iс қозғалған олигарх Əлiшер Усманов металл саласында iс-əрекет жасаумен байып, осыған дейiн Чукотканың губернаторы Абрамович сияқты Англияның бiр футбол командасын сатып алуға ұмтылысымен белгiлi. Ол анау-мынау емес, даңқты «Арсенал» командасына ауыз салған болатын, бiрақ ағылшын жанкүйерлерiнiң жаппай қарсылығынан кейiн əйгiлi команданың 23 пайыз акцияларына ғана қанағаттануға мəжбүр болды. Есесiне, ендi ол осыған дейiн Катардың əмiрi Хамаду бен Халифа аль-Таниге тиесiлi болған орасан зор Бичвуд сарайының алтын кiлтiн қалтасына басып отыр. Сенiмдi дерек көздерiне қарағанда, Бичвудтың негiзгi бөлiгiнде қабылдау бөлмесi, сурет салатын бөлме, екi ас үй, тынығатын сегiз бөлме, сондай-ақ, қонақтарға арналған екi бунгало, қызметшiлерге арналған сегiз тұрақ орналасқан көрiнедi. Сарапшылар 80-жылдары Бичвудта жөндеу жұмыстарын жүргiзуге аса қомақты қаржы жұмсалғанын, бiрақ қазiр бұл сарай ХХI ғасыр талаптарына сəйкес келе бермейтiн айтып отырса керек. Яғни, сарайға тағы да жөндеу жұмыстарын жүргiзу қажет болатын сияқты жəне мұның өзi Бичвудты одан əрмен қымбаттатып, оның жалпы құнын 130-150 млн. фунт стерлингке жеткiзетiн сұры бар. Осы орайда Роман Абрамович те уақытында Лондонның бай көшелерiнiң бiрi – Лаундес Скверде қымбат үй сатып алып, оны одан да қымбат бағаға жөндеуден өткiзгенi еске түседi. Бiр сөзбен айтсақ, орыс олигархтары алыс Англияда өзара жарыс, бəсекелестiкке түскені айқын.

	Сарапшылардың пiкiрiнше, орыс олигархтарының осынау «бiр-бiрiмiзден озсақ» деген даңғойлығы, орынсыз мақтаншақтығы мен ысырапшылдықтары қарапайым ағылшындардың ашу-ызасын туғыза бастауы мүмкiн. Туғызып та отыр. Жергiлiктi тұрғындар əлемдiк дағдарысқа байланысты ипотекалық несилерiн төлеуге қауқары жетпей отырған шақта, келiмсек миллиардерлердiң салтанатты сарайларды орасан зор ақшаға сатып алуы жылжымайтын мүлiктердiң бағасының одан əрмен өсуiне əкелiп соғары сөзсiз. Елдегi iштей наразылық үлкен кикiлжiң туғызуы мүмкiн. Сөйте тұра Ресейдiң бiрқатар ақпарат құралдары орыс олигархтары мен миллиардерлерiнiң шет елдерден қымбат сарайлар сатып алуын асқақтата насихаттаудан бас тартар түрi жоқ. «Адасқанның алды жөн, арты соқпақ» деген осы да.

	2008 ж.



	КРЕМЛЬГЕ ҚЫРЫМ, ЛУЖКОВҚА СЕВАСТОПОЛЬ НЕГЕ ҚАЖЕТ?

	Кез келген жеке адам сияқты жер бетiндегi əрбiр ұлт пен ұлыс мəңгi-бақи бақытты, даңқты əрi берекелi ғұмыр кешуден үмiттi екенi даусыз. Бұл – адами қажеттiлiк, ақырзаманға дейiн өзгермейтiн заңдылық! Сонымен бiрге əрбiр жеке адам сияқты, əрбiр халық үшiн де азаттық, бостандық пен тəуелсiздiк ең басты жəне мəңгiлiк құндылықтар.

	Дегенмен, ешбiр халық өз бақытын өзге жұртты кемсiту, қорлау немесе оған күш көрсетiп, қоқан-лоққы жасаумен қамтамасыз етпеу керектiгi де əдiлдiктiң тағы бiр айнымас ережесi. Өкiнiшке қарай, қуатты əрi құдіреттi державалар соңғы жылдары бұндай қағидаларға пысқырмайтын да болып алды. Əсiресе, бұл жағынан Ресей алдына жан салар емес. Ресми Мəскеу күн өткен сайын содырлық сойылын бiлемдеп, кейбiр көршiлес мемлекеттердiң заңды құқықтары мен өмiрлiк мүдделерiн аяққа таптауды, олардың iшкi iсiне асқан дөрекiлiкпен араласуды құмар ойынға айналдыруда. Түпкi мақсаты белгiлi – бұрынғы империяны жаңаша қалпына келтiрудi мұрат тұтқан, ұлы шовинизм суына жуылған қауiптi ойындар. Əсiлi, Кремль көршiлес елдердiң бəрi бодандықтан құтылып, өз тəуелсiздiктерiне қол жеткiзгендерiне əлi күнге үйренiсе алмай жүрген сияқты жəне тəуелсiз елдердiң бiрқатарын өз ықпалынан шығармау жолында қандай iс-əрекет, арандатудан бас тартар емес. 11 мамыр күнi Мəскеудiң мэрi Юрий Лужков Қара теңiз флотының 225 жылдығын тойлау кезiнде Севастополь мен Қырымды Ресей иелiгiне қайтару жөнiнде арандатушылық сөз сөйледi. Осыдан кейiн Ресей мен Украинаның арасы бұрынғыдан да ушығып кеттi. Ол туралы кеңiрек сөз қозғамақ ойымыз бар, ал əзiрге соңғы күндердегi осындай арандатуларға назар аударғанымыз жөн.

	Осыдан оншақты күн бұрын Солтүстiк Осетияның президентi Таймураз Мамсуров пен Оңтүстiк Осетияның президентi Эдуард Кокойты осетиндiк екi республиканы бiр шаңырақ, бiр тудың астына бiрiктiруге шақырды. Осыған дейiн де Владикавказда Цхинвалимен бiрiгу туралы ұрандар талай мəрте айтылып келген едi. Бұл мəселенiң қайта көтерiлуi тегiннен тегiн емес.

	Михаил Саакашвили осыған дейiн молдовалық варианттан түбегейлi бас тартқаны мəлiм. Ал ресми Кишинев Мəскеудiң экономикалық, саяси қолдауына орай НАТО-ға мүше болудан бойларын аулақ салуға уəде берген едi. Ендi Кремль өзiнiң орынды ұсыныстары қаперге алынбай, ескерусiз қалғанына «өкпелеген» сыңай танытып, Кавказда өз өктемдiгiн өршiте түсуде. Косоволықтарға Сербиядан бөлiнуге мүмкiндiк берiлсе, ал Оңтүстiк Осетия Грузиядан неге бөлiнбеске? Осылайша бiрсыпыра Ресейдiң мемлекеттiк қайраткерлерi мен белгiлi бiр топтар осы өңiрдегi сепаратистердiң қолтығына астыртын су бүркудi ұлғайтып отыр. Мəселен, Абхазияның жайын алайық. Бұл автономиялық республика тұрғындарының 90-95 пайызы Ресей азаматтары делiнедi. Тiптi, ара-тұра олардың бiрсыпырасын Ресей орден-медальдерiмен марапаттап қою да соңғы жылдары түсiнiксiз салт-дəстүрге айналып отыр. Ең бастысы, абхаз азаматтарын осындай марапаттау əдейi, Грузияға қасақана жүзеге асырылатынын да Кремль жоққа шығарған емес. Ең бастысы Ресей ақпарат құралдарының кейбiрi Абхазия тұрғындарының осындай бөлiгi өз елдерiнiң азаматтары екендiктерiн ескертуден жалықпайды. Бiрақ мұның өзi айтарлықтай күмəн, сенiмсiздiк туғызатын дерек екенiн естен шығармаған жөн.

	Өйткенi бiрқатар шовинист орыс журналистерi мен көршiлес елдерге əманда тiзе батыруды құп көретiн саясат «қырғилары» нақты деректердi бiржақты бұрмалаудан ешқашан бас тартуды жөн санамайды. Оларға салсақ: «Барлық тəсiл өзiн ақтайды!» Ол ол ма, жуырда ғана бiздiң «Түркiстан» газетiнiң тiлшiсiне сұхбат берген «Московские новости» газетiнiң бас редакторы Виталий Третьяков мырзаның өзi нақты деректер мен шындықты көпе-көрнеу бұрмалағаны есте. Ол: «Мысалы, Украина өзiнiң украиндар мемлекетiн құрып жатыр, ал оның тұрғындарының жартысынан көбi – орыстар. Кейбiр мемлекеттер ұлттық, кейде тiптi ұлтшылдық негiзде мемлекеттiгiн құрып, Грузиядағы секiлдi «орыс – жау» деген мағынада саясат қалыптастырады, бұл бəрiне тарайды», – деп («Түркiстан» газетi, «Медведев таққа Путиннiң жолдамасымен келдi», 15.05.2008 ж.) бiрнеше жалған ақпаратты үстемелей тықпалап, тұтастай «өтiрiктiң бəлiшiн» ұсынып қара терге түскенi бар. Ең əуелi жалпы Украинадағы орыстардың саны жөнiндегi жалған ақпар жайына келейік. Лондонда сандаған жылдардан берi əлем елдерi мен континенттерiн кеңiнен қамтитын «Большой иллюстрированный справочник» сөздiгi шығарылатыны жұртшылыққа жақсы мəлiм. Халықаралық салиқалы сөздiкте əлемдегi əрбiр елдiң табиғаты, экономикалық əлеуетi, тарихы, халқының саны туралы егжей-тегжейлi деректер кеңiнен қамтылады. 2005 жылы Мəскеудегi «Махаон» баспасынан аталмыш сөздiктiң орысша нұсқасы да жарық көрген болатын.

	«Большой иллюстрированный справочникте»: «1991 жылы тəуелсiздiк алған уақыттан берi қарай 73 пайызын украиндар, ал 22 пайызын орыстар құрайтын тұрғындардың дəулеттi жəне кедей бөлiгiнiң арасындағы айырмашылық ұлғая түстi,» – деп көрсетiлген. Яғни, 1991 жылғы санақ бойынша Украинадағы жергiлiктi халық – 73 пайыз, ал орыстар небары 22 пайыз! Əрине, аталмыш сөздiктiң орысша нұсқасын ресейлiктер дайындағандықтан Украинадағы орыстардың саны ұлғайтылып көрсетiлуi де ықтимал. Оның үстiне 1991 жылдан берi мұндағы украиндардың саны арта түскенi де күмəнсiз. Қалай дегенде де Третьяков айтқандай «Украина тұрғындарының жартысынан көбi – орыстар» бола алмайды. Ал бұны белгiлi саясатанушы бiлмей отырған жоқ, сөйте тұра шындықты əдейi бұрмалап, жұртшылықты адастыруға кəнiгiленiп алған!

	Екiншiден, Грузияда «орыс – жау» деген саясат қалыптастырылғаны да шындыққа жанаспайды. Бостандық сүйгiш грузиндер ең əуелi өздерiнiң мемлекеттiк, ұлттық қауiпсiздiгiн басты орынға қойып, бұрынғыша қатыгез, дөкiр державаның соңынан бұйдалы тайлақтай бүлкектей беруден бас тартып отыр. Оның амалы бiреу ғана – əлемдегi қауiпсiздiктiң салыстырмалы түрдегi гаранты НАТО болып қана отырғаны белгiлi. Ал Грузия осы НАТО-ға мүше болып енудi алдарына мақсат етiп қойғаны сол-ақ едi, Ресей оған қолдағы бар амалайламен тарпа бас салып, шексiз кикiлжiңдердiң торын құрып тастады. Осы ретте өз жемтiгiн мейлiнше əлсiретiп, сүлдесiн құрту үшiн оны жұқа тормен үстiн-үстiн шырмай беретiн өрмекшiнiң iс-əрекетi ерiксiз көз алдымызға келедi. Биылғы көктемде Абхазия əуесiнде барлау мақсаттарында ұшқан Грузияның бiрнеше ұшқышсыз «Hermes-450» ұшақтарын атып түсiрген ресейлiк əскери қызметкерлерi одан əрi жүгенсiздене түскенi аңғарылады. Грузияда «раушан революциясы» жүзеге асырылған күннен берi Ресейдің əскери қызметкерлерi табанды, қайсар грузиндер бiресе Абхазияға, бiресе Оңтүстiк Осетияға соғыс ашуға дайындалуда деп байбалам салып, терiс қоғамдық пiкiр қалыптастыру үшiн қолдан келгеннiң бəрiн жасауда. Осындай амал-айламен Ресей аймақтағы əскери күштерiн үнемi ұлғайтып келе жатыр. Мамыр айында олар Абхазия территориясына қосымша жетi гаубица енгiздi. Гаубицалар дегенiмiз жəй ғана зеңбiрек емес, аса жойқын, бiр атқанда тұтас махаллалар мен ауылдардың жартысын жоқ ете алатын, төте шабуылға арналған қондырғылар. Қарапайым зеңбiректерден гөрi аса алысқа ататын ауыр салмақты «өлiм машиналары». Оның үстiне, 1994 жылғы келiсiмге қарамастан, Абхазиядағы «бейбiтшiлiк күштер» дейтiнiңiз (Ресей əскери қызметкерлерi – Ж.Ш.) əлдеқашан үш мыңнан асып кеткенi мəлiм. Сонда аймақтағы жағдайды кiм ушықтырып отыр?!

	Ал осының бəрiне қарамастан Грузия президентi Михаил Саакашвили түптiң-түбiнде жағдайдың бейбiт жолмен реттелетiнiне жəне Кремльдегiлер дұрыс шешiм қабылдайтындықтарына сенiмдi. «Воронин қалай келiсетiнiн көремiз. Ол осыған дейiн де талай рет келiсiм жүргiзген, əзiрге ештеңе шыға қойған жоқ. Бiрақ бiз Мəскеумен тiкелей диалог жүргiзу үшiн қолдан келгенннiң бəрiн жасаймыз. Вашингтон, Брюссель немесе Берлин арқылы əңгiмелесуiмiз керек емес, өйткенi Грузия ТМД елдерiнiң арасында ең ресейшiл ел ғой. Сондықтан Грузияны жоғалтып алмау керек,» – дейдi жас əрi жiгерлi президент («Коммерсанть» газетi, №78, 12.05.2008 ж.)

	Мəскеу мэрi Юрий Лужковтың Севастопольдi Ресей қоластына қайтарып алу туралы сөзiнен кейiн Украина мен Ресей арасындағы қарым-қатынас бұрынғыдан да шиеленiсе түстi дедiк қой. Оның айтуы бойынша, Кеңес одағының басшысы Никита Сергеевич Хрущев Қырымды Украинаға бергеннен соң Севастопольдi осы елге беру жөнiнде ешқандай құжатты дұрыстап рəсiмдемеген. «Қазiргi уақытқа дейiн ешбiр тарихи құжаттар бойынша Севастополь ешуақытта Украинаға берiлмеген, – дедi Юрий Лужков өзiнiң арандатушылық сөзiнде. – Севастополь жөнiндегi мəселе халықаралық сотқа берiлуi керек».

	Əрине, Лужковтың жасы ұлғайғанын, оның саяси қызметi аяқталуға жақын екенiн,тiптi бұл оның жеке бастамасы екенiн айтып Кремль енжар ақталуда. Бiрақ мұндай мəлiмдемелер бекерден бекер, табан асты жасалмайтыны белгiлi. Бұған Кремль астыртын бата беруi мүмкiн. Лужковтың сөзiне қарағанда, Қазақстандағы Байқоңыр немесе Қапшағай қаласы жөнiнде де ресми құжаттар жөндеп рəсiмделмеген, сондықтан кейiн Ресей оларды өзiне қайтарып алу жолында күрес жүргiзуге құқығы бар болып шықпақшы. Бұл оның осындай алғашқы сөзi емес, бұдан бұрын да бұл мəселенi Дума депутаты Константин Затаулин бiрнеше рет көтерген. Кремльге Қырым, Лужковқа Севастополь неге керек? Турасын айтсақ, Қырымнан гөрi Лужковқа Севастопольдiң қадiрi артып тұр. Өйткенi оның мұнда экономикалық мүдделерi бар сияқты. Кейбiр деректерге қарағанда, қамқоршылар кеңесiн Лужков мырза басқарған «Мəскеу-Қырым» даму қорының Симферопольдағы өкiлеттiлiгiн Украина Қауiпсiздiк қызметi (СБУ) қатаң тексере бастаған. Қауiпсiздiк қызметiнiң қолдағы бар мəлiметтерiне қарағанда, осы қор арқылы Украинада, оның iшiнде Севастопольде аса iрi көлемдегi заңсыз ақша айналымға салынуда көрiнедi. Мiне, түлкiнiң құйрығы қай жерде бұлғаңдайды? Гəптiң мəнiсi қомақты ақшада жатқан сияқты.

	2017 жылға дейiн Севастопольдi Ресейдiң Қара теңiз флотына жалға берген Украина Кремльге «газдың бағасын төртбес есе қымбаттатып отырсыздар, ал осы база үшiн төлейтiн ақшаны да көбейтiңдер десе», өктем Мəскеу оған көнбейдi.

	Əңгiме Лужковта да емес. Мəселе оның осынау мəлiмдемесiн Ресейдiң Мемлекеттiк Думасының ТМД iстерi жөнiндегi комитетiндегiлердiң бiр ауыздан қолдауында болып отыр. Яғни Ресей депутаттары мұндай арандату əрекеттердi, өзге тəуелсiз мемлекеттiң территориялық тұтастығы мен iшкi iсiне қол сұғуды да қолдайды деген сөз. «Мəскеу мэрiнiң мəлiмдемесiн мен нағыз патриоттық ұстаным деп бағалаймын. Лужков шын мəнiнде Ресей тарихы үшiн жаны ауырады жəне бүгiнде Севастополь жерiнiң Украинаға тиесiлi сияқты екендiгiне төзе алмайды. Севастопольдiң кiмге тиесiлi екендiгi жөнiндегi мəселенi қайта көтеруге барлық негiз бар», – деп мəлiмдеген едi ақпарат құралдарының өкiлдерiне комитет төрағасы Алексей Островский.

	Мiне, Ресей Думасының осындай «қырғилары» ТМД елдерiнiң мəселесiмен шұғылданады жəне бiздiң Қазақстан өзiн осындай мырзалармен шынайы «мəңгiлiк дос» санайды.

	Дегенмен, Украина Севастопольден ешқашан өз еркiмен бас тартпайтыны сөзсiз. Ресми Киев Юрий Лужков, Константин Затаулин секiлдi адамдарды ғана «персона нон грата» деп жариялаған жоқ, өткен аптада Виктор Ющенко ел Үкiметiне Ресей флотын Севастопольден шығару туралы заң жобасын 2 айда дайындауға жəне Қара теңiз флотының Украинада уақытша тұруының кешендi құнын есептеп шығаруға тапсырма бердi.

	2008 ж.





	АППАҚ САҚАЛ ЖƏНЕ АДАМДАРДЫҢ ӨМIРI

	Соғыс өртiн тұтатушылар мен адамзатқа қарсы қылмыс жасаушыларды жазалайтын халықаралық Гаага трибуналы 13 жылдан берi iздестiрiп жүрген босниялық сербтердiң бұрынғы басшысы Радован Караджичтiң қолға түскенi жөнiнде 22 шiлдеге қараған түнi Сербия президентi Борис Тадич мəлiмдегенi белгiлi. Бұл хабар əп-сəтте бүкiлəлемдiк басты жаңалыққа айналып, барша беделдi ақпарат құралдарында сан-саққа жүгiртiлдi жəне алуан түрлi жорамалдардың негiзiне айналды.

	Əуелде жұртшылықтың жаппай қызығушылығына түрткi болған осы оқиғаның жаңғырығын Днестр өзенiндегi алапат тасқын: Батыс Украина, Молдова, Румыния жерлерiндегi топан су мен Пекин – 2008 Олимпиадасының ашылу салтанаты, iле-шала бiртұтас Грузия жерiнде соғыс қимылдарының басталуы кейiнгi қатарға сырғытып тастағанымен Караджичтiң тұтқындалуының тарихи маңызы ерекше. Балқан түбегiндегi қанды соғыс тарихындағы соңғы парақтың жабылуы деуге де болады. Қалай десе де, ХХ ғасыр соңы жəне ХХI ғасырдың басындағы əлемдiк тарихқа əсерiн ескерусiз қалдыру мүмкiн емес. Сондықтан, БҰҰ-ның хатшысы Пан Ги Мун мырза Радован Караджичтiң қолға түсуiн: «Бұл – əскери қылмыстардың барлық жазықсыз құрбандары үшiн тарихи сəт», – деп жоғары бағалады.

	Сонау 2001 жылы жазда Югославияның экс-президентi Слободан Милошевич тұтқындалып, көп ұзамай Гаага трибуналының құзырына тапсырылуы ғана əлемдiк деңгейде осындай қызығушылық туғызғаны мəлiм. Сол оқиғаларды қысқаша еске түсiре кетудiң артықшылығы жоқ. 2000 жылы Сербияда бейбiт революция жеңiске жеткеннен кейiн билiк басына келген демократияшыл күштiң өкiлдерi бiр жылдан соң Слободан Милошевичтi Гаага трибуналының құзырына тапсырды. Əскери ауыр қылмыстары үшiн айыпталған ол тергеу жəне сот процесi толық аяқталмай тұрып, 2006 жылы 11 наурызда түрме камерасында жүрек талмасынан қайтыс болды.

	Сербияның бұрынғы президентiнiң туған жерi – Пажаревац қаласындағы жерлеу рəсiмiне марқұмның қазiр Мəскеуде тұратын жесiрi Мира Маркович те, туған ұлы Марко Милошевич те қатысқан жоқ. Өйткенi туған отандары – Сербия да оларға қарсы қылмыстық iс қозғалған болатын. Осыдан кейiн халықаралық бейбiтшiлiк күштерiнiң барлық күш-жiгерi əскери қылмыскер Радован Караджичтi iздестiруге жəне оны тұтқындауға бұрынғыдан бетер жұмылдырылды. Оны тiрiдей тұтқындауға соншалық маңыз берiлердей Радован Караджич кiм?!

	Басқа қылмыстарын былай қойғанда, ол 1995 шiлдеде Босниядағы Сребреница қаласында 8 мыңнан астам жазықсыз, бейбiт мұсылмандардың айуандықпен өлтiрiлуiне тiкелей кiнəлi зұлымдардың бiрi. Сандаған мың қарттар, бейкүнə аналар мен жас балалардың қанын мойнына жүктеген қанiшер. Бiр бұл ғана емес, Боснияның астанасы Сараево қаласын үш жыл бойы қанды құрсауға алып, 12 мыңнан астам бейбiт тұрғындардың қаза табуына, жүздеген мың адамдардың туған отанын тастап, босып кетуiне себепкер болған құныкер. Радован Караджич жендеттердi тiкелей қылмысқа итермелеп, əлгiндей қанiшерлердiң адамдар жəне Құдай алдындағы күнəларын өз мойынына алатынын мəлiмдеген баскесерлердің бiрi жəне бiрегейi.

	Бұрынғы Югославия аумағында ұзақ жылдарға созылған соғыс өртiнiң тұтануына жəне аймақта гуманитарлық апаттың бола жаздауына тiкелей кiнəлiлер – Слободан Милошевич, босниялық сербтердiң басшысы Радован Караджич жəне хорват сербтерiнiң лидерi Горан Хаджич, генерал Ратко Младич жəне бiрқатар саясаткерлер едi. Милошевич түрмеде қайтыс болғаннан кейiн Радован Караджич осы қылмысты топтағы ең қауiптi тұлғаға айналды жəне 1995 жылы Гаага трибуналы əскери қылмыстары үшiн айыптаған əрi тұтқындауға пəрмен еткен оның iзiне түсу оңай болған жоқ. Халықаралық күштердiң Босниядағы əрбiр қызметкерiне Караджичтiң фотосуретi берiлiп, оны қолға түсiру мақсатында бiрнеше арнайы операциялар мұқият ұйымдастырылды. Тiптi, оны ұстаған немесе дəл ақпар бергенi адамға 5 млн. АҚШ доллары көлемiнде сыйақы да тағайындалды.

	Дегенмен, əккi қылмыскер əркез iзiн жасырып, талай рет құрылған тордан аман-есен сытылып шығып, қолға түспей қойған-ды. Сондай-ақ Караджичке тағылған басты айыптардың бiрi – «Ұлы Сербия» ұлтшылдық жобасын жасауы жəне оны қару күшiмен жүзеге асыруға ұмтылғандығы. Онымен салыстырғанда осы күнге дейiн жасырынып жүрген Горан Хаджич күнəсiз перiште болып көрiнуi де ықтимал. Əдетте ешбiр трибунал адамдарды, əсiресе аты ауызға iлiгiп жүрген саясаткерлердi ұлтшылдығы үшiн айыптап, жауапқа тартпайды. Шынайы ұлтшылдық та кез келген идея, идеология секiлдi демократиялық қоғамда қанатын жоюға құқылы. Əңгiме əсiре ұлтшылдық, өзге этностардың құқықтарымен санаспаудың əкелiп соғатын салдарында. Қарапайым тiлмен айтқанда, сол ұлтшылдық қантөгiс соғысқа ұласып, бейбiт адамдар этникалық кемсiту, күш қолданудың жазықсыз құрбандарына айналмауында.

	Өткен жылы Гаага трибуналы Хорватия аумағында құрылған сол кездегi Серб Краинасы республикасының бұрынғы президентi Милан Мартичтi 35 жылға соттағаны мəлiм. Өзi де бiр кездерi Югославияның билiк тiзгiнiн уысында ұстаған қылмысты топтың белдi мүшесi ретiнде «Ұлы Сербия» жауыздық жоспарын жасауға жəне оны ел аумағында жүзеге асыруға мұрындық болғандардың бiрi ретiнде Милан Мартич сот процесiнде бұрынғы жақтастарының барша қылмыстарын жайып салды. Оның айтуына қарағанда, Слободан Милошевич, Радован Караджич, сондай-ақ генерал Ратко Младич идеялық негiзiн қалаған Ұлы Сербия идеясы бойынша бұрынғы Югославия ғана емес, бүкiл Балқан түбегiнде ұлттық мемлекет құрылып, сербтер қоныстанған аймақтардағы басқа ұлт өкiлдерi олардың артықшылығын сөзсiз мойындауға тиiс едi. Олай етпегенде өз қоныстарынан қуылуы немесе өлтiрiлуi қажет. Адамдарға дiни тұрғыдан да үздiксiз қысым көрсетiле бастады. Мұның өзi – Еуропаның қақ жүрегiнде ортағасырлық айуандық əрекеттердiң жаппай орын алуы жəне бейбiт тұрғындардың ақтабан шұбырындыға ұшырап, туған жерлерiнен ерiксiз боса бастауы əлемдiк қауымдастықтың алаңдаушылығын туғызбай тұра алмайтыны, өркениеттi Еуропаның тəнiне түскен қара таңбаны үнсiз бақылап отыру мүмкiн еместiгi сөзсiз болатын. Серб ұлтшылдарының шектен шыққан жүгенсiздiктерiне жол берiп, қолтығына су бүрiккен Кремль билеушiлерi Сербия əскерлерiн соңғы үлгiдегi қару-жарақпен жабдықтап, экономикалық тұрғыдан қолдау көрсетiп келдi. 90-жылдардың соңында жағдайдың одан əрi шиеленiсуiне орай НАТО-ның бiрiккен күшi гуманитарлық апаттың шегiне жеткен өлкеде əскери операция бастауға мəжбүр болды жəне стратегиялық нысандарды толассыз бомбаның астына алған-ды. Бұл шешiмдi шара Кремль билеушiлерiнiң орынсыз наразылығын тудырып, орыс бұқаралық ақпарат құралдары жаппай шуылдап қоя бергенi көпшiлiкке мəлiм. Ең таңданарлығы, Ресей үкiметiнiң басына В.В. Путин алғаш рет 90-жылдардың соңында келген едi жəне Ресей саясаты сол кезде күрт өзгерiп, сыртқы саясатта қоқан-лоққы, қиянат жасау жаппай үрдiске айнала бастады. Биыл да Владимир Путин қайтадан Ресейдiң премьер-министрi болып тағайындалған күннен бастап Грузиямен арадағы жағдай мейлiнше шиеленiсiп, соңы тағы да қарулы қақтығысқа ұласып отыр. Əрине, ол туралы сөз басқа, бiрақ, өткен ғасырдың соңында əлемдегi ең таңдаулы, аса қуатты армияның бiрi деп саналатын Сербияның, дəлiрегiнде бұрынғы Югославияның қарулы күштерi əлсiз қарсылық көрсетiп, көп ұзамай бiржола тiзе бүктi. Мұның да басты себебi аян, əскерлердiң өзi бақытсыз аймақта орын алған жауыздықтар мен толассыз қантөгiстерден төбе құйқалары шымырлап тiксiндi жəне бұдан əрi əлдекiмдердiң қолындағы қуыршақ болуды қалаған жоқ. Тiптi, кей деректерге қарағанда, 1997 жылы Радован Караджичтiң өзi де маңайындағыларға:

	«Егер тұтқындалатын болсам, онда үндемей қалмаймын, менiң Милошевич туралы айтатыным жетерлiк», – десе керек.

	Сонымен арнайы қызметтiң адамдары Радован Караджичтi Белградтта кездейсоқ қолға түсiргенi мəлiм. Қауіпсіздік қызметкерлері əу баста аты шулы генерал Ратко Младичтi тұтқындау үшiн арнайы операция ұйымдастырған-ды жəне осы шақта Радован Караджич жөнiндегi тың ақпарлар түсе бастайды. Ал тұтқындалған кісі бұрынғыдан мүлдем бөлек адам едi: оның бұрынғы əсем бурыл шаштары сиреп, аппақ қудай болған. Бұрынғы көрiктi жан елеусiз бейбаққа айналып, қауғадай болып өскен аппақ сақал-мұрты да реңiн қашырған екен. Бұрынғы отты көздерi ендi қалың көзiлдiрiктiң тасасынан нұрсыз сығыраяды. Мамандығы психиатр – дəрiгер Караджич аты-жөнiн Драган Дабич деп өзгертiп, қаладағы шағын жекеменшiк ауруханада елеусiз жұмыс атқарып жүрген болып шықты. Оның кiм екендiгiнен əрiптестерi де, тiптi өзi жалдап тұрған пəтердiң иелерi де мүлдем бейхабар болса керек. Босниялық сербтердiң бұрынғы қаһарлы басшысын ендi Гаага трибуналы соттап, болашақ тағдырына үкiм айтатыны даусыз. Адамзатқа қарсы жасаған қылмыстары үшiн өмiр бойына қамауға алынуы ықтимал. Қалай десек те, өмiрде əдiлдiк салтанат құратын сəттер көп. Жазықсыз адамдарға жасаған қиянат пен зұлымдық түптiң-түбiнде өз жазасын алуға тиiс. Олай болмаса адамзат өмiрi мен күнделiктi тiршiлiгiнде еш мəн-мағына қалмас едi. Бұл – құдiреттi де, əдiл Жаратушының қалай болғанда да қайта айналып соғатын заңы, ешқашан бұлжымайтын зауалы. Өкiнiшке қарай, ресми Мəскеу, Кемльдiң кеудемсоқ, ожар əрi тоңмойын билiгi бұған келiспейтiн сыңай танытудан ешқашан бас тартар емес. Олар өздерiмен туыстас əрi дiнi бiр деп санайтын сербтердiң экс-президентi Слободан Милошевичтi еш негізсіз қолдағандықтан халықаралық саясатта оқшау қалды. Тайыз ойлы саясаттарына өкiнудiң орнына, Абай атамыз: «Адасқанның алды – жөн, арты – соқпақ» дегенiндей, ылғи НАТО-ны айыптаумен келедi. Мұндай тоңмойындықтың сыры неде? Байыптап қарағанда, Кремль осы əрекеттерi арқылы Балқан түбегiнiң кiлтiн өздерiнiң уысында сақтап қалуға жансала ұмтылғанын аңғару қиын емес. Оның үстiне Радован Караджичтiң қолға түсуi ресми Мəскеудiң осыған дейiн құпия сақтап келген көптеген iсəрекеттерiнiң шын сырын ашуы мүмкiн. Сондықтан да Ресей Сыртқы iстер министрлiгi бұл оқиғаны елеусiз қалдыруға тырысып: «Караджичтi халықаралық трибунал құзырына беру немесе бермеу Сербия өкiметiнiң iшкi iсi», – десе, iле-шала осы министрлiктiң өкiлi Гаага трибуналының қызметiн шұғыл тоқтату жөнiнде мəселе көтерiп қана қойған жоқ, бұрынғы Югославия жерiндегi əскери қылмыскерлер жөнiндегi iстердiң барлығы серб тергеу органдарына табысталуы қажеттiгiн талап еттi. Мұның да құпия сыры бар. Ресей халықаралық Гаага трибуналына қысым жасауға қауқарсыз болғанымен, Сербияға қысым жасау оп-оңай. Яғни, əскери қылмыскерлердi сүттен ақ, судан таза етiп көрсетудiң мүмкiндiгi мол. Ол ол ма, Рессейдiң НАТО жанындағы өкiлi Дмитрий Рагозин мырза: «Егер Караджичтiң iсi Гаагада қаралуға тиiс болса, ондай жағдайда Балқанды «демократияландыру» үшiн бомбаның астына алып, жүздеген бейбiт тұрғындардың өлiмiне жол беруге Батыстың тарапынан шешiм қабылдағандар да сот орындығында онымен қатар отыруы керек», – деп арсыздықпен мəлiмдеп үлгердi. Əрине, мұның бəрi құрғақ риторика ғана. Ал мəселенiң байыбына барғымыз келсе, 13 жыл бойы қауiп-қатерде жүрген Радован Караджич мүмкiндiгi барда Кремльдегi қолдаушылардың беделiн пайдаланып, нелiктен Ресейге келiп бас сауғаламады дегенге жауап табу керек. Сiрə, ресми Мəскеу қолын қанға былғаған бұрынғы одақтасын өз жерiнде қабылдауға құлықты бола қоймағаны ғой. Немесе Радован Караджич Ресейде өмiр сүруге құлықсыз болды, өз өмiрi үшiн қауiптендi.

	Бiр ғажабы, Ресей кезiнде өз мүдделерi үшiн аямай пайдаланған одақтастары мен жақтастарын, сойылға айналған сорлыларды ылғи сатып кетудi əдетке айналдырып жүр. Слободан Милошевич өз өмiрiн түрме камерасында аяқтады. Ауғанстан жерiнде орыс əскерлерiн жақтап соғысқан Наджибулланы да осылайша арандатқан едi. Жəне оны қолға түсiрген талибтер Наджибулланы аяғынан дарға асып өлтiргені де мəлiм. Тiптi, Ресей қолдау бiлдiрiп келген Саддам Хусейннiң де тағдыры аянышты трагедиямен аяқталды. Мұндай мысалдарды көптеп келтiруге болатыны сөзсiз. Соңғы жылдары саяси тұлғалар бұдан үлкен сабақ алуда. Немесе алуға тиіс!

	2008 ж.



	ПУТИННIҢ ШЕШIМI ШЫНАЙЫ МА?

	Қазан айының соңғы аптасында Ресей қоғамы өзiн талайдан мазасыздандырған аса маңызды сұрақтардың бiрқатарына ақыры нақты əрi түбегейлi жауап алғандай болды. 25 қазан күнi Ресей Федерациясының президентi Владимир Путин





«Тiкелей линия» телесеансы арқылы 2 сағат 54 минут бойы мемлекеттi мекендейтiн тұрғындар мен алыс, жақын шет елдердегi миллиондаған отандастарының көкейiндегi сандаған сауалдарға жауап бердi. Бұл кеште В.Путин атына 2 млн. 3 мың сұрақ келiп түскен болатын. Бiр ғажабы, соңғы жылдары экономикалық өсу байқалады, адамдар алаңсыз өмiр сүре бастады делiнсе де, президентке қойылар сұрақтар мен айтылар өтiнiштер жыл өткен сайын үстемелей өсiп келедi. Бұл өсудiң динамикасы төмендегiдей:

	2001 жыл: 500 мың адам телефон шалды. Əрбiр секунд сайын 20 адам Путинмен тiл қатысқысы келген-дi.

	2002 жыл: 1 млн. 400 мың қоңырау шалынған. Əр секунд сайын 81 адам.

	2003 жыл: 1 млн. 533 мың. Секундына 250 қоңырау.

	2005 жыл: 1 млн.-нан астам қоңырау.

	Орынбор облысынан қоңырау соққан жүргiзушi А.Кокаевтiң «2008 жылдан соң бiздiң жəне елiмiздiң жағдайы нешiк болады?» деген сұрағына В.Путин : «Өз басыма келетiн болсам – тiптi, маған өз жұмысым ұнайтындығына қарамастан – Конституция маған қатарынан үшiншi рет сайлауға түсуiме құқық бермейдi», – деп кесiмдi жауап бердi. Əрине, Конституцияны бұлжытпай сақтауға алып елдiң соңғы кезеңдегi ең беделдi басшысы мұрындық болуына ресейлiктердiң ризашылықтары шексiз. Өйткенi батыс елдерiндегi: «Бұл нашар заң, бəрiбiр ол заң!» дейтiн бұлжымайтын догма посткеңестiк елдерде айтарлықтай мəнге ие еместiгi белгiлi. Түрлi революциялар мен трагедиялы оқиғалар тоғысының нəтижесiнде Украинада үш-төрт президент (Кравчук, Кучма, Янукович, Ющенко, Янукович) билiк басына келсе, Грузияда Гамсахурдиа, Шеварднадзе, Саакашвили ел тiзгiнiне ие болды. Азербайжанда марқұм Ельчибейден басқа, əкелi-балалы қос Алиев тақтан айрылған емес. Орта Азияның жаңа тəуелсiз елдерiнiң барлығы дерлiк – Қырғызстанды қоспағанда – ХХ ғасырдың соңғы он жылдығында сайланған басшыларын қанағат тұтуда. Сонымен 2008 жылы В.Путин кезектi президент сайлауына үмiткер болып қатыспайды, бiрақ Аркадий Кокаевқа өзi айтқандай:

	«...Мұны пайдалана отырып сiз бен бiз елiмiздегi өмiрге айтарлықтай ықпал ете аламыз». Яғни, жеке басы 2008 жылдан кейiн ұзақ жылдарға Кремль кiлтiн басқа адам, өзге, жаңа топтарға тапсырып, каникулға шықса да саяси көкжиектен кетпекшi емес. Айтпақшы, «каникул» сөзi латын тiлiнде «иттiң күнi» («канис» – ит) деген мағына бередi. Қызметтен, жұмыстан қалжыраған, рухани шаршаған адамдардың сүйiктi иттерiн қыдыртар уақыты. Владимир Путин де лабрадор тұқымды сүйiктi итiн қыдыртуға көп уақыт таппақ. Дегенмен, оның үшiншi мерзiмге президент болуын қалаушылар мен қолдайтындар, «елдiң еңсесi көтерiлiп, Ресейдiң халықаралық беделi нығайып келе жатқанда», яғни, аса жауапты кезең, жолайрықта билiктен кетуге қақысы жоқ деп санайтындар да қарақұрым. Осындай өтiнiш-талаптармен ашық хат жазушыларда сан жоқ дейдi Ресей БАҚ-тары. Ол ол ма, Путинге бұл тұрғыдан өте күштi қоғамдық қысым да жасалып жатқан сыңайлы. Осыдан тұп-тура 442 жыл бұрын, 1564 жылы 3 желтоқсанда Иван IV Грозный патшалықтан бас тартып, Мəскеу Кремлiн тастап шығып, Александров слободасына барып үн-түнсiз жатып алған күндерi ойға оралады. Астананы үрей буып, жұрттың бəрiне басшысыз қалу тираниядан да қауiптi көрiнген сонда. Атақты Н.М.Карамзиннiң «Об истории государства Российского» кiтабында бұл туралы: «Государь нас оставил! – вопил народ. – Мы гибнем! Кто будет нашим защитником в войнах с иноплеменными! Как могут быть овцы без пастыря?» – деп суреттелген болатын. Жалынып-жалбарынудан, дəргейiне құлдық ұрудан соң билiкке қайта келген Иван Грозный Ресейдi қанға бөктiрген. Бiр ғажабы, арада өткен төрт жарым ғасырда Ресей қоғамы, орыс ой-санасы онша өзгере қоймаған сынды. Сол қорқыныш, дəп сондағыдай жалыныпжалбарыну. Болашақтан, белгiсiздiктен шошынған жұрттың бойын билеген шексiз үрей мен шарасыздық. Қалай болғанда да қазiр өз елiнде табаны жерге тимей тұрған В.Путиннiң 2012 жылы Ресей билiгiне қайтып оралуға мүмкiндiгi аса жоғары. Тiптi, күрделi жағдайлар мен тосын оқиғалардың нəтижесiнде оған дейiн де жеңiмпаз ретiнде ақбоз атпен Кремль қақпасынан қайта кiрсе бүгiнгi Ресейде оған «Ай дер ажа, қой дер қожа» табыла қоймайтын сыңайы бар. Британ аралдарынан саяси баспана тапқан байғұс Борис Березовский «Ресей билiгiн күшпен өзге қолға берудiң қажеттiгi жəне осыдан басқа жол, амалдың жоқтығы» туралы қанша мəлiмдегенiмен де, бұл ұмтылыстар ешқандай шешушi əрi түбегейлi мəнге ие бола алмайтын сияқты. Өз үйiнiң алдында атып өлтiрiлген журналист Анна Политковская кезiнде Англияда басылып шыққан «Путиннiң Ресейi» атты кiтабында Ресей президентiн «Акакий Акакиевич Путин» деп жиi атап, билiк Олимпiне оны Березовскийдiң алып келгенiн ашықтан-ашық жазған екен. Əрине, бұл тың жаңалық емес, əмбе жұртқа аян жайт қой, бiрақ алып елдегi қоғамдық сана мен ойға тың серпiн əкелген марқұм Анна Политковская өмiрiнiң соңғы кезеңiнде израильдiк журналист Наталья Мозговаяға берген сұхбатында: «Алғашында ол көзге шалынбайтын елеусiз адам болатын. Бiрақ келе-келе император болуды қалады. Жəне оның қолынан басқа ешнəрсе келмейдi», – деп Путинге кесiмдi баға берген көрiнедi.

	Бұрынғы озық ойлы демократтың императорға, жаны жұмсақ адамның өзгелердiң еркi мен құқығын табанға аяусыз таптайтын тиранға айналуы онша қиын да емес. Əсiресе, əрбiр ел басшысы қолына скипетр ұстап, жеке дара билеушiге айналуға құмар, тiптi, сарай маңындағылардың белгiлi бiр топтары осыған мəжбүрлейтiн дəстүрлi Ресейде бұл таңқаларлықтай шетiн оқиға деуге болмас. Ал қазiргi Ресейде I Петрден бастау алатын ежелгi дəстүрлерге құмарлық, оны қайта тiрiлтуге ұмтылушылық күн өткен сайын бой бермей өрiстеп бара жатқаны белгiлi. Өзiн Ресейдiң құпия қызметiндегiлер ертелiкеш өлтiруi мүмкiн екендiгiн жақсы бiлген əрi тағдырдың жазуынан қашып-пыспаған Анна Политковская əлгi сұхбатында:

	«Бұрын Путиннiң қандай да бiр стратегиясы бар дегеннен үмiттенетiнбiз. Ал бары мейлінше билiктi өз қолында ұстау, өкiмет басында тұрғанда аямай қарпып қалу болып шықты. Бiздiң дəстүрiмiз бойынша олигарх кiм? Басты олигарх – бұл президенттiң əкiмшiлiгi... Бəрiнiң мақсаты ұзағынан билiкте болу, ұрпағын бiрнеше ондаған жылдарға байлықпен қамтамасыз ету ғана», – деп елдегi жағдайға мейлiнше дəл əрi айқын жауап берген.

	Ресейде қалыптасып отырған ахуал Батыс елдерiндегi мемлекеттiк, қоғамдық, саяси қайраткерлердi ғана емес, тiптi, осы елдегi жағдайды қалт жiбермей бақылап, бағалап отырған сансыз сарапшыларды да тығырыққа тiреген iспеттi. Өйткенi 90-шы жылдарда аты ауызға iлiккен орыс демократиясының оты əлсiреп, бiртiндеп өшiп бара жатқаны айқын аңғарылуда. Əсiресе, алып державаның көршi мемлекеттермен қарымқатынасындағы ұрдажық өрескел ұстанымдар, қоқан-лоққы жасау, империяшылдық, шовинизм, ксенофобия мен күш көрсету саясатының тоқталмауы, тiптi, күн өткен сайын өрши түсуi жағдайдың күрделi екендiгiн бiлдiретiнi аян. Батыс елдерiн Кремльдiң «Ресейге төтенше қауiп төндiрген елдердің территорияларындағы қауiп ошақтарын алдын-ала соққыға алу» туралы шешiмi қатты қобалжытуда. Ресей құқық қорғау органдары Борис Березовский елдегi Конституциялық құрылысқа айрықша қауiп төндiрiп отыр деп, Англиядан оны қайтарып берудi ылғи талап етiп жүргенi мəлiм. Англия соты бұрынғы олигархты қайтарар түрi көрiнбейдi. Ендi Ресей Лондонды бомбаның астына ала ма?.. Берлин, Париж, Рим, тiптi Токио мен Вашингтон да өздерiне мұндай қауiп төнбейтiндiгiне еш кепiлдiк бере алмайтын секiлдi қалыптасқан жағдайда. Əрине, Ресей Батыстың алпауыт елдерiне мұндай шектен шыққан шараны ешқашан қолдана алмайтыны сөзсiз. Бiрақ, маңайда ұсақ көршiлер, күнi кеше КСРО шекпенiнен шыққан тəуелсiз мемлекеттер де бар ғой. Былтырдан берi ең жақын бауыр лас славян елi – Украинамен жағаласқан, газ арқылы Киевке толассыз қысым жасаған Ресей биыл жаз, күз маусымдарында ауызды Грузияға мен Молдоваға салды-ай. «Даудың басы Дайрабайдың көк сиыры» демекшi, үстiрт қарағанда кикiлжiң осы екi елден Ресейге əкелiнетiн арақ-шарап, минеральды сулардан басталған сияқты. Бiрақ əңгiменiң мəнiсi мүлдем тереңде жатыр. Аталмыш мемлекеттердiң тəуелсiз саясат жүргiзуiнде, өздерiн бұрынғы метрополиямен тең санап, Кремльге құлдық ұрмауында. Сол сол-ақ екен, Ресейде грузиндерге қарсы «аңшылық» маусымы басталып та кеттi. Жақында Израильдiң Хайфа университетінде кездесуде сөз сөйлеген Михаил Саакашвили Ресейде жүргiзiлiп отырған өрескел саясатқа баға бере келiп: «Қазiр Ресейде грузиндерге қатты қысым көрсетілуде. 1727 жылы I Петрдiң жесiрi – императрица Екатерина сұмдық жарлық шығарды. Осы жарлық бойынша еврейлер православие дiнiн қабылдауға тиiс болатын немесе Ресей империясынан бiржола аласталуы керек. Дiнiне берiктердiң алтындары мен ақшаларын күшпен тартып алып, өздерiн елден қуды. Қазiр дəп осындай шаралар грузиндерге қарсы жүргiзiлуде», – дедi.

	Беу, «Менiң де күнiм күн емес», деп ұлы Абайдың күңiренгенi секiлдi, В.Путиннiң де күнi күн емес-ау. Өйткенi бiреу оның əрекеттерiн императорға теңесе, ендi бiреу императордың жесiрiне апарып жығады. Əу баста, билiкке бiр табан жақындаған сəтiнде-ақ Шешен жасақшыларына қарсы «мочить в сортире» деп əйгiлi ұран тастаған В.Путин өз қаталдығын, Ресейдiң жаулары деп есептейтiндердi аямайтынын, күш қолдану саясатын қолдайтынын ешқашан жасырған емес. Бiрақ соның өзiнде сырт көзге елеусiз, өзгелерге беймəлiм құпиялар да шаш-етектен. Анна Политковскаяның айтуына сенсек, «Путиннiң мақсаты – сырт көзге бəрiн тамаша етiп көрсету ғана, елде терроризммен күрес жүрiп жатыр, бiздiң арнайы қызметтердiң жұмысы жемiстi – бiрақ осының 99 пайызы шылғи өтiрiк екенiн кiм бiледi?»

	Ал шындық үшiн өз өмiрiн оққа қиған, Ресейдiң iшкi жағдайын, Кремль саясатының барша астарын мейлiнше жақсы бiлетiн əрi жетiк хабардар болған журналистiң айтқанына сенбеуге еш қақымыз жоқ. Бұдан шығар қорытынды бiреу – елдi қазiр өтiрiк пен жалғандық, тыңшылық пен бiрiн-бiрi аңду жайлаған.

	Ресейде құпия қауiпсiздiк қызметiне, тыңшы болуға құмартушылар соңғы кезде жаңбырдан соңғы саңырауқұлақтай күрт өсiп келедi емес пе? 2005 жылы ғана құпия қызметтегi 5 адам (3-i қаза тапқан соң) Ресей Батыры атағын алып, 1200 адам жоғары дəрежелi орден-медалдармен марапатталған. Ресей Федерациясы қауiпсiздiк қызметiнiң (ФСБ) директоры Николай Патрушевтiң мəлiмдеуiнше, Ресей қауiпсiздiк қызметi елдегi 67 балалар үйiн, 20 мектеп-интернат, 90 жалпы бiлiм беру мектептерi, 4 СПТУ, 6 кадет корпустары, 1 шекара лицейi, 23 лицей жəне кадет сыныптарын қанатының астына алған жəне шекара қорғау органдары 3 мыңнан астам жастарды бiрiктiретiн 50 əскери-патриоттық клубтармен қоянқолтық жұмыс iстеуде. Елдегi ең таңдаулы ондаған жоғары оқу орындары құпия қызметтерге маман кадрлар дайындауда («Известия» газетi, 25.04.2006ж.). Мамандар мен зерттеушiлер қазiр Ресейдегi милиционерлердiң саны бұрынғы КСРО-дағы елдердiң жалпы құқық қорғау орындарындағы адамдардың санынан асып түсетiнiн айтып жүр. Сонда Путин тұсында алып Ресей шынымен бiртiндеп полицейлiк мемлекетке айналғаны ма? Егер олай болса, елде нелiктен жылына 60 мың адам маскүнемдiктен өледi, тапсырыс бойынша кiсi өлтiру неге асқынып барады, нашақорлардың саны үздiксiз өсуi қалай?

	Путиндi жақтайтындар да, оған қарсылар да бiр мəселеде ортақ пiкiрге келерi күмəнсiз. В.В. Путин өзi туралы, Ресейдiң дамуы туралы əдемi аңыздар туғызуға шебер.

	Бiрiншi аңыз: Ресейдiң экономикалық жағдайы жақсара түсуде. Рас, өткен жазда Ресей Батыс елдерiне КСРО кезiнен қалған жəне 90-шы жылдардағы өз қарызын қайтарды. Əрине, толығымен емес, өйткенi М. Касьянов дер уағында жүргізілген келiссөздер арқылы Ресейдiң Париж жəне Лондон клубтары алдындағы қарыздарын айтарлықтай қысқартуға қол жеткiзген болатын. Дегенмен, елдегi өнеркəсiп өндiрiсiнiң өсу қарқыны соңғы жылдары айтарлықтай төмендедi. Биылғы жылы небары 4,2 пайыз болып қана отыр. Ресейдегi авиация өндiрiсiнiң жағдайы мүлдем адам төзгiсiз, тiптi бiржола күйредi деуге болады. Мұны Ресейде шығарылған азаматтық жəне əскери ұшақтардың жиi апатқа ұшырауынан аңғаруға болады. Тiптi, жағдайдың аса ауыр екенiн Үкiмет отырысында үкiмет басшысы Михаил Фрадковтың өзi ерiксiз мойындады. Сауда флоты да күйреудiң қарсаңында. Ресей өзiне қажеттi сауда кемелерi мен құрал-жабдықтарының 4-ақ пайызын өндiредi.

	Екiншi аңыз: Ресей жанталса қарулануды доғарып, халықаралық саясатта бейбiт келiссөздердi қолдайды. Қазiр Ресейде 1 млн.131 мың əскери қызметкерлер бар. Егер бұған генералполковник Сергей Шойгу басқаратын жартылай əскерилендiрiлген төтенше жағдайлар жөнiндегi министрлiк, сонымен бiрге Қорғаныс министрлiгiнiң құрамынан шығарылған iшкi əскерлердi қоссақ, Ресейде мылтық асынған адамдардың түк те азаймағанын аңғарамыз. Басқа да сыртқа елеусiз, бiрақ соғыс жағдайына əрқашан дайын құрылымдар шаш-етектен. 2000 жылдан 2006 жыл аралығында армияны қаржыландыру үш жарым есе ұлғайтылды. Тiптi, биылғы жылы Ресей қару сатудан 7 млрд. доллар пайда тауып, əлемде бiрiншi орынға шығып отыр. Екiншi орында – Франция, үшiншi орында – АҚШ.

	Үшiншi аңыз: Ресейдегi билiк жүйесi өз мiндеттерiн тиiмдi атқаруда. Экономикасы айтарлықтай дамыған елдерде, билiк апараттары тиiмдi жұмыс iстегенде 2 млн. адам ешқашан жеке бастарының проблемалары мен қиындықтарын айтып президентке телефон соқпайды, одан ғана көмек сұрамайды. Бiр ғажабы, Путиннiң мойындауынша, Президент Карелия губернаторына бiрнеше рет телефон соққан. Губернатор бiресе демалыста екен, бiресе ұшақта ұшып бара жатқан жəне президент онымен сөйлесе алмаған. Дөрекiлеп айтқанда, тiптi санаулы губернаторлармен үздiксiз байланысы жоқ Кремльдiң қолы мүлдем қысқа болғаны ғой. Мұндай жағдайда ұлттық, мемлекеттiк қауiпсiздiк туралы айту да орынсыз шығар.

	Путин Ресейiнде аңыз көп. Орыс демократиясы, Ресей баспасөзiнiң еркiндiгi, адам құқығы, өзге елдердiң территориясына көз алартпау туралы аңыздар. Орыс футболының əлемдiк деңгейде екенi жөнiндегi əфсана. Тағысын тағылар.

	Ең басты аңыз: В.В.Путин 2008 жылы президенттiк сайлауға қатыспайды?..

	2008 ж.



	ЕКI БАСТЫ САМҰРЫҚТЫҢ СИПАТЫ НЕМЕСЕ ҚОС ӨКIМЕТ АБДЫРАТҚАН ҚОҒАМ

	Соңғы жылда əлемдiк қауымдастық пен түрлi зерттеушiлердi, сарапшыларды «Ресейдiң шынайы президентi кiм? Ел тiзгiнi кiмнiң қолында?» деген сауал жиi тосылдырып отыр. Расымен Ресейдiң жоғарғы билiгi Премьер-министр В.Путиннiң қолында ма, əлде ел президентi Д.Медведевтiң де уысында ел тағдырына ықпал ете алатын айтарлықтай маңызды тетiктер, күш бар ма?

	Бұған бiрер ауыз сөзбен жауап беру мүмкiн емес, сондықтан адамзат тарихына үстiрт болса да көз жүгiртуге тура келедi. Ежелгi Рим империясындағы жекелеген цезарьлар мен Сенат арасындағы билiкке таласты ескермеген күнде де, əнебiр жылдары «КПСС тарихы» пəнiн əжептəуiр оқыған кiсiлер жақсы хабардар болуға тиiс – белгiлi бiр мемлекетте уақыт толғағымен революциялық ахуал пiсiп-жетiлген соң жоғарыдағылар бұрынғыша басқара алмайды, ал төмендегiлер бұрынғыша тiзгiнге бой ұсынбайды. Осындай аумалы-төкпелi кезеңде елдегi жағдай əбден ушығып, мейлiнше шиеленiседi де, билiкке талас өрiстейдi əрi осындай елде қос өкiмет қалыптасатыны мəлiм. Əйгiлi Оливер Кромвель кезiнде Англиядағы ағылшын парламентi мен король арасында билiкке талас басталып, iстiң ақыры алаңға жиналған халық алдында корольдiң басын алумен аяқталса, Ұлы Француз революциясы жылдарында да мұндай алауыздық корольдiң басын жаңғырықта шабумен бiттi. Мұндай қанды оқиғаларды көне тарихтың қойнауынан iздеп əуреге түсудiң де қажетi аз, iргелес көршiмiз Ресейдiң жалпы тарихы осындай қанды оқиғалардан түзiлгенiне бұлтартпас айғақтар жетерлiк. Сонау ХVI ғасырда қаһарлы Иван Грозный билiктен өз еркiмен бас тартып, Мəскеу түбiндегi қамалмонастырьға кеткен соң көп ұзамай-ақ боярлар оның дəргейiне қайта бас ұрып, жалынып-жалбарынғаны белгiлi. Билiкке қайта келген Иван Грозныйдың жақтастары бұрынғыдан əрмен құтырынып, ат ерiнiң басына сыпырғыш пен иттiң басын iлген опричниктер билiкке ұмтылған талай боярдың басын сотсыз, тергеусiз шауып, Ресейдi темiр сыпырғышпен тазалаған.

	«Жаулардың басын итше шауып, сыпырғышпен тазалаймыз» деген сөз содан қалғаны белгiлi. Одан кейiнгi бұлғақ заманда, I Петр мен ата-баба ғұрпын сақтауға күш салған боярлар, стрелецтер арасындағы қанды тартыс жылдарында дəп осындай немесе осыған ұқсас жағдайлар жиi қайталанып тұрды.

	Ол ол ма, 1917 жылдың мамыр-маусым айында Ресейде Уақытша өкiмет пен əсiре солшыл партиялардың билiкке таласып, күштердiң арасалмағы тең жағдайында бұрынғы империяда Қос өкiмет қалыптасқан болатын. Мiне, қазiргi Ресейде де жоғарыда келтiрiлген мысалдарға ұқсас, ал екiншi тұрғыдан алсақ айырмасы жер мен көктей ерекше жағдаят қалыптасты. Ресей Федерациясының президентi болып Дмитрий Медведев сайланғанына бiр жыл толып отыр, соған қарамай алып державаның тiзгiнi əлi күнге Владимир Путиннiң уысында сияқты əсер қалдырады. Алып көршiмiздiң Елтаңбасында Батыс пен Шығысқа түйiле, көзiнен зəр шаша қараған екi басты самұрық бейнеленгенi белгiлi, тiптi, жаңа жағдайда мұның өзi жаңаша мəнге, мазмұнға ие болғандай əсер қалдырады. Бұл елдегi iшкi саяси ахуалдан, ондағы қалыптасқан жағдайдан бейхабар адамдар В.Путиндi əлi күнге президент дейтiн болса, оған таңданудың өзi орынсыз. Өйткенi РФ Премьер-министрi Владимир Путиннiң қолына бұдан бұрынғы бiрде-бiр үкiмет басшысының үш ұйықтаса түсiне, қиялына енбеген билiк берiлiп отыр. Тiптi, таяуда ғана шетелдiк зерттеушiлер əлемдегi ең табысы мол президенттер мен премьер-министрлердi анықтады. АҚШ-тың президентi, Ресейдiң президентi, Германия канцлерiмен қатар, бiр таңданарлығы, алдыңғы бестiкке В.Путин де iлiгiпті. Осының өзi-ақ көптеген құпия жайттардан сыр суыртпақтайтын iспеттi. Премьер-министр В.Путин төрағалық ететiн «Единая Россия» партиясының кезектi Х съезi болып өткенде жəне Ресей ақпарат құралдарының барлығы дерлiк аталмыш партияның съезiне үлкен мəн берiп, «Путин обнародовал экономический план развития России» деп жалаулатқан ақпарат таратқан-ды.

	Расында, партия функционерлерi мен өкiлдерiнiң алдында В.Путин жасаған қатардағы баяндамаға нелiктен осыншама назар аударылып, мəн берiлдi?! Əрине, «Единая Россия» – билiк партиясы екенi ешқандай құпия емес, дегенмен ол да заңды тiркеуден өткен КПРФ, ЛДПР, «Справедливая Россия», «Патриоты России», «Яблоко» сияқты жетi партияның бiреуi ғана. Яғни, гəп партияда емес, В.Путиннiң жеке тұлғасында секiлдi. Оның үстiне, Ресей қоғамы бұған дейiнгi президент қалыптастырып, түзген «2020 жылға дейiнгi экономикалық даму концепциясында» көрсетiлген стратегия бойынша тiрлiк кешiп, саяси, əлеуметтiк реформаларды жүзеге асырып келе жатқанын ұмытпаған лəзiм. Сонымен, В.Путин аталмыш съезде ел экономикасындағы дағдарысқа қарсы күрестiң таяу жылдардағы нақты жолдары жөнiнде өз ойларын ортаға салды. Бiр сөзбен айтқанда, ең əуелi қорғаныс саласының iрi кəсiпорындары (ВПК) банкрот болуының алдын алу мақсатында жəне оларды қаржыландыруды ұлғайту үшiн 50 млрд. рубль бөлмекшi. Еңбекақы қоры 2010 жылға қарай 1,5 есе көбейтiлмек, шағын бизнестi дамытуға 30 млрд. рубль бөлiнедi жəне оған қосымша мемлекеттiк бюджеттен тағы да 10,5 млрд. рубль көлемiнде көмек берiлмекшi. Əдетте мұндай ауқымды мəселелер, стратегиялық бағыттарды белгiлеу ел президентiнiң құзырындағы жайт, ал осы жолы мұның бəрiн В.Путин өз мойнына алды.

	Ол ол ма, 4 желтоқсан күнi Ресей Премьер-министрi «Первый канал» телекомпаниясының ұйымдастыруымен бүкiл аймақтардағы партия бөлiмшелерiнiң қабылдау бөлмесiне келген қарапайым адамдардың сауалдарына егжей-тегжейлi жауап беруге қол жеткiздi жəне Ресей БАҚ-тары, əсiресе түрлi сарапшылар бұл оқиғаны мейлiнше жоғары бағалады. Мұндағы «Қарапайым адамдар» дегенiмiз кiмдер? Əрине, «Единая Россия» партиясының белсендiлерi арнайы дайындаған, сынақтан өткiзген кiсiлер екенi бесенеден белгiлi. В.В.Путин 2000 жылы алғаш рет президент болып тағайындалғанда əйгiлi Мадлен Олбрайт ханымның: «Мистер Путин деген кiм?» деп аңғалдықпен сұраған тарихи сөзi талай саққа жүгiртiлген-дi. Қазiр де Ресей үшiн «Путин мырза деген кiм?» деген сол сұрақ қайта туындап отырған сияқты. Расында, ол кiм? Жəй ғана премьер-министр ме? Ендеше оған осыншама шексiз билiк берiлуi қалай? Ұлттың ұлы көсемi ме?! Онда Д.Медведевтiң қазiргi Ресейдегi орны, рөлi қандай? Əйтеуiр, бұрын болмаған аса түсiнiксiз жағдай қалыптасып отыр қазiр. Ең таңданарлығы, Ресей осы уақытқа дейiн ел экономикасы терең дағдарысқа ұрынғанын, тығырыққа тiрелгенiн мойындамай отырған iрi державалардың бiрi болып қалуда. Осыдан бiраз уақыт бұрын вице-премьер В.Христенко мырза Кремльде Ресей президентi Д.Медведевпен кездесуiнде еш қысылмастан ел экономикасы қазiр 7,5 пайыз өсiм көрсетiп отырғанын мəлiмдеген болатын. Өзге елдердiң бəрi өз экономикасында рецессия қалыптасқанын, яғни экономикалық өсiм жоқтығын мойындап отырғанда жекелеген елде бұлай болуы мүмкiн бе? Бүкiл əлемде экономикалық дағдарыс күннен күнге өршiп, тiптен АҚШ-тың «Дженерал моторс», «Форд», «Крайслер» секiлдi трансұлттық концерндерi мемлекеттен жүздеген миллиард доллар талап етiп, алақан жайған қазiргi қиын жағдайда, табиғи шикiзаттардың, əсiресе, шикi мұнайдың бағасы күн сайын құлдырап, бiр баррелi 50 доллардан төмен бағамда қалтылдап тұрған уақытта экономикасы табиғи шикiзатқа ғана негiзделген ел зардап шекпедi деу шындыққа қиыса қоймас. Əдетте, «Өгiз су iшсе, бұзау мұз жалайтыны» мəлiм, ал Кремль нелiктен көбiк сөз, жалған уəждi көбейтiп отыр?

	Тiптi, В.Путин «Единая Россия» партиясының съезiнде отандық кəсiпорындарға шұғыл несие беру керектiгiн, екiншiден, Ресейдегi тауарлардың жартысы, тiптi, одан да көп бөлiгi импорт болуына орай отандық өндiрушiлердi қолдауға шақыруы тегiн емес қой. Осыған дейiн белгiленгендей емес, шағын бизнес қысқа уақытта он есе жылдам қарқынмен дамуға тиiс деп те талап қойды. Елдегi əлеуметтiк жағдай да соншалықты қанағаттанарлық емес. Көптеген сарапшылар мен бiлiктi зерттеушiлер əлден-ақ дефолт жөнiнде пiкiр қозғай бастады. Күздiң басында Кремльде капиталдың елден тысқары əкетiлмеуi жөнiнде талай рет келелi əңгiме болып, жағдай қалыптағыдай деп биiк мiнберлерден мəлiмденген, қаржының елде қалуы үшiн барша жағдай жасалып, тиiмдi тетiктер қарастырылатынына ант-су iшiлген, алайда қысқа уақыттың iшiнде ғана жүздеген млрд. доллар шетелдерге əкетiлгенi мəлiм болып отыр. Дəл емес деректерге қарағанда, қараша айының ортасында елден қысқа уақытта 20 млрд. доллар шетке шығарылса, ал күз басында бiрнеше күнде 50 млрд. доллар əкетiлуiн зерттеушiлер түсiндiре алмай дал. Рубль дефицитке айналды, девальвацияны күткен жұрттың алаңдаушылығы арта түсуде. Тiптi, Ресейдiң Тұрақтылық қорындағы (Стабфонд) жинақталған орасан зор қаржының күрт кемiгенi соншалық, жағдай осы қалпында қала берсе, онда алдағы екi-ақ жылға жететiнiне алаңдаушылық танытылуда. Рубль бағамы күн өткен сайын құлдырап келедi, адамдар өткен ғасырдың 90-шы жылдарындағыдай доллар жинақтауға көшкен. Бiр сөзбен айтсақ, Ресейдегi жағдайды соншалықты жақсы деуге келмейдi. Басқа басқа, тiптен атышулы «Газпром нефть» компаниясының өзi үшiншi тоқсанда қызметкерлерiнiң санын 1276 адамға қысқартса, Ресейдегi аса iрi «Илим» тобы төртiншi тоқсанда целлюлоза өндiрудi 25-30 пайызға азайтуды жоспарлап отыр. Мұның өзi бұл компанияда да айтарлықтай қысқартулар жүргiзiлгенiн білдіреді немесе таяу күндерде жүргiзiлетiнiне ишарат.

	Ел экономикасындағы қауiп дабылы ең əуелi адамдардан бiлiм, бiлiктiлiк талап етiлетiн, осыған дейiн Ресей мақтанышына айналған ұшақ жасау саласы мен жалпы авиацияда қағылды. Ресей авиаконструкторлары қазiргi заман талаптарына сай, əлемдiк сұранысқа ие жаңа ұшақтарды дүниеге келтiре алмай пұшайман күн кешуде. Ал қараша айының соңғы күндерiнде Ресейдегi ең iрi S7 авиакомпаниясы 600 адамды, оның iшiнде аса бiлiктi ұшқыштар да бар, жұмыстан қысқартуға мəжбүр болған. Əңгiме жұмыстан қысқартылған адамдардың жалпы санында да емес. Кеңестiк кезеңнен берi əлi күнге тоқтаусыз шығарылып келе жатқан 28 «Ту-134», «Ту-154» жəне «Ил-86» жолаушылар ұшақтарынан бас тартып отырған S7 авиакомпаниясы Ресейдiң авиаөнеркəсiбiне, елдiң халықаралық беделiне орасан зор нұқсан əкелгенiн баса айту керек. Олар осы əрекетiмен «Ресей ұшақтары сапалы, заман талабына сай» деген қасаң аңызды бiржола жоққа шығарды. Авиакомпанияның басқа амалы қалмаған едi. Рухани көнерген ұшақтарды пайдаланғандықтан S7 авиакомпаниясы 2 млрд. рубль көлемiнде зиян шектi. Ұшақтардың заман талабына сай еместiгi соншалық, 2-2,5 мың шақырым қашықтыққа шетел ұшақтары 6 мың литр шамасында жанар май пайдаланса, Ресей ұшақтары 11 мың литр жанар май жағады, яғни, аса қымбат жанар майды екi есе көп пайдаланады. Тура осындай үлгiдегi шетелдiк ұшақтардың экипажы 3-4 адамнан тұратын болса, пайдаланудан шығарылған əлгi ұшақтарды 6-7 адам басқарады. Салондағы жолаушылар орны да анағұрлым аз, шуы басым, қызмет түрлерiнiң сапасы əлдеқайда төмен жəне, ең бастысы, қолайсыз екенiн ресейлiктердiң өзi де ерiксiз мойындауға мəжбүр болды түптiң-түбiнде. Ендi аталмыш авиакомпания тек шетелдiк ұшақтарды сатып алуға, пайдалануға бел буып отыр. Осы орайда əнебiр жылы елiмiзде «Эйр-Астана» авиакомпаниясы алғаш құрылған күндер ойға оралады. Авиакомпанияның негiзiн қалаған азаматтар алғашқы күннен бастап-ақ Ресейдiң мақтаулы ұшақтарынан бiржола бас тартып, Еуропа жəне АҚШ авиакомпанияларының көмегiне сүйенуге жəне алыс шетелдiк ұшақтарды сатып алуға бел буған болатын. Талай қарсылықтар туындады, БАҚ-тардың беттерiнде, əсiресе орыстiлдi ақпарат құралдарында сандаған жөндi-жөнсiз сындар айтылды, қысқасы, бұл шешiмдi қадамды құптай қойғандар қоғамда тым аз, саусақпен санарлық болғанын мойындауымыз керек. Мiне, «Эйр-Астана» авиакомпаниясының саясаты дұрыс болғанын, ондағы озық ойлы азаматтардың алдағы күндердi болжай бiлгендерiн өмiрдiң өзi нақты дəлелдеп отыр. Ендеше «Өзiң бiлме, бiлгеннiң тiлiн алма» дегеннiң тым ауыр сөз екенiн де ұмытпауымыз керек шығар.

	Əлбетте, Ресей билiгiндегiлер өздерiнен басқа мемлекеттiң бəрi осы дағдарыс жылдарында əбден əлсiреуiн жатпай-тұрмай тiлейтiнiне еш күмəн жоқ. Тiптi, олар бұл ниеттерiн онша жасырып-жауып та жүрген жоқ. Осы мақсаттарын орындау жолында таяу көршiлерiне терең ор қазудан тайсалар емес. Украинаға газды қымбатқа, 400 доллардан асатын бағаға сатамыз деп, алдын-ала миллиардтаған доллар төлеңдер деп, сəт сайын қоқан-лоққы жасап, Ресей БАҚ-тарының бетiнде ресми Киевтi iшiн кептiре жамандап, Украина басшыларының жағымсыз бейнелерiн қалыптастыру үшiн жанталасуда. Ең жиренiштiсi сол, Кремль көршi елдердiң тəуелсiздiгiне түрлi сылтаулармен қол сұғуға толық қақылы екенiн аңдатып келедi, ол ол ма, тоңмойындық, жауыр болған ресейлiк ұлы империяшылдықпен айқын қол сұға бастаған да сияқты. Осы орайда əсiрепатриот журналист Михаил Леонтьевтiң «Аргументы и факты» газетiне берген сұхбатында: «Он, этот капитализм, сейчас впал в клиническую смерть и проживает в хосписе. А это не то место, откуда выходят здоровыми, – даже после совещания «двадцатки». В хосписе люди, по возможности в комфортных условиях завершают свое существование» («АиФ», №48, 2008 г.) деп сəуегейлiк жасаған едi. Бiр сөзбен айтсақ, əлгi көрiпкел М.Леонтьевтiң ойынша капитализмнiң жарық күнi бiржола сөнiп, қара шаңырағы күл-талқан болғалы тұр. Əрине, мұндай болжамды əлгi М.Леонтьевтен гөрi əлдеқайда ақылды талай адамдар жасап келгелi берi де сандаған жылдар өттi. Сонау 1848 жылы жазылған «Коммунистiк партияның Манифестi» жариялағаннан бергi өткен 160 жылда кемеңгер Карл Маркс пен Фридрих Энгельс, В.Ленин мен И.Сталин, КПСС-тiң барлық Бас хатшылары, республика, облыс, аудандық партия жетекшiлерi, ең ақыры түрлi цехтардың партия ұйымының кiшкентай көсемдерiне дейiн осылай деп кесiппiшiп айтқан-ды, бiрақ сол сөздер мен дəлелдердiң бəрi тарих қойнауындағы қоқыс болып қалды, ал капитализм əлi күнге дiн аман, үздiксiз гүлденуде. Айтпақшы, осындай бiр топ орыстың əсiрепатриоттары, ұлы империяшылдар, жаңылыспасақ, араларында М.Леонтьев мырза да бар, жуырда Астанада қадiрлi қонақ болып, қазақ жəне қазақстандық журналистерге оқу-тəжiрибе жұмысын жүргiзiп, бiздiң «кемақылдарға» келілеп ми құйып, мастер-кластар өткiздi-ау деймiн. Жəне бiр таңданарлығы, өмiр бақи өздерiн Азияға қосқанға аза бойлары қаза болатын орыстың əсiрепатриоттары, əсiресе В.Путиннiң өзi соңғы жылдары «Еуразиялық одақ» деген жалған идеяның туын желбiретуге тым құмар болып жүр жəне Еуразияны Еуропамен, ең əуелi АҚШ, НАТО-мен бетпе-бет қойып, текетiрестiруге қолдан келер амалдың бəрiн жасап бағуда. В.Путин Пекин олимпиадасы күндерiнде Грузияға қарсы соғыс бастап, тəуелсiз елдiң егемендiгi мен территориялық тұтастығына қол сұққандарын алғашқылардың бiрi болып Қазақстан Президентi Н.Назарбаевқа айтқаны мəлiм жəне Қазақстан өздерiн қолдайтынына iштей үмiттендi, тiптi, шүбəсiз сендi де. Дегенмен, Қазақстан бұл тұрғыдан салиқалы саясат ұстанып, агрессорға қолдау бiлдiрмегенi тəуелсiз мемлекетiмiздiң сыртқы саясатындағы үлкен жеңiс деп бiлу орынды. Жəне бiр таңданарлығы, осы қысқа соғыс күндерiнде Ресей Премьер-министрi В.Путиннiң Оңтүстiк Осетияға шұғыл барып, 10 млрд. рубль көлемiнде көмек беруге уəде еткенi. Ол ол ма, 11 тамыз күнi Владимир Путин мен Дмитрий Медведев Бас штабтың Оперативтi басқарма орталығына бiрге келiп, Бас штаб қолбасшыларының баяндамаларын бiрге тыңдауы да бұрын-соңды Ресей тарихында болмаған жағдай. Бас қолбасшы ретiнде РФ Қарулы күштерi президент Дм. Медведевке тiкелей бағынатыны аян, ал үкiмет басшысы бұл iске неге араласқаны əлi күнге жұмбақ. Бiрақ, 12 тамыз күнгi «Известия» газетiнiң 2-бетiнде жарияланған «Генштаб России уличил американцев» деген мақаланың ортасындағы Бас штабтағы кездесуде түсiрiлген фотосурет қазiргi Ресейде кiмнiң кiм екенiн анық аңғартатын секiлдi.

	Президент Д.Медведев үстел басында мойнын iшiне тартыңқырай бүгжиiңкiреп, əлдекiмге сенбегендей көзқараспен қарап отырса, костюмiнiң түймелерiн ағытып, риза көңiлмен орынтаққа шалқайып, өркөкiректенiп отырған Премьер-министр В.Путин екi қолының бас бармағын ышқырына салып, басын орынтақтың арқалығына қойып, қарсысындағы көрiнбейтiн бейнеге менсiнбей, маңғаз көз тастайды. Сонау 1930-1940 жылдары Италияның фашистiк үкiметiнiң басшысы, кейiн дарға асылған Муссолинидiң кейпi айна-қатесiз көз алдыға келетiн iспеттi. Өйткенi ол да осылайша саусақтарын ышқырына немесе белдiкке қыстырып суретке түскендi ұнататын. «Дарға асылған» демекшi, Кавказдағы соғыс күндерiнде Еуропа атынан ара ағайындыққа Францияның жас президентi Николя Саркози Мəскеуге, Тбилисиге келгенi мəлiм. Осы сапар барысында Владимир Путиннiң Грузия президентi Саакашвили туралы айта келiп: «Оны жұмыртқасынан дарға асып қою керек» деген мəнзелде анайы пiкiр айтқанын француз делегациясының өкiлдерi бүкiл əлемге ашық айтуға мəжбүр болғаны белгiлi Бұл – халықаралық қауымдастықты ерiксiз тiксiнтiп қана қойған жоқ, бүгiнгi Ресейдiң беделiн ең төменгi деңгейге дейiн түсiрдi. АҚШ-тағы президент сайлауы кезiнде үмiткер Рудольф Джулианидiң бас кеңесшiсi мiндетiн атқарған Neritage қорының вице-президентi Ким Холмстың: «Ресей өкiметi үнемi АҚШ-пен текетiрестi құп көретiн сияқты əсер қалдырады. Бұл – Владимир Путиндi ел iшiнде бұрынғыдан да беделдi ете түспекшi, ал Ресей осы қадамымен əлемдiк ауқымда белдi ойыншыға айналған сияқтанады, ең ақыры, еуропалықтар олардан үрейленедi деп үмiттенедi. Егер Ресей басшылары осындай текетiрестi шынымен қаласа, оған бiз дайынбыз. Қалай дегенде де үнемi АҚШ-тың күнi бiттi, бұдан былай Ресей мен Қытайдың уақыты туды деп жақ жаппай жүруге, сөйте тұра G 8-дiк («Үлкен сегiздiк» – Ж.Ш.) мүшесi болуға ұмтылу орынсыз-ақ. Бұл əлi қырғи-қабақ соғыс емес, əйткенмен əрiптестiк деп те айта алмаймыз», – дегенi бекер емес.

	Кремль қазiргi Ресейде бəрi ғажайып дегендi көрсету үшiн қолдан келгеннiң бəрiн жасап, идеологиялық, ақпараттық белсендiлiгiн бұрын-соңды болмаған деңгейге жеткiзсе де, Ресеймен əрiптестiгiн үзiп, салқын сыпайылықпен сөйлесудi құп көретiн елдердiң қатары күн санап көбейiп келеді. Ал В.Путин «капитализмнiң көрiн қазушының» ауыр мiндетiн өз еркiмен мойнына алғандай түрлi амал-тəсiлдер, қитұрқы саясат, қорқытып-үркiту арқылы тəуелсiз жаңа елдердi, ТМД елдерiн бiр тудың астына жинауға жанталасуда. Соңғы айларда айлакер В.Путин Ресейдi əлемдiк қаржы орталығына айналдырып, рубльдi аймақтық қосалқы валюта етудi жиi-жиi ұсына бастады. Осылай ету үшiн ол Мəскеудiң уысындағы барлық экономикалық, саяси, əлеуметтiк, əскери тетiктердi түгелдей пайдаланудан бас тартпақ емес. Бұған дейiн Белоруссияға 1,7 млрд. рубль көлемiнде несие берген Кремль алдағы уақытта қосымша 2 млрд. рубль бөлудi өз мойнына алды. Тек, бұл қаржыны А.Лукашенко Ресейден алынған газға ғана жұмсауға тиiс, бiр сөзбен айтсақ, ресми Минск доллардан да, өздерiнiң төл «зайчиктерiнен» бас тартып, айналымға рубльдi ендiруге мiндеттi. Барар жер, басар тауы қалмаған Белорусь бұл талапқа ерiксiз көнуге мəжбүр болғандай күн кешуде.

	Бiздiң елiмiзде де соңғы жылдары əлдебiр астыртын күштер Ресей, Қазақстан, Белорусь одағы туралы, ортақ валюта туралы БАҚ-тардың бетiнде қасақана əңгiме тудырып, қоғамдық пiкiрдiң ауанын байқауға жиi əрекет жасап қояды. Жəне бұл əрекеттер тұрақты түрде қайталанып жүргенi ерiксiз байқалуда.

	Қазақстан таяуда дамудың, қоғамдық қарым-қатынастардың еуропалық жолын түбегейлi əрi бiржола таңдайтынын, ең бастысы, «Еуропаға жол» ұстанымы мемлекетiмiздiң тұтастығы мен тəуелсiздiгiмiздiң кепiлi екендiгiн айқын мəлiмдегенi белгiлi. Бiрақ, iле-шала Кремль Қазақстанға қоқан-лоққы жасағандай əсер қалдырды. «Мəңгiлiк дос» ел, стратегиялық əрiптесiмiз Ресей, Қазақстанды есiрткiге тосқауыл қоя алмай отыр деп кiнə тағуға ұмтылған. Анау-мынау емес, Федералдық қызмет директоры Виктор Иванов мырза 27 қараша күнi журналистердiң алдында Ресейге Ауғанстаннан келiп жатқан есiрткiнiң 95 пайызы қазақ шекарасынан өтетiнiн тiстенiп тұрып мəлiмдедi жəне мұнысы ашықтан-ашық қоқан-лоққы жасау секiлдi əсер қалдырғанын ұмытпау лəзiм. Өйткенi Ресей Орталық Азия мемлекеттерiнiң арасында құрлық арқылы тек Қазақстанмен ғана шектесетiнi белгiлi жəне бұл шекара ең ұзын шекара. Ендеше, Қазақстанның қандай айыбы бар? Бiрақ, АҚШ-тың Ауғанстанға қарсы соғыс бастауына осы есiрткiнiң жəне «халықаралық терроризмге қарсы күрес» дегеннiң желеу болғанын ойға алғанда көңiлдегi алаңдаушылық одан əрмен ұлғая түсетiн сияқты. Тiптi, Ресейдiң өзi Шешенстандағы екi соғысты бастауға есiрткi тасымалын сылтау еткенi де белгiлi. Ол ол ма, Ресейдiң Оңтүстiк Осетия мен Абхазияның тəуелсiздiгiн заңсыз мойындап, Грузияға қарсы соғысты бастауын «Бейбiтшiлiкке мəжбүрлеу» деп екiжүздiлiкпен атағаны да ойға оралады. Ал, бейбiтшiлiкке соғыс арқылы мəжбүрлеу дегенiмiз санаға сыймайтын қисынсыздық. Ендi Кремльдiң Қазақстанға қарсы «Есiрткi өткiзбеуге мəжбүрлеу» атты ерекше операцияны жүзеге асырмайтынына еш кепiлдік жоқ.

	Ресейдiң Елтаңбасында Батыс пен Шығысқа зiлдене қараған сұсты самұрықтың бейнесi салынған. Ежелден əлемде көп басты айуандар мен жыртқыш құстар зұлымдық, топас қара күш, екiжүздiлiк, қатыгездiктiң символы ретiнде қабылданатыны белгiлi. Екi басты жылан, үш басты немесе тоғыз басты айдаһар, көп басты Медуза, жер асты патшалығы – Аидты күзететiн церберлер, екi басты құзғын грифондар – əлем халықтарының мифтерiндегi қорқынышты бейнелердiң бiр парасы ғана. Солтүстiктегi алып көршi елдi де дəп қазiр екi əмiршi билеп отырғаны аян. Бiрақ, одан ешқандай астар, меңзеу, тұспал iздегiмiз келмейдi.

	Р.S. Таяуда Ресейдiң Орталық Банкiнiң басшысы Сергей Игнатьев 2009 жылғы қыркүйек-қазан айында Ресейдiң алтын-валюта қоры 97,6 млрд.долларға, ал 1 қарашаға дейiн жалпы 484,6 млрд. долларға кемiгенiн мойындауға мəжбүр болды. Қараша айының өзiнде ғана елде 95 мың жұмыс орны қысқартылған. Металлургия, құрылыс, машина жасау, химия салалары тоқырауға ұшырап, темiр жолда 7 мың вагонның жетiспейтiндiгi белгiлi болып отыр.

	2009 ж.



	ДАВОСТАҒЫ «ДУЭЛЬ» НЕМЕСЕ 60 ЖЫЛҒА СОЗЫЛҒАН СОҒЫСТЫҢ АСТАРЫ

	Өткен аптаның соңына қарай, Швейцарияның курортты Давос қаласында кезектi Дүниежүзiлiк экономикалық форумға үмiтпен құлақ түргендер алданған жоқ. Жылма-жыл өтетiн дəстүрлi форумға əлемдiк жетекшi елдердiң саяси басшылары ғана емес, трансұлттық компаниялардың, əлемдегi қалталылар қауымының ең бiр сорпа бетiне шығатындары жиналып, қалыптасқан экономикалық ахуалға сай əрекет жасаудың жолдарын талқылайтыны, жаңа жобалар жасайтыны баршаға мəлiм.

	Көбiне мұнда қарапайым адамдардың үрейiн ұшырып, өмiрден баз кештiретiн бiрiнен-бiрi қорқынышты, кiсi сенгiсiз болжамдар жасалатыны жиi байқалғанмен бұл форумның халықаралық беделi аса жоғары. Биыл аталмыш форумға көптеген мемлекеттер, əсiресе, əлемдiк журналистер қауымы зор үмiт артты. Өйткенi ұзаққа созылған əрi аса ауыр əлемдiк қаржы, экономикалық дағдарыстың одан əрi өршуiне тосқауыл қоятын тетiктер табылып қала ма деген үмiт баяғы. Өткен жылдың қоңыр күзiнде əлемдiк жетекшi жиырма ел басшыларының бiрнеше күнге созылған бас қосуы айтарлықтай нəтиже алып келген жоқ. Əлемде экономикалық дағдарыстың орын алып отырғанын мойындаған қауқарсыздықпен ғана аяқталған соң, Давос форумының беделi бұрынғыдан да биiктей түскен.

	Мiне, Давос форумында күтпеген жерден басталған пiкiрталасты бұқаралық ақпарат құралдары дуылдатып ала жөнелiп, əп-сəтте əлемдiк БАҚ-тың басты тақырыбына айналды. Əңгiме арқауы таяуда ғана əлем назарын өзiне аударып, мыңнан астам адамның мерт болуымен аяқталған Газа секторындағы соғыс едi. Аңғал адамдар үшiн Газа секторы деген əлдеқандай абстрактiлi жер, елеусiз аймақ болып сезiлуi мүмкiн, ал шын мəнiнде бұл сандаған жылдар бойы басынан соғыс бұлты айырылмаған, қасiреттi Палестина!

	Форумда Израиль президентi 25 минут баяндама жасады. Баяндамадан кейiн Түркия премьер-министрi Реджеп Ердоған салған жерден əңгiменi жұртты елең еткiзiп бастап: «Осы бiр баяндамаға жиналған қауымның қол соққанын өте күйiнетiн фактi деп санаймын, ол соғыста көп адам қаза тапты,» – деп салады. Мiне, осы тұста ширыққан Шимон Перес дауыс көтерiп, «егер Түркияға оқ атылып жатса, сiз не iстер едiңiз?» деген мəнзелде сұрақ қойып, Реджеп Ердоғанның өзiн айыптағандай сыңай танытқан. Жаратылысынан сабырлы да салмақты Ердоған: «Президент Перес, сiз менен үлкенсiз жəне даусыңыз да зор. Мен сiздiң өзiңiздi кiнəлiдей көретiнiңiздi сеземiн, сондықтан да даусыңызды көтерiп сөйлеп тұрсыз. Сiздер адам өлтiрiп жатырсыздар! Мен жағажайда балалардың өлiп жатқанын кадрлар арқылы көрдiм. Менiң сөзiм осымен бiттi», – деп шорт кесiп, қайта қайрылмастан Отанына аттанып кеттi жəне Түркия əуежайында оны ондаған мың адамдар Түркия жəне Палестина жалауымен қошаметтеп күтiп алды. Келесi күнi Шимон Перес телефон шалып: «Мен өткен оқиға үшiн қатты өкiнемiн, тiптi достар арасында да кейде кикiлжiңдер болып тұрады ғой. Мен əрқашанда Түркия мен елдiң премьер-министрi – сiзге үлкен құрметпен қараймын...», – деген көрiнедi. Осылайша езiлiп-жаншылған Палестина еңсесiн көтердi!

	Осыдан 60 жылдан астам уақыт бұрын, 1947 жылы 29 қарашада, БҰҰ-ның Бас ассамблеясы Палестинаны екi мемлекетке – еврей жəне араб елдерiне бөлу туралы №181 қаулы қабылдады жəне британдықтардың мандаты аяқталуына бiр күн қалғанда, 1948 жылдың 14 мамырында Израильдiң бiрiншi премьер-министрi Давид Бен-Гурион күтпеген жерден еврей мемлекетiнiң құрылғаны туралы декларацияны жариялады. Бұл – осыған дейнгi жоспарланған жобаларға қайшы болатын. Оның үстiне, араб елдерiнiң көбiсi Палестина жерiнде қос мемлекеттiң құрылуына түбегейлi қарсы едi. Израильдiң жалпы территориясы бəрiмiзге етене таныс Балқаш көлiнiң су айдынынан сəл ғана үлкен аумақ. Израиль зорлықпен басып алған Шығыс Иерусалим, Голан қыраттары, сонымен бiрге қазiргi Палестина автономиясы шаңырақ көтерiп отырған Газа секторын есептемегенде небары 20 мың 400 шаршы шақырым, ал Балқаштың мөлдiр айдыны 17 мың 400 шаршы шақырымды алып шалқып жатыр. Осы оймақтай өңiрге 7-8 млн. халық тығыз қоныстанған, əрбiр адам өз Отанының жерiн қасиеттi санайды жəне түрлi көлемдегi қарулы операцияларды есептемегенде соңғы 60 жылда 7 iрi соғыс болды. Яғни, ежелгi Палестина жерiнiң əрбiр шаршы метрi адам қанымен суарылған жəне ең өкiнiштiсi, бұл аймақта қантөгiстердiң қашан аяқталатынына ешкiм кепiлдiк бере алмайды. Тiптi, халықаралық державалар Палестина жерiн екiге бөлген кездерi-ақ арам ниеттерiн iшке бүккенi сөзсiз. Өйткенi екi мемлекетке де жердi теңдей бөлгенiмен, қазiр Палестина автономиясы барлық жердiң төрттен бiрiнен де аз аймаққа иелiк етуде. Жəне бiр сорақылығы, Жерорта теңiзi жағалауына таяу аса құнарлы, климаты жайлы өңiрлер, өзге де адам өмiрiне қолайлы аймақтарды Израиль еншiлеген де, құнарсыз Финикия, күн аямай күйдiрген таулы-тасты қыраттар мен Өлi теңiзге таяу қу медиен жерлер Палестинаға тиесiлi болып белгiленген. Бiздiң жыл санауымызға дейiнгi III мың жылдықтардағы көне Мысыр жазбаларында Палестина жерiн семиттер мекендейтiнi, адамдардың мал өсiру жəне жер өңдеумен шұғылданатыны айтылған. Арагiдiк мұнда мысырлық əскерлер жорық жасап, тонап кетiп тұрған. II мың жылдықта Иордан өзенiнiң жағалауындағы адамдар жаппай мал өсiрумен шұғылдана бастайды. Осы мыңжылдықтың басында жəне адамдардың жылқыны үйретуiне байланысты бiздiң дəуiрiмiзге дейiнгi XVIII ғасырда мұнда гиксостардың – түрлi тайпалардың одағы пайда болып, өз кезегiнде ендi олар Египет пен Сирияға жеңiмпаз жорықтар жасап, талан-тараждан байиды. Ең таңданарлығы, кейiнiрек қалыптасқан ханаан-хуррит халқымен тұспа-тұс осы өңiрде мал өсiрумен шұғылданған өзгеше бiр халық – шөл даланың көшпендiлерi – жазба ескерткiштерде хапиру, ал шумер тiлiнде – сақаз (тамыр кесушiлер, азат адамдар) атанғандар өмiр сүрген. Осынау жаужүрек көшпендiлер мұндағы мысырлық билеушiлерге тажалдай боп көрiнетiн. Кiм бiлiптi, бұлар ежелгi сақтардың бiр тармағы – аз ғана сақтар болды ма екен?! (Аз+сақ сөзi өзгерiске ұшырап, сақаз формасын иеленбедi ме?) Жə, бұл еркiн қиялдың аз ғана бұра тартуы ғой, тек бiздiң дəуiрiмiзге дейiнгi ХIII ғасырда ғана мұнда тайпалардың жаңа одағы – Израиль құрылады. Жəне б.д.д. 1230 жылғы мысыр жазбаларында бұл атау тайпаның аты ретiнде ғана пайдаланылған.

	Қысқасы, арабтар бұл өңiрдi есте жоқ ескi замандардан иеленiп, кiндiк кескен туған жер, ардақты Отаным десе, еврейлердi келiмсектер деп бiледi. Шынайы тарих та солай дейдi. Алақандай аймаққа талас ешқашан толастаған емес. Бiр ғасырларда бұл жерге арабтар иелiк етсе, соңғы 60 жылда еврей мемлекетi үстемдiк құруда. Оған Батыс елдерiнiң күш берiп, қолдауы нəтижесiнде қол жетiп отыр. 1946 жылы АҚШ президентi Гарри Трумен Мемлекеттiк департаментте сөйлеген сөзiнде: «Джентльмендер, менi айыпқа бұйырмауларыңызды өтiнемiн, бiрақ сионизм жеңiсiне ұмтылған жүздеген мың адамдарды есепке алуым керек. Менiң сайлаушыларым арасында жүздеген мың араб жоқ қой», – деп билiктi қолда ұстап тұру үшiн қолдан келер айла-шарғының ешбiрiнен кет əрi емес екенiн ұқтырған. Ал саясат пен əдiлдiк тайталасқа түссе, əдiлдiк үнемi сүтке тиген күшiктей күй кешетiнi жазылмаған заңдылық. Тiптi, бұл Спандияр Көбеевтiң «Қалың мал» романындағы: «Шайтан алсын, шал алсын, Итбай байғұс мал алсын», – дейтiнінiң нақ өзi емес пе? Əлде сандаған жылдардан берi əлемдiк қаржы саласын қатаң бақылауда ұстап отырған ұлттың сойылын соғу, «Алтын көрсе перiште жолдан таядының» дəлелi ме?! Израильдiң шаңырақ көтерiп, өз алдына түтiн түтеткенiн Сталин де мейлiнше қолдаған. НКВД генералы Павел Судоплатовтың кепiлдiк етуiне сенсек, «халықтар көсемi»: «Давайте, согласимся с образованием Израиля. Это будет шило в заднице для арабских государств, и тогда они станут искать союза с нами», – деген көрiнедi. Қалай болғанда да сол жылдары Кеңес Одағы Таяу Шығыстағы түйiннiң осылай шешiлуiн жақтап дауыс бергенi мəлiм. Давид Бен-Гурион жаңа мемлекеттiң құрылғаны туралы декларацияны жариялаған соң-ақ, 1950 жылы дипломаттар алдында: «Бiз Беэр-Шевудi БҰҰның жəне Қауiпсiздiк Кеңесiнiң қарсы пiкiрiне қарамай басып алдық. Яффо, Лоду, Рамле жəне Батыс Галилейдi осылайша ұстап тұрмыз. Босқындар мəселесi тек фактiлердiң күшiмен шешiледi, атап айтсам – олардың қайтып оралуына бiз ешқашан рұқсат етпеймiз», – деген болатын. Қазiр 4 миллионға жуық палестиналықтар туған жерден тысқары жерлерде, шет елдерде бейшара күн кешуде. Олардың туған Отандарына қайтып оралуына Израиль үкiметi рұқсат етпейдi. Жəне осының нəтижесiнде 1918 жылы еврейлер Палестина халқының 8 пайызын құраса, қазiр елде – 80 пайыз еврейлер, 20 пайыз – арабтар бар. Жəне босқындар тастап кеткен, қаңырап қалған мекендерде кибуццалар – ауылшаруашылық коммуналары құрылған жəне мұны ел адамдары мақтан тұтады. Кибуццалар – ХХ ғасырдың 30-жылдарында Сталиндiк террор нəтижесiнде КСРО-да күшпен орнатылған колхоздар, ұжымдық шаруашылықтардың ежелгi нұсқасы. Мұнда мүлiктер мен түскен пайда баршаға ортақ. Колхоздастыру кезiнде қазақтардың, басқа халықтардың да «қазаның, мал-мүлкiң, қатын-қалаш, бала-шағаң, жамылған көрпең ортақ болады», деп шошынуы осыдан шықса керек. 27 желтоқсанда Израильдiң əскери қарулы күштерi ХАМАС қозғалысына қарсы кең көлемдi «Құйылған қорғасын» атты соғыс операциясын бастап, алғашқы күнi-ақ авиация 100 тоннадан астам бомба, зымырандар жаудырды. Ал халық тығыз қоныстанған аймақта мұндайда құрбандықтар орасан зор болатыны бесенеден белгiлi. Қысқа уақыттың iшiнде мыңнан астам палестиналықтар қаза тауып, сансыз адам жараланды. 2006 жылы 25 маусымда жүргiзiлген «Жазғы нөсер» атты соғыс операциясы кезiнде де жүздеген бейбiт бейкүнə тұрғындар қаза тапқан едi. Израиль өз шығындарын мейлiнше жасырып, азайтып көрсеткенiмен, АВС news агенттiгiнiң мəлiмдеуiне қарағанда, осы соғыс басталғалы берi кем дегенде 25 əскери қызметкер мен ондаған бейбiт адам өлген, 30-дан астам кiсi жараланған. Ең бастысы, 1980 жылы Израильдiң Иерусалимдi «мəңгi жəне бөлшектенбейтiн» астана деп жариялауы өңiрдегi жағдайды одан сайын шиеленiстiрiп отыр. Бiр бұл ғана емес, Израиль өзiн батыс өркениетiнiң мұсылман əлемiндегi соңғы форпостты санайтыны аян. Зерттеушiлердiң айтуынша, 2000 жылы жарық көрген Патрик Бьюкененнiң «Смерть запада» атты кiтабы отқа май үстемелей түскен көрiнедi. Ол – белгiлi саясаткер, АҚШ-тың үш президентiнiң кеңесшiсi болған, 2000 жылы өз кандидатурасын президенттiке ұсынған нəсiлшiл, ксенофоб. Философия ғылымдарының докторы Амангелдi Айталы мырзаның айтуынша, «Бьюкенен Батысты «исламның тасқынымен» қорқытып, ашулы амалдарға шақырады». Əлгi П.Бьюкененнiң «Христиандар өз елдерiнен айырылғысы келмесе, оларға жақсы сiлкiнiс қажет. Оларға сондай-ақ, шайқасқа əзiр лидерлер қажет», – дегенiн АҚШ-тың президентi Джордж Буш iлiп əкетiп, күнделiктi ұран етiп алғаны, мұсылман əлемiн, арабтарды өркениеттiң басты жауы деп санағаны да рас. Израильдiң «Құйылған қорғасын» операциясын католиктердiң Рождествосынан кейiн iле-шала, григориандық жаңа жылдың қарсаңында күтпеген жерден бастауы тегiн бе? Жоқ! Саясатта, əсiресе, Таяу Шығыста кезектi соғысты бастауда кездейсоқтық бола қоймайды. Тiптi, палестиналық ХАМАС қозғалысын өз арасындағы радикалдарды ауыздықтай алмай отыр деп айыптауларының өзi де жəй желеу ғана. Бiздiңше, Израильдiң бұл операцияны бастаудағы бiрнеше астыртын себептерi бар. Дегенмен, олар көздеген мақсаттарына жете алмаған сыңайлы.

	Бiрiншiден, Рождество жəне жаңа жылды мерекелеу кезiнде көптеген мемлекет басшылары қысқа демалысқа кетiп, əлемдiк қауымдастық орын алған қантөгiске өз көзқарастарын, ұстанымдарын қалыптастырып үлгермейдi. Олар əрекет ете бастағанша белгiлi бiр мерзiм керек. Сондықтан, Израиль өзiне ыңғайлы уақытты өте сəттi таңдай бiлдi. Нəтижесiнде БҰҰ-ның агрессияны айыптауы ұзаққа созылды. Тек 12 қаңтарда ғана БҰҰ-ның Адам құқықтары жөнiндегi кеңесi Израильдiң əрекеттерiн, еврей мемлекетi палестиналықтардың құқықтарын жаппай бұзуын айыптаған қаулы қабылдады.

	Екiншiден, Израильдiң билiгiнде үлкен өзгерiстер болғалы тұр. Алдағы 10 ақпан күнi, Кнессетке сайлаудан соң премьерминистр Эхуд Ольмерт өзiнiң қызметiмен қош айтысады. Ал Қорғаныс министрi Эхуд Барак «Авода» партиясының жетекшiсi, Сыртқы iстер министрi Ципи Ливни «Кадима» партиясының көшбасшысы ретiнде сайлауға қатысқалы отыр. Бiр сөзбен айтсақ, бiр кездердегi Гарри Трумен сияқты бұларға да жүздеген мың сайлаушылардың дауысы ауадай қажет.

	Үшiншiден жəне ең бастысы, Израильдi үнемi жəне еш күмəнсiз қолдап келген Джордж Буштың АҚШ президенттiгiмен қоштасуы жаңа жағдай қалыптастырып отыр. Барак Обама бейбiт саясатты, халықаралық саясатта күш қолданбауды жақтайтынын анық аңғартты. Оның үстiне, ол АҚШ-ты экономикалық дағдарыстан құтқару үшiн əскери мақсаттарға жұмсалатын шығындарды мейлiнше азайтпақ. Инаугурациясы 20 қаңтарға белгiленген Барак Обама билiкке толық келгенше əрекет етiп қалуға ұмтылған Израиль жанталаса əрекет жасауды қош көрген секiлдi. 60 жыл бойы Израильдi қолдап келген АҚШ тарапынан келетiн миллиардтаған доллар көмек бұдан былай азайып, Ақ үйдiң Тель-Авивке қатысты жаңа бағыт ұстануы мүмкiн. Сондықтан да палестиналықтар бұл соғыста жеңiске жеттiк деп отыр. Ал Давостағы «дуэль» – əдiлетсiз соғыстың жаңғырығы ғана.

	2009 ж.



	РЕСЕЙ ҮКIМЕТIНIҢ ҮРЕЙI

	Жаңа – Сиыр жылы басталған күннен берi Ресей Үкiметiнiң мейлiнше абдырап, қалыптасқан ауыр жағдай, қатерлi тұйықтан шығар жол таппай отырғаны ерiксiз көзге ұра бастаған. Өткен жылдың аяғына дейiн Кремль жəне Ақ үй басшылығы əлемдiк қаржы жəне экономикалық дағдарыс Ресейге оншалықты əсерiн тигiзбейдi деген жалған пiкiрдiң шырмауында болып келсе, жыл аяғындағы, əсiресе, 2009 жылдың басындағы қаржы саласында қалыптасқан қолайсыз ахуал Ресей басшылығынан жанталаса əрекет жасауды талап етуде.

	Ел экономикасында аса ауыр жағдай қалыптасып, iрi өндiрiс орындары жабылып, жаппай жұмысыздық, ең алдымен жасырын жұмыссыздық белең алуда. Мұндай жағдайда шұғыл шаралар, жұртшылыққа ұнамсыз шешiмдi шаралар қолға алынуға тиiс жəне ел Үкiметiнiң кəсiби деңгейi мен тұйықтан шығатын жол табудағы шеберлiгi осындай ауыр экономикалық дағдарыс тұсында айқын байқалады. Ол үшiн осыған дейiн елдегi қалыптасқан бейқамдық, «Сырдың суы сирағымыздан келмейдi» деген алаңғасарлық терiс көзқарастың тамырына бiржола балта шабылуы қажет. Сондықтан, өткен аптада, РФ президентi Дмитрий Медведев экономикада ауыр ахуал қалыптасып отырғанын ерiксiз мойындауға мəжбүр болды. Оның айтуынша, Ресейде қазiр ресми жұмыссыздардың саны 5 млн. адамға жеткен көрiнедi. Яғни, елдегi жұмысқа қабiлеттi жандардың 6,5 пайызы. Бұл – ресми дерек қана, ал жасырын жұмыссыздардың қанша екендiгiн статистикалық органдардың өзi де дөп басып айта алмай пұшайман. Осы уақытқа дейiн Ресейде еңбек етiп келген шетелдiк, экономикалық дамуы кенжелеп қалған бiрқатар ТМД елдерiнен келген 4 млн. гастарбайтерлердiң де жұмыссыздар армиясының санын ұлғайта түскендiгiн ескеру қажет. Оның үстiне инфляция ауыздықпен алысып тұр. Көптеген биiк мiнберлерден жасалған уəделер мен тыншытуларға қарамастан, қаңтар айындағы инфляцияның деңгейi күткен деңгейден əлдеқайда асып түсiп, қазiр қомақты көлемге жетті. Мұның өзi жыл аяғына дейiн инфляция деңгейi қарыштап өсе түсетiндiгiнiң айқын кепiлi.

	Осыдан екi апта бұрын Ресей Экономикалық даму министрi Эльвира Набиуллина мен вице-премьер, Қаржы министрi Алексей Кудрин 2009 жылдың бюджетiне енгiзiлетiн өзгерiстер мен толықтырулар жобасын дайындау жөнiндегi Премьерминистр В.Путиннiң тiкелей жəне қатаң тапсырмасын алды. Бұған дейiн 2009 жылдың бюджетiнде мұнай бағасы 95 доллар деп есептелiп келсе, Кудриннiң мəлiмдеуiнше, бұл баға биыл 41 доллардан аса алмайтын сияқты. Кейбiр деректерге қарағанда, Эльвира Набиуллина жаңа жобаны əлдеқашан дайындап, тартпасында ұстап отырған көрінеді. Бұл жобада мұнай – 41 доллар, жылдық инфляция – 13 пайыз, доллар бағамы – 35,1 рубль деп есептелген екен. Қалай болғанда да бюджет дефицитi 2,6 трлн. рубльден асып түспекшi. Ал Резервтiк қорда 4 трлн. рублден (210 млрд. доллар) сəл ғана астам қаржы қалғанын ескерсек, Ресей үкiметiнiң нелiктен абдырайтыны айтпай-ақ түсiнiктi. Экономика мамандары мен сарапшылар Ресей үкiметiнiң осыған дейiнгi бейқамдығы мен қалыптасқан экономикалық жағдайға тиiстi назар аудармауы елдегi дағдарыс пен күйзелiстi одан əрмен тереңдете түсетiнiн бiр ауыздан айтуда. Ең бастысы, капиталдың Ресейден əкетiлуi ұлғайып, аса қауiптi деңгейге жеткен. Орталық банктiң мəлiмдеуiне қарағанда, 2008 жылы Ресейден 130 млрд. доллар қаржы сыртқа əкетiлген. Биылғы жылы жағдай одан əрмен қиындай түспекшi. Өйткенi 2009 жылы Ресей банктерi мен компаниялары 80 млрд. сыртқы қарыздарын төлеуге тиiс. Ал мұның өзi капиталдың сыртқа əкетiлуiн бұрынғыдан да ұлғайта түсетiнi белгiлi. Бұл экономикасы əлеуеттi деп саналатын Ресей үшiн де аса қомақты қаржы. Тiптен, 1998 жылғы дағдарыс кезiнде де бұдан 6 есе аз қаржы, небары 21-22 млрд. доллар сыртқа əкетiлгенi белгiлi, яғни алдағы екi-үш жыл Ресей экономикасы үшiн аса ауыр кезең болатынын болжап отырғандар қателесе қоймайтын сияқты. Елден осыншама қаржының əкетiлуiне мұнайдың бағасының арзандауы ғана емес, ең бастысы, Оңтүстiк Осетиядағы заңсыз соғыстың басталуы себеп болғанын айтушылар көбейе түсуде. Өйткенi 2008 жылы екiншi тоқсанда елге 41 млрд доллар əкелiнген болатын, ал тамыз айында жағдай күрт өзгерiп, соңғы үш айда 130,5 млрд. доллар сыртқа əкетiлген. Тiптi, əдетте Ресей экономикасына байланысты оптимистiк ұстанымнан ауытқи бермейтiн «Известия» газетiнiң өзi соңғы апталарда мəнерiн өзгертiп, елдi алда ауыр кезең күтiп тұрғаны жайлы жиi қайталай бастады. 16 қаңтар күнi осы салиқалы басылым бетiнде «Из России убежали $ 130 миллиардов» деп дабыл қаққан журналист Анна Каледина: «На самом деле цифра эта пугающая. Хочешь не хочешь, но всплывает аналогия с 1997 годом. Тогда с азиатских рынков «убежало» 100 млрд., и это обернулось масштабным азиатским кризисом. Мы же потеряли почти 30 миллиардов больше. И в этом году ожидать улучшения вряд ли стоит», – деп миллиондаған жұртшылықтың жанайқайын жеткiздi. Мұндай орынды алаңдаушылық уақыт өткен сайын ұлғайып келедi. Тiптi, бiрқатар сарапшылар мен зерттеушiлер ел үкiметiнiң, ең əуелi Премьер-министр В.В.Путиннiң шарасыздығын айыптап, оның кəсiби деңгейiне күмəн келтiре бастады. Бұл ауыр айыптаулар негiзсiз де емес. Өткен күзде Ресей үкiметi елдегi қаржы нарығын қалыпты деңгейде ұстап тұру үшiн жүздеген миллиард долларды коммерциялық банктерге көмек ретiнде бергенi мəлiм. Бiрақ, коммерциялық банктер өз мойнына ешқандай жауапкершiлiк пен мiндеттемелер жүктемегендiктен бұл қомақты қаржының басым бөлiгi шетелдерге əкетiлiп тынды. Осының нəтижесiнде, 2008 жылдың 1 тамызында, РФ Орталық банкiнiң жер асты қоймаларында 597 млрд. долларға жуық алтын-валюталық қор болса, 2009 жылдың қаңтар айында бұл 170 млрд. долларға (28,4 пайыз) кемiп кеткен. Таяуда Ресей вице-премьерi, Қаржы министрi Алексей Кудрин мырза алдағы 2-3 жылда Ресей шетелдерден қарыз ала бастауға мəжбүр болатынын ерiксiз мойындады. Оның айтуынша, экономикалық жағдай осындай ауыр күйде қала беретiн болса, бұл 2010 жылы жүзеге асырылмақ.

	«2-3 жылдың көлемiнде өзiмiзге тиiмдi шарттармен əлемдiк нарықтан қарыз ала бастаймыз. Бiрақ, бiз МВФ-тан бiр тиын да алмаймыз», – дейдi Алексей Кудрин. Шынын айту керек, бұл – даңғой, аса өркөкiрек, əсiресе соңғы жылдары тым шектен шыға бастаған Ресей азаматтарын тыныштандырудың қитұрқы амалы ғана. Өйткенi соңғы жылдары ресми Кремль ел азаматтарына Халықаралық валюта қорын (МВФ) үнемi мейiрiмсiз дұшпан, озбыр езушi ретiнде көрсетiп келгенi мəлiм. Яғни, белгiлi психологиялық ахуал қалыптасты, ал мұндай жағдайда қарыз сұрап, əлгi МВФ-қа алақан жаю... Кремль үшiн өлiммен тең сияқты. Алайда, əлемде қаржы, экономикалық дағдарыс үдеп тұрған қазiргi қиын кезеңде алақан жайғанға майлы тоқаш ұстата қоятын қаржы қапшығы тоқ елдер некенсаяқ. Бəрiнiң де басқа тартқан көрпесi аяқтарына жетпей, пұшайман қал кешуде. Аузын айға бiлеген Ұлыбританияның өзi де аса ауыр күндердi бастан өткеріп отыр. Тiптi, соңғы деректерге қарағанда, елдегi жұмыссыздардың саны 2 млн. адамнан асып жығылған. Соңғы күндерi рубль бағасын еркiне жiберген Ресей тығырықтан шығар жолдың бiр амалы девальвация деуде. Рубль бағамының түсуi отандық өндiрушiлерге қолайлы жағдай қалыптастырып, өнiм экспорттаушы компаниялардың жағдайын жақсартпақ. Дегенмен, бұл жағдай қарапайым халықтың тұрмыс дəрежесiне ауыр соққы болып тимекшi. Кейбiр сарыуайым сарапшылардың айтуынша, алдағы уақытта 1 доллар 100 рубльге тең болса, онда Ресей экономикасы бiржола тұралап тынатын көрiнедi.

	Əрине, Ресей алдағы жылдары 28-30 млрд. көлемде еврооблигациялық несие алудан үмiттi. Бiрқатар əлемдiк сарапшылардың пiкiрiнше, əлемдегi экономикасы аса қуатты елдер мен қаржы институттары марқұм Борис Ельциннiң тұсында Ресей демократияға бет бұрып, экономикалық-саяси тұрғыдан либерализацияға жол ашады деп үмiттенгендiктен кең қолдау бiлдiрген болса, бұдан былай одан бас тартатын секiлдi. Оңтүстiк Осетияда соғыс ашып, Украинамен жағдайды əбден ушықтырған Кремльге бұдан былай сенiм артылмайды, ешқандай артықшылық берiлмейдi.

	2009 ж.



	ҚАТЫГЕЗ ГЕНЕРАЛДЫҢ ҚАЙТЫП ОРАЛУЫ

	Кейiнгi кездерi Ресейде жиi-жиi сөз болып, Кремльде айтарлықтай салмағы бар «қырғи» саясаткерлердiң табанды қарсылығын туғызып отырған əскери реформа – РФ Қарулы күштерiндегi жаппай қысқарту жəй ғана сөз, iске аспаған ниет болып қала беретiн сұры бар.

	Дмитрий Медведевтiң əлемдiк аренада, əсiресе, соңғы уақта жиi қырын келiп қала беретiн Батыс елдерi алдында ұпай жинауға ұмтылған əрекетi емес, шешiмдi, бейбiтшiлiктi қолдайтын саясаты ретiнде қызығушылық туғызғанымен, көп ұзамай-ақ мұның орындалмайтын ниет екенi бiржола айқындалып отыр. Қазiргi əлемдiк экономикалық, қаржы дағдарысының аса күрделi, қиын кезеңiнде, əсiресе, осыған дейiн Ресейдегi аса зор көлемдегi Тұрақтандыру қорында жинақталған қомақты қаржы келер жылдың алғашқы айларында мүлдем таусылады деп бiлiктi экономистер мен бiрқатар зерттеушiлер дабыл қағып отырған шақта мұндай ауқымды реформаның жүзеге асырыла қоюы күмəндi. Орынды ниеттiң орындалуы неғайбыл. Тiптi, 2009 жылдың алғашқы маусымында – қаңтар-наурыз айларында Ресейге шеттен келетiн инвестицияның үш есеге шейiн қысқарып, небары 12 млрд.долларды ғана құрауы ел экономикасының ауыр күндердi бастан кешiп отырғандығының айқын белгiсiндей. Осындай жағдайда аса қымбатқа түсетiн əскери реформаны жүргiзу мүмкiн емес. Əлбетте, қарапайым адамдар миллиондаған əскердi – ештеңе өндiрмейтiн, онсыз да күйреу алдында тұрған экономикаға аса ауыр салмақ түсiретiн жəне шығыннан басқа ештеңе əкелмейтiн құрылымды қысқарту нелiктен соншалық қымбатқа түспекшi деп саяз ойлауы ықтимал. Дегенмен, Ресейде бұл орасан зор шығын жұмсауды қажет ететiн, сондай-ақ адамдардың психологиясы, өмiрлiк ұстанымдарына айтарлықтай əсерiн тигiзетiн қадам болатындығына тарихи дəлелдер жетерлiк.

	Ең əуелi, ғасырлар бойы Ресейде орасан зор психологиялық əсерге ие болған ежелгi иланымды – Қарулы күштерге деген шексiз сенiмдi, тiптi, жаппай табынуды жою мүмкiн емес. Кремль сандаған ғасырлардан берi «Егер өз əскерiңдi асырағың келмесе, өзге елдiң əскерiн асырайсың» дегенге еш күмəн келтiрiп көрген емес. Билiк тiзгiнiн ұстағандар ғана емес, қарапайым орыстар үшiн де мылтық асынған адам ең сүйкiмдi бейне, танкiлер мен ұшақтардың қуатты мотор гүрiлi ең жағымды əуен. Əрине, бұл өрескелдiк, айтарлықтай кемшiлiк емес, олар осылай тəрбиеленген, мəңгi осылай болып қала беретiнiне де еш шүбə келтiрiлмейдi. Тiптi, мамыр айында Мəскеуде өткен Евровидение музыкалық конкурсының ашылу салтанатында Калашников автоматын асынған жүздеген кəсiби бишiлердiң қарумен өнер көрсетуi осының айқын белгiсi екенi сөзсiз.

	Екiншiден, күнделiктi қарапайым өмiрден сырт қалған, бұйрық беру жəне бұйрықты орындаудан басқа қолынан айтарлықтай ештеңе келмейтiн, бiрақ белсендi əрi аса ұйымшыл жүздеген мың жас адамдардың қысқа уақыт iшiнде үйреншiктi өмiрден тыс қалуы қоғамда елеулi əлеуметтiк қиындықтар туғызатыны сөзсiз. Көпшiлiгi белгiлi бiр мамандық иесi болып саналмайтын əскерилердiң борттан тыс қалдырылуы қоғамда қалыптасқан ауыр ахуалды одан əрi күрделендiрiп, титығына жеткен алып елдегi жағдай одан əрмен ушыға түспейтiндiгiне ешкiм кепiлдiк бере алмайды. Жүздеген мың адамды бiр мезгiлде тұрақты баспанамен, нақты жұмыспен қамтамасыз ету орындалмас ниет екенi сөзсiз, əсiресе, оларға қомақты өтемақы берудi Ресей экономикасы дəп қазiр көтере алмасы да бесенеден белгiлi. Өткен ғасырдың 90-жылдарындағы ауыр сабақты ұмыту да оңай емес. Ресей демократияны, нарықты экономиканы басты бағдаршам еткен осы бiр ауыр кезеңде жалпы ел бойынша, əсiресе, Мəскеу қаласында ауыр қылмыс жаппай орын алған еді. Осы жылдарда жиырма-жиырма екi жас аралығындағы спортшы жiгiттердiң Орехово-Зуевода ұйымдасқан қылмыстық топ құрып, адамдарды қатыгездiкпен өлтiргенi, тонағаны, рэкетпен айналысқаны қазiр қорқынышты аңызға айналып отыр. «Сильвестр» деген лақап есiмi бар марқұм Сергей Тимофеев басқарған бұл топ ерекше қаталдығымен аты жайылып, ондаған адамды өлтiрген. 1994 жылы аталмыш қылмыстық топ бiржола талқандалды. Мамандардың айтуынша, өзi де дұшпандарының қолынан қаза тапқан Сильвестр тобындағылардың елуден астам мүшесi кiсi қолынан ажал құшқан. Ең өрескелдiгi сол, таяуда «Мир» телеарнасынан берлiген «Черная метка Сильвестра» деген хабарда сол топқа мүше болған он сегiз жасар бозым жiгiттiң өз топтарын басқарғандардың бiрi ажал құшып, бейiтке жерленгеннен кейiн: «Шiркiн, менiң де жаназамды осылай шығарып, осылайша жерлесе ғой», – деп армандағанын əлгi хабарға қатысушылардың бiрi айтқан болатын. Мiне, он сегiз жасар орыс жiгiтi өмiр туралы емес, алтын жазулы мəрмəр құлыптастың астында жатуды ғана ойлайды. Ой өресi осыған ғана жетедi. Əдетте адам өмiрiн аса құндылық деп санай қоймайтын əскерилердiң қаншасының осылай ойлайтыны əлi белгiсiз. Расында, алып елде жетi рет өлшеп, бiр рет кесетiн қиын жағдай қалыптасып отыр. Көптеген халықаралық сарапшылар мен əскери зерттеушiлердiң ортақ пiкiрiне қарағанда, ел президентi Д.Медведев Ресейдiң болашақ тағдырына түбегейлi өзгерiс əкелетiн мұндай ауқымды, өмiрлiк реформаны жүзеге асыруға батылы жете қоймайтын секiлдi. Əрине, мұны жүзеге асыруға қажеттi тетiктер жетерлiк, бiрақ оның ұстанымына қарсылардың қолындағы көзiрлер де осал емес. Тiптi, олардың көпшiлiгi Канаданың Vancouver Sun газетiнiң тiлшiсi Джонатан Мэнтроп жариялаған пiкiрмен ешқашан келiспейтiндiктерiн алға тартуда. Əлгi жарияланымда «Дмитрий Медведев үй итiнiң мiндетiн атқарып қана бiр жылды құр өткiздi» делiнген. Канаданың белгiлi журналисi Джонатан Мэнтроп мұнымен де тоқталып қалмайды, ол одан əрмен үстемелеп:

	«Билiк туралы айтпай-ақ қоялық, Медведевтiң өзiндiк ықпалы бар дегендi ойлауға да еш себеп жоқ» десе керек. «Кремль де президенттi Путиннiң сыбайластары иiнтiресе қоршап, еш қайғы-мұңсыз өз iстерiмен əуре болып жүр, Медведевке түк те назар аудармайды жəне өздерiнiң шын қожайындарының қайтып оралуын шыдамсыздана тосуда», «Егер Медведев шын мəнiнде нағыз президент болса, ол премьер-министр Путиндi қызметiнен тез босатып, оның орнын басқа бiреуге əперер едi», – деп жазған əлгi Джонатан Мэнтроп Ресей билiгiнiң сойылын соғушылардың сансыз армиясының қатты ашу-ызасын туғызған көрiнедi. «Новая газетаның» хабарлауынша, осы мақаланы аударып жариялаған Петрозаводск қаласының «Искра» газетiн Карелияның губернаторы Сергей Катанандов мырза қуғынға ұшыратып отырса керек. Əрине, мемлекеттiк қызметкер Сергей Катанандов мырзаның мұндай əрекет жасауын адам ретiнде түсiнуге де болады. Егемендi елдiң басшысы туралы осындай өрескел сөздер айту адамға, əсiресе, журналистiк этикаға жат нəрсе. Мұндайда түсiнбестiк туындауы да ықтимал, бiрақ бадырайып тұрған шындықтан бас тарту оңай емес. Сондықтан да Ресей журналистерiне, тарихшыларына, жалпы өрелi жандарына қазiр соңғы ескерту берiлiп отыр. Бұдан былай Ресей атына орынсыз сын айтқандар, Ресей билiгi қабылдаған ресми тарихи фактiлерге күмəн келтiрушiлер мен «бұрмалағандар» қылмыскер деп танылып, алдағы жаз ортасынан бастап 3-5 жыл аралығында бас бостандығынан айырылуы мүмкiн. Əрбiр зерттеушi, бiлiмге ұмтылушының иек сүйеген деректерi мен дəйектерi Кремль бекiткен ресми тарихқа сай келетiнiн немесе бұрмалау болып табылатынын 28 адамнан құралған арнайы комиссия талқылауға салып, өз үкiмiн шығарады. Комиссия үкiмiне кереғар жайттарды жазған кез келген Ресей азаматы, тiптен осы елдегi шетел азаматтары да ауыр жазадан құтылып кете алмақ емес. Яғни, Ресей БАҚтарында 1931-33 жылдардағы Ұлы аштық коммунистердiң қазақ жəне украин халықтарына қарсы қолдан ұйымдастырған геноцидi деп жазған кез келген қазақ немесе украин журналисi, қарапайым азаматы қамауға алынып, Сiбiр тайгаларындағы, болмаса Магадандағы каторгаға айдалуы мүмкiн.

	Өйткенi ресми Кремль Қазақстан мен Украинада адамдар жаппай қырылған аштық болғанын əлi күнге ресми мойындай қойған жоқ. Ал Балтық теңiзi жағалауындағы елдерi азаматтарының басына түсуi мүмкiн қайғы-қасiреттi айтпаса да болады. Өйткенi бұл елдердi фашистiк Германиямен арада жасалған құпия келiсiмнiң нəтижесiнде КСРО 1940 жылы күшпен басып алғандығын, жүздеген мың патриоттары, зиялы адамдарын Сiбiрге жер аударғандарын, құпия жағдайда атып өлтiрiлгенiн Кремль ешқашан ресми түрде мойындайды деген үмiт жоқ. Осы орайда бiр қағидат ұмытылмауға тиiс. Ел тарихын, мемлекет тарихын патриоттық сезiмдерге сүйенген өтiрiкпен жазуға, жалған жолмен жасауға болмайды жəне сондай өтiрiкке күмəн келтiрушiлердi кейiн айыптауға да болмайды. Тiптi, Шешенстандағы екi соғыстың шынайы себептерi, онда жол берiлген жауыздықтар толық айтылмай отырған қазiргi күнде де Кремльдiң шындыққа құштарлығына күмəн келтiрушiлердiң қатары сиремейтiнi сөзсiз. ХIХ ғасырдың екiншi жартысында антилибералдығымен ерекше көзге түскен публицист, бiрнеше ортанқол романдардың авторы князь Владимир Мещерский: «Есть нечто на Руси в виде бесспорной истины, сознаваемой народом. Это сознание нужды розг... Куда ни пойдешь, везде в народе один вопль: секите, секите, а в ответ на это власть имущие в России говорят: все, кроме розг. И в результате этого противоречия распущенность, разрушение авторитета отца в семье, пьянство, преступления и т.д.», – деп жазғаны қазiр керiсiнше келiп отыр. Бүгiнгi Кремль билiгi адамдардың арқасынан дойырды кетiргiсi келмейдi. Көлгiрсу мен жалғандықтың қатыгездiкпен суарылған қамшысы күнделiктi ауқымы тар өткiр мəселелердi шұғыл шешуге аса қолайлы-ақ. 3 маусым күнi Ленинград облысына ат басын тiреген Ресейдiң премьер-министрi В.Путиннiң келуiне орай осындағы Пикалев қаласындағы глинозем зауытының жұмысшылары «Новая Ладога – Вологда» федералдық трассасын жауып, өздерiнiң еңбек ақыларын мерзiмiнде берудi талап еттi. В.Путиннiң «Базэл» компаниясының басшысы, белгiлi олигарх Олег Дерипаска мен аталған кемшiлiкке жол бергендерге: «...Мыңдаған адамдарды өздерiнiң амбициясы, кəсiби бiлiксiздiгi, тiптен, бəлкiм қарапайым тойымсыздықтарының құрбандықтары етiп отыр. Бұған мүлдем жол беруге болмайды», – деп зiркiлдегенiн Ресей БАҚ-тары жаппай насихаттауда. Пикалев жұмысшыларына бiр күннiң iшiнде 41 млн. 242 мың рубльдiң табылғанын Ресей премьер-министрiнiң үлкен жеңiсi мен шешiмдiлiгi, iстi шұғыл шешетiн батылдығы ретiнде көрсетiп əуре. Ал жалпы Ресей бойынша мұндай жүздеген мың кəсiпорындарда қалыптасқан ауыр жағдайды қалай шешуге болады? Алып державаның түкпiр-түкпiрiнен осы аймаққа ақша аударып, түнiмен көз iлмеген Сбербанк қызметкерлерi еңбегiнiң өтемi қандай? Тiптi, О. Дерипасканың кəсiпорындарында 95 мың адамның еңбек ететiнiн ескерсек, əрбiр жағдайда осындай əрекет жасау түптiңтүбiнде өзiн ақтай ма? Яғни, стратегиялық мiндеттер түбегейлi шешiлмей осы секiлдi пиар-əрекеттерiмен Ресей, тiптен басқа да кез келген мемлекеттегi қиын мiндеттердi түбегейлi шешу мүмкiн емес. Миллиондаған Ресей жұмысшыларының қиын тағдырын атты əскердiң қылышын жалаңдата атойлаған шабуылынан аумайтын əрекетпен жеңiлдету оңайға түспесе керек. Ресейдiң Қарулы күштерiн реформалау, оларды қысқарту жөнiндегi ниетте əу баста толықтай жоспарланған əрекет емес сияқты. Оның олай емес екендiгiне дəлелдер жетерлiк. Ресей таяу жылдарда өзiнiң стратегиялық мақсаттағы ракеталық əскерлерiнiң (РВСН) санын одан əрi ұлғайтпақшы. Жаңа ракеталық кешендермен жарақтандырылған, қазiргi заман талаптарына сай арнайы полктердiң санын көбейте түсуде. Сонымен қатар стратегиялық бомбалаушы авиацияның саны да анағұрлым көбейтiлмек. Ол ол ма, теңiз жаяу əскерлерiнiң жалпы саны да қысқартылуға жатпайды, керiсiнше ұлғайтыла түседi. Маусым айының басында, кезiнде Шешенстанды қанға бөктiрген генерал-лейтенант Владимир Шаманов Ресей десант əскерлерiнiң Бас қолбасшысы болып тағайындалды. Əскери сарапшылардың ортақ пiкiрiне қарағанда, бұл жаңа тағайындау арқылы Кремль десант əскерлерiнiң де қысқартылмайтынын меңзеп отырғаны кəмiл. Шешенстандағы соғыс жылдарында қатыгездiгiмен аты шулы болған Ресейдiң Батыры Владимир Шаманов қазiр 52 жаста. Ал генерал-лейтенант шенiндегiлер 55 жаста зейнетке шығатыны аян. Бiрақ ВДВ Бас қолбасшысының шенi генерал-полковник болуға тиiс. Яғни, Шаманов əлi 8 жыл бойына, 60 жасқа дейiн əскер қатарында қала беруi мүмкiн. Қазiр Ресейде десант əскерлерiне ерекше маңыз берiлiп отырғаны да құпия емес, тiптен олардың саны ұлғайтылу үстiнде. Мəскеу əскери округiнде жаңадан Соғыс десант əскерлерiнiң (ВДВ) жаңа құрамасы пайда болмақшы, сондай-ақ Ленинград əскери округiнде жаңа десанттық полк құрылуда. Ресей Қарулы күштерi жаңа құрылымдық жүйеге (бригада, батальон) көшiрiлiп жатқанына қарамастан, десант əскерлерiнде бұрынғыдай көп санды дивизиялар мен полктер қала бередi. «Более того, ВДВ усилили одним из самых консервативных боевых генералов «чеченской волны», за которым прочно закрепилась недобрая слава. Шаманов никогда не жалел ни своих, ни врагов», – деп жазады «Новая газета» (№21, 2009 ж.).

	1996 жылы Шатой елдi мекенiнiң түбiнде генерал Владимир Шаманов пен шешен командирi Таус Багураев кездесiп, 245полктiң тұтқынға алынған 30-дан астам ресейлiк əскерилерін ауыстыруға осы жерде қол жеткiзiлмек болған-ды. Генерал Шаманов кездесуге келгенiмен, ең соңғы сəтте өз өмiрi үшiн қауiптенiп, бронетранспортердан басын шығармай қояды да, келiсiм жүзеге аспай қалған. Кейiнiрек əлгi тұтқындардың көпшiлiгi шешендердiң қолынан қаза тапты.

	Сол 1996 жылдың 26 мамырында Ресейдiң президентi Б.Н.Ельцин Чешенстанға арнайы келiп, соғыс өртi лаулаған республикада бейбiтшiлiк жариялады. Алайда, осыған қарамастан соғыс əрекеттерi одан əрi жалғаса бердi. Шаманов қолбасшылық ететiн 58-армияға бағынышты 19-дивизияның екi полкi Борзой түбiндегi бекiнiсті үздiксiз шабуылдаумен болғаны белгiлi. Ресей əскерлерi аса ауыр шығындарға ұшырап, Гехи жəне Макхеты селендерiне басып кiрдi. Ондаған бейбiт тұрғындар ажал құшты, есесiне бар болғаны бiр ғана далалық командир – Доку Махаев ғана қаза тапты. Əсiресе, 2000 жылы ақпан айында бүлiкшiлерге iштартады деген айыппен КатырЮрт елдi мекенiндегi 160 бейбiт адамның өлтiрiлуi əлi күнге əлем халықтарының тұла бойын тiтiрентедi. Бұл операцияға Владимир Шаманов тiкелей басшылық жасағаны белгiлi. Осындай генерал тұтас əскерлердiң, Қарулы күштердегi ең қуатты, аса жоғары деңгейде жабдықталған құрамаларға қолбасшы болып тағайындалуы Ресейде əскерлердiң саны қысқартылады дегеннiң құр аңыз екенiн ғана бiлдiретiнi сөзсiз.

	2009 ж.



	КЕМЕНIҢ АРБАҒА МIНГЕН КЕЗI

	Мəскеудiң экс-мэрi Юрий Лужковтың үстiнен қылмыстық iс қозғалуы мүмкiн

	Өткен аптада Ресей президентi Дмитрий Медведев Мəскеудегi шағын кафеде бiрқатар белгiлi музыканттармен бейресми жағдайда кездестi. Андрей Макаревич, Борис Гребенщиков, тағы басқа бiрқатар əншiлер əрi табиғат қорғаушылармен Мəскеу-Санкт-Петербург автобаны туралы əңгiме қозғаған. Əңгiме үстiнде Мəскеудiң жаңа мэрi кiм болатыны туралы да сөз болды. Ал бүгiн, түскi сағат 3-те Мəскеу қалалық Дума депутаттары Сергей Собяниндi орыс астанасының мэрi етiп сайламақшы. Осының бəрi Ресей қоғамында бұрынғы қала басшысы туралы пiкiр қайшылығын одан əрi өршiте түстi.

	Көне Русь үшiн ауыз толтырып айтарлықтай елеулi еңбек сiңiрместен орыс жылнамаларында аты мəңгiлiкке сақталып қалған аңыздық князь Юрий Долгорукийдiң бар бiтiргенi – Мəскеу қалашығының iргетасын қалауы болып саналады. Ал уақыт тұрғысынан кез келген ежелгi ұсақ князьдардан гөрi Мəскеудiң тiзгiнiн уысында ұзақ ұстаған жəне жеке-дара билiк жүргiзген Юрий Лужков та өз iзiн тарихта қалдырып үлгерген сияқты. Юрий Михайлович Мəскеудi сонау 1992 жылдан берi, 18 жыл бойына үздiксiз басқарып келдi. Оның жақында өз қызметiнен күтпеген жерден босатылуы қоғамда сан түрлi алып қашпа əңгiмелер тудырып, екiұдай қоғамдық пiкiрдiң қалыптасуына əкелiп соққан едi. Əрине, кiсi есiмi тарихта қалу немесе қалмау мəселесi философиялық сұрақтардың қатарына жатады. Ал мəскеулiктердiң Юрий Лужков туралы: «Юрий Долгорукий бiздiң қолымызды ұзартты, Юрий Лужков сазға отыратын жолымызды ұзартты» деген астарлы, ащы əзiлдерiнiң тасасында шарасыздық басым. Өйткенi Мəскеудегі көлiк кептелiстерi бүгiнгi қала өмiрiнiң, Еуропадағы аса iрi мегаполистiң аянышты кейпiнiң нақты шындығы. Осыдан бiраз бұрын Ресей президентi Дмитрий Медведев «президеннттiң сенiмiн ақтамауына байланысты» Мəскеу мэрiнiң құзырын мерзiмiнен бұрын тоқтату туралы жарлыққа қол қойды. Əйгiлi Юрий Лужковтың құзыры 2011 жылдың ортасында аяқталуға тиiс болатын. Юрий Лужковпен қарым-қатынасы ешқашан достық рəуiште, жылы ниетте болып көрмеген Борис Немцов Лужков қызметiнен түсiрiлген соң, оған қарсы қылмыстық iс қозғалуға жəне билiк басындағы жемқорлыққа қарсы шешiмдi күрес басталуға тиiс деп мəлiмдедi. Борис Немцов мырзаның бұлай мəлiмдеуiнiң де себебi жетерлiк.

	Мəскеу – ядролық державаның аса iрi астанасы ғана емес, сонымен бiрге ол Ресей экономикасында ерекше орын алатын бiрден бiр қала. Кейбiр деректерге қарағанда, Мəскеуде Ресейдiң бүкiл қаржысының 80 пайызға жуығы айналымда болса, елдiң ЖIӨ-нiң 70 пайызға жуығы осы қалада өндiрiлетiн көрiнедi. 11 миллион адам тұратын мегаполисте Ресейдегi ақша айналымының басым бөлiгi, дəлiрек айтсақ, төрттен үш бөлiгi жүзеге асырылып келдi. Сөйте тұра, қалада айтарлықтай ештеңе өндiрiле қоймаған. Қалалық Думадағы 35 депутат ештеңе шеше де қоймайтын. Мұның өзi қала басшысының аса зор билiк тетiктерiн өз уысына жинақтауына мүмкiндiк əпергенi айтпаса да түсiнiктi. Қалыптасқан жағдай бiр кездегi аса iскер, қала тiршiлiгiнiң əрбiр ерекшелiгiн тамыршыдай тап басуымен тұрғындардың алғысына бөленiп келген Юрий Михайловичтiң аса жауапты қызметiнде елеулi кемшiлiктердiң орын алуына əкелiп соқтырды. «Справедливая Россия» партиясының жетекшiсi, Федерация Кеңесiнiң спикерi Сергей Мироновтың «Отбасы бизнесi мен билiктi ұштастыру керi нəтижелер алып келдi. Отбасыға бүйрегi бұру табанды шаруакештiң жақсы ойларын терiске айналдырды» деуiнiң терең мəнi бар. Əсiлi, Мəскеу қаласына басшы болғандардың көбiнiң тағдыры аянышты аяқталатыны тарихтан жақсы мəлiм. Тiптi, турасын айтсақ, қала тарихының өзi билiк иелерiнiң қатыгездiгi, қаратүнек күштердiң қанды əрекеттерi жəне қарапайым, кiнəсiз жандардың бейкүнə өлiмдерi, түрлi төңкерiстермен үнемi астасып жатқаны аңғарылады. Мистика мен өмiрдiң аяусыз шындығы шиеленiсiп жатады. Мəселен, кеңес дəуiрiнiң өзiнде-ақ Ленинград ақсүйектiк тəлiм-тəрбие, рухани деңгейi аса жоғары көркем қала деп саналса, Мəскеу зұлымдық, қатыгездiк пен ызбарлы бюрократия қаласы ретiнде жұртқа жеккөрiнiштi едi. Бiр сөзбен айтқанда, «большая деревня»! Тiптi, бұл қатыгез қаланың көз жасына сенбейтiнi туралы сөз ежелден тараған. «Москва слезам не верит!» Одан кейiнгi кезеңде Мəскеу бiр мысқал да жақсара қоймағаны белгiлi. Зады, қала тарихы əу баста қалай басталса, өмiр бойы солай жалғаса беретiн сияқты, яки қалалардың өз пешенесiне жазылған жазуы бар. Өйткенi Ресей астанасының алғаш iргетасы қаланды деп саналатын ХII ғасыр зұлымдық пен қантөгiске, қатыгездiк пен сатқындыққа толы ғасыр болатын. ХII ғасырдағы РостовСуздаль князi Юрий Долгорукий əйгiлi Владимир Мономахтың алтыншы ұлы, Рюриктер əулетiнен тараған əмiршi едi. Көне орыс тiлiндегi аты Гюрьги, Дюргьи, ал шоқындырылғанға дейiн Ярослав деген атпен жəне зұлымдығымен əйгiлi едi. Ол «Слово о полку Игореве» дастанынан баршаға белгiлi екiжүздi князь Игорь Святославовичтiң əкесi, Новгород əмiршiсi Святослав Ольговичпен сауық-сайран құру үшiн 1147 жылы Мəскеу маңына ат басын тiрейдi. Суздаль бояры Степан Иванович Кучко Мəскеу өзенi бойындағы көптеген селоларға əдiл билiк жүргiзетiн. Iштар, көрсеқызар əрi қатыгез князь Юрий Долгорукий Кучконың мал-мүлкiне, байлығына қызығып, оны зұлымдықпен өлтiрiп, мал-мүлкiн, мүккамалын, адамдарын өзi иеленедi. Ол ол ма, жауыз князь Степан Кучконың сұлу қызы Улитаны озбырлықпен өзiнiң ұлы Андрейге əйелдiкке əпередi. Сөйтiп осынау əсем орман арасында, сұлу өзен жағасында жаңа қалашық салуға əмiр берген. Жаңа қалашық көп уақыт бойы Кучко деп аталып келдi де, келе-келе Мəскеу өзенiнiң атымен Мəскеу атала бастады. Бiр ғажабы, ұлы князь атағын армандайтын Юрий Долгорукий бүкiл ғұмырын Киев тағын иелену үшiн күреспен өткiздi. Дегенмен, зұлымдықтың аяғы да зұлымдықпен бiтетiнi өмiр шындығы. 1157 жылы көтерiлiске шыққан киевтiктер озбыр Юрий Долгорукийдiң өзiн де аяусыз бауыздап өлтiрдi. КСРО-ны ұзақ билеген Л.И.Брежневтен де гөрi көбiрек уақыт Мəскеудi ашса алақанында, жұмса жұдырығында ұстаған Юрий Михайлович Лужков та өзiн сыртқы саясаттан тысқары санаған емес. Əсiресе оның демократ Ющенко билiк тiзгiнiн ұстаған Украинаға жасаған дөңайбаттары, Севастополь мен Қырым тарихы туралы қисынсыз сөздерi, Қара теңiз флотына иек сүйей отырып, тəуелсiз Киевке күш көрсетуге ұмтылуы таяз популистiкпен ұштасып жататын. Оның орынсыз сөздерi Юрий Михайловичтi орыс тоғышарлары мен өресi тар, əсiрепатриоттарының сүйiктiсi еткенмен, сабырлы, бiлiктi саясаткерлер арасында үнемi күлкiге қалдырып жүретiн. Сондықтан қазiр киевтiктердiң Лужковқа деген өкпесi тарқай қойды дей алмайсыз. Аңыздық Юрий Долгорукий 60 жасқа таяу өмiр сүрсе, Лужков қазiрдiң өзiнде 74 жасқа келiп отыр. Сабырсыз, тоңмойындау Юрий Михайловичтiң билiктен кетуiн Ресей оппозициясы бiрауыздан қолдады, əсiресе, табиғат қорғаушыларының қуанышында шек жоқ. Өйткенi қала мэрi болып тұрған шағында қала көшелерi мен алаңдарында талай рет гей-парадтар ұйымдастыруға рұқсат берген Юрий Лужков мырза оппозицияның түрлi митингiлерiн қатыгез Мəскеу милициясының сойылымен қуып тарқатуға əбден төселген болатын. Тiптi, қатыгездiгiмен аты əйгiлi болды. Кемеңгер халқымызда «Арбаның кемеге мiнетiн кезi де, кеменiң арбаға мiнетiн кезi де болады» дейтiн ұлағаты бар. Өмiрдiң алдамшылығын, дүниенiң жалғандығын тұспалдап айтқаны. 18 жыл бойына үздiксiз Мəскеу тiзгiнiн ұстаған Юрий Лужков та қызметiнен үлкен дау-дамаймен кетiп отыр. Оған МəскеуСанкт-Петербург жолын салу үшiн Химкидiң қайталанбас, бiрегей орманын отау жөнiндегi бұйрығы сылтау болды деу де мəселенiң бер жағы ғана. Қаладағы көлiк мəселесi, жүгенсiз коррупция, рейдерлiк, қала қарызының шектен тыс ұлғаюы да əйгiлi қалаға абырой əпере қойған жоқ. Ең бастысы, қала бүгiнгi нарықтық қарым-қатынастарға мүлдем бейiмделмеген болып шықты. Мəскеу құрылыс кешенiнiң жылдық айналымы 14 млрд. долларды құрайды жəне қала əкiмшiлiгiнiң қатаң бақылауында. Əсiресе, əкiмшiлiк кедергiлер аса мол екенi, көбiне бұл кедергiлердiң федералдық заңнамаларға қарама-қайшы екенi белгiлi болатын. Тiптi, биылғы жазда Мəскеудегi қапырық ыстық пен қаланы тұмшалап жатқан ыс пен қалың түтiннен ажалынан бұрын өлген 60 мың адамның жоқтаушылары да жоқ. Мəскеулiктердiң енжарлық пен тоғышарлыққа бой алдырғаны сонша, қала үйлерiнде кондиционер орнату үшiн 60 мың рубль ақша төлеуге мiндеттi болған. Федералдық заңдарға түбегейлi қайшы келетiн осынау ережеге де ешкiм қарсылық танытуды жөн деп санаған емес. Сiрə, жұрттың бəрi қала мэрiне еш амал қыла алмайтынына əбден етi өлiп кеткен секiлдi. Юрий Михайловичтiң сыншылары – Александр Лебедев, Владимир Жириновский, Леонид Гозман, Сергей Доренко, тағы басқалар экс-мэрдiң əйелi Елена Батурина ханым миллиардтаған долларлық байлығын күйеуiнiң қызметiн пайдаланып жасағанын айтады. Ал «Солидарность» қозғалысының лидерi Борис Немцов осыдан бiраз бұрын «Лужков. Итоги» деген баяндама жасағаны белгiлi. Онда да қала мэрiнiң Елена Батурина фирмасына ерекше тиiмдi жағдай жасағаны, кодекс бойынша Юрий Лужков əйелiнiң орасан зор байлығының жартысына ие екендiгiн айтқан болатын. Ресейдегi Көлiк шаруашылығына басшылық жасайтын вицепремьер, федералдық үкiмет əкiмшiлiгiнiң басшысы болып қызмет атқарған Сергей Собянинге ауыр мұра қалып отыр. Ол өз жұмысын Мəскеудiң қалалық Дума депутаттарының санын 45-ке, тiптi 100-ге жеткiзуден бастауы мүмкiн.

	2010 ж.





Үшінші бөлім





ТАРИХТАН ТАҒЫЛЫМ




	МƏҢГІЛІК ТОЛҚЫНДАР

	Дауылды күні асау теңіздің сұр жартасты, сұрқай тастақ жағалауын аласұрып, ғаламат зор қуатпен өші кеткендей тынымсыз соққылаған дүлей толқындарын əрі еріксіз таңдана, əрі сыры беймəлім əлдеқандай ішкі бір үреймен көз алмастан тамашалаған мезетте; белгісіз бір қиырдан алай-түлей тентек жел соғып, зəулім ағаштардың жүрек-жапырақтарын жұлып əкетердей ұйытқығанда, аяусыз өшпенділікпен жұлып алған мəурітте, сосын түпсіз көк зеңгірде баяу жүзген жеп-жеңіл күміс бұлттарды топалаң тигендей бағыт-бағдары жоқ жаққа дедек қақтырып қуған кезде; күні кеше алдыңда асқар таудай боп айбарымен тентек пен теліні тезге салып, кемел ақылымен барша қауым-қоғамды ұйытқан, əділ сөзімен адасқанды жөнге салған абадан ағаны тойымсыз қара жердің қойнына беріп, сүйегіне бір уыс топырақ салып, ауыр азадан қалың қауым сең соққандай теңселген қаралы сəтте ұлы Абайдың əйгілі «Отыз жетінші» сөзіндегі:

	«Дүние – үлкен көл, заман соққан – жел, алдыңғы толқын – ағалар, кейінгі толқын – інілер, кезекпенен өлінер, баяғыдай көрінер» – деген ғұлама сөздері еріксіз ойға оралады жүректі жазылмас мұң, зілмауыр қайғымен езіп.

	Өмір – өзен, толқын – адам, мəңгі кезектесіп алмасқан сансыз ұрпақ. Өзен мəңгілік ағысын тоқтатпайды, ұлт ұрпағымен жалғасады, жағалауды тынбай соққылаған толқындардай мəңгілік қозғалыс, үздіксіз ізденіс қана тобырды ұлт етеді. Япыр-ау, адамның мəңгілік мекені Аидке қап-қара қорқынышты өзен – Стикстің суымен ғана жүзіп баруға болады дейтін ежелгі гректердің сəби наным-сенімі де бекер емес екен ғой. Шетсізшексіз шалқардың соншалық төзімді, шыдамы берік жағалауын күндіз-түні тынбай соққылаған сол асау, ақжал толқындарда титтей мін бар ма өзі?! Мінін қалай, қандай шарттар бойынша тап басып анықтауға болады? Турасын айту керек, тумысынан тоңмойын, өресі таяз, тым жадағай пенде шіркін жаратылысынан өте міншіл-ақ. «Тура биде туған жоқ» дейтін, қара қылды қақ жаратын əділетті сыншылдық емес, өзгенің көзкірпігіндегі қылтанақты сөз ететін езбе міншілдік өмір салтына айналып барады қазір, өкінішке қарай. Өзгенің елеусіз кемкетігін, шалыстау қадамы мен іс-əрекетін қазбалап, тырнақ астынан кір іздейтін қазымырлыққа ұрынғанымызды аңдамай да қалғандаймыз. Сосын... «Жыртық тесікке күліптінің» кері баяғы. Жалғыз Жаратқан ғана мінсіз екенін біле тұра өзгенің титімдей мінін (өлгеннің де, тірінің де) термелеу кейбір пендеге тұтас дүниетаным, мызғымайтын ұстаным, қасаң қағида болып қалыптасып үлгерді. Санада ежелден мызғымастай қалыптасқан асқақ идеялар ешкімге қажетсіз атрибутикаға айналғанда, қоғам əділетке сенуден қалғанда қауым тура жолдан адасатыны ежелден дəлелденген.

	Бұл осы күндері тек Қазақстанда ғана қалыптасқан сүреңсіз жағдай емес, барша посткеңестік елдерде орын алған өкінішті шындық. Адамгершілік, адал ниет, кең пейіл туралы түсініктер қазір анахронизмге айналып барады. Жақсылыққа сенуден қалғандаймыз. Ал жақсылыққа, ізгілікке сенім жоғалған қоғамда жамандықтың, зұлым күштердің мерейі үстем болатыны заңдылық. Содан да болар, посткеңестік елдердің кісілері, біздің қазақстандықтар көңіл көтеруге қыдырып барған жерлерде жамандықтың, түрлі апаттардың бұрынғыдан жиі естілетіні. Бəлкім, шұқшиып зерттелмеген, картаға ыждағаттап түсірілмеген бір сүйем жер табылмайтын Италияның жағалауларында сандаған жылдардан бері еш пəлеге ұрынбастан жүзіп жүрген «Коста Конкордия» лайнерінің таяуда ойда жоқта апатқа ұшырауы да кеме бортына қазақстандықтар мінгендіктен шығар?!. Өткен ғасырларда діндар теңізшілер төмен етектінің кемеге мінгенін жамандыққа жоритын еді, əйел мінсе апатқа ұшыраймыз деп үрейленетін, енді...қазақстандық туристер «Коста Конкордия» кемесінің қожайындарынан моральдық шығынды өтеуді талап етпекші. Бірақ біздің байшікештердің сол кемедегі круиздің əр күніне 1200 доллар төлегенін еске түсірсек, еріксізден ауыр ойлар меңдейді. Бүкіл əлемдегі сияқты біздің елімізде де кедейлер мен байлардың арасындағы алшақтық геометриялық прогрессиямен ұлғайып барады. Бұл күндері жаһанда миллиардтан астам адам күніне 1 доллардан аз ғана қаржыға күн кешуде, планетада тұтас елдер мен өңірлер аштық қатерінде қалып отыр. Жыл сайын 10 миллионнан астам бала бес жасқа жетпестен, оның үстіне емдеуге болатын аурулардан шетінеп жатады. Бір сөзбен айтсақ, жаһанды күңгірт мұнар басқандай көрінеді. Осындайда жақсы кітап, шебер қаламгердің жүрек тербеткен шыншыл шығармасы ғана бұл тұйықтан шығар жолды сілтейтін секілді. Қоғам жəне мемлекет қайраткері, белгілі ғалым Мырзатай Жолдасбековтің «Аманат» журналының кітапханасы» сериясымен өткен жылы жарық көрген «Асылдарым» кітабына қазақ халқының тарихында өшпес із қалдырған шоқтықты тұлғалардың тағдыры, тарихы, сан қиырға жетелейтін қабырғалы ізденістері туралы ешкімге ұқсамайтын, өзгені қайталамайтын терең ой-пайымы мен қоғамға айтары бар дуалы ауыз ақсақалдық тебіреністері топтастырылған көрінеді. «Асылдарым» – ізгілік жинағы. Шуақты сезімдер мен жақсылықтың топтамасы. Аталмыш кітапқа алғысөз жазған Иманғали Тасмағамбетовтің бұл кітапты «Ұлы сағыныш кітабы» деп атауы бекер емес. «Атадан мұраға қалатын жазиралы жер, бірлігі мен тірлігі жарасқан ел, көзі ашық, көкірегі ояу зиялы ер. Міне, қауымды халық, халықты ұлы ететін үш тұғыр. Қазақты ғасырлар бойы сыртқы жауы мен дауынан, алапат апат пен зілзала-зұлматтан аман алып келе жатқан да осы киелі күш», – дейді ол. Сөз жоқ, «Асылдарым» кітабы оқырманның жүрегіндегі жақсылыққа сенімді, биік сезімдерді оятуымен, жасампаздық рухын асқақтатуымен, халқымыздың терең де тағылымды тарихында өшпес із қалдырған қайталанбас тұлғалардың тұтас бір галереясын айшықтап сомдауымен қымбат. Жалпы адамзаттың жеңіл, мəнсіз ойын-сауықты, жаппай тұтынушылықты басты мақсатқа, өмірінің негізгі мəніне айналдырғаны, материалдық игілікке ғана бас иетіндігі, мейірім, ізгілік, жанашырлықтан өз еркімен бас тартқан қарау жүрек тобырға айналып бара жатқанын əлемнің əр тұсынан дабыл қаға жазып, ашына айтып жүргендер де жоқ емес. Адамзат рухани, моральдық, адамгершілік дағдарысқа ұрынудың табалдырығында тұр. Сондықтан да бəлкім бір уақыт тоқтап, біз осы қайда барамыз, бізді болашақта не күтіп тұр деп ойланатын уақыт жеткен шығар?!

	«Біз кімбіз?» Шолақ қамшының ойда жоқта шарт еткеніндей осынау келте сауалға бір ғана сөзбен толымды жауап беру қиынның қиыны. Бірақ ертелі-кеш бұл сұраққа бəріміз де жауап іздеуге тиіспіз. Нақты жауап табуға міндеттіміз. Мырзатай Жолдасбеков те: «Даламызды да, өзімізді де көрмеген батыстың ғалымдары қазақты жер бетіндегі жабайы халықтың қатарына қосты. Олар өркениеттің Шығыста басталғандығын, Еуропа қалың ұйқыда жатқанда бұл өңірде салтанатты тіршілік болғандығын, керек болса, ер қанаты жылқыны да қолға үйретіп, ертоқым салып, жүгендеп, өмір сүрудің құралына айналдырғандығын біле тұра, мойындағылары келмеді. Өркениеттің тұтас бір дəуірін жасаған ата-тегіміз – ғұндарды да, оның көсемі Еділ (Атилла) патшаны да, көк тəңірі мен қара жердің ортасындағы бүкіл адам баласын билеген, дүниенің төрт бұрышын аузына қаратқан, сөйтіп азды – көп, кедейді – бай қылған, тату елге жақсылық қылған, асыл мұралар қалдырған Қағанат қаһармандарын да жабайыға санады», – деп қынжылады жəне: «Ойыңа түссе зығырданыңды қайнататын, пұшайман қылып сергелдеңге салатын, досың түгіл жауыңа тілемейтін осындай қорлықты, сұмдықты басымыздан кешкен, тарихқа есесі кеткен елміз», – деп күйзеледі. Адамзат ықылым заманаларда жер бетін мекен етіп, кең байтақ жазираларды ен жайлағалы бергі ұзақ тарихта талай əділетсіздіктің орын алғаны өтірік емес. Шетсіз-шексіз кеңістіктегі көгілдір нүкте – Жер шарындағы шым-шытырық, қым-қиғаш, астасқан айқыш-ұйқыш алуан заманның адамзат басынан өткені де, сансыз өркениет пен алып державалардың салтанатты өмір сүргені де рас. Мəңгілік мызғымастай көрінген небір құдіретті мемлекеттердің көбесі сөгіліп, іргетасы күйреп, шаңырағы ортасына түскені, кейінгі ұрпақ тілге тиянақ етер бір шөкім күлі де қалмағанына көнекөз тарих куə. Ал біз ше?!

	«Дəуір алмасып жатқанда өмір сүрме» – дейді екен қытайлар. Бүгінгі ұрпақтың өмірі дəуір мен дəуір, ғасыр мен ғасыр алмасып, заман өзгеріп жатқан тұсқа тура келді. Біз осы күнге дейін арып-ашып, жадап-жүдеп, шаршап-шалдығып, талықсып, сеңдей соғылысып, тентек қойдай теңселіп, ақылымыздан, жадымыздан, санамыздан айырыла жаздап жеттік», – дейді білікті ғалым. Ащы шындық бұл. Бəрі де күні кешегідей есте. Нəзік жүректегі қансоқта жарадай жазыла қойған жоқ əлі. Тəуелсіздіктің жолы ешқашан жеңіл болған емес. Бүкіл əлемде бұғаудан босаған ешбір ел күрделі қиындықтарсыз, тар жол, тайғақ кешусіз дамудың даңғыл жолына түспеген. Ондай мысалдар жалпы тарихтың жылнамасында тіркелмеген. Бостандық алған тəуелсіз мемлекеттердің тобығынан шалар кедергі көп, адымын аштырмайтын мың сан қиындық бар. Олардың баршасын санамалап тауысу мүмкін емес. Ең басты тұсау – санадағы құлдық. Азаттық – ең əуелі адамның ішкі жан дүниесінде, жүрегінде жарқын сəуле шашатын құдірет, сипаттауға сөз жетпейтін ерекше құбылыс. Ал қоғамдағы тұтас қауымдар, кертартпа топтар тəуменділіктен арыла алмағанда шынайы бостандық туралы сөз етудің өзі артық. Дей тұрғанмен, кез келген мемлекеттің қайталанбас тарихы жеке тұлғалар мен қаһармандардың ешкімге ұқсамайтын, өзгені қайталамайтын, ел өмірінде өшпес із қалдыратын ерекше қадамы, іс-əрекеттерімен сабақтасып жататыны тарихта дəлелденген. Ақын бейнелеп жазғандай, тарихы ұшан-теңіз, ал тарих оқулығы пышақтың қырындай ғана қазақ жұртының жуық арада шұғыл жауап табуға тиіс сұрақтары азаяр емес. Жеке тұлғаның қоғам алдындағы міндеті, ешкімге ешқандай жағдайда да жүктеуге болмайтын тарихи миссиясы қандай? Сол тарихи міндетін қандай жол, амал-тəсілмен жүзеге асырғанда парызын, қоғам алдындағы борышын толық атқара алмақшы. Өкінішке қарай, дəлме-дəл сызылып, канон ретінде жазылып қойылған да үлгі жоқ. Ең бастысы, тарихи нұсқалар, өткеннің барлық үлгісі қоғам алдындағы өз жауапкершілігін анық сезінетін кемел тұлға үшін ешқашан бағдаршам бола алмайды. Ол тыңға түрен салады, ешкімге ұқсамайтын жеке жолын, өзіндік соқпағын іздейді. Ең ауыр жолды, қайталанбас тағдырды таңдайды... «Сын сағатында, алмағайып заманда екі өмір, екі дүние, екі дəуір арпалысқа түскен шақта Назарбаев осындай қадамға барды. Керек десеңіз, бəйгеге басын да тікті. Ештеңеден, ешкімнен қаймыққан жоқ. Қалай барды? Неге сенді? Кімге сенді? Бұл арасы ол кезде тек оның өзіне ғана мəлім еді. Ес жиып, етек жапқан кезде ол туралы Н.Назарбаевтың:

	«...Мен өз халқымның жолында басымды бəйгеге тіккен адаммын. Маған ары үшін жанын садаға ететін осындай текті халыққа, арғы-бергідегі қазақ баласының бірде-бірінің пешенесіне бұйырмаған бақытты – толыққанды, тəуелсіз мемлекет құрудың басында болу бақытын бұйыртқан халыққа қызмет етуден артық ештеңенің керегі жоқ, осы жолда мен бойымдағы бар қайрат-қабілетімді, білім-білігімді аямай жұмсаймын, қандай да тəуекелге барамын» деп ағынан жарылғаны да жадымызда», – деп тереңнен тебіренеді автор «Көреген» атты мақаласында. Қазақстан тəуелсіздікке алғаш қол жеткізген ауыр жылдарда ел Президентімен тізе қосып бес жылдай қатар жүрген, небір ауыртпашылықтарды бірге бастан кешкен қоғам қайраткерінің сөзінде терең астар бар. Өйткені өткен дəуірлерде ауыр бұғаудан арылып, бостандыққа қол жеткізген базбір халықтарға бүгінгіден анағұрлым жеңіл, айтарлықтай оңай болғанына еш күмəн жоқ. Есесіне əлемдік саяси ахуал мүлдем шиеленісіп, шым-шытырық ширыққан күйге түскен қазіргі уақытта шынайы тəуелсіздікке қол жеткізу, баянды бостандыққа ие болу қиынның қиыны. «Екі түйе сүйкенсе, ортасында шыбын өледі» деген кемеңгер қазақ халқының тұжырымы күн санап өзінің өміршеңдігін дəлелдей түсуде. Осыдан бірер ғасыр бұрын əлемде алып елдер, алпауыт державалар саусақпен санарлық болса, қазір бейнелеп айтсақ, «атан түйелер» көшкеруендей тізіліп тұр. Əрбірінің саяси, əскери, экономикалық мақсат-мүдделері əралуан, ұлттық, мемлекеттік қажеттіліктері əрқилы. Сол мақсаттарын қапысыз жүзеге асыруға, көзге көрінген майлы жіліктен өзгеден гөрі молырақ қарпып қалуға əрқайсысы тас-түйін даяр. «Қазақстанның жер үсті, жер асты байлығы мол» деп мақтанамыз, ал əлемдегі алып елдердің əрбірі осынау мол байлықтан неғұрлым көбірек қарпып қалуға, қомақты үлес-сыбаға алуға дайын екенін көбіне қаперге ала бермейміз. Сол сыбаға үшін олар қолдан келген барша əрекетті – саяси бопсалау, экономикалық қысым, əскери қоқан-лоққы жасаудан еш тайынбайтынын соңғы жылдардағы халықаралық жағдай мейлінше айқындап отыр. Мұны өзгемізден гөрі жақсы білетін автор: «Жер шетінен сығалап отырғандар онсыз да жетеді. Қызмет берсе мақтағаннан, қызметтен алса даттағаннан сақтаналық. Ошақтың бұты үшеу болғанымен, ұлт біреу. Өкпешілдік өрге бастырмайды. Күні кеше Есімханға өкпелеп Жиембет жыраудың ат құйрығын кесісіп Арқаға көшкенінен қазақ пайда тапқан жоқ. Азаматтар бірін-бірі аяқтан шалып, етектен, жағадан алып, жатқа таба болмай, кеңірдекке қол салмай, бірбірімізге құшағымызды ашайық», – деп өкпеге қиғанмен, өлімге қимайтын барша қазақты, еліміздің барша адамдарын татулыққа, бірлікке шақырады. Иə, халқымыздың ғасырлар қойнауынан сыр тартатын ғажайып тарихында ұлттық этникалық біртұтастықтың, мемлекеттілік сананың əбден орныққандығының, шынайы патриотизмінің ерен айғағын барша дəуірден көптеп табуға болатыны ақиқат. Соның бір айғағын Мырзатай Жолдасбеков ағамыз «Есімі ұрпағына ұран болған» атты мақаласында кең ашып көрсетеді. Əрбір тарихи деректің нақтылығын мейлінше таразылап жазатын сөз зергері Ақтөбе өңірінің қаһарман перзенті, ел басына күн туған шақта Сайрам-Түркістан аймақтарын жаудан құтқаруға 17 мың қолды бастап барып, ұлы Жолдаяқпен бірге шейіт болған шекті Тілеу батыр Айтұлының, ел мен жерін шексіз сүйген баһадүрдің асқақ бейнесін айшықты тілмен сомдайды. Батыр бабамыз 1630 жылы Ақтөбе өңірінде дүниеге келіп, 1684 жылы Сайрам соғысында қаза тапқаны аян. «Бүгінгідей көршісінің үйі өртеніп жатса əрең көмек беретін заманмен салыстырғанда сонау ит арқасы қияндағы Ақтөбеден Сайрамға келіп, жаумен жағаласып, жан тапсыруы, сөз жоқ, бабалардың елін, жерін, отанын шексіз сүйгендігінің дəлелі. Тегінде, ешқашан еншісі бөлінбеген қазаққа жау да ортақ, дау да ортақ, жеңіс те ортақ болған», – деп ой түйеді белгілі ғалым. Өйткені қазақты сырттан келіп ешкім жарылқамайды. Қазақты жарылқаса тек қана қазақ жарылқайды. «Ей, түрiктің бектері, халқы! Сендер алауызсыңдар, таққа кіріптарсыңдар. Ағалы-інілінің дауласқандығынан, бекті-халқының жауласқандығынан, дұшпаныңның сөзіне алданғандығыңнан, қағандығыңнан, елдігіңнен, төріңнен, билігіңнен айырылдың. Жер-жерге босып сандалдың. Біресе ілгері шаптың, біресе кері шаптың, барған жерде не пайда таптың? Бек ұлдарың құл болды, пəк қыздарың күң болды. Түркi халқы, өкін!». Оқыған жанның сай-сүйегін сырқырататын осынау сөздер Күлтегін ескерткішіне мəңгілікке шекіліп жазылса, мұңлы Абай өмір сүрген кезеңде шырғалаңға түскен, шырмауда қалған көшпенділер елінің мəдениеті де, санасы да күйреуде еді. Ұлы дала мешеулік, кертартпалық, алауыздық табанының астында жаншылып талып жатты, даламен бірге қазақтың рухы, поэзиясы, асқақ арманы өлді, ұлттық намысы тапталды. Абай соның бəрімен жалғыз алысты, жалғыз арпалысты, осыншама сұмдықты өз жүрегінен өткізді, туған халқын оянуға, жан тірлігіне, қалғымайтын намысқа, ардың күресіне шақырғанын көзі ашық, көкірегі ояу əрбір адам бүгінде жақсы білетіні сөзсіз. Ұлы Абайдың: «Бұл жасқа келгенше жақсы өткіздік пе, жаман өткіздік пе, əйтеуір бірталай өмірімізді өткіздік, алыстық, жұлыстық, айтыстық, тартыстық – əурешілікті көре-көре келдік. Енді жер ортасы жасқа келдік, қажыдық, жалықтық, қылып жүрген ісіміздің баянсызын, байлаусызын көрдік, бəрі қоршылық екенін білдік. Ал, енді қалған өмірімізді қайтіп, не қылып өткіземіз. Соны таба алмай өзім де қайранмын», – деп дал болуы өзінен сандаған ғасырлар бұрын өткен көк түрік бабаларымыздың кейінгіге өсиет етіп көк тасқа қашап жазған жанайқайымен үндесіп, қайталап жатқан жоқ па? Сонда ғасырлар бойы туған халқымыз осынау тұйықтан шығар жол таппай, шеңбер бойымен айнала берген болғаны ма? Ұлы даланы еркін мекендеген, алаңсыз, бейқам өмір кешкен қазақ халқының тағдыры туралы Абайдай аяусыз, жанға батырып айтқан жан болмағанын, Абайдың максимализмі туған халқының мешеу мінезін ғайбаттау емес, керісінше елін талмайтын зерделілікке, ойлылыққа шақыру екені автордың «Абайша сүйіп, Абайша күйіп жүрміз бе?» деген толғау тебіренісінде терең парасат-пайыммен ашылған. Қазақ үшін дертті болған, сол дертінен айыға алмай кеткен, жан жарасы жазылмай кеткен, кеудесі қайғы мен қасіретке толы қазақ тарихындағы ең ірі трагедиялық тұлғамен, өз ұлтын өркендеген өнегелі елдердің қатарында көруді көксеген ұлы ойшылмен автордың іштей тіл қатысуы, бүкпесіз сырласуы бұл. Мырзатай Жолдасбеков: «Қазақ қоғамы, оның болмысы, келешегі туралы соншама толғанған; ұлтының табиғатын, жаратылысын дəл таныған; елі үшін күйіп-піскен, азапқа түсіп, қасірет шеккен, қазақтың кемшілігін жанға батырып бүкпесіз ашық айтқан Абайдан асқан кісі болған жоқ. «Қартайдық, қайғы ойладық, ұлғайды арман», – дегенді Абай жасы жетіп қартайғандығынан айтқан жоқ, Абайды жасына жетпей қартайтқан – қазақ, оның қылығы. Заман өзгерер, қоғам өзгерер, адам өзгерер, бəрібір қазақ түбінде Абайға жүгінеді, оның өсиетіне, аталы сөзіне тоқтайды», – дейді. Абай – расында, халқымыздың рухани көсемі. Абай қашанда қазақ халқының ұлы көшінің басында. Кітап авторы айтпақшы, «Кемелге келмей, ақыл тоқтатпай Абайды ұғыну мүмкін емес». Көзі ашық, көкірегі ояу, парасатпайымы терең əрбір қазақтың жалыққанда, жабыққанда, қамыққанда жүгінер кемеңгері – өз Абайы болуға тиіс. Хакім Абай:



	Талай сөз бұдан бұрын көп айтқанмын,

	Түбін ойлап, уəйім жеп айтқанмын.

	Ақылдылар арланып ұялған соң,

	Ойланып, түзеле ме деп айтқанмын.

	Қазақтың өзге жұрттан сөзі ұзын,

	Бірінің бірі шапшаң ұқпас сырын.

	Көздің жасы, жүректің қаныменен

	Ерітуге болмайды ішкі мұзын, –



	деп қамығып, іштей торықса, қазақ намыстан, ар-ұяттан, береке-бірліктен айырылды деп күңіренсе, Мырзатай Жолдасбеков қазақтың бүгінгісіне де жанашырлықпен ойлы көз тастайды. Уайымдайды, көзге ұрып тұрған, тіпті күн асқан сайын асқынып бара жатқан дертімізге дауа іздеуге ұмтылады.

	«Бүгінде халық қамын ойлайтындардан қарын қамын ойлайтындар көбейді», – деп қамығады. Ол рас, қарынның қамын ойлайтындар қарақұрым түменге айналды, бейғам ел-жұрттың келешегі қалың тұманға айналды. Бұл ащы шындықты амалсыз мойындауымызға тура келеді. Абай қазақтан қанша түңілсе де, жаман істерін жек көре тұрса да, момын жұртын мейлінше сүйді. Жанындай жақсы көретін, жамандыққа қимайтын жұртының озық ойлы елдердің қатарына қосылатынына, өркениет көшіне ілесетініне еш күмəнсіз сенді. Туған елі де хакім Абайын, жаралы жолбарыстай жаны ауырған, ызалы Абайын жанындай жақсы көрді. Соған жүгінді, алыс келешекте де жүгінетініне, тірлігіне тиянақ ететініне еш күмəн жоқ. Абай рухымен терең сырласқан ойшыл Міржақып Дулатовтың: «Зəредей шүбə етпейміз, Абайдың өлген күнінен қанша алыстасақ, рухына сонша жақындармыз. Үнемі бұл күйде тұрмас, халық ағарар, өнер-білімге қанар, сол күндерде Абай құрметі күннен күнге артар. Бірінші ақынымыз деп қабірін халқы жиі-жиі зиярат етер, халықпенен Абай арасы күшті махаббатпен жалғасар. Ол күндерді біз көрмеспіз, бірақ біздің рухымыз сезер, қуанар», – деп тебіренуінен талай сырды аңғаруға болады. Иə, баршамыз үшін, сырт қарағанда, Абай – құдірет, Абай – рухани құтқарушымыз. Сөйте тұра, əлі күнге Абайды толық тани алмай жүрміз. Толықтай тануға шындап талпынамыз, дегенмен Абай əлемі шексіз метагалактика сияқты тұңғиық сырын, терең құпиясын толық аштырар емес. Мұны өңгемізден гөрі жақсы білетін, анық көзі жеткен Мырзатай Жолдасбеков: «Иə, Абайды білетін сияқтымыз. Ал шынына келсек, Абайды білдік, таныдық, тереңіне бойладық деп айта алмаймыз. Біз Абайды терең танып-білуге талпынбадық демейміз. Талпындық, талаптандық. Өкініші, бойымызға сіңіріп, зердемізге қондыра алмай келеміз. Абайдың мұңы, Абайдың зары – халықтың, ұлттың зар-мұңы. Ел болудың, ұлт болудың қағидасы, қам-қарекеті екенін терең ұғына алмай келеміз... Абайды құрметтеу – өзіңді құрметтеу, Абайды қастерлеу – ұлтыңды қастерлеу деген сөз», – деп кеңінен толғап, тебіренеді. Білікті ғалымның бұлай деуіне, осылай ой түюіне негіз де жоқ емес. Мəселен біз Абай, Махамбет, Жамбыл секілді, тағы басқа Алаштың туын ұстаған асылдарымызды бүкіл ұлттың қазынасы, абыройы деп ұғына алмай жүргеніміз рас. Осындай асылдарымыздың мерейтойын өткізгенде бар салмақ сол ұлылардың туған облысына түседі. Бөлу, бөліну деген осыдан басталатынына көзіміз жетіп жүр. Бұл өкінішті жағдай ел ағасы Мырзекеңнің де назарынан тыс қалмаған екен. Алауыздық, пасықтық, көре алмаушылық, топшылдық, қиянатшылдық, дүниеқорлық, жайдақтық, жалтақтық, билікке құмарлық, мансапқұмарлық, ұлтымыздың əлі күнге айықпайтын дертіне айналғандай. Ең өкініштісі, ұлы ақынның ұлағатты сөздерін бойға, санаға толық сіңіре алмай жүрміз, бай мұрасынан ғибрат алу ойда жоқ. Соның бір сорақы көрінісіне, саналы адамды ашуға булықтыратын көрінісіне білікті ағамыздың өзі де еріксіз куə болса керек. «Қалың қазақтың Өзбекəлісі» мақаласында:

	«Мың тоғыз жүз тоқсан сегіздің басында мен емханаға түстім. Өзекең осында жатыр екен, тездеп палатасына кіріп, көңілін сұрадым, əрең демалып жатыр екен, жүрегім зу ете қалды. Бір аптадай ағамыздың жанында болдым. Тұла бойында өлім мен өмір арпалысып жатқан ағаның мынадай халін көру ауыр еді. Теледидардағы, «Қазақфильмдегі» жігіттерге «Өзекеңді түсіріп ала беріңдер» деп сұрадым, өкінішке орай, ешқайсысы қозғала қойған жоқ. Тақта отырғанның табанын жалар еді, өлейін деп жатқан Өзбекəлінің оларға керегі болмағанына көзім жетті», – деп көкірек жара күрсініпті. Жылдар асқан сайын Алатаудың шыңдарындай биікке, əрбір қазақтың қимас жақынына, тазалықтың, имандылықтың символына, қазақ халқының ұзақ тарихындағы ұлы тұлғалардың бірі жəне бірегейіне айналған Өзбекəлі Жəнібеков ағамызды қадірлей, шын құрметтей білмегендерге ендігі айтар сөз де таусылған сияқты. Қарапайым адамға жан-жаққа қарап, құр қамығудан басқа жол түгесілгендей. Бұл рухани тұңғиық дағдарыс, ойсана тығырығынан құтылар жол табылмайтын іспетті. Бірақ тығырықтағы елінің мерейін өсіретін ерлер қазақ халқының тарихында талай рет табылған. «Ұзақ тарихымыздың қай белесінде де халқымыздың абыройын өсіріп, ұлттың мақтанышына айналған даналар да аз болмаған. Ел шетіне жау тиіп, сүттей ұйып отырған бейбіт қауымның басына қатер төнгенде халық ұранын байрағындай желбіретіп, елім деп еңіреген түкті жүрек, мықты білек ұлдардың да, елдің, жердің амандығын, бауырдың бүтіндігін көксеген басалқалы билердің де, жалын атқан жырымен, жүрекжарды сырымен алыс-жақынды бірдей баураған от ауызды, орақ тілді абыз ақындардың да талайының атын атай аламыз. Ұлттың рухани асқақтатып, мерейін өсірген, келер ұрпақты күнес биік, мұзарт шыңдарға шақырып тұратын халықтың жақсысы мен жайсаңын біз қашанда мақтаныш тұтамыз», – деп шын жүректен тебіренеді Мырзатай Жолдасбеков «Бауыржан» толғауында. Ол – рас, Бауыржан Момышұлы арғы-бергіде талай мерейленген халқымыздың биік мерейі, нұрлы шырағы болғаны ақиқат. Оны Ерлік ғұрпынан айнымай өмір сүре білуімен, қайсар өмір сүре білуімен дəлелдеген батыр атамыз. «Асылдарым» – асқақ намыстың кітабы. Бұл кітап – елдіктің, ұлттық бірліктің баяны. Ел ағасы жасқа жеткен автор тебіреніп жазғандай: «Өзімді керуені қара үзіп, елі көшкен жұртта қалғандай сезінемін. Базбірде жан əлемімді айтып болмас мұң кеулейді. Ойласам-ақ, ішін өрт шалған ормандай боламын. Ағыл-тегіл сағыныш сазынан сарғаямын, жүрегім талады. «Қайдасыңдар, асыл ағаларым!» деп шарқ ұрып іздеу салғым келеді». Зерделі оқырман «Асылдарым» кітабынан артында қалған əрбір сөздері алтынға бергісіз Өтейбойдақ Тілеуқабылұлы мен Қазыбек бек Тауасарұлы, қазақтың мəңгілік мызғымас бірлігінің сан ғасырлық айғағы, Шалқарда туып, Сайрамда шаһид болған шекті Тілеу батыр, ұлы ақынымыз – Абай Құнанбайұлы, жүз жыл жырлаған жыр жампозы – Жамбыл, Алаштың ардақты көсемінің бірі – Мұстафа Шоқай, ақиық ақын – Мұқағали Мақатаев, Шоқандай жарқ етіп өмірден жұлдыздай ағып өткен – Сағат Əшімбаев т.б. жайында жазылған Мырзатай Жолдасбековтің көлеңкесіз көңілі, ақжарма сырлары, асқақ сағынышын тебіреніспен оқып, кеңінен танысары кəміл. Ойымызды Иманғали Тасмағамбетовтің: «Кейіпкер – тұтас дəуір. Автордың өз көзімен көріп, қос қолымен ұстаған қазақтың алтын дəуірі. Мұхтар Əуезов, Əлкей Марғұлан, Бейсембай Кенжебаев, Əбділда Тəжібаев, Есмағамбет Ысмайылов, Мұхаметжан Қаратаев, Əбдіжəміл Нұрпейісов, Қалтай Мұхамеджанов, Шахмет Құсайынов, Зейін Шашкин, Зейнолла Қабдолов, Өмірбек Жолдасбеков... Бəрі де Мырзатай ағаның асылдарым, ұстаздарым деп ағынан жарылған халықтың тау тұлғалары», – деген сөзімен түйіндеуді жөн көрдік. Шын асылдарын, тау тұлғаларын таныған, бірегей ұлтымыздың сан ғасырлық тарихында іргемізді бекітіп, туымызды желбіреткен жақсысы мен жайсаңын ұлықтай білген халықтың ғана болашағы кемел, бостандығы баянды болатыны сөзсіз. Жағалауды алма-кезек соққан мəңгілік толқындардай – ұлтымыздың асқақ ойлы, арлы адамдарына арналған «Асылдарым» кітабы əрбір саналы оқырманның жүрегінде өшпес із қалдыратынына күмəн жоқ.

	2012 ж.



	СҰЛУЛЫҚ ПЕН СЫРШЫЛДЫҚҚА ҚҰШТАРЛЫҚ

	Қазақ əдебиетінде өзіндік үнімен келіп, қалам қарымын танытып, сүбелі дүниелерін ұсынып үлгерген аға буын жазушыларымыздың шығармашылық кескін-келбетін ашатын мақалаларды бұдан былай үзбей жариялап тұрмақпыз.

	«Қаламгер келбеті» айдарымен Қазақстан Республикасы Мемлекеттік сыйлығының лауреаты, ғалым, белгілі жазушы Мұхтар Мағауиннің шығармашылық еңбегіне тоқталған мақаланы оқырман назарына ұсынып отырмыз.

	Бір ескеретін жай: «Қаламгер келбеті» айдарымен берілген қаламгерлер шығармасын қазақ оқулықтарына кіргізетін уақыт жеткенін Қазақстан Республикасы Халыққа білім беру министрлігінің құлағына алтын сырға деп айта кеткіміз келеді.

	Əсілі жаппай орта білім міндетті елде жазғыш көп, жазушы кемдеу, ал шын суреткер ілуде біреу ғана болары бар-ау... Қалам ұстап, кітап жазғанның бəрі ə дегеннен ұлық шығып, ұлылардың санат-сапына қосылып жатса, ол сол əдебиеттің мықтылығы емес, балаңдығы, буыны бекіп болмағандығының белгісі ғана. Өйткені, бəйгеге қосылғанның бəрі бірінші келе алмайтыны сияқты, əдебиетте де біреу ілгері, біреу кейін тұруы заңды: бұл əдеби сыйлықтар мен алуан дəрежелі атақтың берілуімен өлшенбесе керек, таланттылар мен дарынсыздар қатар жүрген ортада осылай болуға тиіс, тіпті, əріге үңілсек, жаратылыстың уақыт тезінен өткен əділ заңы – табиғи сұрыптау да осыған келіп саяды.

	Жазушы ұлттың үні, рухы, тілі екеніне шəк келтіру нəмəрттік, сондай-ақ, сөз өнерінің хас шебері ұлттық сана мен сезімнің, парасат пен ойдың, дүниетанымның материяланған көрінісі де: сезімтал халықтан сезімтал жазушы, сұлулыққа құштар ұлттан эстетикалық талғамы биік, жаны сұлу шайыр тумай тұрмақ емес, тоқсан ауыз сөзді бір леппен түйіндеп тастар қазақы мінезімізге жүгінсек: «Қанына тартпағанның қары сынсын».

	Əлемдік əдебиет Олимпіне көтерілу, жұмыр жерді мекендеген барша халықтар, ұлттар мен ұлыстарға теңдей сүйікті жазушы болу қиын жəне екінің бірінің пешенесіне жазылмаған, бірақ жеке ұлт жазушысы болу қаламынан туған қай-қай шығармасынан сол ұлтқа ғана тəн дүниетанымы, зерде, діл мен дін, иманы мен иланары, яки ұлттық бояу, психология, характер, ой жүйесі мен жүректегі сезімі самал желдей есіп қоя берер қаламгер болу одан да қиын, мүлдем ауыр. Мұны əлемдегі əдебиет корифейлерінің бəрі де күмəнсіз мойындаған.

	Қолдағы алтынды қадірлемейтін қазақы мінезіміз, қоңыр əдетіміз болмаса, қазақ қаламгерлері арасында қай əдебиеттің де аспанында Темірқазық жұлдыздай жарқырауға қабілеті жетер, бақ-талайымды биіктеттің дер таланттылар аз болмаған, арғы-бергі алыптарымызды санамағанның өзінде ондай сөзі асыл, көкірегі құмбыл жазушылар əдебиетімізде қазір де бар: алайда, таза ұлттық мінезді жазушы кім деген сауалға жаутаңдап жауап іздер болсақ, онда əуелгілердің бірі болып тіл ұшына белгілі жазушы Мұхтар Мағауин есімі еріксіз оралары хақ.

	Дүмшелік пен дінсіздік сананың сорын сопақ астаудай қылып буған бұқпантай қоғамда кез келген ілім (материалистік диалектикамыздан тысқары тұмандықтарда жатқан тылсым дүниелерден де жұмба, қорқынышты көрінетін, əсіресе ІІІ ғасырда Таяу Шығыста пайда болған манихейлік дуализм (манихеиство) мүлдем жат еді. Бір ғажабы, осы манихейлік ілімнің тіні, алтын арқауы өзіміз күніне сан қайталайтын үйреншікті нəрселер, яки ол ілімнің, мейлі діни ағым ақ болсын негізі бойынша дүниенің (жаратылыстың) өзегі нұр мен түнектің, жақсылық пен жамандықтың бітіспес күресінен тұрады. Ал жақсылық пен жамандық, нұр мен түнек, сезім мен дүлей күш, адалдық пен арамдық, иман мен имансыздықтың ықылым заманадан, дүние алғаш жаратылған қасиетті сəттен бергі тынымсыз күресі де əдебиеттің мəңгілік негіздері екені рас емес пе. Адам мен дию, шайтан мен періштенің бітіспес парасаты да Адамзат қашанда адалдық, сұлулықтың, алтын көрсе жолдан таймас періштенің, рахман нұрының жеңіске жететініне үміттеніп жəне сеніп өтеді пəни жалғаннан. Сондықтан да Достоевский кезінде: «Əлемді құтқаратын сұлулық!» – деген.

	Осыншама қазымырлана қазбалай сөйлеуіміздің де себебі бар: М.Мағауин 1991 жылы «Жазушы» баспасынан жарық көрген «Ғасырлар бедері» атты əдеби зерттеулері жинақталып басылған кітабында оқырмандарына дұғай сəлем жолдай отырып, ең бірінші сөйлемін: «Əдебиет табалдырығын аттар-аттамаста-ақ менің алдымда екі айырық жол тұрыпты: бірі – көркем проза, бірі əдебиеттану екен» дей келіп, «Əйтсе де мен жəмиғатқа ең алдымен əдебиет тарихшысы ретінде танылдым», – деп ақиқат шындығын, келе-келе əдебиетке біржола бет алғанын ескертіп өтеді. Ғылыми зерттеулермен қатарлас қаламынан туындап жатқан əңгіме, повестер болашақ «Аласапыранның» уақыттан озған елесі екенін, жаза алмай жатқан басқа да шығармалар сұлбасының көңілде тұрғанын да жасырмайды.

	1965 жылы жазылып бітіп, жекелеген мақалалар түрінде баспасөзде жарияланған, ақыры жинақ болып біріктіріліп, «Қобыз сарыны» деген атпен 1968 жылы баспажүзін көрген зерттеулері арқылы қазақ əдебиетінің тарихын төрт-бес ғасыр əріге жетелеген, өрімтал күнінде-ақ дегені алғыс, ал қара дегені... қарғыстан жаман беделді ғалым ағаларының алдында батылдық, табандылық, білімпаздық танытқан жас ғалымның ескі сорап, бір соқпақты шиырлап, шаңын шығарған, сөйтесөйте өзі мешел болуға айналған əдебиеттану ғылымына жаңа, қызу қан құйған (революция жасаған десек те сиымды) жанның көркем прозаны таңдап алуы кездейсоқтық емес. Бұл шешімнің түбінде талай ұйқысыз түндер мен кірпік айқаспаған таңдарда бекінген тоқтам жатқаны ақиқат. Зады, қаламгер жанының Сұлулыққа, Сыршылдыққа деген құштарлығы осыған жетелеген. Құмар аңсарлы көңілдің шамырқанған шақтарындағы байламы бұл. Əдебиеттану ғылымын кемсіткеніміз емес, бірақ аталмыш қасиетті ұғымдарды (автордың жан-дүниесін) жеткізуге академиялық ғылымның қарымы жете бермесі шүбəсіз, ал Сұлулық пен Сыршылдық астасса, білім мен біліктілік қолтығынан демеп, тума талант жебесе жазушы қаламына періште қанаты бітеріне шəк жоқ.

	Ауыл шаруашылығы, мал, егін, көкөніс шаруашылығы, қар тоқтату мен шөп шабу науқаны, бақташылар мен балықшылар, болат қорытушылар мен механизаторлар, алып зауыттардың құрылысы мен каналдардың қазылуы, т.б. жайында заказбен кірпіш кітаптар, том-том романдар (сыншыларымыз «бүгінгі күн талабына сай туынды» деп мақтауға машықтанған) тоқтаусыз жазылып, баспадан топырлап шығып жатқан көлпал кезеңде М.Мағауин Орталық Комитеттің талап етуімен баспалар алдын-ала жоспарға енгізіп қоятын тақырыптарға қалам тартып көрмеген екен. Қаламгерлік, азаматтық ар-ожданы жібермеген! Бір ғажабы, жалғыз М.Мағауин ғана емес, белгілі көсемсөз шеберлері, талантты жазушыларымыз мұндай коньюнктуралық тақырыптарға қалам тартудан бойын таза ұстаған, сондықтан да партиялық пленумдарда əдебиетіміздің саясилығы, идеялығы жиі қаралып, түрлі қаулы-қарарлар қабылданумен болған-ды, яғни дарынсыздар жазған əлгіндей шығармалар партия функционерлерін де қанағаттандыра алмаса керек.

	Оның есесіне М.Мағауин көбіне əдеби журналдарда («Жалын», «Жұлдыз») жарық көрген «Нарқызыл», «Шахан шері», «Тазының өлімі» секілді повестерімен оқырман қауымды тəнті етіп, қалың көпшіліктің сүйікті қаламгеріне айналды. Айтқандай, сол бір жылдарда ел ішінде жұрт өзінің бұт артар қой торысы мен екі ұрсаң бір баспайтын тулақ тұғырларына Нарқызыл, Шимойын деп ат қоюға үйреніп алған-ды. Мұның өзі де халықытың қаламгерге білдірген пейілі, ризашылығы, ыстық ықыласы екен-ау. Өз повестерінде қаламгер əуелден-ақ қазақ халқының өткен өмірінен алған көріністерді, əдет-ғұрпы мен салт-дəстүрін жазуға ден қойып, этнографиялық суреттемелер жасауға бағыт алды. Біршама күш жұмсалып, көп тер төгіліп жазылған, əдебиет сүйер қауым екіұдай қабылдаған «Көк мұнар» романының өзі де қазақ халқының өткен тарихына арналар туындыларға жетелер баспалдақ, спорт тілімен айтсақ «қан қыздыру» еді.

	Ең қызығы, сол жазушының əлгіндей əрбір повесінен соңақ оған еліктеушілер жаңбырдан соңғы саңырауқұлақтай дүр етіп, аталмыш тақырыпқа қалам сілтеушілер көбейе кететін:

	«Нарқызылдан» соң жөпелдемеде бəйге аттары туралы талайталай əңгіме, повестер жазылып тасталды. «Тазының өлімінен» кейін іле-шала біршама уақыт бойы тазылар мен дүрегейлер, төбеттер мен овчаркалар қазақ əдебиеті бетіне басқа жанжануарды жолатпай қойғаны бар. Кезінде əдеби сыйлықты иеленген «Бір атаның балалары» повесі əдебиетіміз үшін тың құбылыс болғаны, терең із қалдырғаны тағы да рас.

	Қоғамымыз демократияны шамшырақ еткен, жариялылық өмірімізге дендеп ене бастаған соңғы жылдарда жұртшылық, əсіресе қазақ зиялылары бар пəле-жаланы, жамандық атаулыны тоталитарлық жүйе, тоқырауға жауып, титімдей озық ой ұшқынына, батыл, тың пікірге жол бермеген қатал цензураның ішін кептіре айыптауға машықтанып алды, алайда осындай кездің өзінде білімді, білікті адам батылдық көрсетерін тағы да М.Мағауин қапысыз дəлелдеп бергендей болған. Жұрт ұлы Шəкəрімнің атын атауға қорқып, жалтақтық танытқан тұста ол Ленинградта орысша басылған кітапқа ақын өлеңдерін енгізіп те үлгерді. Ал сөйткен ғұлама ақынымыздың өлеңдеріне қазақ жұртшылығының қолы он жылдан астам уақыттан соң, жаппай шуылдап жүріп əрең жетті.

	Ендеше, қаламгер бақыты дегеніміздің өзі де осы шығар! Рас, қолына қалам ұстағанның тарихта қалғысы келмейтіні кем, осындай ұмтылыс, табандылық болмаса адамзат əлі күнге өзі баяғыда бауыр басқан тас үңгерден шықпас та еді. Бірақ М.Мағауин өзіміз жоғарыда атап өткен, шамамыз келгенше сұлбаландырған еңбектерімен-ақ əдебиетіміздің тарихында қалғаны даусыз емес пе. Əйтпесе, 1971 жылы баспа жүзін көріп, тұтас ұрпақ тəлім алған, қолынан тастамас əуес кітабына айналған «Алдаспанның» өзі-ақ бір адамның тақиясына тар келмес еді ғой. Сөйте тұра жазушы жаны барақат таппайтыны, болдым-толдым демейтіні қалай? Нендей сиқыр оны арбайтын? Сөз өнерінің құдіреті, мөлдір музаның сиқыры-ау қаламгер жанына жай таптырмайтын деген ойға еріксіз ат басын тірейсіз. «Бардың бағасы» атты мақаласында М.Мағауин:

	«...қолжазбаны əзірлеуге қатынасқан, атаулы дəрежелері: атақмансабы зор басқа да ағайындарымыздың еңбексіз, оңай ғылым, тегін олжа таппақ болған, ақылға сыйымсыз əрекетіне қатты таңырқадық, бұдан он бес-жиырма жыл бұрын ашылған, жарияланған, ғылым мойындаған, жалпы жұрт қабылдаған мəселелерді, деректерді, байламдарды, жаңалықтарды өзінікі етіп көрсетпек аңғалдығына амалсыз күлдік.

	Ғалым атына сөз келтірер, жалпы, мəдениетті адам атаулы үшін əбес істеріне қатты қынжылдық», – деп ашына жазды. Ғылымда өзіне, өзгеге де қатал талап қойғыш қаламгер əдебиетте де сол қалып мінезінен айныған емес жəне иманға қас өтірік пен жалғанға бой шалдырған тұсы жоқ. Əсіресе өзіне деген талабы тым жоғары. Парасатты əдебиет өкілінің басқалай болуға құқы да жоқ, өйткені, көріп, біліп тұрып үндемейтініміз болмаса, дилетантизм білімсіздіктен, компиляция өресіздіктентуындайтыныбесенеден белгілі «бидайдың бараржері–диірмен» секілді, білімсіздік пен өресіздіктің тоқайласар нүктесі – надандық.

	Міне, осылайша іштей ширығу, мазасыздық, іздену үстіне ізденудің түйіні – білімдарлық жазушының жұлдызын əдебиет көгінде жарқыратты. Əрине, əрбір хас қаламгердің жұлдызды сəті болатыны секілді М.Мағауиннің жұлдызы жарқыраған тұс – «Аласапыран» тарихи романы дүниеге келген шақ еді.

	«Аласапыран» – тарихи романдар онша таңсық емес қазақ əдебиетінде тың құбылыс, жаңа ағыс-ағым болғанын дəл қазір именбай айтуға болады жəне бұл жалған мадақ, қолдан жасалған қолпаш емес: роман Ораз-Мұхаммед сынды абзал да аяулы ердің тентіреген тірлігінің баянсыз жолын, басын тасқа да, тауға да ұрып тауаны шағылған азаматтың отыз тоғыз жылдық ғұмырнамасы, не тындырып, нені ойға алғанын тізбелеу емес, тарихи жағдайға байланысты жұмыр жердің үстінде қатар, қоян-қолтық мекендеуге тағдыр жазған халықтардың, əсіресе даму сатысының төменгі баспалдағында тұрған саны аз, қарымы кең халықтардың трагедиясы, қансоқта тағдыры туралы. Дүрбелең, бұлғақты заманада тұйықтан шығар жол таппай тосылған ақылды, ойлы азаматтардың, жапан түзде жора-жолдассыз жалғыз жортқан жойдасыз ерлердің мұң-қайсығы хақында. Бұл замана анархиясының ғана емес, бұрынғыдан безінуге бел буған, бір-ақ тұйықтан шығар жол, титтей саңылау жаппай сансыраған адамдар жан-дүниесінің де анархияға ұрынған кезеңі. Міне, дəл осындай адам жанының анархиясы кезеңін «Шегірен былғары» романында Бальзак та əдемілеп ашып көрсеткен еді ғой. «Шегірен былғары» романының бас кейіпкері Рафаэль де Валентин тұмар-шегінен ойға алғанын бірден орындайтын, сол былғарыға санскрит тілінде үшбұрыштана тізбеленген:



	Маған ие болып, сен бəріне де иелік етесің.

	Бірақ сенің өмірің менің құзырымда болады.



	Бұл жаратқанға жақ, қалау білдір – қалғаныңның бəрі орындалады. Бірақ қалауыңды өміріңмен салғастыр, өмірің – менде. Қалау білдірген сайын өз күндерің секілді азая түсемін, маған ие болғың келе ме?



	Ал, тəңірі саған құлақ асады.

	Осылай болсын! –



	деген сөздер жазылған, «Аласапыран» романының бас кейіпкері Ораз-Мұхаммед те аумалы-төкпелі бейқұт кезеңде осындай шегірен былғарыға ие болған Рафаэль сынды жан немесе құтыдағы жынды шығарып алған мүсəпір. Иə, Шығай ханның немересі, ағасы алты алаштың қазақ пен қалмақ жұртының ханы – Тəуекел, өзі тақ мұрагері – қалға өрімтал Ораз-Мұхаммедтің тəңіріге шүкірлік етпес жөні жоқ, бірақ жас сұлтанның пешенесіне жазылған қарғыс таңбасы – тағдырдың ауыр таңбасы бар іспетті. Ол тағдыр таңбасы Ораз-Мұхаммедтің жеке басына емес, уақытқа қатысты еді. Қалай десек те, адам өз уақытының жемісі ғана емес, құлы да. Роман да «Тарихтың тоғыз жүз тоқсан алтыншы тышқан жылы наурыз туып, қар сөгілген» яки григориан күнтізбесі бойынша 1588 жылы Сайрамда шақырылған төтенше Құрылтай күні кеше ғана аты аңызға айналған, ерлігіне қалың ел сүйсінген Ұзын оқты Ондан сұлтанның баласы, жас ұланның өміріне тікелей қатысы болмауға тиісті де еді, ал ойланып қарасақ, тарихи кезеңде дүниеге келгендердің (роман кейіпкерлерінің көбі) трагедиясы осы тұстан басталған. Осы ретте аздап тарихқа жүгінуге тура келеді. Іргесін Шыңғыс хан қалап, Бату бекіткен, үш ғасырдай жарты əлемді ен жайлап, өзгелерді көжектей дірілдеткен ұлы империя Алтын Орданың ХV ғасыр ортасында көбесі сөгіліп, іргесі ыдырай бастады. 1456 жылы Шу бойында тарихтағы алғашқы қазақ хандығы (ұлттық мемлекет ретінде) құрылғаны белгілі, нəтижесінде тұтас ұлт ретінде қазақ халқы тарих сахнасына шықты. «Дешті Қыпшақтың бұл кездегі əміршісі Əбілхайыр хан еді. Əбілхайыр хан Жошы əулетінен тараған сұлтандарға көп теперіш көрсетті, сондықтан олардың екеуi – Жəнібек хан мен Керей хан Моғолстанға ауып кетті. Иса-Бұға хан оларды меймандостықпен қабылдап, иеліктеріне Моғолстанның батыс бөлігіндегі Шу, Қозы-Басы деген жерлерді бөліп берді», – деп жазды атақты тарихшы Мұхамед Қайдар. Арада бір жарым ғасырға жетер-жетпес уақытта кең байтақ даланы бауырына басып жатқан қазақ жұртының басына қауіп бұлты үйіріле бастаған. Сыр бойныдағы отыз қала Бұхар ханы Абдолланың қанжығасында кетті, жығасы қисая бастаған жұрт Жайықтан асып, Еділ бойына емінген қайран қоныстан қапияда тағы айырылды. Елдің елдігі, ердің бақталайы сынға түскен аса ауыр дүрбелең шақ. Іргеден əбжыландай бас көтеріп, қуаты арта түскен орыс мемлекетінің жаулаушылары сынаптай сырғып, тоғаннан қашқан судай жылыстап, ақыры Ібір-Сібірге жеткен. Ерлігі болғанмен, от ауыз қаруға қарсы дəрменсіз Көшім хан ордасы ойран-топыр. Міне осының бəрін паймыдаған, батырлығына ақылы мен жұрттан асқан зеректігі сай Тəуекел Құрылтайға жаңа, дəргейіндегілерге мүлдем тосын ой тасатаған: «... бірақ қан тілеп туатын халық болмаса керек. Төңіректегі дұшпандарыңа қара. Өздеріңдей адам. Менің ойымша, орыс та осы өзіміздей адам. Батырға да жан керек дейді. Қаншалықты болса да өзі тіленіп жау іздемес. Сенің жүзің өлсе, оның бірі өлер. Жанын тастай алмай жатқан кім бар. Біз біз білмейміз. Білуге талпынбадық. Ал олар сені білгісі келеді».

	Жасы үлкен, ойы кемел хан көршіңді зертте, біл ұқ, білуге талпын деген. Жалпы жұртқа айтылған кеңес болғанымен тура Ораз-Мұхамедке арнап айтылған ақылдай.

	Көк Орда хандарының ата жұрты Сарыарқа билігіне көшкен Ораз-Мұхаммед Қаратаудың бөктерінен қозғалған көшті бастап, сонау көгілдір дария – Ертіске дейін жолды жүріп өтеді. Ерте көктемеде алыс жолға аттанған елдің қуаныш-сүйініші де, қайғы-мұңы да, көшпенді үшін бар думан, мерекеден артық көштің қызығы да жетерлік.

	«Қызыл изен, бурыл бетеге, боз селеу – біртұтас жасыл шалғынмен алмасты. Көз көрім төңірек қызғалдақпен албырай құлпырып, сарғалдақ, қырмызы, қоңырау гүлдерімен теңбілдене түрленген масаты кілем жамылды. Жағасы жасыл құрақ, жиегі қамысты, қоғалы, айнадай дөңгелек көлдер көріне бастады. Аспан да шексіз кеңіп, бояуы қаныға түскендей. Осыдан апта бұрын сары сағым бұлдыраған алыс көкжиек қазір көгілжім мұнарға бөккен».

	Иə, көштің өз саясаты да бар екен: ол күрең-күрең, ауылауыл болып діттеген жерге жылжи беру емес, ұстанған жер саясатының бірден бір көрінісі де. Сондай-ақ қарауындағы халықтың тұрмыстық ахуалы, əлеуметтік жағдайымен жете танысудың да бір тəсілі. Көш жолында Ораз-Мұхаммед өз халқымен қайта танысқандай, жаңа табысқандай болады, саяси мəселелерге еш ішінің дау-шарына араласып, ақыл тоқтата бастайды, көштің əрбір күні мұны есейте түседі. Əсіресе, романда автор қаламының айдарынан айрықша жел есетін, оқырман жадында жатталып қалар эпизод бар. «Көшпендінің лашығында» деген тарауда Ораз-Мұхаммед көштің ең соңында сүйретіліп келе жатқан жұпыны ауылға барады, ыңыршығы айналған жұртты көріп, жаны күйзеледі. Сонда шиеттей бала-шағалы, бір қолы шолақ Төбет арбасына жеккен жалғыз өгізін пышаққа жығып, жас сұлтанның алдына адал асын қояды. Сұлтанға ас батпайды. Өзі алғаш көрген сұрықсыз өмір ортасындағы адамдардың тағдыры қабырғасына батқандықтан. Сонда Сұлтан:

	«Не тілейсің?» дейді Төбетке. Қалағанын бермек болып шешіп те қойған. Сонда бір сиыры, жеті ешкісі бар, үйі құрау-құрау көшпендінің тілегі... Сөзді романға берелік:

	– «Онда... ұят та болса айтайын, – деді Төбет қинала сөйлеп. – Үйіміз... – екі қолын жан-жағына жайып, оңды-солды бұрылды. – Былайша не... ел қатарлы болғанымен, лайық емес, оны сезем... Сонда да... ертең: «Асын ішіп, аяғын теуіп кетіпті» деген сөз шығып кетер... Қонып кетіңіз!..

	– Жөн-ақ, ауыр болса да, сұлтан бұл тілегіңді орындайды! – деді риза болған Бесоба».

	Мұндай мəрттік тек қазаққа ғана тəн шығар. Жəне бұл борыштың ештеңемен келмейтінін Ай-Шешек бегім дəл пайымдаған. Аусар көрінетін Төбеттің өзі де: «Өнер алды – қызыл тіл» деп, сөз құдіретіне бас иген халықытың төл баласы екенін бір ғана лепеспен дəлелдейді. «Сонда да... ертең: «асын ішіп, аяғын теуіп кетіпті» деген сөз шығып жүрер» деген бір ауыз лебізімен-ақ сұлтанды мақтамен бауыздағандай, өйткені, асын ішіп, ал ақ көңілден аттап кету сұлтан, жалғыз оған ғана емес, даланың əрбір адамы үшін кешірілмес күнə. Абыройсыздық.

	Кез-келген көркем шығарманың заттық құрылымы, яғни, қаламгер бейнелеген əлем кейпі – автордың əдеби тəсілі мен талғамына, дүниетанымына, ой өресі, көркемдік мұратына, идеялық бағдарына тікелей байланысты. Көркем əдебиеттің негізі – жанды, тірі адам, ал шынайы шығармада заттық болмыстан, қоршаған ортадан тысқары адам бола алмасы хақ. Ендеше шығармадағы заттық əлем артық əшекей де, керексіз үстеме бояу да емес, кейіпкер тұлғасын, автор мұратын айқындайтын негізгі белгілердің бірі. Егер көркем шығарманы біртұтас система ретінде қарастыратын болсақ, ең алдымен оның заттық болмысының негізгі түрлері – пейзаж, интерьер, тұрмыстық реалиялар жайын, олардың жасалу жолдары мен өзіндік ерекшеліктерін сөз етуге тиіспіз.

	М.Мағауин романында заттық болмысты – пейзаж, интерьер, тұрмыстық, жауынгерлік құрал-жабдықтарды суреттеуге, кейіпкер кескіндемелерін жасауға мейлінше мол орын береді жəне бұл романның композициялық құрылымына, біртұтас архитектоникасына барынша үйлесіп, кірігіп жатыр. Үстірт қараған жанға автор табиғатты суреттеуге орынсыз көп орын берген (қаншама тамаша суреттемелер ұшырасады романның өн бойында) секілді көрінуі мүмкін, бірақ оның өзі де ақталған: өйткені роман оқиғасы өрбіген кез адамдардың табиғат анадан алшақтамаған, ара-жігі ашылмаған кез екенін ұмытпау лəзім, яғни табиғат – адам, адам – табиғат тізбегі біте қайнасып жатқан кез. Уақыт тұрғысынан жиырма жылдан астам мезгілді, кеңістік тұрғысынан Ұлы Дала, Ібір-Сібір, Ресей жеріндегі оқиғаларды мол қамтыған, кең тынысты, панорамалық бұл роман он алтыншы ғасырдың соңы, он жетінші ғасырдың басы, яки ғасырлар тоғысқан түйінді кезеңді үстірт, жайдақ шолып қана өтпейді, осы кезеңдегі саяси ахуал, əлеуметтік тұрмыс, жағдайды қамтып, сол кез философиясымен əркез үндесіп, қатар өріліп, өрбіп отырады. Роман бөлімдерінің «Қазақ даласы», «Ібір-Сібір жұрты», «Орыс елі», «Хан-Кермен», «Бұлғақ» аталуы, сондай-ақ тараулардың «Көш жолында», «Еруде»,

	«Ордада», «Көшпендінің лашығында», «Арқадағы аңшылық», «Базарда», «Саятта», тағы басқалай хабарламалық түрде аталуы да кездейсоқтық емес, автор ойының нақты көрініс табуының сипаты. Автор əр бөлім, тарау сайын өз оқырманын осынау беймəлім, əсіресе қазақ оқырмандарына күңгірт ғасыр қойнауына жетелеп, сол кез адамдарының салт-дəстүр, əдетғұрып, дүниетаным, мақсат-мұратымен, тереңірек таныстыруды мақсат еткендей. Осы ұлттық, жергілікті колорит романда декорация міндетін ғана атқаратынын, есесіне шығарманың негізгі түйіні қайталанбас, дара тұлғаларды, қоғамда өзіндік ерекше орны бар, түрлі əлеуметтік категорияларды (хан, патша, бас уəзір, аламан, отоман, воевода. Стрелец, саудагер, түрмеші, т.б.) көрсететін бейнелерді сомдап шығу үшін қажетті тəсіл ғана екенін ұмытпалық. Əрине, мұндай тəсіл əлем əдебиетінде бұрыннан бар: Вальтер Скотт өзінің «Уэверли» жəне басқа көптеген романдарында да осыған жүгінген. Тіпті, қазақ əдебиетінің ұлы классигі Мұхтар Əуезов салып кеткен нұсқа да көз алдымызда емес пе. Айтқандай, «Абай жолы» эпопеясында адам жүрегін шымырлатар бір эпизод бар. Талай өмір белесін өткерген Абай жер орта жастан асып барып, ерекше бір ықыласпен ден қойып, кең-байтақ далаға, тау жоталары мен қырат-қырқаларға көз жібереді. Əуезов күннің батуын, жүзін мұнар тартқан мезгіл құбылысын кейіпкер өмірінің де батып, бара жатқан шағымен сабақтастыра, салыстыра алған «Қатпарлы қалың адырлардағы кеш көлеңкесі өмір көшіндей сезіледі. Салқындап, қарауыта түсіп, өтіп кеткен ауыр дəурендей, сол қазалы ауыр күндер ізін сақтағандай. Тек қана суық түсті өгейлік, нəрсіздік өлімге бейім суық күйлер танытады».

	Дəп осындай күй Ораз-Мұхамедтің басында да бар (біз бұл сөзді əдеби дəстүр жалғастығы тұрғысынан айтып отырмыз). Ол Қырым беттегі барлық орыс əскерлерінің бас қолбасшысы болып тағайындалады. Сонда өзі туып-өскен, ен жайлаған сақарадан аумайтын Қиян Дала шетіне келіп тұруды əдетіне айналдырады. Келмей, көрмей тұра алмайтын.





«Жел ұшырған түбіттей жеңіл ақша бұлттар қалқыған тұңғиық аспан қыран бүркіттің қанаты талар кең даламен астасқан тұста – алыс, алыстағы көзбен болжал емес, оймен толғап аңдалар көкжиекте толқына тартып, үзіле бұлдыраған сұр сағым ойнайды. Кеш жүріп, түн асып қасына жетсең, қолмен ұстап көруге еркелене шомып, емірене жұтуға болардай, Бірақ жеткізбейді. Ол сағымнан ары тағы бір сағым бар. Одан ары...»

	Иə, одан ары автор ашып айтпайды, кейіпкердің де оймен шолуға ерік-жігері жетпей, сезімін ауыздықтап ұстайды. өйткені ол өткенін ұмытуға тиіс! Ал одан ары... Ораз-Мұхаммедтің кіндік кесіп, кір жуған елі жатыр еді.

	Əзəзіл, мəймөңке сөзге сеніп, орыс бекінісіне аңғалдықтан қаруын тастап кірген, сөйтіп соңындағы жүз аламанын қапылыста жау опасыздықпен қырып, ақыры мұны бодандықтан құтқарамыз деп Томан би мен Қабан батырдың басы кеткен Ораз-Мұхамед қалған өмірінде өзін басқаша тағдыр күтіп тұр деп ойламаған да: «Құлдық! Құлдық! Тек қана құлдық! Рас, алдында таңдау бар. Құлдықтан құтқарар, азаттықта жеткізер. Ол – өлім...» Көп ұзамай орыс патшасының дəргейіне бас ұрған Ораз Мұхаммед жаңа билеушіге қызмет етуге кіріседі. Өз еркімен. Тіпті, əріге салсақ «Төреде Отан жоқ» екенін дəлелдегендей де болады оның іс-əрекеті, ойлау жүйесі. Күшті бөксесімен диірмен тартары, қолға түсіп, бодандықтың қамытын киген мұның еркін ықтиярын сұраған ешкім де жоқ, ақыры жас сұлтан тағдырдың жазғанына амалсыз мойынсұнады.

	Қайта осы ретте ата жауымен аянбай жұлқысып, ең ақыры өлігін ешкімге көрсетпей кетуімен де тектілік танытқан Көшім ханның эпизодтық бейнесі азаттыққа деген ұмтылыстың, қайыспас қайсарлықтың үлгісіндей көрінері бар. Азаттық құрбандықты талап етеді! Алайда ғасырлар бойы ірге тасы қаланып, қалыптасқан құрылысқа жаңаның, əуелде жат көрінетін өркениеттің енуі де құрбандықты аз талап етпейді. Қару күшімен, зеңбірек пен мылтықтың ұңғысымен келген өркениет обырға айналып, жазықсыз құрбандарының есебінен жеңіске жетпек. Батыс Европада төрт ғасырға созылған қара түнек инквизиция кезінде екі жүз елу мың адам өлген болса, ал жаңа мен ескі тартысқа түскен Ібір-Сібір жұртында, бұлғаққа ұрынған Ресейде халық шыбындай қырылып жатты. ОразМұхаммед трагедиясының бір қыры да осында. Осы орайда кішкента сүйініштің өзі көрмеген, топырағына табаны тимеген ата жұртқа деген сағынышы оқырман көзіне еріксіз жас үйірілтеді жəне жүрегін осыншалық сағыныш кернеген, жүрімі аз ғана баланың жат ортада тірі тұра алмайтынына сенесің, өйткені ол өскен топырағынан қатігез қол жұлып алған гүл, торға қамалған еркін құс. Ол ауыз ашса «Мен елге барғанда...» деп сөйлейді. Мұрат сұлтан мен Алтынханым алыстағы ата мекенге аттанып бара жатқанда «Мен де барам... Мен де...» деп соңдарынан құлын даусы шырқырап, жылап жүгірген. Ең соңғы, демі бітіп, талқаны таусылған шақта да бейкүнə сəби:

	«Мен де барам...», – деген, ерні кеберси күбірлеп». Сүйініш бейнесі Ораз-Мұхаммедтің екінші «мені» жəне сұлтан өзінің елге деген сағынышын, пейілін Сүйініш өзімен бірге қара жердің қойнына ала кеткендей. Жат жердің дəм-тұзын еріксіз татқан, қапастағы құландай күн кешкен Ай-шешек бегім, əззаным, Ділшаттың да келешекке үмітін, жүрек түбінде жатқан əлдеқандай алдамшы сенім, аяулы сезім де бала тəнімен бірге көмілген, сондықтан туған жерден тірідей айырылған осынау бейкүнə жандардың бірінен соң бірі көз жұмуы аса иланымды жəне қара жерден табанын тайдырып қана жеңуге болар Атлантқа ғана тəн қасиет бар бойларында.

	Романда ерекше сомдалған, естен кетпестей кейіпкерлердің тұтас галереясы бар жəне автор əрқайсысын ерекше сомдаған, өздеріне ғана тəн қимыл/харекет, мінезбен кескіндеп, кейіптейді. «Артық өлшеп, кем кеспейтін», алып-ұшпасыз, асығып-аптықпайтын ақ толқындай автор стилі кейіпкерді кескіндеуде мүлдем шалт, ұшқыр. Жəне сол шалттықтың өзі де жарасымды, кейіпкерлері көбіне (портреттік тұрғыдан) ұқсас болып келе берер əдебиетімізге мүлдем жаңа, тосын бейнелер келіп қосылғандай. Жəне автор осынау кейіпкерлердің киім үлгісі,сөйлеумəнеріне(ХVғасырадамдарыекенінұмытпауымыз керек) баса көңіл бөліп, арнайы тоқталады. Мəселен, бүкіл өмірін ат үстінде өткізген, үлкенді-кішілі сан айқасты көрген Бесоба батырды кескіндеген сəтіне назар салайық: «Кеудесі көріктей, зор денелі, селдір мұрт, сирек сақалды жалпақбет кісі екен. Басында пұшпағы иығын жапқан мəри далбай, үстіндегі əр жеріне жамау түскен көнетоз түйежүн шекпенінің бір етегін күміс кіселі жалпақ қайыс белбеуге қыстырып алыпты. Кісесі сияқты беліндегі қылыштың қынабы мен балдағы да жарқ-жұрқ етеді. Киімі қандай жұпыны болса, қаруы соншалық қымбат, сəнді». Алайда осыншама көп кейіпкерлің арасынан айрықша бөлектеніп, мүлдем ерекше көрінетін топ бар, ол – əйелдер бейнесі. Əдебиет корифейлерінің бірі əйел бейнелерін сомдай алмаған жазушы əдебиет тарихында қала алмайтынын айтқан болатын, ал М.Мағауин романындағы Ай-Шешек бегім, Əз-ханым, Ділшат өзіндік ерекшеліктерімен дараланып тұрған, тіпті, ел-жұрт, сүйген жар жолында құрбандыққа ойланбай бара алар жандар жəне сонысымен де маңындағы күйкі тірліктен биік, жоғары: «Ұсақтан ұтпа – ұзағын күт. Халық – бала, өзін кім жақсы көрсе, соған құлап түседі. Барын бағалай біл, кемісін қазбалама: қайткенде де жұрт өзіңдікі, жақсы көруге тырыс, жақсы көрініп үйрен. Қарашы бегің – қыран құс, жем үшін ұшады, қызылдан қақпасаң, қызыл шолақтың өзін алып береді. Жұртыңның жүз тілегін орында, жүз біріншіде мың батпан жүгіңді көтереді», – деп немересіне ақылкеңес беретін, кісілік, көсемдік жолын нұсқайтын Əз-ханым жалғыз Ораз-Мұхамедтің ғана əжесі емес, халықтың анасы деңгейіне көтерілсе, өмірі трагедияға толып, сұлулығында да, ақыл кемелдігінде де кемшін жоқ Ай-Шешек бегім де қарақан басының емес, халық ел бірлігінің жоқтаушысы, шамасы келгенше қанатымен су сепкен қарлығаштай болмаққа бекінген кісілігімен жүректе жатталып қалады. Ол: «–Менде əке жоқ, – деді Ай-Шешек күрсініп. – Менде ел-жұрт қана бар. Сен... сен де жақын адамның жан күйінен гөрі, жұрттың жағдайын көбірек ескер, қолайы келсе, əйелге қоса құрсақтас бауырыңды құрбанға шал. Өйткені... өйткені, ел – біреу-ақ, бауыр көп, ал əйел... қаншасын алғың келсе, сонша болады...» Иə, жеке адамның пікірі ол қаншалықты дəлелденген, əбден бекіген пікір болса да, қашанда субъективті пікір ғана, сондықтан М.Мағауин сынды сарабдал, тіпті сарқаптал қаламгер туралы ой толғай отырып менің айтқанымның бəрі объективті баға дей қою қиын. Ал кең тынысты, XV ғасырдағы Дала, Ресей, Ібір-Сібірді мекендеген халықтар өмірінің өзіндік энциклопедиясы сынды «Аласапыран» романын бағалауда айтқан, айтарымның бəрі дəл, тура деп айту да мүмкін емес. Ол бағаны қашанда уақыт бере алады. Бірақ бір ақиқатқа жүгінуіміз керек – «Аласапыран» қазақ əдебиетінің соңғы жылдардағы ірі табыстарының бірі. Ал егер стилдік жағынан қарастырар болсақ, қашанда сырбаз, əрбір сөйлем, сөзін қолмен қалағандай жəне содан көз қуантар сұлу сарай сала білер автордың сөз саптасы мүлдем ерек, тəнті етпей қоймайды. Сегіз жүз беттен астам романның қай-қай бетін ашып қалсаңыз да қазаққа тəн сөйлеу мəнері бірден көзге ұрып, қызыл тілді өнердің алды деп білетін шешен, сөзуар халқымыздың шұрайлы, бейнелі тілінің небір мəйегі тізбектеліп сала береді. Тіпті «Тең азамат – анда болмақ, текті ауылдар құда болмақ. Андалық – ақыл ісі, құдалық – құдай ісі», – деген секілді нақылға бергісіз тіркестер жиі кездеседі.

	Қысқаша айтқанда, «Аласапыран» ешкімге ұқсамайтын, дара жолы бар жазушының ең үлкен табыстарының бірі. Əрине, жазушының осынау теңдессіз, мехнатты еңбегінің жемісі қазақ əдебиеті үшін көз қуаныш, мерей болғанын жұптай келіп, М.Мағауин өз еңбегіне сыбағалы үлесін алды ма дегенге жауап іздер болсақ, онда кей ретте іштей қынжылуға да тура келеді. Алайда, Жұматай ағамыз айтқандай: «Ақынның тілін алған ба, ақымақ əлем бір рет».

	1992 ж.



	КСРО-НЫҢ СОҢҒЫ КӨСЕМI

	Аузы дуалы данышпандардың бiрi «Мемлекеттiң құрылуы – Құдайдың iсi, оның құлауы – адамдардың iсi» деген. Қисындыақ сөз. Дəл осылай екендiгiне адамзаттың бүкiл тарихы куə. Алып империя – қызыл КСРО-ның оп-оңай құлауы да дəлел. Жетпiс үш жыл бойы осынау қатал əрi қытымыр империяның бодауында өмiр сүрген бейбақ елдiң бəрi дерлiк туған тiлiнен, табиғи дiлiнен, ақиқи дiнiнен айрылып қала жаздады. Соның ауыр зардабын əлi күнге дейiн шегiп келедi. Əсiресе қазақ халқы...

	1985 жылғы наурыздың он бiрiнде Горбачев КСРО делiнетiн алып кеменiң тiзгiнiн уысына ұстады. Ал наурыздың 2-сi Михаил Сергеевич Горбачевтiң туған күнi болатын. Яки оған бұйырған шексiз билiк оның туған күнiне орай Жаратушының жасаған сыйлығындай болатын. Əсiлi, М.С. Горбачев тағдырында əлдебiр құдiреттi күш зор мүмкiндiктер туғызған күрделi тарихи тұлға.

	Сонымен ойда-жоқта КПСС Орталық Комитетiнiң Бас хатшысы болып сайланған Михаил Сергеевичтiң өмiрбаяны кез келген партократтың өмiрiмен өзектес едi. Бiр бұйдаға берiк бағындырылған, тəртiбi аса қатал Коммунистiк партияның 19 млн.-нан астам белсендi мүшелерiнiң əрбiрiнiң партиялық анкетасы бiр-бiрiнен айна-қатесiз дерлiк. Михаил Сергеевич 1931 жылы көкөзек шақта Ставрополь өлкесiнiң Привольный селосында шаруалар отбасында дүниеге келген. Бай село бiр кездерi «Еркiндiк» атанғанымен осы жылдары қатыгез коммунистердiң қоластында берекесi кетiп, бұрынғы дəулеттен жұрдай болған едi. Көп ұзамай-ақ астыққа аса бай осынау өлкеде бұрын-соңды болмаған аштық басталып, жұрт қынадай қырылды. 1931-33 жылдардағы ұлы Аштық! Бүкiл КСРО-да ондаған миллион бейбақтар көмусiз қалған қасiреттi жылдар. Осы аштықтың ешқашан ұмытылмас əсерi ме, Михаил Сергеевич алып империяның тiзгiнiн уысына ұстаған жылдары да бала күндерiнде дастарқанның бетiне шашылған нан ұнтақтарын уысына мұқияттап жинап, ауызға қалай салуды үйретудi жақсы көретiн. Ерте есейген пысық балақай өз қатарластары секiлдi 13 жасында-ақ колхозда белi қайысып жұмыс iстеп, өз нанын өзi тауып жеудi үйрендi. 29 жасында ең үздiк жоғары оқу орны – МГУ-дiң Заң факультетiне оқуға түсiп, екi жылдан соң партияға да өтiп алды. Осыдан соң-ақ оның карьерасында үнемi жасыл шам жанып тұрғандай болған. Əуелi факультеттiң комсомол ұйымының хатшысы һəм МГУ парткомының белсендi мүшесiне айналды. Əрi қарайғы баспалдақтар да ылғи аспанға қарай өрлеумен болған. Тағдырын ауылшаруашылығымен байланыстырған ол осынау саланың бiлгiр маманы ретiнде танылып, көзге тез түстi: ВЛКСМ қалалық комитетi, өлкелiк комитет. Жiгерi тасыған жас Горбачевтi Леонид Ильич Брежневтiң өзi байқап, батасын берген деседi. Бəлкiм қартайған, бойынан күшi тайғанын өзi де iштей сезетiн генсек сол кездерi болашақ мұрагердi былыққа əбден батқан Мəскеуден тыс жерден iздеп жүрдi ме екен, əйтеуiр көсем оны Мəскеуге шақырады. Iлешала Орталық Комитеттiң ауылшаруашылығы жөнiндегi хатшысы етiп тағайындайды. КСРО сынды аграрлы елде бұл əлi ысыла қоймаған жас партократтың уысына зор билiктiң тиюi деп саналатын. Ал М.С.Горбачев 1980 жылы Саяси Бюроның мүшелiгiне өткенде ол ең жас көсемдердiң бiрi болды, небары 49 жаста. Ықпалы күн санап өсе түскен Горбачев осы жылдары Юрий Андроповтың төңiрегiнде шоғырлана бастаған реформаторлар тобына енедi. Əлбетте, бұл тегiн емес. Горбачев партияның өзге кəрi көсемдерiндей емес, жылдам қимылдап, шешiмдi тез шығаратындығымен ерекшеленетiн. Əрi ел билiгiнде қалыптасқан адам төзгiсiз жағдайға сын көзiмен қарауға үйрене бастаған. Бiрақ саяси билiкке реформа жасауды жақтайтындардың арасында да ауызбiршiлiк жоқ. Ғұмыры КГБ-мен тығыз байланысты Юрий Андропов елде аса қатаң тəртiптiң орнатылуын, тiптi шексiз диктатураның қайта тiрiлуiн жақтаса, Михаил Сергеевич адамдардың санасына əсер етiп, үгiт-насихат, қуатты сөз арқылы КСРО империясын одан əрi сақтап қалмақшы. Қарапайым адамдардың зəре-иманын ұшыратын қатыгез КГБ-ның басшысы Ю.Андропов – ақынжанды адам, жасырын түрде нəзiк өлеңдер жазса, есесiне М.Горбачев жолдастарының арасында тоқтаусыз сөйлегендi ұнатады. Қалай болғанда да кейiнiрек алып империяның тiзгiнiн ұстаған екеуi де елде шұғыл реформалардың жүргiзiлуi қажет екенiн түсiнген едi. Бұларды көптеген азулы партия қайраткерлерi «ұшқалақ» деп ұнатпағанмен, Орталық Комитеттiң көптеген əккi қызметкерлерi Мемлекеттiк қауiпсiздiк комитетiнiң қатал басшысы Юрий Андроповтың қолдауына ие болған Горбачевтiң қас-қабағына қарап үйрендi. Михаил Сергеевич те өзiне жақсы дос тапқанына сенiмдi едi. Көп ұзамай Леонид Ильич қайтыс болып, Юрий Андропов пен Константин Черненконың кандидатуралары Бас хатшылыққа ұсынылғанда Горбачев өзiнiң «қамқоршысын» ашықтан ашық жақтап шықты. Қызыл империяда өзге елдерде орын алуы мүлдем миға сыймайтын, адам санасынан тыс əдет-ғұрыптар орын алғаны аян. Солардың бiрi – партия басшыларын жерлеу рəсiмдерi.

	Кiмде-кiм КПСС-тiң Бас хатшысын жерлеу комиссиясының төрағасы болып тағайындалса, сол ертеңiне-ақ КСРО-ның тiзгiнiн уысына алады. 1982 жылы қараша айында Л.И.Брежневтi жерлеу комиссиясын Юрий Андропов басқарды. Iле-шала Бас хатшы болып сайланған Ю.Андропов елде қатаң тəртiп орнатуды жүзеге асыра бастаған. Құқық қорғау органдарына орасан зор билiк берiлдi. Баяғы Сталиннiң қытымыр заманындай қызыл жағалылар қаһарына мiнiп, жұмыс уақытында көшеде бейсауат жүргендер тұтқындалып, құжаттар жаппай тексерiле бастады. Жұрт өзiн еш жерде қауiпсiз сезiне алмайтын. Əсiресе Юрий Андропов өзiне бақталас саналатын беделдi партия қайраткерi, Ленинград облыстық партия комитетiнiң бiрiншi хатшысы Григорий Романов жолдасқа қатты шүйлiккен болатын. Андропов КГБ-ның делбесiн ұстап тұрғанда-ақ Григорий Романов партиялық этиканы бұзды деп айыпталған едi. Яки қызының ұзатылу тойын патшалардай сəн-салтанатпен өткiздi, Эрмитажда сақтаулы тұрған қымбат жиһаздарды пайдаланды, тойда мас болғандар патша заманынан жеткен жəдiгерлер мен қымбат хрусталь ыдыстарды қиратты делiнген. Бiр ғажабы, осы бiр қысқа кезеңде жеке тұрмысында хрустальдi пайдаланғандар партияға қарсы əрекет етушiлер, адамшылықтан тыс өмiр сүрушiлер болып саналатын ерекше ұғым қалыптасты. Тiптi үйiнде хрусталь ыдыс-аяғы бар адамдар КСРО-дағы ең бай адам секiлдi көрiнетiн.



	БИЛІК ҚОЛҒА ТИГЕНДЕ...



	Қысқа уақыт iшiнде бiрнеше рет қастандық жасалған Ю.Андроповтың сүйегiн жерлейтiн кезде жерлеу комиссиясының төрағасы Константин Устинович Черненко болып тағайындалды. Аяғын сүйретiп əрең басатын, кəрiлiктен қалтылдап əрең жүретiн К.У.Черненко партия қайраткерлерiнiң қаралы тiзбегiн бастап бара жатқанда өз еркiмен қабiрге жатуға беттеген пақырдай көрiнген. Иə, кəрiлiк əбден меңдеген К.Черненко ойдажоқта билiк басына келгенiмен КПСС Орталық Комитетiнiң идеология жөнiндегi хатшысы Михаил Сергеевичтiң айы оңынан туып, əп-сəтте партиядағы екiншi адам болып алды. Ал ендi қалғаны уақыттың еншiсiнде. Билiкқұмар, өзiнiң алға қойған мақсатына жетуде түрлi айла-амалдарды жетiк меңгерген М.С.Горбачев 1984 жылдың желтоқсанында Орталық Комитеттiң кеңесiнде баяндама жасап, шаруашылық есеп пен өзiн-өзi басқару, еңбекақы төлеудегi теңгермешiлiктi жою, жариялылыққа жол ашу мен плюрализмдi дамыту, социалистiк демократияның өрiсiн кеңейту жөнiнде қадау-қадау əңгiме өрбiттi. «Социализм с человеческим лицом» деген термин партия функционерлерiнiң сөздiк қорына ендi. Көп ұзамай Константин Устинович қайтыс болғанда жерлеу комиссиясының төрағалығына М.С.Горбачев тағайындалып, ол КСРО сынды алып империяның тiзгiнiн өз қолына алды. Қысқасы, «Бiреу өлмей, бiреуге күн жоқ» екенi Кремль билiгiндегi тұлғалардың тағдырында айқын дəлел тапты. Қазiргi кездерi зерттеушiлер КПСС-тiң Бас хатшысы М.С. Горбачев өзiне басты бес мақсат қойғанын жиi жазып жүр. Бiрiншiден, қайта құруды қолға алып, ебедейсiз құрылымға айналған КПСС-тi жаңа заманға, өркениетке сай партия етудi мақсат тұтқан. Екiншiден, саяси жəне экономикалық тоталитаризмнiң тамырына балта шауып, экономикалық гүлденуге жəне халықтың əл-ауқатын көтеруге уəде бердi. Үшiншiден, КСРО-дағы Азық-түлiк бағдарламасын түзушiлердiң бiрi болған М.Горбачев елдегi ауылшаруашылық саласының мүлдем мешеу қалғанын жəне тез арада жағдай оңалмаса астықты шетелден сатып алуға мəжбүр болатындықтарын жақсы түсiндi. Төртiншiден, Одаққа енетiн əрбiр республикаға айтарлықтай еркiндiк берiлiп, бұрынғыдай бəрi Орталықтың еншiсiнде болатын керi əдеттi тоқтатуға күш салды. Бесiншiден, Михаил Сергеевич қайта құруды қолға алған сəтiнде гуманизм, сөз бостандығы, демократия, адам құқығын сақтау сынды билiк идеалдарды жақтайтынын мəлiмдеген едi. Өкiнiшке қарай, əмiршiлдiк жүйенiң құрсауындағы мемлекетте ғасырлар бойы крепостниктiк тəртiпке бас иген, тоталитарлық жүйенiң езгiсiнен арыла қоймаған елде бұл мақсаттарды орындау оңайға түспейтiн. Əсiресе ұзақ жылдар бойы Кремль бұйдасына əбден бауыр басып үлгерген Леонид Ильичтiң əрiптестерi – iлмиген қариялар билiктi қолдан бергiсi жоқ едi. Дəп сол күндерде: «Товарищь, верь, пройдет она, так называемая гласность. И вот тогда госбезопасность припомнит наши имена» деген мысқылды өлең жолдары кең тараған болатын. М.С.Горбачевтiң салауатты қоғам құру жолындағы күресi де сəтсiздiкке ұшырады. КСРО жылына 30 млрд. доллардан астам шығын шектi. «Қырғиқабақ соғыс жылдарында» жанталаса қаруланудан əбден титықтап, сүлдерi сүйретiлiп қалған алып империя мұндай шығындарды бұрынғыдай көтере алмайтын.

	Бұрынғы империя қысқа ғана уақытта бiржола ыдырауға бет бұрды. Тəуелсiздiгiн алуға ұмтылған елдердi, бұрынғыдай бодандықта өмiр сүргiсi келмейтiн азат ойлы адамдарды тоқтату мүмкiн емес едi. Михаил Горбачевтiң басындағы бақ құсын үркiткен алғашқы қатерлi дабыл – 1986 жылғы Желтоқсан көтерiлiсiн қанға бояп басуы едi. Қазақстандағы саяси, əлеуметтiк, экономикалық жағдайды ескерместен авторитарлыққа салынуы осыған дейiн идеалист, гуманист болып көрiнген М.Горбачевтi бүкiл адамзатқа сүйкiмсiз бейнеге айналдырды. КСРО-ның ең соңғы көсемi – Михаил Сергеевич Горбачев бұл күндерi тарихтағы ең трагедиялық тұлғалардың бiрi болып қалуда.

	2011 ж.



	ƏЛЕМ IШIН ТАРТҚАН YШ КYН

	Осыдан тура 20 жыл бұрын, 1991 жылдың 19 тамызында Мəскеуде мемлекеттiк төңкерiс басталып, КСРО-ның заңды президентi М.С.Горбачев билiктен уақытша тайдырылды. Қырымдағы «Форос» мемлекеттiк резиденциясында қоршауға, шын мəнiнде қамауға алынған мемлекет басшысы жоғарғы билiк эшелонында бүлiк ұйымдастырылуы мүмкiн екенiн ешқашан қаперiне алған емес едi. Осынау алмағайып сəтте, билiкке заңсыз келген ГКЧП-ге қарсы күрестi ұйымдастыруға ұйытқы болған РСФСР президентi Б.Н.Ельцин жəне басқалар болатын. Əлем тамыз төңкерiсiнен қандай сабақ алды? КСРО шынымен осы төңкерiс əсерiнен күйредi ме?.. Көптеген сауалдарға əлi күнге нақты жауап алынған жоқ. Əйгiлi молдаван қызы – қайталанбайтын София Ротару орындайтын «Красная стрела» əнi бар. «Красная стрела» – Кеңес одағы кезiнде Москва мен Ленинградтың арасында қатынаған ұшқыр пойыз. Сол пойыз алысқа əкеткелi тұрған сүйген жанға айтылған сағыныш əнi. Осынау жүректi шымырлатып, тұла бой тiтiренетiн ғажайып əнде үмiтсiздiк, қимай қоштасу, қоштасып тұрып аңсау бар. Сүйген жүректiң қимастық əнi. Махаббат əнi! Сүйiктi адаммен ендi қайта кездеспейтiнiн бiлетiн сүйген жүректiң азалы үнi – драмаға толы жан айқайындағы шарасыздық пен торығу əрбiр тыңдарманның жүрек түкпiрiндегi ерекше сезiмдердi, күнделiктi аңғарыла бермейтiн нəзiк иiрiмдердi оятары сөзсiз. София Михайловнаның қайталанбас «Красная стрела» əнiн тыңдаған сайын сол бiр күндер, 1991 жылдың сарша тамызы санаға қайтып оралып, жанымды түсiнiксiз мазасыздық жайлайды. 19 тамызда таңғы алтыдан радио мен телеарналар бiр ғана музыканы – Чайковскийдiң «Аққу көлi» балетiнiң музыкасын үзбей бере бастады. Ара-тұра бiр түнде КСРО-ның заңды президентi М.С.Горбачевтi тақтан тайдырып, барша билiктi өз уыстарына алған беймəлiм ГКЧП-ның қатал жарлықтарын жариялау үшiн ғана сыршыл музыка тоқтайды. Үш күн бойы «Аққу көлi» эфирден түскен жоқ. Əрине, əлемдiк музыканың жауhары болғанмен, дəп осы бүлiк күндерi азаннан түн ортасына дейiн тоқтаусыз орындалған «Аққу көлiн» бұдан былай сандаған мың адам бiржола жек көрiп кеткенiне, оны тыңдай алмастай күйге түскенiне еш күмəн жоқ. Əлгi ГКЧП-ның да аты тым үрейлi əрi түсiнiксiз. Қандықол Сталиннiң зұлымдықпен аты жайылған ВЧК-сiне ұқсайды. Жүректердi үмiтсiздiк пен торығу жайлап барады бiртiндеп... Мəскеуде бүлiк басталды. Үш күн бойы əлем оқыс оқиғаның соңын күтiп, демiн iшiнен тартты. Тарихқа «путч» деген атаумен енген бұл төңкерiс адамзат тарихында ерекше мəнге ие болды. Турасын айтсақ, əлi күнге дейiн осы оқиға нақты бағаланған жоқ. Қолдағы бар мəлiметтерiне сүйенген, өздерiнiң дүниетанымы, идеологиялық ұстанымдарына орай сарапшылар сан-саққа жүгiртуде. Тiптi, соңғы жылдары Ресейде КСРО-ны қайта тiрiлтудi жақтаушылар мен империяшыл пиғылдағы тоңмойындардың саны арта түсуiне орай ГКЧП мүшелерiн ақтаушылар да көбейiп келе жатқанын аңғару қиын емес. Тамыз бүлiкшiлерiн көзсiз батырлар, идеяның табанды қорғаушылары жəне бейкүнə құрбандары ретiнде көргiсi келетiндер саны өсе түсуде. Мəселен осыдан бiрер күн бұрын «НТВ» телеарнасының «Сегодня» ақпараттық бағдарламасында ГКЧП туралы хабарында: «По сути, это были последние воины советской империй, для которых государство было важнее собственного кармана. И самоубийство главы МВД Борис Пуго (вместо с женой!) и маршала Советского Союза Сергея Ахромеева были вызваны не трусостью перед возможной ответственностью (которая так и не наступила), а крахом того, ради чего они жили. Чего же хотел ГКЧП? Однозначно они попытались бы сохранить СССР» – деп бағаланды.

	Осы ретте өзiн-өзi өлтiрген Сергей Федорович Ахромеевтiң:

	«Менiң Отаным жəне өз өмiрiмнiң мəнi деп ұққан барша нəрселер күйреп жатқанда өмiр сүргiм келмейдi. Өткен өмiрiм мен ғұмыр жасым өмiрмен қоштасуға маған құқық бередi. Мен соңғы сəтке дейiн күрестiм,»– деп жазған қоштасу хаты жаңа империяшылдардың үмiт жалауына айналған iспеттi. Қазiр Ресейде, орыс қоғамында КСРО-на сақтап қалуға, қайта тiрiлтуге ұмтылушылар елеулi күшке айналғаны құпия емес. Осыдан жиырма жыл бұрын либералдық реформаларды, демократиялық өзгерiстердi жақтағандар, сол үшiн жан-тəнiмен қызмет еткендер қазiр жалтақтаумен күн кешуде. Солай бола тұрса да, ГКЧП мүшелерi ненi көкседi жəне олар билiкке қол жеткiзгенде бұрынғы қызыл империяның тағдыры қандай болар едi деген сауалға əлi күнге нақты жауап берiлген жоқ. Сыртқы шекаралар бұрынғыша тарс жабылып, əлемдегi ең iрi империя темiр тордың тасасында қала берер ме едi? Əлемде «қырғи-қабақ» соғыс үздiксiз жалғаса берушi ме едi? Елде азамат соғысының өртi лаулар ма едi? Ол қанша жердi шарпып, қанша жазықсыз адам құрбан болар едi?! Тiзбелей берсе, туындайтын сауал көп. Бiрақ ең басты сауал – өмiрлiк мəнi бар сұраққа əлi күнге дейiн жауап табылмай тұр. Егер бұл бүлiк жүзеге асқанда бұрынғы КСРО-да азамат соғысының өртi шынымен лаулайтын ба едi?!. Мүмкiн... Өйткенi Борис Николаевич Ельцин 19 тамыз күнi, ең ауыр сəтте Париж жəне Свердловск қалаларына өзiнiң өкiлдерiн аттандырған болатын. Аса зор өкiлеттiлiк берiлген оларға қуғындағы үкiметтi жасақтауға құқық қоса берiлгенi белгiлi. Арада өткен жылдар биiгiнен көз салсақ, үш күнгi бұлғақ табан асты бола қоймағанына көз жеткiзу онша қиын емес. Төтенше жағдайлар жөнiндегi мемлекеттiк комитет 1991 жылы 28 наурызда М.С.Горбачевтiң қатысуымен құрылды жəне бұл комитетке елде төтенше жағдай енгiзуге құқық берiлдi. Ал 17 маусымда Горбачев пен тоғыз одақтас республикалардың басшылары Одақтық келiсiм-шарт жасауға уағдаласты. Осынау аса маңызды оқиғаның басы-қасында болғандардың айтуынша, Егемен мемлекеттердiң одағын құру туралы бұл құжат КСРО Министрлер кабинетiнiң қарулы күштер мен құқық қорғау органдарының басшылары: Д.Т. Язов (КСРО Қорғаныс министрi), Б.К.Пуго (Iшкi iстер министрi) жəне В.А.Крючковтың (КГБ) ерекше қарсылығын туғызған болатын. 29 шiлде күнi Ново-Огаревада М.Горбачев, Б.Ельцин жəне Қазақстан басшысы Н.Ə.Назарбаев құпия түрде бас қосып, жаңа одақтық келiсiм-шартқа 20 тамызда Алматыда қол қоюға келiстi. КСРОның сол кездегi вице-президентi, төңкерiстi басты ұйымдастырушылардың бiрi Г.И.Янаевтiң айтуынша, 16 тамызда Мəскеуде КГБ-ның құпия «АБЦ» пəтерiнде Қорғаныс министрi Д.Язов пен КГБ-ның төрағасы В.Крючков астыртын жолығып, елдегi жағдайды талқыға салған. 17 тамызда дəп осы пəтерде тағы да жиын ұйымдастырылып, оған КСРО Үкiметiнiң төрағасы Валентин Павлов та шақырылады. Бұдан былайғы оқиғалар қалай өрбитiндiгiне қарамастан, КСРО-ның жаназасы Алматыда шығарылатыны əу бастан-ақ белгiленiп қойылған болатын. Бұл тарихтың əдiлеттi жазмышы, бұлжымайтын жазуы болар, əйтеуiр қызыл империя – КСРО-ның жаназасы Мəскеудегi бұлғақ күндерiнен бес жыл бұрын алаңға шығып, бас көтерген қазақ жастарының қаны төгiлген Алматыда бiржола шығарылғаны мəлiм. Тарихи əдiлдiк дегенiмiз осы болар! Тамыз төңкерiсiн ұйымдастырушылар М.С.Горбачевтi КСРО президентi қызметiнен тайдырып, оның ұстанған бағытын түзетудi ғана мақсат тұтып қойған жоқ, бiртiндеп барша қуатынан айырылған, беделiнен жұрдай болған Коммунистiк партияны да қайтадан тiрiлтуге ұмтылды. Сондықтан да РСФСР Коммунистiк партиясы ГКПЧ-нi бiрден қолдады. Ең таңданарлығы, Кеңес одағының либералдық-демократиялық партиясының басым бөлiгi де бүлiкшiлерге қолдау бiлдiрдi. Осыған дейiн елде либералдық, демократиялық жаңартулар мен реформаларды жылдам əрi тереңдетiп жүргiзудi талап етiп келген жаңа сипаттағы аталмыш партия басшыларының мемлекет тағдыры сынға түскен қиын сəтте нелiктен бұлай жалт бергенi əлi күнге түсiнiксiз. ГКЧП-ның билiктi өз уысына алуын əлемнiң тоталитарлық жəне авторитарлық мемлекеттерi бiрден қолдағанын заңдылық деп санауға болады. ГКЧП басшылары 6 айға елде төтенше жағдай жарияланатыны, Мəскеуге əскер кiргiзiлетiнi, жергiлiктi билiк ГКЧП тағайындаған əскери коменданттарға өтетiнi жəне БАҚ-тарға қатаң цензура енгiзiлетiнi, сонымен қатар бiрқатар беделдi басылымдардың шығарылуы уақытша тоқтатылатыны туралы бұйрық шығарды. Азаматтардың көптеген конституциялық құқықтары мен еркiндiгiне шектеу қойылды. Осыған дейiн КСРО-да жүргiзiле бастаған демократиялық өзгерiстер мен жаңаруларды мұқият қадағалап отырған дамыған елдер Мəскеудегi төңкерiстен бiрден iшiн тартқан. Тiптi, төңкерiстi осыдан үш ғасыр бұрын Кремльге поляк əскерлерiнiң басып кiруiнен кейiн басталған Ресейдегi бұлғақ заманымен ұқсастыруы да ықтимал. Өйткенi қазiр кейбiреулер «ГКЧП мүшелерi əлсiз əрi батыл шешiмге бара алмайтын қорқақтар болды» деп айтып жүргендей емес, төңкерiсшiлер Мəскеуге iрi əскери күштер топтастыра бiлдi. Олар КГБ-ның əйгiлi «Альфа» тобын, iшкi əскерлердiң Дзержинский атындағы аса iрi дивизиясы мен Қорғаныс министрлiгiнiң даңқты Тамань мотоатқыштар дивизиясы, Кантемир дивизиясы мен əскериəуе десантының Тула дивизияларына арқа сүйедi. Əлемге əйгiлi бұл дивизиялар түрлi жаттығуларда əбден шыныққан, бақайшығына дейiн ең соңғы үлгiдегi қару-жарақпен қаруланған жойқын күш болатын. Бiрер күннiң iшiнде Мəскеуге 4 мыңнан астам əскери қызметкерлер, 312 танк, 427 бронетранспортер мен БМП-лар шоғырландырылды. 1941 жылы немiс-фашистерi төнiп келгенде де Мəскеуге мұншама жойқын күш шоғырландырылмаған болатын. Əскери-əуе десантының қосымша күштерi Ленинград, Таллин, Тбилиси жəне Рига қалаларының маңында топтастырылды. Демалыстағы КСРО-ның президентi Михаил Сергеевич Горбачевтi «Форос» мемлекеттiк саяжайында қоршауға алған əскери күштер мемлекет басшысының сыртқы əлеммен байланысын үзiп, төңкерiс басшылары оның денсаулық жағдайына орай бұдан былай елдi басқара алмайтыны туралы ақпарат таратып елде төтенше жағдай енгiзiлетiнi, Коммунистiк партиядан басқа партиялардың бəрi таратылатыны, «Правда», «Труд», тағы бiрнеше газеттерден басқа басылымдардың бəрi жабылатыны жөнiнде бұйрық жариялады. Бұл – аз ғана уақыт болса да еркiндiк, бостандықтың дəмiн татып үлгерген миллиондаған адамдардың ұнжырғасын түсiргенi түсiнiктi. ГКЧП-ның басшысы, КСРО вице-президентi Г.Е.Янаев деп саналғанымен, төңкерiстiң негiзгi ұйымдастырушысы əрi басты адамы КГБ-ның тiзгiнiн уысында ұстап отырған В.А.Крючков болатын. Кейiнiрек Ресей президентi Борис Николаевич Ельциннiң: «ГКЧП-ның айқын лидерi болған жоқ. Өзiнiң пiкiрi шешушi мəнге ие болатын беделдi адам табылмады» дегенiне қарамастан, төңкерiстi ұйымдастырушылар мен оған дем берушiлер билiктiң жоғары эшелонындағы ылғи ығай мен сығайлар болатын. КПСС ОК Саяси бюросының мүшесi О.С.Шенин, КСРО Шаруалар одағының төрағасы В.А.Стародубцев, КСРО мемлекеттiк кəсiпорындар мен өнеркəсiп нысандары, құрылыс, транспорт жəне байланыс ассоциациясының президентi А.И.Тизяков, КГБ күзет қызметiнiң бастығы Ю.С.Плеханов, КСРО премьер-министрi В.С.Павлов, КСРО Жоғарғы Кеңесiнiң төрағасы А.И.Лукьянов, КСРО президентiнiң Форостағы резиденциясының күзет бастығы В.В.Генералов, Құрғақтағы əскерлердiң қолбасшысы В.И.Варенников, КСРО президентi аппаратының жетекшiсi В.И.Болдин, КСРО Қорғаныс кеңесiнiң бiрiншi орынбасары О.Д.Бакланов, Қорғаныс министрiнiң орынбасары В.А.Ачалов жəне басқалар болды. Байқап отырғанымыздай, төңкерiсшiлдер армия, құпия қызметтер, iрi өндiрiс орындары, байланыс пен транспорттың барша тiзгiнiн өз уыстарында берiк ұстап отырған. Аса қуатты ақпарат құралдарының көмегiне иек сүйеуге де толық мүмкiндiктерi бар болатын. Дегенмен бүлiкшiлерге қарсы жылдам əрекет етiп, бүкiл халықты демократияның жеңiстерiн қорғап қалуға жұмылдырған қарсы тараптың да халық арасында беделi жоғары болғаны айтпаса да түсiнiктi. Ресей президентi Борис Николаевич Ельцин бүлiк қарсаңында Алматыда достық сапармен жүрген болатын. Жəне ол Мəскеуге арнайы ұшақпен қайтып оралған бетте ГКЧП-нi «мемлекеттiк төңкерiс» деп бағалады. Оны Қазақстанның жiгерлi басшысы Н.Ə.Назарбаев жəне басқалар толықтай қолдағанын айтқан жөн. ГКЧП-ге қарсылықты Ресей Федерациясының саяси басшылығы (Президент Борис Ельцин, вице-президент Александр Руцкой, үкiметтiң төрағасы Иван Силаев, Жоғарғы Кеңес төрағасының мiндетiн атқарушы Руслан Хасбулатов) үйлестiрдi. 19 тамыз күнi Б.Ельцин Ресей азаматтарына үндеу жариялады. Асығыс-үсiгiс жазылған бұл үндеу озық үлгi бола алмайтын шығар, дегенмен осынау аса маңызды құжатта дəп сол күндерi қалыптасқан саяси жағдайға батыл баға берiлген едi. Онда:

	«Бiз мұндай күш қолдану əдiстерi қажетсiз деп санаймыз. Бұл – бүкiл əлем алдында КСРО-ның беделiн түсiрiп, əлемдiк қауымдастықтағы бiздiң абыройымызға нұқсанын тигiзедi, бiздi «қырғи-қабақ соғыс» дəуiрiне қайта əкеледi жəне Совет одағының жеке-дара қалуына əкеп соғады. Осының бəрi бiздi комитет деп аталғанның (ГКЧП) билiкке заңсыз келгендiгiн жариялауымызға итермелейдi. Яғни осыған орай бұл комитеттiң барлық жарлықтары мен бұйрықтарын заңсыз деп жариялаймыз», – делiнген болатын. Б.Н.Ельцин танк үстiнде қасқайып тұрып, халықты ГКЧП-ге қарсы күреске шақырған сəтте көптеген адамдар Ресейде тарихтың үнемi сиықсыз күйде қайталанып отыратынына шынымен иланды. Өйткенi бiр кезеңдерi В.И.Ленин де броневик үстiнде талтайып тұрып, байтақ империяда большевиктер диктатурасын орнату керектiгi жөнiнде жалынды сөз сөйлеген болатын. Арада 70 жылдан астам уақыт өткенде алып тұлғалы, ақ шашты азамат коммунистер диктатурасын жойып, демократияға жол ашу жөнiнде танк үстiнен ұран тастауда. Осыған дейiн-ақ «Ашыққан қарын жұбанар, азаттық қайдан табылар?» деп жүрген сан миллиондаған адам иықтарынан ауыр жүк түскендей серпiлiп, еркiн тыныстауға көштi. Адамдардың бойын билеген үрей ақырындап сейiлiп, үмiтсiздiк пен торығудан арыла бастады. Халық алдында аса зор беделге ие болған Б.Н. Ельцин ең əуелi өзiнiң ежелгi саяси қарсыласы, КСРО-ның президентi М.С.Горбачевтi Форостағы тұтқыннан құтқаруды қолға алды. Жəне 1991 жылдың 22 тамызында бұған толық қол жеткiздi. Руцкой мен Силаев бастаған делегация осы күнi Михаил Сергеевичтi «Ту-134» арнайы ұшағымен Мəскеу əуежайына, одан əрi Кремльге жеткiздi. Бұл күн КСРО-ның бiржола күйреген күнi болатын. Ең таңданарлығы, КСРО демократиясының атасы деп саналатын М.С.Горбачев КСРО-ның күйреуiн ешқашан құптаған адам емес. Тiптi, ол 2008 жылы тамыз төңкерiсiне баға бере келiп, өзiн қорлықты қамаудан құтқарған қаhарман туралы: «Мен қазiр қатты өкiнемiн – ешқайда кетпеу керек едi. Қателiк болды, иə, мен бұл туралы айттым ғой. Сондай-ақ Ельциндi өмiр бойы банан дайындауға əлдебiр елге айдап жiбермегенiм де қателiк болды,» – деуi таң қалдырарлық жағдай. Кейiнiрек төңкерiстi ұйымдастырушыларға қарсы қылмыстық iс қозғалып, тергеуге алынған Геннадий Янаевтiң: «Мен ешқашан мемлекеттiк төңкерiс жасағаным туралы мойындаған емеспiн, ешқашан мойындамаймын да. Менiң, сондай-ақ менiң жолдастарымның iсəрекеттерiнiң қисынын түсiну үшiн 91-жылы тамызда елiмiз келiп тiрелген тығырықты толық бiлу керек. Сөз ол кезде жаппай бел алған дағдарыс жөнiнде болып отыр, елде бiртұтас мемлекет пен қоғамдық-саяси құрылысты сақтап қалуға тырысқандар мен оның қарсыластарының билiкке таласы ашық жүрiп жатты. Бұл саяси дағдарыс күн өткен сайын шиеленiсе түстi, ал өкiнiшке қарай, елiмiздiң саяси басшылығы бұған жете көңiл бөлген жоқ. Бiз бiр де бiр мемлекеттiк құрылымды қуып тарқатқанымыз жоқ, ешбiр лауазымды адамды түрмеге жапқанымыз жоқ. Тiптi, Мəскеудiң мэрi Гавриил Харитонович Попов күн сайын 5-6 рет американдық елшiге құпия ақпараттарды тасып жүргенiне қарамастан, оны қызметiнен босатқанымыз жоқ», – деуi сол бiр күндердегi қиын жағдайдың iшкi бояуын айқын танытса керек. Текетiрескен қарсыластардың ешбiрi шешiмдi, ең бастысы, апатқа алып келетiн қадам жасауға тартыншақтады. Осы орайда, бүкiл КСРО-ның төбесiне зұлмат боп төнген сын сағатында Қазақстан басшысы Нұрсұлтан Назарбаевтың шешiмдi сөздерi төнiп тұрған аласапыранға тосқауыл болғаны тарихи шындық. Бұдан сəл бұрын тəуелсiздiгiн жариялаған Қырғызстанға əскери күш пен танкiлердi енгiзбек болған Кремль басшылығын қате қадам жасаудан тоқтатқан, сөйтiп Бiшкек көшелерiн қанға бөгуден қорғап қалған Нұрсұлтан Назарбаевқа төңкерiстi ұйымдастырушылар да, оған қарсы тұрған Борис Николаевич Ельцин мен оның жақтастары да жиi-жиi қоңырау шалып, қалыптасқан қиын жағдайдан қалай шығу жөнiнде ақыл-кеңес сұраумен болды. Осылайша Алматы қаласы тамыз бүлiгiне қарсылардың стратегиялық маңызды пункттерiнiң бiрiне айналды. Əсiресе, Нұрсұлтан Назарбаевтың КСРО Қорғаныс министрi, ГКЧП-ны басты ұйымдастырушылардың бiрi, Ұлы Отан соғысының қаһарманы Дмитрий Язовке телефон шалып: «Сiз 1941 жылы Мəскеудi немiс танкiлерiнен қорғаған едiңiз ғой, ендi бейбiт қалаға танкiлер кiргiзуге қалай бұйрық бердiңiз?» деген мəнзелдегi айыптау сөзi Ресей астанасының көшелерi мен Қызыл алаңды қанға бөгуден сақтап қалғаны рас. Жоғарыда айтып өткенiмiздей, үш күнге созылған тамыз төңкерiсiнiң тарихи мəнi мен маңызына əлi күнге жанжақты, толыққанды баға берiлмей қалды. Төңкерiстiң алға қойған мақсатына қол жеткiзе алмағанына iштей өкiнушiлер Ресейде əлi күнге дейiн көптеп табылады. Тiптi, арада сандаған жылдар өткен соң Руслан Хасбулатовтың өзi де: «Бəрiне кiнəлi əлдебiр абстрактiлi модель емес, билiкке келген адамдардың – дайындалмаған, жауапсыз, өз қалталарын қампайтудан артық мақсаты жоқ, тарих алдындағы, қоғам алдындағы ешқандай борышын сезiнбейтiндердiң кiнəсi. Өкiнiшке қарай, бұл осыдан 20 жыл бұрын билiк тiзгiнiн ұстағандар мен қазiргi элитаға да тiкелей қатысты. Мен Ресейдiң соңғы 20 жылдағы дамуында ешқандай позитивтi сəттердi көрiп тұрғаным жоқ. Оның үстiне бiз сансыз адамдардың өмiрiн жалмаған екi соғысты бастан кештiк. Осы соғыстар арқылы сансыз қарақшылар, милиция отрядтары тəрбиелендi, сондықтан да елiмiздегi қылмыстың саны көп. Ресейде тек жаны езiлген адамдар ғана қалды жəне оларға жаным ашиды. Одақтың ыдырауынан өзiмдi «ұтылғандардың» қатарына қосамын, оның үстiне бүкiл ел ұтылды, қоғам ұтылды, əлем ұтылды», – деп мұңаюы көп сырды аңғартқандай. Сонау 1991 жылдың тамыз айында үш күн бойы адамдардың бойын үмiтсiздiк пен торығу шырмап, қарапайым кiсiлер сенiмсiздiкке ұшыраған едi. София Ротарудың «Красная стрела» əнiн тыңдаған сайын сол үмiтсiздiк пен торығу бойымды қайта билейдi. Дегенмен көп ұзамай халықтың бойында жасампаз үмiт қайта тiрiлiп, сенiм оянған. Демократия өркендеп, құқықтық қоғам түбегейлi үстемдiк құрады деген зор сенiм. Үмiт жiбi əлi үзiлген жоқ....

	2011 ж.



	ЕЛЬЦИН ЕНДI ТАРИХҚА АЙНАЛДЫ

	Жаңа тұрпатты Ресей Федерациясының алғашқы президентi Борис Николаевич Ельцин Кремль қақпасына жеңiмпаз ретiнде 1991 жылдың 21 тамызында енген. Ал Кремльден өз еркiмен кетерiнде ол өзiнiң сансыз сыншылары мен қарсыластарына, билiк құмар түрлi iзбасарларына билiктен де биiк ұғымдар: бұзылмауға тиiс заң, Ельцин кезеңiнде ғана адамдар шын мəнiн түсiне бастаған демократия талаптары бар екенiн танытып кеттi. Борис Николаевич Ельцин қайтыс болды! Орыс халқының «Еңсегей бойлы ер Ельцинi» мəңгiлiк сапарға аттанды. Ендi ол туралы естелiктер жиi айтыла бастайды, оны жеккөрушiлер өздерiнiң өшпендiлiгiн одан əрi өршiте түсер, қолдаушылары қандай ұлы адамнан айырылғандарын терең сезiнер. Əлемдiк тарихтың 1985 жылғы қайта құрудан, КСРО-ға өзгерiс əкелген демократиялық реформалар жылдарынан басталатын жаңа кезеңi дүниежүзiнiң ғалымдары мен зерттеушiлерiне ХХ ғасырдың соңғы он бес жылын «Ельцин дəуiрi» деп атап, айдар тағуға мүмкiндiк берген. Мəңгiлiк мызғымастай көрiнген КСРО-ның адамдар күткендегiден гөрi жылдам ыдырауына мүмкiндiк жасаған, əдiлiн айтсақ, тiкелей ықпал еткен, 1993 жылы Ресейде басталып кете жаздаған қанды азамат соғысының қаупiне жол ашқан əрi оның бетiн қайтарған, сөйте тұра, қантөгiстi шешен соғысына себепшi болған əрi қазiр «ельциномика» аталатын таңғажайып саяси құбылыстарға мұрындық болған тарихи тұлға туралы шындықтар əлi көп жылдарға дейiн түбегейлi айтыла қоймайтыны да сөзсiз. Ол үшiн белгiлi бiр кезең, тарихи уақыт керек. Өйткенi, қазiргi күннiң ашылмауға тиiстi көптеген шындықтары, «аса құпия» белгiсi соғылатын құжаттардың түпнұсқалары, мемлекеттер мен билiк жүйелерiнiң қауiпсiздiгiне тiкелей ықпал жасайтын астыртын саяси қадамдар мен iс-əрекеттердiң түп негiзi, жiптiң бiр ұшығы уысында да болғаны сөзсiз. Ол билiктен қол үзiп, қарапайым зейнеткерлер қатарына қосылса да, өзi Ресей билiгiн Владимир Путин бастаған жастар қолына табыстаған, адамдық пен трагедиялық сарындарға толы əйгiлi тележолдауынан кейiн адамдар жадынан ұмытыла бастағанмен мүлдем тасада қалып көрген жоқ. Ельцин құбылысының тарихи мəн-маңызына шынайы, толық баға беру, сөз жоқ, болашақтың, адал да əдiл зерттеушiлердiң еншiсiнде. Уақыт бəрiне төрешi делiнетiнi сондықтан. Өткен оқиғалар мен қисынсыз көрiнетiн құбылыстарға уақыт пен кеңiстiктiң биiгiнен қарау қажеттiгi осындайдан туындаса керек. Расында ХХ ғасырдың соңғы он бес жылында есiмi адамзат аузынан түспеген Борис Николаевич Ельциннiң бейнесiн бiрер сөзбен сипаттап беру тарихшылар мен зерттеушiлерге оңай соқпасы аян. ХХI ғасыр басталғалы тұрған алғашқы күндерде өз еркiмен билiктен қоштасқан адамның жанын қандай мəселелер тербейтiн, нендей жайттар жүрегiнен орын алатын? Өзiнiң уақытынан бұрын билiктен кетуiне қандай адамдар мен тарихи оқиғалардың тоғысуы ықпалын тигiздi? Тiптi, осыған дейiн ешкiм бiлмейтiн барлаушы, əйгiлi темiр ханым – АҚШ-тың Мемлекеттiк хатшысы Мадлен Олбрайт «Who is mister Putin?» деп таңданған Владимир Путиннiң Ресей билiгiне келуiне себеп болған не екенiне, Ресейдегi соңғы жылдары орын алған оқиғалардың саяси мəнiне нақ жауап бере алатын Б.Н.Ельцин ғана едi. Осы ретте, сахна, шоу-бизнес пен саясат сайқымазақтары, екiншi жағынан бостандықты идеал тұтқан романтик серiлер, жаңа Дон Кихоттардың қарама-қайшы көзқарастары, саяси айқастары жаңа Шекспирдiң қаламына сұранып тұрғаны кəмiл. Əсiресе, Борис Ельцин тағдыры. Иə, тоқсан ауыз сөздiң мəнiн тобықтай түйiнге сыйғызып айтатын қайран қазақтың: «Құлан құдыққа құласа, құлағында құрбақа ойнар» дейтiнiндей, Ельциннiң шынайы бейнесi Максим Галкин мен Михаил Задорнов сияқтылардың, сансыз сайқымазақтардың ойлағандары мен сомдағандарынан əлдеқайда биiк, терең əрi күрделi. Осыдан бiр жылдан астам уақыт бұрын, өткен жылдың 1 ақпанында Ресейдiң бiрiншi президентiнiң туғанына 75 жыл толуына орай «Түркiстан» газетiнде «Борис Ельцин: Ақиқат пен аңыз» атты мақала жазып, онда: «Тiптi, өз уақытынан ерте туған қаһарманның торығудан шарап iшкенiнде тұрған не бар? Əсiлi, айналадағы мешеулiк пен тайыздық, əдейi аяқтан шалу, түсiнбестiк пен адал адамды өмiрден баз кештiрер қараулық, жеңiстiк бермейтiн санасыздық қажытпай ма? Əлем тарихындағы көптеген ұлылардың өмiрi, аянышты тағдырлары осыған дəлел ғой. Тiптi, Абай атамыздың «Мен iшпеген у бар ма?» деуiнiң iшкi мəнi де осындай торығудан туған болса ше?» – деп жазған едiк. Жаңа тұрпатты Ресей Федерациясының алғашқы президентi Борис Николаевич Ельцин Кремль қақпасына жеңiмпаз ретiнде 1991 жылдың 21 тамызында енген. Ал Кремльден өз еркiмен кетерiнде ол өзiнiң сансыз сыншылары мен қарсыластарына, билiк құмар түрлi iзбасарларына билiктен де биiк ұғымдар: бұзылмауға тиiс заң, Ельцин кезеңiнде ғана адамдар шын мəнiн түсiне бастаған демократия талаптары бар екенiн танытып кеттi. Өзiн-өзi сыйлау мен, тiптi, адамның жақсы аты болатынын үлгi етiп, өз еркiмен билiктен бас тартты. Иə, жаңа заманда ешбiр елге азаттық идеясы мен демократия көптiк етпейтiнiн дəлелдедi Ельцин. Өз кезiндегi Ресей елi басқа, қазiргi ұлыдержавашыл, ұлыорысшыл, шовинистiк, империяшыл пиғыл əр iс-əрекетiнен айқын сезiлiп тұрар Ресей мүлдем басқа. Бiр кездерi Ельциндi аямай сынайтындардың, саяси ұпай жинаудың қандай да арзан əрекеттерiнен бас тартпайтын қарсыластарының, демократия туын ұстаушы болып танылғысы келетiндердiң қазiр Ресейде үнi өшкен. Путин – Ельцин емес. Путин басқа, сондықтан да демократия идеалдарынан жылдам бас тартып, «Келгенде Жиенқұлға шықпайды үнiм» деушiлер қарақұрым. 14-15 көкекте Мəскеу мен Санкт-Петербургтегi «Келiспейтiндер маршының» милиция күшiмен басып-жаншылғаны билiктiң айтқанына көнiп, айдауына жүргiсi келмейтiндер, өзiндiк идеалдары мен принципi барлардың бүкiл əлемнiң көз алдында жазалаушы күштiң темiр сойылына ұшырауы Ресейдегi Ельцин демократиясының оты өшкенiн бiлдiретiн белгi. Ежелден «шапағатты əрi қатал» патшаны пiр санап, ғасырлар бойғы қатал тиранияның шексiз əрi аяусыз езгiсiне үйренiп алған Ресейдi тарихи жаңа жолға бастау үшiн Ельцин сияқты ойы азат, бостандық сүйгiш, шынайы демократия принциптерiне адал азаматтардың ерiк-жiгерi, табанды ұстанымдары қажет едi. Өзiнiң атына сансыз сын айтылуына, бейнесi мазақтамаларға айналғанына ол алаңдаған жоқ. Ең бастысы, көзi тiрi билеушiнiң атына ешқашан сын айтылмайтынына үйренген жұрттың бойындағы жаңа өзгерiстерге қуанды, адамдардың жаңа ұстанымдарды мойындағанына, қоғамды шырмаған ғасырлар бойғы қорқыныш, үрей мен жағымпаздықтың бұлты сейiле бастағанына шаттанды. Қазiргi уақыт биiгiнен қарасақ, өз кезiнде Б.Н.Ельцин сайқымазақ маскасын əдейi киiп, президент үшiн тосын көрiнер талай түсiнiксiз əрекеттердi əдейi ұйымдастырған сияқтанады. Тiптi, оны кезiнде «Шайтанға жанын сатқан» деушiлердiң шығуы, кейiнгi жылдары «Ельцин əлдеқашан өлген (өлтiрiлген), оның орнына жасанды адам жүр» деген қауесеттердiң таратылуы да осындай аңыз тудырушылықтың тiкелей əсерi. Борис Ельцин туралы аңыздар көп. Соның бiрi, Свердловск облысының Талицк ауданы, Бутка селосында 1931 жылдың 1 ақпанында дүниеге келген Борис Николаевич өмiр бойы коммунистердi, Совет өкiметiн иттiң етiнен жек көрдi деген аңыз. 1931 жылы атасы кулак ретiнде сотталып, жер аударылған, ал өз əкесi 1937 жылы «совет өкiметiне қарсы үгiтнасихат жүргiздi» деген айыппен түрмеге қамалғаны осындай аңыздың тууына себеп болған шығар. КПСС-тiң Бас хатшысы М.С.Горбачевпен пiкiр таластары, өмiрлiк ұстанымдарының қайшылықтары мен ұзаққа созылған əрi аса күрделi тартыстары да сол уақыттың аңызға бергiсiз шындығы. Əсiресе, Коммунистiк партияның аузын айға бiлеген хатшысы Егор Лигачев жолдастың мəртебелi жиында төзiмi таусылып, сабырынан айырыла: «Борис, ты не прав!» дегенi де миллиондаған адамдар үнемi қайталайтын қанатты сөзге айналды. Екiншi бiр аңыз жəне ең басты айып – Ельцин Ресей мүдделерiн сатты жəне елдi ортағасырлық мешеу жағдайға жеткiздi деу. Расы керек, Борис Николаевич керiсiнше 1990-жылдары бiржолата тұйыққа тiрелiп, ыдырау алдында тұрған Ресейдi сақтап қала бiлдi. Демократиялық жаңарулардың алғашқы жылдары кейбiр жалған əсершiлдiктiң уы бойларын жайлаған патриотсымақтар Орал мен Сiбiрдi жеке бөлiп алуға ұран тастағаны, Солтүстiк Кавказдағы республикалар да бөлiнуге талап қылғаны мəлiм. Сонда баһадүр Борис Ельцин «Егемендiк қанша керек болса, сонша алыңдар», деген сөзi жаңа тəуелсiз мемлекеттердi ғана емес, алып елдiң өз iшiндегi республикаларды сабасына түсiрген. Адамзат тарихындағы кейбiр қайшылықты саяси тұлғалардың адами ауыр тағдыры, үстiрт қарағанға қисыныз көрiнетiн тосын шешiмдерi һəм iс-əрекеттерi өз замандастары, əсiресе, отандастары үшiн үздiксiз қателiктер мен пенделiк кемшiлiктерiнiң ащы жемiсi көрiнедi ылғи. Сандаған ғасырлар бойы сансыз рет қайталанып келе жатқан мұндай адасушылық адамзатқа сабақ болуға тиiс-ақ сияқты. Б.Н.Ельцинмен қоштасу рəсiмi өткiзiлiп жатқан Құтқарушы Христ храмында («Храм Христа Спасителя») келушiлердi бастан-аяқ тексерiп, жарылғыш заттар iздейтiн арнайы қондырғылар қойылды. Террористермен күрес деген желеумен. Осының өзi-ақ Ресейде жаңа жағдай қалыптасқанын көрсетедi. Борис Ельциннiң бейбiт, демократияшыл Ресейi ендi тарихқа айнала бастағандай.



	Анна ПОЛИТКОВСКАЯ:

	БIЗДIҢ ЕЛIМIЗ – ЕҢ МЕШЕУ ЕЛ

	Жуырда, Халықаралық журналистер федерациясының (JF) бас хатшысы Эйдан Уайт пен осы беделдi ұйымның президентi Джим Бумелья мырзалар дүние жүзiнiң журналистерiн Ресей өкiметiне талаптарын қолдап үн қосуға жəне осы елдегi адам өлтiрушiлердiң жазадан жиi құтылып кетуiн қатаң айыптауға шақырды.

	«Көптеген адам өлтiру iстерi мұнда жеткiлiксiз, үстiрт тексерiлiп, қылмыскерлер əдiл жазадан құтылып кетуде, – дедi Джим Бумелья. – Кiсi өлтiрушiлер қақпанға түсiп, заңды үкiм бойынша сотталған жекелеген жағдайлардың өзiнде тасадағы тапсырыс берушiлер жазаланбай отыр... Бiз, жауыздықпен өлтiрiлген ресейлiк əрiптестерiмiздi ұмытпауға жəне адам өлтiрушiлердiң жазасыз қалғандарын есте ұстауға тиiспiз». Сонау 1926 жылы құрылып, штаб-пəтерi Брюссельде орналасқан жəне қазiр əлемнiң 100-ден астам елiндегi 600 мың кəсiби журналистердiң басын бiрiктiрiп отырған халықаралық мəртебелi ұйым Ресейдегi қалыптасқан жағдайға осылайша қатты алаңдауда. Соңғы жылдары Ресейде белсендi журналистердiң жұмбақ өлiмi жиi орын алғандығына əлемдiк қауымдастық ерiксiз куə болып отыр. Жағдай шектен шығып, мүлдем асқынып кеттi. Сондықтан адам құқығын қорғаушылардың «Халықаралық амнистия» ұйымы да амалсыздан: «Ресейдегi белсендi құқық қорғаушылар мен журналистер өкiмет тарапынан жиi қорқытуға ұшырауда жəне адам құқығын аяққа таптаудың құрбандықтарына айналуда», – деген мəлiмдеме таратуға мəжбүр болды. 2006 жылы 7 қазанда «Новая газетаның» шолушысы Анна Политковскаяның өз үйiнiң кiре берiсiнде айуандықпен атып өлтiрiлуi əлемдiк қауымдастықты алаңдатып қана қойған жоқ, қазiргi Ресейде аса қатерлi жағдайдың қалыптасқанын толық айқындап берген едi. Ресейде табанды, шыншыл журналистердiң өлтiрiлуi кездейсоқтық емес, зұлым əдетке айнала бастағанына көздерi жеткен құқық қорғаушылар кеш болса да дабыл қаға бастаған. Əнебiр жылдары Ресейде белгiлi журналистер Влад Листьев пен Юрий Щекочихиннiң өлтiрiлуi көршi елде қоғамдық наразылық, жұртшылықтың алаңдаушылығын туғызса, қазiр жағдай керiсiнше қалыптасып келедi. Соңғы жылдары «Советская Калмыкия» газетiнiң бас редакторы Лариса Юдина, «Московский комсомолец» газетiнiң журналисi Дмитрий Холодов, тағы бiрқатар беделдi, билiкке жақпайтын, принципшiл, əдiл журналистердiң жұмбақ жағдайда өлтiрiлуi ресейлiктердi онша алаңдатпайтын сияқты. Тiптi, осы елдiң кəсiби журналистерi ауыздарына құм толтырып алғандай. Сандаған ғасырлар бойы құлдық қамытына – крепостниктiк правоға мойынсұнып, əбден бауыр басып алған елде еркiндiк, сөз бостандығы, басқа да бүкiл адамзаттық құндылықтар ардақталмайды. Құлдыққа бойы үйренген елде, тiптi, адам өмiрi де құндылық болып саналмайды. Сондықтан Борис Ельцин кезiнде ащы, ауыр шындықтарды ашық айтуға əдеттенген Ресей журналистерiнiң айтарлықтай бөлiгi қазiр қатал, тоталитарлық жүйенi қайта тiрiлте бастаған тоңмойын билiктiң сойыл соғарларына айналып шыға келуiне таңдана қоюдың жөнi жоқ. Билiктiң саясатын бас шұлғып қолдай бермейтiн, өз ұстанымдарына адал адамдардың елдегi қалыптасқан күрделi жағдайды бұрынғы КГБ-нiң қызметкерi Владимир Путиннiң атымен тығыз байланыстыруы да негiзсiз емес. Марқұм Анна Политковская өмiрiнiң соңғы күндерiнде «Jndependent» басылымына берген сұхбатында: «Мəселе мынада, Путин – елдегi қаратүнек барлау қызметiнiң дүниеге əкелген тұлғасы. Ол өзiнiң өткенiнен асып түсе алмады жəне КГБ подполковнигiнiң əдеттерiн серпiп тастай алған жоқ. Ол еркiндiксүйгiш отандастарын бұрынғысынша «лақтырып» тастауда; бұрынғы, өз карьерасының бастапқы кезеңiндегiдей ол бостандық атаулыны бесiгiнде тұншықтырудан қолы босайтын емес», – деп ашына айтып, сол кездегi Ресей президентi В.В.Путиндi Гогольдiң кейiпкерiне – патшаның ұсақ шенеунiгi Акакий Акакиевичке ұқсатқан болатын. «Путин Гогольдiң Акакий Акакиевичiн еске салады. Ол – бұрынғысынша сұрқай болып қала бергiсi келмейтiн ұсақ, сұрғылт адам. Путинге сол сұрқайылықтан арылып, зор тұлғаға айналуға тарихи мүмкiндiк берiлген едi, бiрақ ол сұрқай тұлға қалпында қала бердi», – дей келiп, одан əрi: «... Бiздiң елiмiз бақытты ел деседi, бiрақ мүлдем бұлай емес. Бiздiң елiмiз – ең мешеу ел. Путин адамдарды еш құрметтемейдi жəне болашақта Сталин уақытындағы репрессия орын алатыны сөзсiз,» – деп күйзеле мəлiмдеген болатын. Əңгiме етiлiп отырған Акакий Акакиевич – Н.Гогольдiң атақты «Шинель» шығармасындағы бейшара шенеунiк. Ол əдемi шинель киiп, осыған дейiн болмаған табыс пен атақ-даңққа қол жеткiземiн деп қиялдайды, бiрақ əлгi шинельден айырылғанда қуыс кеуде жан ғана екенi ғана мəлiм болады. Əлемдiк сарапшылар мен зерттеушiлердiң айтуына сенсек, Ресейдегi елдi дүрлiктiрген көптеген iрi қылмыстардың тасасынан осы елдегi құпия қызмет – аты шулы КГБ-ның iзбасары ФСБ-ның құлағы қылтиятын көрiнедi. Яки, көптеген қылмысты ұйымдастырушылар мен орындаушылар осындай құпия қызметтiң бұрынғы немесе қазiргi қызметкерлерi болып отыр. Əсiлi, кез келген құпия қызмет, барлау ұйымдарында, əсiресе, аты тарихта қара əрiптермен таңбаланған КГБ-да бұрынғы қызметкер деген ұғым болмайтыны белгiлi. Бұл тұрғыдан алғанда мұндай құпия қызметтер мен ұйымдасқан қауiптi қылмысты топтардың айырмашылығы шамалы, есесiне ұқсастықтары көп. Екеуiне де бiр кiрген адам өз еркiмен қайтадан шыға алмайды. Бейнелеп айтқанда, «Кiрген iз бар, шыққан iз жоқ». Өйткенi, жұртшылыққа, қарапайым адамдарға белгiсiз құпиялардың мəн-жайынан хабардар адам əлгiндей ұйымдасқан топ үшiн де, құпия қызметтерге де айырықша қауiптi жанға айналатыны бесенеден белгiлi Анна Политковскаяның 2006 жылы 7 қазанда өз үйiне кiреберiсте айуандықпен өлтiрiлуiн Ресей құпия қызметiнiң əрекетi ретiнде бағалаушылар шындықтан алшақтап отыр ма? Жалпы, биыл 50 жасқа келетiн Анна Политковская осы елдiң билiгiне соншалықты қауiптi жан ба едi?! Украин қызы Анна Степановна Политковская 1958 жылы совет дипломаттарының отбасында дүниеге келген. Оның бұрынғы фамилиясы – Мазепа. Кейбiр бұқаралық ақпарат құралдарының мəлiмдеуiнше, Анна Политковская Чернигов облысында дүниеге келген жəне 1980 жылы МГУ-дiң журналистика факультетiн үздiк тəмамдаған жан. Ол қарапайым журналист емес, шын мəнiнде қаламды еркiндiк, əдiлдiк жолында қару еткен табанды күрескер. Оның Шешенстан соғысы мен Солтүстiк Кавказдағы қалыптасқан жағдайды, Ресей əскерлерiнiң осы өлкедегi жүгенсiздiктерi мен айуандықтарын əшкерелеген шыншыл материалдары Анна Политковскаяның есiмiн жəне «Новая газетаны» əлемге кеңiнен танымал еттi. Көптеген сыйлықтардың, оның iшiнде «Золотое перо России», РФ Журналистер одағының «Добрый поступок – доброе сердце», сондай-ақ Шешенстандағы жағдайды бұрмаламай жазғаны үшiн ОБСЕ-нiң сыйлықтарына ие болған марқұм Анна Политковская осы елдегi азаматтардың – əдiлетсiз соғыс құрбандарының аянышты тағдырын əлемдiк қауымдастыққа, ең əуелi Ресей оқырмандарына боямасыз жеткiзген едi. Бiр ғана мысал – 2001 жылы қыркүйекте «Новая газетада» шешен азаматы Зелимхан Мурдаловтың тағдыры туралы ашына жазды. Зелимхан Мурдаловты осы жылдың басында Ханты-Мансии ОМОН-ы арнаулы тобының адамдары тұтқындап, кейiн əлгi байғұс iз-түзсiз жоғалып кетедi. Мақалада осы iске тiкелей қатысы бар «Кадет» құпия есiмдi офицер туралы ашық айтылған болатын. Əлгi «Кадет» осы арнаулы топ басшыларының бiрi, Мурдаловты тұтқындауға тiкелей қатысы бар Сергей Лапин болатын. Сергей Лапин бiрнеше рет мақала авторын қорқытып-үркiтудiң амалын қарастырған, қоқанлоққы жасаған. Дегенмен, кейiнiрек Сергей Лапинге қарсы қылмыстық iс қозғалып, ауыр дене жарақаттарын салғаны, қызмет бабын асыра пайдаланып, жалған ақпар бергенi үшiн оған ауыр айыптар тағылды. Ресейде əдiлдiктiң салтанат құруы ешқашан оңай болмаған, əсiресе, Шешенстандағы «жеңiмпаз» орыс милициясының бiлдей офицерiн заңды жазаға тарту бұл елде орындалмас жайт, айналып келгенде əлгi Сергей Лапин жазадан құтылып кеттi, дəлiрек айтқанда, билiк амалын тауып өз қолшоқпарын қатаң жазадан құтқарып жiбердi. Соңғы демi бiткенше либералдық көзқарастарына адал болып қала бiлген Анна Политковская қысқа, жарқын ғұмырында құпия қызметтiң адамдарымен үнемi бетпе-бет келiп отырған. 2000 жылдың өзiнде-ақ, ресейлiк милиция офицерi оны өлтiруге уəде етiп, Политковская бiршама уақыт бой тасалауға мəжбүр болды. 2001 жылы ФСБ тəуелсiз журналистi, шешеннiң атышулы жасақшысы Шамиль Басаевтың астыртын тыңшысы деп айыптап, үш күн бойы ас-сусыз, қапас зынданда қамауда ұстаған-ды. Кейiнiрек Британияның The Cuardian газетiне берген сұхбатында Анна Политковская 2004 жылы Беслан трагедиясы кезiнде өзiн ФСБ қызметкерлерi у берiп өлтiрмек болғанын да мəлiмдеген болатын. Ержүрек, қайсар украин қызының айтуынша, табанды журналистi өлтiру үшiн Аннаға ұшақта шəйға у қосып берген. «Ең соңғы рет мен Масхадовтың адамдарымен ұшаққа отыруға 10 минут қалғанда сөйлестiм. Сiрə, мен өзге уақытта журналист жасайтын нəрселерден гөрi көбiрек əлденелер iстеген болсам керек. Содан соң мен ұшаққа отырдым, шəй iштiм, одан əрi... қаратүнек. Одан əрi мен ештеңе бiлмеймiн. Дəл айта алмаймын, бiрақ не болғанын iштей жобалаймын... Шешiм қабылданды жəне орта шендi офицер (ФСБ) оны жүзеге асырды», – деген едi Анна Политковская. Осылайша Мəскеуден Ростовқа, одан əрi Солтүстiк Осетияға ұшып шыққан тəуелсiз журналист ұшақта уланып, ес-түссiз күйiнде Ростовтың облыстық ауруханасына жеткiзiлiп, сонда емделген. Марқұм журналистiң өмiрi, бүкiл творчествосына Шешенстан соғысы орасан зор ықпал жасады деуге болады. Жоғарыда айтып өткенiмiздей, ол өз тағдырын Шешенстанға, оның соғыста өлтiрiлген бейкүнə балаларына мəңгiге байланыстырған жан болатын. Сондықтан да деректi кiтаптарының басым бөлiгi қолына қару алған Шешенстанға қатысты жазылған. «Тозаққа сапар. Шешенстан күнделiгi», «Менiң соғысым. Окоп генералының шешен күнделiгi», «Екiншi Шешенстандық», «Шешен: Ресейдiң масқарасы», «Путинская Россия», «Россия без Путина» кiтаптары саналы адамдардың, ең əуелi Батыс жұртшылығының осы əдiлетсiз соғысқа деген ресми билiктiң насихатына қарама-қарсы көзқарасын қалыптастыруға көмегiн тигiздi. Шовинистiк ұрандар үдеп, ұлы империяшылдық пиғыл мен қаратүнек ұрандар қайтадан тiрiле бастаған Ресейдегi ауыр психологиялық ахуалға, қарапайым адамдардың құқықтары жаппай аяққа тапталып, саяси ұстанымдардың адамгершiлiк негiздерiнен бас тартылып, тоталитарлық жүйеге ауытқу бел алғанына мейлiнше қарсылығын танытқан украин қызының белсендi қарсыластарының қатары да өсе түстi. Оның соңғы бiрқатар кiтаптары Ресейде жарық көруi мүмкiн емес едi жəне Лондонда басылып шыққан бұл кiтаптар, шын мəнiнде, əлемдiк қауымдастықты елең еткiзiп, арұятын оятқан, айрықша назар аудартқан құнды дүниелер болып табылды. Анна Политковская Путиндi саяси тұлға ретiнде өресi өте төмен жан деп санайтынын ешқашан жасырған емес.

	«Путин билiгiнiң нығаюы – бұл кеңестiк жүйеге қайтып оралу екенi айдан анық, – деп жазды ол өз кiтабында. – Бұл нақты бiздiң аңғалдығымыз, апатия жəне тым революцияшыл өзгерiстерден қатты шаршағандығымыздан ғана орын алмағандығын айта кету керек. Бұл – Батыстың жаппай қолдаған хор қиқуы, ең əуелi, Сильвио Берлусконидiң қолдаған даусымен жүзеге асуда. Ол, сiрə, Путинге ғашық болып қалса керек... Сондықтан да бiздiң гэбэшниктiң Кремльге қайтып оралуына ешкiм – Батыс та, өзiмiздiң Ресейдегi салиқалы оппозиция да кедергi бола алған жоқ». Кейбiр лақаптарға қарағанда, Путин Анна Политковскаяны өзiнiң ең басты дұшпаны ретiнде мəлiмдеген сияқты. Қалай болғанда да, 2006 жылғы 7 қазанда, Мəскеудегi Белорус вокзалының маңындағы Лесная көшесiнде орналасқан үйдiң кiре берiсiнде ауыр трагедия орын алды. Жəне бұған Ресей қауiпсiздiк қызметкерлерiнiң жанама түрде де қатысы болған секiлдi. Белгiлi журналистiң өлiмiне қатысты iздестiру, тергеу жұмыстарын жүргiзген құқық қорғау органдарының құпия мəлiметтерiн былай қойғанда, осыған дейiн ақпарат құралдарында жарияланған түрлi құжаттарға иек артып дəл осылай кесiп айтуға негiз бар сияқты. ЛДПР партиясынан РФ Думасына депутат болып сайланған Николай Курьянович 2006 жылы наурызда Ресей арнаулы қызметтерi «орыс халқының жəне Ресей мемлекетiнiң қас дұшпандары» деген құпия тiзiм жасап, пайдаланып жүргендiгi туралы айтқан болатын. Қарапайым адам емес, бiлдей Ресей депутатының бұл мəлiмдемесi жұртшылыққа жарылған бомбадай əсер еткенi даусыз. Ал осы құпия тiзiмде Анна Политковская басты орында тұрғандығы мəлiм. Оның мұндай қара тiзiмге iлiгуi бекер емес. 2000 жылы тамызда Анна Политковская «Грозный. Дом престарелых» деген қайырымдылық акциясын ұйымдастыруға мұрындық болып, жиналған гуманитарлық жүк – 3 тонна дəрi-дəрмек, азықтүлiк пен 120 мың рубльдiң нақты адреске жеткiзiлуiне бас-көз болған. Ал бұл күндердi сыртқы дүниеден бiржола бөлiп тасталып, бақайшығына дейiн қаруланған Ресей əскерлерiнiң темiр құрсауында, күндiз-түнi бомбалау мен ауыр артиллериядан атқылаудың астында қалған шешен халқы өз тарихындағы ең ауыр, қаралы күндердi бастан кешуде едi. 2006 жылы белгiлi журналист атып өлтiрілген күннiң ертесiне, яки 8 қазан күнi «Новая газета» басылымының құрылтайшылары осы iске қатысты нақты дерек берушiлерге 25 миллион рубль көлемiнде қомақты сыйақы тағайындады. Осылайша Ресей қоғамы салғырттық танытып отырғанмен, елдегi беделдi газеттiң акционерлерi жеке тұлға, əдiлдiк сүйгiш азаматтар ретiнде шындықтың ашылуына мүдделi екендiктерiн аңғартты. Бiрақ, ең басты сұрақтың өзi де осыдан туындайды. Ресей қоғамы, əсiресе, қазiргi қатал билiк журналистiң өлiмiне байланысты ащы əрi ауыр шындықтың толық ашық айтылуына құлықты ма? Олай емес сияқты. Өйткенi, қазiр Ресейде адам құқығы, демократия, гуманизм, еркiндiк секiлдi iзгi ұғымдар мүлдем ұмытыла бастады. Жəне сөздiк қорда сирек пайдаланатын өлi сөздерге айналып кеткенi белгiлi. Ресейде гуманизм, либералдыққа астамшылықпен қарап, оны əлсiздiк, тiптен есалаңдыққа балау ежелден қалыптасқан психологиялық ахуал. Тiптен, қазiргi шовинист орыс тарихшылары əдiл, кемеңгер патша ретiнде бейнелеуге құмар соңғы император – II Николайдың аты əлемге «қанды Николай» деп танылған болатын. Батыс Еуропаның көптеген монархтарымен оның туысқандық қарым-қатынасы бола тұрса да, олардың көбi Ресей императорын өз сарайында қабылдауға түбегейлi қарсы болған. Қанiшер билеушiмен өздерiнiң қаны бiр екендiктерiн масқара жағдай ретiнде бағалаған. Əсiлi, əр халықтың тарихи үрдiсi, сандаған ғасырлар бойы қалыптасқан тəжiрибесi, өмiрлiк қағидаларынан белгiлi бiр ұлттың дiлi қалыптасары анық. Ал Ресей тарихына, қазiргi күндердегi саяси, қоғамдық ахуалға зер салғанда, көршiлерiмiз үшiн саяси еркiндiк, ой, сөз бостандығы ешқандай құндылық болып табылмайтынына күмəн қалмайды. Жалпы, қатал, тоңмойын, астамшыл, отаршыл империяларда гуманизмге ешқашан орын болған емес. Орыстың саусақпен санарлық шынайы гуманистерiнiң шежiресiне көз жүгiрткенде, олардың өмiрi ауыр трагедияларға толы болғанын, үнемi қуғын-сүргiндi бастан кешiрiп, өмiрiнiң соңы кiсi қолынан қаза табумен аяқталарын байқау қиын емес. Бiр сөзбен айтқанда, орыс қоғамында гуманизмге орын болған емес, таяу жылдарда болмайды да. Сондықтан да, гуманизмдi өмiрлiк мұраты еткен Анна Политковская да қанiшерлердiң кезектi құрбанына айналды. Шетелдiң белгiлi журналисi Эндрю Осборн Анна Политковскаямен бiрнеше рет сұхбаттасқан жан. Оның мəлiмдеуiнше, марқұм Политковская Путиндi өле-өлгенше ұнатпай кеткен, бiтiспес қарсыласы болған iспеттi. Əсiресе, 2002 жылы қыркүйекте Бесландағы мектепте орын алған трагедия үшiн Кремльдi тiкелей айыптаумен өткен. Бесландағы орта мектептердiң бiрiнде шешен жасақшылары 1200 адамды кепiл ретiнде тұтқынға алғаны, кейiнiрек федеральдық əскерлер мектепке атой салып шабуылдап, осы операция нəтижесiнде 344 адам өлгенi белгiлi. Құрбандардың басым бөлiгi, тiптi, барлығы дерлiк бейкүнə балалар болатын. «Мен не болғанын бастан-аяқ көре алғаным жоқ, өйткенi, ес-түссiз едiм, бiрақ уысына барлық тетiктер жинақталған президент əкiмшiлiгi өзiн сужүректердей ұстады деп санаймын. Тiптi, бiр жарым тəулiктен соң да ешкiм бандиттермен келiссөз жүргiзуге батылы жетпедi, өйткенi, президент əкiмшiлiгi бұған қарсы едi. Осылайша сұмдық трагедия орын алды» деген Анна Политковская бейкүнə балалардың өлiмiн Путинге кешпей өттi өмiрден. Айтылған жайларға, тiптен, бүгiнгi таңға дейiн белгiсiз болып отырған басқа да себептерге орай Анна Политковскаяның өлiмiне қатысты iс əскери сотта жабық түрде қаралмақшы. Өйткенi, тергеу барысында iз кесушiлер ФСБ, Iшкi iстер министрлiгiнiң басқармаларына қатысты сандаған құжаттармен танысуға мəжбүр болды. Iстi тергеудi өз қолына алған РФ Бас прокуратурасы Ерекше iстер тергеу комитетiнiң аға тергеушiсi Петрос Гарибянның айтуынша, айып тағылғандардың бiрi – подполковник Рягузов ФСБ-ның жоғары шендi офицерi. Сондықтан да қылмысты қарау əскери соттың құзырына берiлiп отыр. Оның үстiне, қылмыстық iстiң киллер, тапсырыс берушiлер, кiсi өлiмiне қатысы бар финансистер мен арадағы делдалдарға байланысты бөлiгi бөлек шығарылған. Ресей ақпарат құралдарының мəлiмдеуiне қарағанда, Ресей Федералдық қауiпсiздiк қызметi (ФСБ) 2006 жылдың жазынан бастап Анна Политковскаяның iзiне түсiп, оның үйiн күндiз-түнi бақылауға алған. 2007 жылы тамыз айынан бастап ФСБ-ның тарапынан жинақталған құпия деректер мен дəйектердiң баспасөзде жариялануына жол берiлген жəне ең əуелi ФСБ Iшкi қауiпсiздiк басқармасының бастығы генерал Купряжкиннiң өзi бұған жол берген. Ең таңданарлығы, тұтқындаулар əлi жүзеге асырылмай тұрған уақытта тележурналист Караулов күдiктiлердiң аты-жөнiн жариялап үлгерген. Ақпарат құралдарында бiрде Рустам Махмудов, ендi бiрде Ибрагим Махмудов делiнiп жүрген күдiктi кiсi өлтiрушi 1998 жылдан адам ұрлағанына байланысты федералдық iздестiруде болған секiлдi жəне оның бауыры Жабраил Махмудов пен нағашысы Лом-Али Гайтукаев подполковник Рягузовтың құпия агенттерi едi. Осы Гайтукаев украин кəсiпкерi Корбанға қарсы қастандық ұйымдастырғаны үшiн 2006 жылғы қазанда тұтқындалғанға дейiн аталмыш Рягузовпен жиi байланысып, Рягузов, Хаджиқұрбанов, Мəскеу Iшкi Iстер қалалық 5-шi басқармасының қызметкерi, подполковник Лебедевпен бiрiгiп қылмыстық топ ұйымдастырған деген күдiк бар. Ең бастысы, Лом-Али Гайтукаев құпия қызметтермен қоян-қолтық жұмыс iстеп келгенiн өз аузымен мойындаған едi. Анна Политковская iсiне байланысты есiмi жиi аталатын Сергей Хаджиқұрбанов та осал жан емес. Ол ЦРУБОП-тың бұрынғы белсендi қызметкерi. Осынау құпия, түсiнiксiз атаудың тасасында Ресейдегi аса құзырлы, шексiз билiкке ие құпия қызмет – Ресей Сыртқы iстер министрлiгi ұйымдасқан қылмысқа қарсы күрес басқармасының Орталық аймақтық (яғни, Мəскеу) бөлiмi тұр. Сергей Хаджиқұрбанов пен Рягузов 2003 жылы кəсiпкер Эдуард Поникаровты заңсыз тұтқындап, қолына кiсен салған жəне аямай ұрып-соғып, 10 мың доллар талап еткен. Үйiне келген соң да əйелiнiң жанұшырған айқайына қарамай, Поникаровты күшпен үйден сүйреп шығып, басын қабырғаға, баспалдаққа соққылаған. Мiне, сол Сергей Хаджиқұрбанов Анна Политковскаяны өлтiрудi ұйымдастырушы, ал ағайынды Жабраил мен Ибрагим Махмудовтар нақты кiсi өлтiрушiлер ретiнде айыпталуда. Ал Рягузов пен Лебедевке қатысты күдiк расталмағандықтан, бұл iс бөлек қарастырылмақшы. Ресей сотының ресми билiктiң айтқанынан шыға алмайтынын ескерсек, бұл екi офицердiң де сүттен ақ, судан таза болып шығарына еш күмəн қалмайтыны сөзсiз. Бiр сөзбен айтсақ, бүгiнгi Ресейде ауыр шындықтар айтыла бермейдi. Жəне: «Ресейде күштi лидер бола алатын адамдар көп. Əрине, олардың əрбiрiнiң кемшiлiк жақтары да жетерлiк, бiрақ Путиннен жаман ештеңе де болмайды», – деп кезiнде батыл мəлiмдеген Анна Политковскаяның өлiмiне де қатысты барша шындық айтыла қоюы екiталай. Өйткенi, марқұм орыс журналисi, украинның батыр қызы: «Мен Путиндi нелiктен осынша жек көремiн? Өйткенi, жылдар өтуде. Биылғы жазда екiншi шешен соғысын бастағанымыздан берi бес жыл толды. Жəне оның ақыры да көрiнетiн емес. Осы уақыт iшiнде оларды шейiт (шахид) деп жариялаған сəбилер дүниеге де келген жоқ едi, бiрақ 1999 жылдан берi бомбалау мен «тазартулар» нəтижесiнде өлтiрiлген балалардың iсi ашылмай қалды; құқық қорғау органдары ондай iстердi тергеп-тексермейдi де. Соғыс басталмай тұрып-ақ рұқсат алған армия Шешенстанда жүгенсiздiгiн жалғастыруда. Балалардың өлiмi Ресейде қарсылық дауылын туғызған жоқ. Ешбiр телеарна бес бiрдей шешен балаларының өлтiрiлгенi жайлы көрiнiстердi көрсетуге батылы жетпедi. Қорғаныс министрi отставкаға кеткен жоқ. Əскери Əуе күштерiнiң қолбасшысы қызметтен қуылмады. Тiптi, Жоғарғы бас қолбасшының өзi (Ресей президентi – Ж.Ш.) көңiл айтуға жарамады да. Мен Путиндi не үшiн сүймеймiн? Мiне, дəл осылар үшiн. Ауыр қылмыстан асып түсетiн мейiрiмсiздiгi, цинизмi, өтiрiктерi, «Норд-Остты» қоршау кезiнде қолданған газ үшiн, президенттiгiнiң алғашқы мерзiмiнен берi тоқтаусыз өлтiрiлген балалар үшiн..,» – деп жазған едi өзiнiң «Путинская Россия» атты кiтабында. Ал осылай деп айтқан адамның Ресейде тiрi жүруi мүмкiн бе?! Қайдам?!.

	2007 ж.





	Оглавление

	Бірінші бөлім

	АЗАТ ОЙДЫҢ АҒЫНЫ

	Екінші бөлім

	СЫРТ ЕЛДІҢ СЫРЫН БІЛ

	Үшінші бөлім

	ТАРИХТАН ТАҒЫЛЫМ



	2012.





