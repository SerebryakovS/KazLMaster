	Ирвинг Стоун

	Грек қазыналары



	Генри және Софья Шлимандар

	жайлы өмірбаяндық роман

	Орыс тілінен аударған

	ҚҰРМАНҒАЗЫ ҚАРАМАНҰЛЫ





ҚАЗАҚ ОҚЫРМАНДАРЫНА


	«Грек қазыналары» атты биографиялық романымның қазақ тіліне аударылып, «Жазушы» баспасы арқылы Қазақстан жұртшылығының назарына ұсынылғалы жатқанын біліп, зор қуанышқа бөлендім. Бұл хикая тек Алматының ғана емес, сонымен бірге барша Қазақстан оқырмандарының көңілінен шығар деп сенемін. Олай ойлайтын себебім, кітабыма материал жинау барысында Греция мен Түркияда жүргізген зерттеулерім өзіме көп қуаныш сыйлаған; сондай-ақ, кітабымның жазылуы да қанағаттанарлықтай көрінген. Өйткені, шытырман оқиғалар жайлы, нәзік махаббат пен археологияда жаңа бетбұрыс жасаған жетістік жайлы баяндайтын желілерді бір шеңберге сыйғызып, жігін білдірмей жымдастыpy шын мәнінде де оңай шаруа емесі анық. «Грек қазыналары» қазір отыз бес тілге аударылды және өзіме келіп жатқан хаттардан оның жылы қабылданғанын аңғарып отырмын.Баспадан шығып, санаулы айлар ішінде сатылып, оқырманың тауып алған басқа да бірқатар романыма қарағанда, «Грек қазыналары» атты бұл романым дүние жүзі оқырмандарына мейлінше көп танылған шығармаға айналды. Бұның себебі кітапты менің жазғандығымнан емес, Трояның табылуының өзі ерекше жан тебірентерлік оқиға болғандығынан. Трояның тарихта болғанына, оны Гомер жыраудың ойдан шығармағанына қалтқысыз сенген әлемдегі жалғыз адам — егде тартқан болашақ зерттеуші Генри Шлиман мен Софья есімді жас қыздың арасындағы махаббат та, өз тарапынан, жан толғандырарлық.

	Барша қазақ оқырманына шын ықыласты жолдастық сәлем жолдаймын. Бұл кітаптың сіздерге де қуаныш сыйлауына тілектеспін.

	Достық сезіммен, Ирвинг СТОУН.

	Беверли Хиллс,

	Калифорния.

	31 декабрь 1982 жыл.

	Өз «асыл қазынам»

	Джин Стоунға арнаймын.

	Афиныдағы Классикалық білім беретін американ мектебі жанындағы Геннадий кітапханасының директоры Фрэнсис Р. Уолтон мен оның қызметкерлеріне өзіме үлкен ілтипат көрсетіп, Генри Шлиманның архивімен жүргізген жұмысыма жәрдем жасағандары үшін және авторлық правоға ие болып отырған документтерінен үзінді келтіруге рұқсат еткендері үшін шын жүректен алғыс айтқым келеді.

	Бақытыма қарай, Афиныда болған кезеңім Софья мен Генри Шлимандардың Энгастроменос семьясының басқа да мүшелерімен жазысқан бір үлкен портфель толы хаттарын Шлиманның соңғы немерелері кітапханаға тапсырған кезбен тұспа-тұс келді. Сөйтіп, ақыры бұл хаттар кітапханада бұрыннан сақталып келе жатқан әдеби мұраға қайта қосылды. Хаттар Софья мен Генридің тұңғыш кездескен күні мен жиырма бір жылдан кейінгі Шлиманның өлімі аралығындағы қарым-қатынастарының жай-жапсарын толық та жан-жақты сипаттайды. Бұл хаттарды семья мүшелерінен басқа еш адам көрген емес. Тіпті 1953 және 1958 жылдары Шлиман ұрпағының көмегімен оның хаттарының екі томдығын жарыққа шығарған Эрнст Майер де бұдан бейхабар.

	Толассыз заман толқыны

	Ақиқатты жасырып, құпияның бетін ашады.

	Не ғажапты күтуге одан болады...

	Софокл. Аянт.





БІРІНШІ КІТАП. «СЕНУІҢ КЕРЕК!»

	1

	Кішкене шіркеудің қақ ортасына маргариткалар мен август айында гүлдейтін хризантемалар шоқтарын жайып сап, құрбы қыздарына әулие Мелетий иконын гүлмен безендіруге жәрдемдесіп жатыр еді. Есіктен сіңлісі Мариго ентіге жүгіріп кірді.

	— Софья! Американ келді! Сені айттырып жүрген доктор Шлиман дейтін кісі келді!

	Софья көрхана қабырғасындағы гүл өріміне қолын созған күйі аңырып қалды.

	— Қалайша? Біз оны сенбіге қарай соғар деп жүр едік қой.

	— Ол жағын білмеймін. Әйтеуір, қазір ол кісі бақта жайғасып лимонад ішіп отыр. Оны Вимпос ағай ертіп әкелді. Мамам саған тез жетсін деді.

	— Қазір барам. Мамама алдымен жуынып, киім ауыстырып алатынымды айт.

	Мариго мирт және аир бұтақтарымен безендірілген қос қабат ағаш есіктен жүгіріп шығып кетті.

	Гүлдерін еденге қойған Софья алуан түрлі геометриялық, өрнек жүргізілген, қолдан тоқылған су жаңа кілемше үстінде — мереке құрметіне қыздар шіркеудің тозған төсеніштерін осындай кішкене кілемшелермен ауыстыратын — үнсіз тұрып қалды. Жұмыстарын доғарған құрбылары да оған қызықтай көз жіберді.

	Энгастроменос семьясы жаз тұратын үйлері бар, саялы, салқын Колонға — Афины маңындағы шағын қалашыққа — оралған сайын бұл қыздар былтырға шейін барлық жазғы серуеніне серік боп келген. Әкесі банкроттыққа ұшыраған соң, биылғы жаздан бастап бұл қала олардың тұрақты мекеніне айналған. Соқыр тиын шашау шығармай үнемдеудің нәтижесінде және онсыз да қарызға белшеден батып жүрген Вимпос ағайдың көрсеткен көмегінің арқасында үй-іші Софьяның Грециядағы беделді оқу орыны — Арсакейон қыздар гимназиясындағы соңғы оқу жылын аяқтап шығуына мүмкіндік жасаған.

	— Херете1,— деді Софья құрбыларына бәсең дауыспен. Соны айтып шығар ауызға қарай беттеді.

	Әулие Мелетий алаңы аптапқа оранып тұр. Пальма мен акация саясындағы кафеде еркектер түрік кофесін ішіп отыр. Бетіне қасықтары көлденең қойылған су толы стақандар күнмен шағылысып жалт-жұлт етеді. Софьяның үйі шіркеуден қиғаштау орналасқан еді. Күйіп тұрған алаңмен төтелей тартпай, күндегі дағдысын өзгертіп алаңды салқындау қаптал жолдармен орағытты. Тағдыры талқыға түспекші бұл кездесуге аса бір асыға қоймады. Бұдан жарты жылдай бұрын, ағайы алғаш әңгіме бастаған сонау март айынан бергі оқиғаларға байыппен ой жүгіртіп алғысы келді. Сол тұста он жеті жасар Софья Энгастроменосқа мұның бәрі романтикалық әурешілік тәрізді көрінген, енді соның шындыққа айналар сәті минут сайын жақындап келеді.

	Бұдан он үш жыл бұрын, 1856 жылы, Петербургте семинарияда оқып жүрген Теоклетос Вимпос әлдебір орыстанған неміске көне грек тілінен сабақ берген-ді. Тілді білуге айрықша құштарлық танытатын бұл немістің қандай жаңа тілді болса да бірнеше аптаның ішінде-ақ үйреніп алатын қабілеті бар-ды. Бірақ, ауыз толтырып айтарлық жүйелі білімі жоқ-тұғын. Бүкіл өмір бойы дерлік — бұл кезде ол отыз төрт жаста болатын — индиго, зәйтүн майы мен шайдың көтерме саудасымен шұғылданып, товарының сапасы мен сатып алушылардың талап-тілегіне асқан ықтияттылықпен қарауының арқасында мол дәулет жиған адам еді. Жиырма төрт жасар семинарияшы мен Генрих Шлиман достасып кеткен.

	Генрих Шлиман 1822 жылғы 6 январьда Германиядағы Мекленбургта, пастор семьясында дүниеге келді. Өз бетімен орыс тілін үйреніп алған соң «Шредер және К» атты Амстердамның сауда үйінің Петербургтегі өкілі боп белгіленді. Мұнда ол қожайындарына ақ адал еңбек етіп, өз кәсібін жүргізуге рұқсат алды, Россия азаматтығын қабылдады.

	Алтын аласапыранының нағыз қызған шағында, 1850 жылы, Калифорнияға аттанған Шлиман капиталын екі еселеп қайтты. Екі жылдан соң Петербургке оралған бойда үйленіп, үш балаға әке болды, ал Қырым соғысы кезінде үшінші рет байыды.

	Әйтсе де оның некеде жолы болмап еді.

	1869 жылдың көктемінде Нью-Йоркке барып, азаматтық право алу жайлы документті өз атына жөндетіп алды да, ажырасу жөніндегі қағаздарды реттеуге Индианаполиске тартып кетті. Осында жатып өзінің ескі досы, бұл кезде Афиныда священник қызметін атқарып жүрген Теоклетос Вимпосқа ұлты грек жас әйел қарастыруын қиыла өтініп бірнеше хат жолдады. Вимпос әкей сол бойда-ақ өзінің бөлелеріне барып, олардың бой жетіп қалған қызы Софьяны Шлиманға айттырмақ ойы барын мәлім етті. Ендігі жерде өзін американ мәнерінде Генри деп атай бастаған әлгі танысын мінездей келе ол Софьяның ата-анасына Шлиманның Нева бойындағы қоймаларына барған кезде не көргенін әңгімелеп берді.

	— Іске жан-тәнімен берілгендігіне бола жұрт оны фанатик атандырды. Қызметшілерінің үлесіне жеңіл-желпі міндеттерді ғана қалдыратын. Саудагерлерді өзі қабылдап, олардың талап-тілегіне айрықша ден қоятын. Қоймаларынан жөнелтілетін товарларды да өзі тексеретін. Қырым соғысы кезінде орыс армиясы аса мұқтаж болған индигоны жеткізіп тұру міндетін жеке-дара атқарды. 1863 жылдың аяғына қарай, бар болғаны қырық бір жасында, кәсіптен қол үзерлік дәрежеге жетті. Ол маған ақшаны жақсы көргенімен, оны тек әлдеқашанғы арманын жүзеге асыруға — Гомердің Троясын іздеуге жұмсайтын қаражат деп қана білетінін айтты.

	Міне, осы адам Софья гимназияны бітіргеніне екі ай өткенде Колонға келіп отыр.

	Алаңның бұрышына жеткенде Софья аяғын ұшынан басып бидегідей жеп-жеңіл жалт бұрылды да, үйіне қарай бет түзеді. Шлиманның Вимпосқа Парижден жазған хатын езу тарта еске алды. Ағайы бұны оған ескерткіш болсын деп берген. Софьяның оны сан қайталап оқығаны сонша, түгелдей жаттап алған.

	«Қадірлі дос, қалаңыз бен қалаңыздың халқын қалайша қастерлейтінімді сөзбен айтып жеткізе алмаймын.. Болашақ жұбайымды бақытты ету жолына барлық күшім мен жігерімді жұмсаймын деп, сізге анам жатқан бейіттің топырағымен ант етем. Оның ештеңеге налып-ренжімейтініне сертімді берем, не тілесе де орындаймын, тек кішіпейіл де мейірімді болса екен...

	Сол себепті, жауабыңызға қоса бірнеше әдемі грек қызының фотосуретін де жіберуіңізді сұраймын. Мен үшін өзіңіз таңдау жасасаңыз тіптен жақсы. Сізден өтінерім: тұрмыстағы апаңыздай мінезі жайдары әйел таңдаңызшы. Ол кедей, бірақ білімді, Гомерді ұнататын және менің сүйікті Грециямның қайта өрлеуін қалайтын қыз болсын. Шет тілін біле ме, білмей ме — бәрібір. Оның есесіне түр-әлпеті нағыз грек, шашы қара және мүмкіндігінше әдемі болғаны жөн. Әйтсе де оған қояр ең басты талабым — ақкөңіл де мейірімді болуы керек. Бәлкім, сіз күтуші қызметін атқаруға мәжбүр боп жүрген, бойынан маған қажет қасиеттер табылатын жетім қызды, мысалға, мұғалім семьясында өскен қызды білетін шығарсыз?»

	Софья үйге көше жақ есіктен кірмекші болды. Бұл есікті олар жалпы сирек пайдаланатын, бірақ осы есік арқылы өтсе ғана бақтағылардың көзіне шалынбайтын. Ал, бақта семьясы айтулы қонақты қабылдап жатқан. Есіктің тұтқасын ұстай бере екі ойлы күйде іркіліп қалды. Кірсе ме екен? Басқаша айтқанда — туғандары өзін күйеуге бермекші боп отырған адаммен таныстықты бастаса ма екен? Тәуекел ету қандай қиын десеңші!

	«Әзірге Генри Шлиман да ешқандай тәуекел жасай қойған жоқ қой» деп ойлады ол. Өйткені, оның Вимпос ағайға жолдаған екінші хаты шешесін, «бибі Викторияны»— британдық королеваның әлпетін айнытпай қайталамақ әрекеті үшін Колондағы жұрттың бәрі оны осылай атап кеткен — үлкен уайымға батырған-ды.

	Туыстық ішкі есеп жайлы туар күдіктердің алдын алу мақсатында Теоклетос Вимпос Шлиманға Софьяның суретімен бірге тағы да екі сұлудың карточкаларын қоса жөнелткен. Майдың бас кезінде Шлиманнан жаңа грек тілінде жазылған хат келді.

	«Мен кәнігі саяхатшымын, адамдардың кім екенін бет-әлпетіне қарап-ақ ажырата алам. Сондықтан мына екі қыз турасындағы пікірімді суреттері бойынша-ақ айтып берейін. Поликсена Густидің арғы аталары итальяндар, бұны фамилиясы көрсетіп тұр. Жас шамасы жағынан маған әйел болуға әбден жарап қалар еді, бірақ ол өз дегенін орындатпай қоймайтын, сабырсыз, тынышсыз, кек сақтағыш қыз. Мүмкін, мен қателесетін шығармын. Мүмкін, жүзбе-жүз кездескенде оның бойында адамға тән абзал қасиеттердің бәрі де барын байқармын. Ал, Софья Энгастроменосқа келсек, ол өте сүйкімді, кішіпейіл, мейірімді, ақкөңіл, шаруаға ұсынақты, көңілі сергек, тәрбиелі қыз. Бірақ, амал қанша, мен сияқты қырық жеті жастағы күйеу үшін тым жас».

	Софья тұтқаны бұрады да, Энгастроменостардың қала сыртындағы жұпыны болғанымен, жайлы үйіне енді. Қонақ бөлме мен асхананың жанымен ас үйге қарай өтті. Дөңгелек шылапшынға плитада тұрған үлкен бақтан қайнаған су құйды.

	Суын төгіп алмау үшін жаймен басып тар баспалдақпен жатын бөлмесіне көтерілді. Бөлмесі бұрышта еді, терезесі алаңға қарайтын. Софья шылапшынды қол жуғышқа әкеп қойды. Аяғының астына орамал төседі. Комодтан жұмсақ жөке, грек сабынын шығарды. Қатты қырларын жұмсарту үшін сабынды суға тастады. Мойынынан мықынына шейін созылған жыпырлаған көп ілгекті ағытып, ұзын да кең көйлегінен сусып шықты. Оны бөлменің бұрышына, терезе жапқыштың жанына апарып ілді. Бұл органди мен миткальдың аралығындағы арзандау матадан тігілген, қарапайым гүлді көйлек еді. Ромвис алаңындағы дүкенінде әкесі осындай кездемемен сауда жасайтын. Іш киімдерін қола арқалығы бар енсіздеу кереуетке тастай салды, арқалықтың шошақ бастарына шұлықтарын ілді. Жөкені сабындап, денесін асықпай ысқылай бастады.

	Болғасын сүлгісін қолына ұстап бойын тіктеді. Қол жуғыш үстіндегі айнадан томпайып, тәп-тәуір өсіп қалған төсіне, қылдырықтай беліне, талшыбықтай бұралған шымыр денесіне көз салды. Басқа грек қыздарынан алабөтен айырмашылығы —аяқтары ерекше ұзын болатын, сондықтан он жеті жастағы ол Арсакейондағы көп құрбысынан сұңғақтау көрінетін. Дене бітімі мен мінезі жағынан әкесінің туыстарына тартқан... Тұңғыш рет өзіне бұрынғыдан гөрі басқашалау көзбен қарап отырғаны жайлы ой оны қатты толқытып жіберді.

	«Бұның бәрі өзімді ұнатушы адамның бар екендігінен, оның біздің бақта отырғандығынан ба екен?— деп ойлады Софья.— Ол ғой қазір әке-шешеммен бірге некеміздің жайын талқылап жатыр. Сонда менің тәнім... ендігі жерде тек өзімдікі болудан қалмақ па? Енді оған күйеуім мен болашақ балаларым ортақтаспақ па? Сонда қалай болар екен бұл? Некеге тұрған кезімде де қыз күнімдегідей бақытты өмір кешер ме екем?»

	Төсегіне шығып алып, үстіне фиалка иісі аңқыған (шешесі комодына кептірілген гүл сабақтарын салып қойыпты) жаңа іш киім, сүйкімді ұзын сирағына шұлық киді. Сосын тағы да айнаға көз тастады. Бірақ, бұл жолы тек бет-әлпеті ғана көрінді.

	«Әлпетім,— ол лайықты сөз іздеді,— әжептәуір». Әйтсе де, Арсакейонда оған әйелдің нағыз көркі — мінезі деп ұғындырған еді. Өзін-өзі мазақтап бет-ауызын қисаңдатты да, айнадан бұрылып кетті. Оны әлі ешкім ешқашан «тәуір қыз екен» деп атап көрмеген: бұл сөз оған онша келіңкіремейтін. Есесіне кейбіреулер оның әлпетінен сылқым сұлулықтың алғашқы нышандарын аңғарып үлгерді: ақсүйектерге тән шалқақтау бас қондырысы, кербез қимылдары мен жүрегінде жанған оттың ұшқындары соның айғағындай еді. Ол шынымен-ақ нәзік те жігерлі қыз болатын.

	Июньде, мектеппен қоштасу салтанатында, Вимпос ағайдың айтқанын ерекше сүйсініспен еске алды.

	— Софья, кішкентай қарлығашым, бүгін жүзің шаттықтан гүл жайнап тұр. Құлағыңның сыртына тарап қойған мына қарғаның қанатындай қара шашың, екеумізге сенің шешеңнің ата-бабаларынан дарыған қара қасың, бақыраштай қара көзің, қыр мұрының, әппақ бетің, төменгі ерінің толықтау сүйкімді ауызың, ақыр соңында бейне бір Олимпиядағы Фидий шеберханасында мүсінделгендей әсем иегің — бәрі де классикалық Греция әйелінің әдемі ажары мен мінсіз мөлдірлігін әйгілеп тұр. Өзің қарапайым да қайырымды болғаныңмен жүзіңнен өктемдік, бойыңнан паңдық лебі еседі. Бұл да классикалық Греция рухына тән нәрсе.

	— Теоклетос ағай, мынауың романтикалық сарындағы өлең болды да шықты ғой!— деді тосын мадаққа таңырқаған Софья. Оның туғандары өз сезімдерін онша көп ақтара бермейтін.

	— Өкінішке орай, алғашқысы да, аңырғысы да осы. Бұны саған дәл бүгін айтқым келіп еді, Софья. Ал, өзім университеттегі профессорлық орынымды тастап, епископ болмақ ойым бар.

	— Епископ дейсің бе? Ондашы, сен өмір бойы үйлене алмайтын болдың ғой.

	— Ол былай тұрсын, ғашық болуыма да жол жоқ. Әйелге ешқашан махаббатым ауып көрген емес, Софья. Мен тек жасаған иеміз бен шіркеуді ғана сүйдім. Инвеститурам ноябрьде, Мантинея мен Кинурия епископы болмақпын.

	Софьяның қонақты көруге аяқ астынан аңсары ауып, дәліз терезесіне жақындады. Бақ ішіне көз жүгіртіп әкесі мен шешесін көрді. Олар бұған арқасын беріп отыр екен, орталарында бейтаныс біреу бар. Бұның Генри Шлиман екені анық, бірақ Софья оның жотасын ғана көрді. Олардың қарсы алдында, үйге бетін беріп, тобығына шейін келетін қап-қара священник сутанасын киген сұңғақ бойлы Вимпос әкей жайғасқан. Денесі әлжуаз болғанымен, басы қазандай.

	— Оның басы сондай болуға тиіс те. Әйтпесе соншама ақыл қайда сияр еді,— деп түсіндірген-ді бірде әкесі.— Мен тек сондай басты көтеріп жүруге мойыны қалай шыдайды екен деп қайран қалам.

	Софья оның көкірек тереңінен күмбірлеп шыңнан әуезді үніне сүйсіне құлақ түрді. Теоклетос Вимпос Софьядан жиырма жас үлкен болатын. Қазір ол отыз жетіде еді, бірақ өңі әлдеқайда жас көрінетін. Тумысынан афиналық Теоклетос Афины университетінің діни ілім факультетін бітірген соң Москва мен Петербургте,— Генри Шлиманға осы қалада болғанында сабаң берген,— өзі білімін әрі жалғады. Сосын төрт жыл бойы Лейпциг университетінің стипендиаты болды. Европалық екі ғұламаның жетекшілігімен көне еврей тілін зерттеді. Философия докторы дәрежесін алды. Жиырма сегіз жасында Афины университетіне қайтып оралып, теология профессоры боп тағайындалды. Грецияда тұңғыш боп көне еврей тілінен сабаң берді, «Көне еврей грамматикасының негіздері» деп аталатын тұңғыш оқулықты жарыққа шығарды. Университетте профессор міндетін атқара жүріп, алты жылдан соң священник дәрежесіне ие болды. Бірақ, ол кезде тәу етушілермен тікелей жұмыс жүргізе қоймаған.

	Софьяның ата-анасымен ақылдасу үмітін ол қыстыгүні Колонға соғып кеткен. Оған енді Триполисте тұруға тура келеді. Епископтың резиденциясы сонда. Бұл Пелопоннестің орталығындағы жері де, елі де жадау таулы аудан еді. Оның үстіне қарызға да белшеден батқан — ұзақ уақыт оңып, көп саяхат жасаған-ды. Әрі қарызға алған екі мың долларынан өсімқорларға ай сайын екі процент төлеп тұратын. Әйтсе де ол іздесең таптырмайтын күйеу бала болатын — афиналық зиялы семьяның қай-қайсысы да одан ақшаларын аямас еді. Сонда бұл жалақы төленбейтін епископтық қызметке қалай тәуекел етпек? Өзің ұнатпайтын бақытсыз бейбақпен некеге тұрудан басқа қарыздан құтылудың қандай жолдары бар?

	Осы арада Генри Шлиман оған үлкен достық жасады. Париж банкіне Вимпос атына чек жіберуге нұсқау жолдап, жағдайын дереу жеңілдетіп берді. Бұл чек епископты ең шұғыл қарыздарынан құтқарды.

	Генри Шлиман! Оның жұбай іздеу жөніндегі алғашқы хатын алған кезде Теоклетос Вимпостың ойына бірден Софья оралған. Софьяны ол сәби кезінен іш тартатын, бірақ айрықша достасқан кездері қарындасының Арсакейонда оқып жүрген шағы еді. Өз көмегінсіз Софья Эвклид геометриясы мен физикадан, Гомер мен Фукидидтің күрделі сөз оралымдарынан сүрінбей өте алмас еді. Софья елгезек боп өсті, ойнағанды да, күлгенді де ұнататын. Әйтсе де, ғылымды барынша байсалдылықпен оқып-үйренді. Сөйтіп, он жеті жасында едәуір есейгендік танытты.

	«Жә, тек осы ғана ма екен?— деп езу тартты іштей Вимпос әкей.— Ер адам бойжеткен жайлы не біліп жарытады дейсің».

	Оның Софьяны ұзату жөнінде қамқорлық жасауы — әдеттегі нәрсенің бірі еді. Грецияда қызы он жетіге толған ата-ана атаулының бәрі қандай жасау әзірлеу қажеттігі жөнінде есеп-қисап жүргізе бастайтын. Қыздардың өздері бұл шаруаға араласпайтын және қалыптасқан дәстүрге қарсылық та білдірмейтін. Бірақ, бұл дәстүрді Теоклетос Вимпос бұзып, Генри Шлиман жайлы ата-анасымен арадағы әңгімелеріне Софьяның да қатысып отыруын талап етті. Сөйтіп, Софьяның кандидатурасы ортақ ұйғарым нәтижесінде бекітілді.

	Софья туысы әрі досы боп табылатын Теоклетосқа көз жазбай қарап тұрып, жағына пышақ жанығандай осынау танауға көңіл қуанышын тасытатын сәттер тағам толы үстел басында емес, кітап толы үстел басында ғана келетіндігін еске алды. Профессор кезінде ұзын сақалы бар-ды, бірақ шашын қысқа етіп алдырып жүретін. Бұдан үш жыл бұрын, священник атанғасын, шашын өсіріп жіберуіне тура келген. Енді міне сала құлаш боп өскен сол шашы клобук астынан салбырап тұр. Священниктің өзіне өмірде бақытты болудан басқа тілегі жоқтығына Софья имандай сенетін.

	Шлиманның жотасына тағы бір көз жіберді. Бірақ ол жайында ештеңе ойлаған жоқ. Күләпарасы бар алқызыл желбегей жамылған әулие Марияның сұлу да салқын келбеті бейнеленген икон алдына тізесінен түсіп, жарылқауын өтініп жалбарына бастады.

	Бәтестен тігілген ақ көйлегін апасы Катинго бұдан екі-үш жыл бұрын, күйеуге шыққасын-ақ кимей тастаған. Өйткені, анасына тартқан етжеңділеу болғандықтан сол кездің өзінде-ақ әлгі көйлек денесіне тарлық еткен. Ал, Софьяға ол үлкенді, кестелі жағасының ілгегін салып жатып көйлектің қолпылдап тұрғанын сезінді. Бірақ, басқа жақсы көйлегі жоқ-ты. Әкесі қаражат қиыншылығына ұшырап, пайда көзі боп отырған кездеме дүкені мен Софьяға қоса басқа да бес баланы шоқындырған, сән-салтанаты мол византиялық Дай-анасы шіркеуіне және ең шетінен Акрополь бой созған Эвангелистрия көшесіндегі ығы-жығы тіршілікке жоғарыдан паңдана көз жіберіп тұрған Ромвис алаңындағы үйден айрылған күннен бастап-ақ Энгастроменостар семьясы киім жаңарту жайлы ойдан ада-күде ажыраған.

	Ата-анасы Катингоның жасауын мол ғып әзірлеп берген соң оған сағат жөндеуші шебер Иоаннис Синессиос үйленді. Бірақ, тойды тойлап үлгергендері сол-ақ еді, Георгиос Энгастроменосқа қарызға алған қомақты сомасын қайтару жөнінде талап қойылды. Компаньоны елден тайып тұрды да, барлық жауапкершілік Георгиостың мойнында қалды. Міндетін орындауға мәжбүр болған Георгиосқа әйелінің жасауына сатып алынған сәнді үйімен қоштасуына тура келді. Бұл үйге тып-тыныш бүйір көшеден кіруге болатын. Көптеген жатын бөлмесі, үй төбесіне орнатылған бағы, іргеге жапсарлас тұрғызылған, ұлдары жатып жүрген бөлмесі бар-ды. Әдемі қос есік айшықты балюстрадамен көркемделген балконға бастайтын — кешкі астан кейін осында жиналып, таза ауамен тыныстау айтып жеткізгісіз рақат еді. Міне, енді қаланың сәнді көшелерінің бірі — Герместен қол созым ғана жердегі Ромвис алаңындағы сол үй де Виктория Геладакистің жасауы жайлы естелікпен бірге келмеске кете барды. Георгиос қазір өзінің бұрынғы дүкенін өзі арендаға алған-ды. Бірақ, төлем ақысының көптігі сонша, үш еркектің тапқаны— өзімен бірге үлкен ұлдары Александров пен Спирос та жұмыс істейтін — тамаққа азар жететін.

	Қоғамдық жағдайлары да жетісіп тұрған жоқ-ты. Софья мен Мариго жасаусыз қалды — бұл іс жүзінде олардың тұрмыс құру жөніндегі талабына тұсау салынды деген сөз. Панайотис, ең кенжесі, жасы онға жаңа толғанына қарамай кітапқа айрықша құштарлық көрсетіп жүргенімен, университетке түсе алмайтын болды.

	Орта бойлы, етжеңділеу бибі Виктория өp мінезді, байсалды әйел болатын. Көмірдей қара шашын ортасынан қақ жарып тарайтын. Үстіндегі киіміне, тіпті, ас үйдегі әбігер кезінде де қылау түсірмейтін. Софьяның шешесі атақты криттік семьядан шыққан-ды. Бұл семья түріктерге қарсы тұңғыш бас көтерулердің біріне қатысып, кейін Афиныға қашуға мәжбүр болған. Ол кезде Афины ласқа бөгіп жататын. Тек тақауда, 1834 жылы ғана Грецияның астанасына айналған. Үйінен айырылуы, семьясының атына сөз еруі бибі Викторияға аяусыз соңғы боп тигенімен, шешесінің салқам жұбайына жолың болмады деп ренжігенін немесе қолдарының қысқалығына налығанын Софья ешқашан байқаған емес. Ал, Софьямен әрдайым ашық-жарқын еді. Өздері үйде оңаша қалғанда,— әсіресе, Колонға көшіп келгеннен кейін,— оған тіпті құпия сырларын да айтып жүрді.

	— Қымбаттым Софья, бүл бәленің қырсығы саған да тимей қоймайын деді-ау. Жасың он жетіге келді, ұзамай Арсакейонды бітіргелі тұрсың. Әкең екеуіміз сені асықтырмақ емес едік —одан құдай сақтасын! — бірақ, саған тең боларлық адам қарастыра бастағанбыз. Енді бұны қоя тұруға тура келеді. Жасауың жоқ, ал онсыз қоғамнан өзіңе лайық орын әперетін көңілің қалаған адамыңды таппайсың.

	Софья орындықтан ұшып тұрды да, шешесін бетінен сүйіп алды.

	— Маматайым-ау, маған жиырма төртке дейін әлі жеті жыл бар ғой. Оған шейін мені кім кәрі қыз дей алады?

	Бұл сөз бибі Викторияның бойын дір еткізді.

	— Софьяжан-ай, біздің таңдайтын жағдайымыз болмай тұр ғой: деревняның кедей священнигі немесе провинциялық офицер кезіксе де жарар еді... Әйтпесе эмигрант грек жолықса! Олар Египетте, Кіші Азияда, Америкада дәулет жинап алады да, үйленуге отанына қайтып оралады. Бұлар жасауға қызықпайды, үй шаруасын дөңгелентіп ұстайтын тәрбиелі қыз іздейді.

	Әңгіме тереңдеп бара жатқасын Софья оны үзіп жіберді:

	— Мұғалималық орын қарастырып қойдым. Арсакейонның түлегі ретінде маған тіпті сынақтан өту де қажет болмайтын болды...

	Софья киініп те алған. Қою қара шашын шөткемен жылтырата тарап, інжу көзді сырғасын тағып, киімдерін жиыстырып, төсегін тәртіпке келтірген. Енді кідіруге болмайтын. Софья дәлізге шықты. Оның терезесі баққа қарайтын. Жекжат-жұрағат атаулы түгел жиылыпты. Софьяларын айттыра келген қисапсыз байлығы бар беймәлім адамды көрмекке Колонның түкпір-түкпірінен асыға-үсіге жеткен отызға жуық туысының дауысы ашық терезеден сампылдап естіліп тұр.

	«Тап сен ойлағандай үздіккен ештеңесі жоқ-ау,— деп мырс етті Софья өз ойларына.— Соңғы күндері ол бүкіл Грецияны айттырумен айналысты ғой».

	Вимпос ағайдың апрель айының аяғында алған хатын үйлену жөніндегі ұсыныс деп қабылдауға болатын.

	«Достым, Софья Энгастроменос күндіз-түні ойымнан шықпайды. Тек осы әйел ғана маған жұбай болады деп саған ант еткім келеді. Бірақ, өзімді жұбай ретінде сезінуіме екі жағдай кедергі келтіріп түр: біріншіден, ажырасуға ризалық алатыныма сенімім аздау; екіншіден, семьялық жағдайларымның ырың-жырыңдығы салдарынан алты жыл бойы әйелмен жақындаспағам. Егер дәрігерлер денсаулығымның дұрыс екеніне көзімді жеткізсе, кідірмей Афиныға аттанамын да, Софьямен сөйлесем. Келіссе — үйленем...

	Софья нешеде? Шашының түсі қандай? Пианинода ойнай ала ма? Шет тілдерін біле ме? Үй шаруасына қалай? Гомер мен басқа да ежелгі авторларымызды түсіне ме? Парижге көшуге, Италияға, Египетке сапар шегуге, күйеуі қайда барса сонда бірге ілесіп жүруге келісе ме?...»

	Осылай дей тұрғанымен, Афиныда өткізген екі күнінің ішінде Генри Шлиман басқа да «варианттарды» қарастырып үлгергенін Софья білетін. Вимпос әкейдің айтуынша, бұл істе де ол өзіне тән «немістік мұқияттылық пен американдық ыждағаттылық» танытыпты. Өзінің кездесулерін Вимпостан жасыру былай тұрсын, керісінше оған егжей-тегжейлі мәлімет беріпті. Ол мисс Хариклей дейтінге кіріп шығыпты. Бұл маған тәуір әсер қалдыра қойған жоқ — ұзын бойлы, қабағынан қар жауған, болбыр біреу екен». Одан шыққасын жесір әйел Клеопатра Лемонь ханымға аттаныпты. «Қайғыдан қартайған бейшараға жолығармын деп ойлағам. Ал, мынау жас та жайдары әйел боп шықты. Түріне қарап отыздар шамасында деуге болады. Қатты ұнап қалды. Маған жібі түзу, жастау жесірге үйленген жөн-ау деген ой келіп жүр. Өйткені, ол неке дегеннің не екенін біледі. Ұстамдырақ та байсалдырақ. Ал, қыздар деген тән қызығын тамашалауға тәнті болады да тұрады».

	Конституция алаңында орналасқан «Англетердегі» терезелері тұп-тура король сарайына қарайтын өз номерін келем деушілерге есігі ашық неке кеңсесіне айналдырып жіберді. Афиныға әйел іздеп келгені құлаққа шалынған бетте ажарына ақылы сай, бірақ — өкінішке орай! — әлі есік көрмеген қыз өсіріп отырған афинылық зиялы семьялардан ұсыныс қардай жауып кеткен.

	— Егер мына жел-құйынның қимыл-әрекетіне ойша болжам жасасаң, — деп түсіндірді Вимпос ағай Софьяға, — өткен екі күн ішінде ол, менің байқауымша, кем дегенде он бес «вариантты» қарастырып шығуға тиіс.

	Софья мәз бола сықылық атты.

	— Мистер Шлиманыңыз шынында да елден ерекше адам екен! — Сосын салмақты кейіпке енді: — Бәрі жақсы-ау, бірақ бұндай жел-құйынға мен қандай амал табар екем? Бүкіл өмірімде өз туыстарымнан басқа еркекпен он минуттан артық сөйлесіп көргем жоқ қой.

	Мистер Шлиманның осы қалай деген қыздың әрқайсысымен жеке жүздеспек ниеті Софьяның күлкісін келтіріп қана қойған болса, оның ата-анасы бұған намыстанып, қатты абыржып жүрген: олар үшін бұл неке жан қысылғанда жәрдем беретін құтқарушыдай көрінген.

	— Мистер Шлиманның ел ақтап жүргені ұят емес пе? Семьямыздың абыройын неге ойламаймыз? — деп налыды бибі Виктория Теоклетос Вимпосқа.

	— Бұл оның қанына сіңген қасиет, апа. Петербургта кәсібін қалай жүргізгенін көргенмін: онда да дәл осындай әдіспен дәулет жиған. Мистер Шлиманның құр фотосуретке қарап үйленбей, ойланып-толғанып барып тоқтау жасауы өздеріңіз үшін де үлкен дәреже ғой.

	Энгастроменостар күңкілден тыйылды. Әйткенмен, әлдебір мазасыз сезім бибі Викторияның бойын билеп алған-ды. Қалай дегенмен, Шлиманды семья мүшесі етіп қабылдау Маригоға тәп-тәуір жасау әзірлеп, кенже ұлын университетке түсіру деген сөз еді. Бұл сондай-ақ, дүкенді товарлармен қамтамасыз ету деген сөз-ді. Өйткені, үйлерін сатқаннан кейін Энгастроменостар кредиттен құралақан қалған.

	Софья осыны жақсы түсінгендіктен мына некеге ешқандай қарсылық білдірмеген.

	«Кімге берсе — соған шық» — Грецияда бұл дәстүр баяғыдан бар-ды.

	Ол баққа еніп, Генри Шлиманмен жүздеспекке бет алды.

	Күннің ыстығы қайтып, бақ іші қоңырсалқын тартқан. Жүзім сабақтарының арасынан баданадай баттиған жемістер әлі де көз тартады. Бақты бұдан көп жыл бұрын Георгиос Энгастроменостың өзі отырғызған. Мұнда анар, бадам, өрік, таңқурай, жайқалған сары жапырағы бар, хош иісті мускус қауыны есетін. Ағаш үстел мен орындықтар өте қарапайым болатын. Бұлар өз ғұмырында көп адамның — Энгастроменостардың ағайлары мен апайларының және басқа да жекжат-жұрағаттарының, сондай-ақ бибі Викторияның төркіні — Геладакистердің де әжетіне жараған. Бұлардың да Колонда жаз тұратын үйлері болған.

	Софьяны көрісімен бәрі де орындарынан ұшып тұрды. Бұл күтпеген нәрсесі еді. «Мені таққа отырғызып та қойған болды ғой» деп ойлады ол.

	Жүрегі тулап кетті. Амстердамдық аукционнан индиго таңдағандай, мистер Шлиманның өзіне өзгеше ықыласпен шұқшиятынын алдын-ала біліп, алғашқы жүздесуде барынша сабырлы болуға тырыспағы жайына қалды.

	«Жаңалық қалай жылдам жүреді!» деп таң қалды ол. Алаңнан өтіп, жуынып, киінгені — айналымға келмейтін аз уақыт еді, жақын-жұрағаттары болса жексенбілік тәуір киімдерін киіп, балаларын шұбыртып жетіп те үлгеріпті. Жер астынан шыққан жікті өз көздерімен көріп қайтпақ: міне, мына отырған миллионер — қырық төрт жасында кәсіптен біржола қол үзіп, әлемді аралап шыққан, екі кітап жазған. Шыққан тегі неміс, бірақ әуелі орыс, кейін американ азаматтығын қабылдаған, енді грек қызына үйленіп грекке айналмақшы! Осы өңірде туып-өскен, бұл араға:

	Ақша қардай ақ Колонда,

	Жасыл нуда жайқалған,

	Қызыл барқын жапырақты жамылып

	Күндіз-түні бір тынбай,

	Қайғылы әнін боздатады бұлбұл құс2,—

	деп өз өлеңімен өлмес өмір сыйлаған Софокл заманынан, бәлкім тіпті осы өлкеде қайтыс болған сонау Эдип заманынан бері Колонда бұдан артық есте қаларлық ерекше оқиға болмаған шығар. Антигона соқыр Эдипті Афиныға бастап келе жатқан кезде, шаршап-шалдыққан Эдип: «Қай өлкеге қадам бастық, қай халықтың қаласына тақалдық?»деген сұрақ қояды. Сонда Антигона оған:

	Сорлы әкем, Эдип, қаланың

	Қабырғасы көрінер емес әзірге.

	Ал, жері жомарт, талас жоқ:

	Зәйтүн, лавр, жүзім өскен жетерлік,

	Бұтақтарда сансыз бұлбұл ән салады сызылтып3,—

	деп жауап береді.

	Әулеттің үлкені ретінде ұзын үстелдің ең басына шешесі жайғасыпты. Бибі Виктория өзінің криттік екенін ерекше мақтан тұтатын. Криттіктер бостандық сүйгіш халық болатын. Шеттерінен жүрек жұтқан жауынгер еді. Олар түрік үстемдігіне тістене төзіп бақты, ал құрылықтағы Греция дін басыларының бастауымен азаттық алғаннан кейін, он жылға толмайтын уақыт ішінде Критте де толқу басталды. Криттіктер бауырмал жандар еді. Ал, семьядағы ынтымақ басты шарт етіліп қойылатын. Бұдан соң бүкіл тұқымның ынтымағы алға тартылатын. Бұл ынтымаққа семья мүшелері мен жақын-жұрағаттардан басқа — мәңгілік адалдыққа серт еткен «қандас туыстар» да кіретін. Криттіктердің таңқаларлық ерекшелігі — мырзалығы мен сараңдығы еді. Басқаша сөзбен айтқанда, олар орайы келгенде ойламаған жерден мәрттік жасау үшін жұмыртқадан жүн қырыққан сараңға айналатын. Бұл өте тәкаппар халық-тұғын. («Олардың солай болатын жөні де бар», — деп сендіретін Софьяны бибі Виктория). Христос дүниеге келместен бұрынғы 1600 жылдың өзінде-ақ Крит бүкіл батыстың мәдени орталығына айналған-ды. Оның сәнді сарайлары, көрікті қалалары көп болатын. Мұнда талантты архитекторлар, суретшілер, мүсіншілер, атлеттер өмір сүрген-ді. Крит, сондай-ақ Эгей теңізінің сауда орталығына да айналған. Оның сауда кемелері Жерорта теңізіндегі барлық елдермен байланыс орнатты. Ал, әскери флоты теңізде үстемдік жүргізді. Криттіктер құрылықтағы Грецияның кез-келген бөлігін қол астына қарата алатын. Софья арал халқының: «Құдай десең құрауыз жатпассың, құрауыз жата қалсаң түсіңде тоярсың», «Ерте тұрған әйелдің бір ісі артық», «Өкінбестей өмір сүр, өмірің жұртқа өнеге болсын» деген сықылды мәтелдерін жастайынан құлағына құйып өскен-ді.

	Шешесінің жанында Софьяның әпкейі, Ламбриду ханым отыр еді. Әулет әкімшілігіндегі бибі Викториядан кейінгі адам осы-тұғын. Өзіне қатысы шамалы болғанына қарамай кез-келген шаруаға киліге кетуге құштарлығы да осынау жоғары дәрежесінің желігі болса керек.

	Қонақтың оң жағында әкесі отыр екен. Бибі Виктория сірескен, сергек қалыпта отырса, бұл кісі тіптен жайбарақат. Қалалық пәтерден аман алып келген бірен-саран бағалы мүліктерінің ішінде белгілі грек суретшісі Кастриотис бұдан екі жыл бұрын бояумен салған әкесінің портреті де бар еді. Қазіргі үйлерінде ол қонақ бөлмеге ілінген. Софья әкесінің жүзін ойша елестеткен кезінде көз алдына портрет пе, әлде адамның өзі ме — қандай бейне елестейтінін анық айтып бере алмайтын. Әкесінің әлпеті тартымды еді. Құлағының үстінде ғана бес тал қыраулы шашы қалған қасқа бас, алпысты алқымдаған адам болатын. Салбыраған ұзын мұрты бар-ды. Аласы мол үлкен көздері жалғанға жеккөрусіз, жайдары жанармен қарап тұратын. Жастау кезінде афинылық бауырларымен бірге түріктерден тәуелсіздік алу үшін күресті. Көзге түсіп, награда алды. Бірақ, соғыс аяқталған соң бұның да жауынгерлік жігері жасып қалды. Сабырлы да салмақты, жақсы шарап пен тәтті тамақты тәуір көретін адамға айналды. Қонақжайлылығымен, көпті өзіне үйіріп әкететін ақжарқындығымен дүкенінен зат алушыларды тез баурап алатын. Балаларымен де тату еді. Софья оны айрықша құрметтейтін. Ер балаларға анда-санда жекіп қоятынымен, өзіне ешқашан дауыс көтеpiп көрген емес.

	Алынбалы аң жағасын бантпен байлапты, ағылшын твидінен — импорттың бетке ұстары!— тігілген әдемі костюмі кескінді кесек денесіне құйып қойғандай үйлесіп тұр. Оң жақ қабағының үстінде тыртық бар. Бұл — бала кезінде ит қауып алған жердің орыны. Оның мінез-құлқы алақандағыдай айқын-ды. Ой әрекетінен гөрі іс-әрекетке бейім бүл адам бұйырғанды қанағат тұтып, басқаға басын ауыртпайтындай еді. Бір кездері өзіне және өз отаны Грецияға азаттық жеңіп алған ол, енді әлемде әлденені өзгерту қажет деушілердің бәрін ақылынан адасқан деуге бар-тұғын.

	Алты бала бибі Викторияның қарауына басы бүтін берілгенді. Бұнда тұрған сөлекет дәнеңе де жоқ-ты — Грецияда атамзаманнан осылай болатын. Еркек — үй иесі, әйел — бар болғаны оның тілектері мен талаптарын орындаушы ғана. Еркектің ісіне араласу ешкімнің ойына келіп көрген емес. Бірақ, балаларды бағатын әйел еді, сондықтан ана балаларын өз бауырына тұңғыш боп фригиялық патша Гордий түйген түйінмен (Гордийдің Кіші Азияны жаулап алғаны троялықтардың жадында қалыпты) байлап тастайтын. Ұлы Александр болса Гордий түйінін қылышпен бір-ақ шауып, көріпкелдің болжамын бұлжытпай орындап Азияны өзіне қайтарып алған-ды. Ал, грек балаларында тұла бойларын түгел шырмаған туған ана түйінін шауып түсіретін Александрдың қайратындай қайрат та, не оның қылпып тұрған қылышындай қылыш та жоқ-ты.

	Басқа балаларға қарағанда Софья еркелеу боп өсті. Арсакейонда оқыған кезінде, әсіресе соңғы жылы ол әрдайым анасының аялы құшағында болды. Бибі Виктория ақылды да ажарлы қызын жан-тәнімен жақсы көретін. Сондықтан Софьяға басқалар бастан кешпеген бостандық берген. Өзінің артықшылығын аңғарған Софья толған айдай толықси бастады. Анасының мезі қылар қамқорлығынан арылуы — оған деген сүйіспеншілігін еселеп арттыра түсті. Екеуміздің арамыздағы осынау сүйіспеншілікке ешкім де, тіпті болашақ жарым да көлеңке түсірмеуге тиіс деп өзіне өзі серт берді.

	Өзіне бола алыс сапарға шығып, жеті мың мильге4 жуық жерді артта қалдырған адамның жүзіне ол әлі де болса тіктеп қарай алмай тұрған. Тек дәл қазіргі — төңірегіндегі құлаққа ұрған танадай тыныштық кезінде ғана өзінің қатты толқып кеткенін аңғарды. Әкесі қолын созғанда тұла бойындағы дірілді әзер-әзер басты. Осынау апталар ішінде ол келетін кісінің ұзын бойлы, келбетті, сері жігіт еместігін ойлап өзін-өзі бекер әуреге салған: дәл осы сәтте көз алдына күтпеген кереметті көлденең тарту үшін сана мен сезім әлемге аты жайылған осынау ақыл-ой кеніші жайлы астыртын әрекет етіп жатқан-ды.

	— Софья, мына кісі мистер Шлиман. Бізге құрмет көрсетіп, қонақ боп келіп отыр. Мистер Шлиман, сізге қызым Софьяны таныстыруға рұқсат етіңіз.

	— Мадемуазель, — деп міңгірледі Шлиман. Сосын үстелде жатқан кітапты алып, сөздің буындарына түсетін екпінді алмастырыңқырап грек тілінде сөйлеп кетті. — Өткен жылғы саяхаттарым жайлы «Итака, Пелопоннес және Троя» атты мына кішкене кітапшам жақында ғана жарық көрді. Осыны сізге тарту етсем бе деп едім. Оқуыңызға жеңіл тисін деп француз тіліндегі аудармасын сатып алғам.

	Софья бас иіп, сыйлықты қос қолымен қабылдады; кітапша жұп-жұқа болғанымен қолдарын қорғасындай салмақпен төмен тартып бара жатты. Тұла бойы да қорғасындай ауыр тартып кетті. Өйткені, қарсы алдындағы бейтаныс көп болса, өзінен бір дюйм5 ғана биік, тапал адам екен. Түрі де қарып алатындай ажарсыз. Басының қасқасы айқын тартып қалыпты. Бес тал мұрты бар. Қушықтау жақтары қан-сөлсіз. Көзі шаршаңқы кейіпте сығыраяды. Шашы удар-дудар. Көбелек галстугы жағасымен үйлесім таппай тұр. Желетінде жуандау алтын шынжыр салбыраған қоңыр костюм оны банк қызметшісіне немесе мектеп мұғаліміне ұқсатып жіберген. Он екіде бір гүлі ашылмаған жас қыздың көзіне қырық жеті жастағы бұл адам сүйегі саудыраған кәрі боп көрінді. Бұл кісіге жаңа да қызықты өмір бастаудың орнына осынау беймаза тірліктен көп ұзамай қол үзетініне қуану көбірек жарасатындай еді.

	Софьяның көңілі қалғаны сонша, жүрегі сыздап кетті. Жылап жіберудің аз-ақ алдында тұрған ол бұрын ешқашан бастан кешіп көрмеген наразылық сезімінің бойын кернеп бара жатқанын аңғарды. Әрине, ол үлкендердің ақылына арқа сүйеп тұрмыс құру қажет екенін білетін. Жасаусыз екі жылдан кейін де, төрт жылдан кейін де, тіпті алты жылдан кейін де тұрмыс құра қоятынына үміттің жоқтығын түсінетін. Көз жасын тежеу оңай, алайда қанша тырысқаныңмен де бұл адамды ұнату қиын болатындығы жайлы ойдан қалай құтыларсың? «Бармаймын!» деген сөз тілінің ұшына кеп тұрғанын сезді.

	«Бірақ, семьямыздың болашағы менің күйеуге шығуыма байланысты боп тұрса «бармаймын» деп қалай айтпақпын?— деді ол қапылып.— Оған күйеуге шықсам ағаларым да үйленеді, Маригоға да жасау жиналады, папам да кредит алады. Панайотисті де университетке әзірлейміз...»

	Тек үй-іші ғана емес, бүкіл Колон оған үмітпен көз тігіп отырған.

	Ол еңсесін тіктеп алды да, саңқылдаған сұлу дауыспен:

	— Кітабыңыз үшін көп рақмет, мистер Шлиман. Оның кіріспесін грек тілінде оқып та шыққам. Теоклетос ағай «Мириа Осаның»6 үзіндіңіз жарияланған май айындағы санын әкеп берген,— деді.

	Генри Шлиман тұңғыш рет езу тартты. Күлкісі жағымды екен.

	— Ендеше, тіпті жақсы! Журнал Парижде басылады, бірақ мен оны Грецияға да баратын шығар дегем. Айтқанымдай болды да шықты.

	Софья сыпайылықпен бас изеді де, Вимпос әкей өзіне арнайы әзірлеп қойған бос орындыққа қарай бет алды. Үйден үлкен күміс патнос көтерген Мариго шықты. Патнаста қонақтардың санына сәйкес су құйылған стакандар, қантпен қойыртылған шие салынған ваза мен шай қасықтар салынған күміс сауыт бар еді. Мариго алдымен құрметті қонақтан бастады, сосын қалған туыстарын аралап шықты. Тамып кетпесін деп стақандарын төмен тосқан олар тәтті жидекті вазадан қасықпен іліп ауыздарына салып, іле судан жұтып жатты. Мариго босаған стакандар мен қасықтарды жинап, патносқа салып алды да, үйге қарай беттеді.

	3

	«Тәтті қасық» рәсімінен кейін жағдай өзгеріп жүре берді. Бәрі де бір-біріне жеңістік бермей жапатармағай сөйлеп кетті. Софья мен Генри Шлиман ғана үнсіз отырды. Софьяны әңгімеге тартпақ оймен Вимпос әкей:

	— Ұзамай біз досымызды доктор Шлиман деп атайтын боламыз. Росток университеті — бұл оның туған қаласынан онша қашық емес — мына қолыңда ұстап отырған кітап үшін Генриге философия докторы атағын бергелі жатыр. Осы арқылы мұнда айтылғанның бәрі де шындық екені дәлелденеді,— деді.

	Софья не деу керегін білмей, үнсіз отырып қалды. Оған Шлиман көмекке келді.

	— Дәлелденбейді, қымбатты архиспископ,— деді ол сергек үнмен, әлі епископ атағын да алмаған адамды шіркеу иерархиясының шыңына бір-ақ шығарып,— Дәлелденбейді, бар болғаны тек тұспалданады. Өз тұжырымдарымның дұрыстығын сөзбен емес, іспен дәлелдеуім қажет.

	— Сонда не істеуіңіз керек?— деп сұрады сыпайы түрде жамағайындардың бірі.

	— Трояны табуым керек! Геллеспонт сағасының қарсы бетінде жатқан Ғыссарлықты қазып, Гомер «қасиетті Троя» деп атаған Приам қаласын жарық дүниеге шығаруым керек. Алдымен қамал қабырғасын іздемекпін. «Илиадада» Посейдон ол турасында:

	Тастан қалап, бұзылмайтын берік қып,

	Троялық тұрғындарға биік қабырға тұрғыздым,—

	дейді. Осынау қабырғалар тек соғыстың соңғы, оныншы жылында ғана қирады. Онда да ахейліктер айла жасап, троялықтарды өз қаласына ағаш атты алып кіруге мәжбүр еткеннен кейін ғана. Аттың ішіне жасырынған ахей жауынгерлері түнде қала қақпасын ашып берді. Осы айланың арқасында ахейліктер Трояны басып алып, өртеп жіберді. Үйлеріне қайту олардың ойларына да кіріп шықпаған, бүкіл флотымен Тенедостың құмдауыт мойнақтарында бұғынып жатқан.

	Генри Шлиман қызынып кетті: тыныш отыра алмай қозғалақтап, көздері оттай жайнап кетті. Оның қалайша қолма-қол өзгеріп шыға келгеніне Софья таң-тамаша боп қарап қалды. Бірақ, бәрінен қатты әсер еткені — өз ісіне деген шексіз сенімділігі еді. Бұл оның дауысынан-ақ анық аңғарылып тұрған.

	«Илиадаға» және соған байланысты Трояға деген Софьяның көзқарасын Гомер тілімен шұғылдануға жұмсаған бес жылы берік қалыптастырған. Ал, оның Арсакейондағы ұстаздарының пікірі, өз тарапынан, Афины университеті,— бір тәуір жері ол іргеде-тұғын — профессорларынан қабылданған болатын. Софья Арсакейонда екінші жыл оқып жүрген кезінде университет қабырғаларында ежелгі грек тарихының танымал білгірі Вернардакистің:

	— Түрік үстемдігінен құтылған грек халқы Гомер поэзиясының тәтті шырынымен шөл басуға мүмкіндік алды. Гомер архитектуралық тұтастыққа қол жеткізді. Бәрі де орын-орында, оқшау тұрған ештеңе жоқ. Бірақ, бұның бәрі де Гомердің қиялынан туған хикаялар, бұндай нәрсе өмірде болған емес,— деген дауысы құлаққа шалынған.

	Профессорлық obiter dicta7 қас қаққанша Арсакейонға да жетіп үлгерді. Мұндағы мұғалімдер мақтауға тұрарлық тұрақтылық танытып, университеттің ауызынан шыққан әр сөзге сенетін. Сөйтіп, Софья да: «Фридрих Вольф өзінің 1795 жылы жарық көрген «Гомерге кіріспе» атты кітабында Гомер де, Троя соғысы да, тіпті Троя қаласының өзі де ешқашан өмірде болмағанын біржола және басы бүтін дәлелдеп берді», деген сенімге ие боп шыға келген-ді.

	Софья абыржып кетті: он торт жасында мектеппен қош айтысқан, сосын бес жыл бойы бақал дүкенінде күніне он сегіз сағаттан,— бұнда кітап оқитын жағдай болмағаны белгілі,— бел жазбай еңбек еткен, өз бетімен білім көтерген адам мұның мұғалімдеріне қайшы келіп, ашықауыздар мен ақылынан алжасқандар ғана сенетін сандырақты соғып отыр! Жиналғандарға байқатпай көз жүгірткен Софья олардың да жүзінен скептицизм салқынын сезіп, бұндай ойда жалғыз өзі ғана еместігіне куә болды.

	Софья бұны Генри Шлиманның көріп, біліп отырғанын аңғарды. Әйтсе де тыңдаушы қауымның сенбестіктерін сыпайылық сақтап айтпай отырғанына сасатын сыңай танытар емес.

	— Гректердің өз тарихын өздеріне баяндап, білгішсінгенімді айыпқа бұйырмаңыздар,— деп биязы езу тартты ол.— Дінге жаңадан қабылданғандар ғана өстеді. Олар діні жөргектен дарығандарға қарағанда дінді әлдеқайда берік ұстанады. Бөтен жұрттың сенбестігі сағымды сындыра алмайды. Сенбесе сенбей-ақ қойсын. Жердің күнді айналатындығына да сенбегендер болған.

	Энгастроменостар «Пандора» атты көпшілік ұнататын журналға жазылған. Бұнда қазір «Гомер мәселесі» төңірегіндегі пікірталас қайтадан қызу өршіп жатқан. Әйткенмен, пікірлердің дені: Гомер дастандары — «поэтикалық сезімдер әлемі» дегенге саятын.

	Георгиос Энгастроменос қонақты кішкене қолпаштап қоюды жөн көрді.

	— Мистер Шлиман, рақым етіп бізге сол қаланы қалай таппақ ойыңыз барын айтып бере алмас па екенсіз? Оның өзі бұдан...

	— Үш мың жыл бұрын қиратылған,— деп Шлиман жедел іліп әкетті.— Бір мың екі жүз қырқыншы және бір мың бір жүз тоқсаныншы жылдар аралығы.

	— Иә...— деді Георгиос ойлы жүзбен дауысын созып.— Өрт шалған жұрнақтардың әлдеқашан-ақ күл-топыраққа айналып кетуі әбден мүмкін ғой.

	Генри Шлиман бейілдене бас шұлғыды. Софья оның жүзіне қан жүгіре бастағанын байқап қалды.

	— Трояның теңдесі жоқ батыры және Приам патшаның лайықты мұрагері қала жайында былай дейді:

	Приамның тұрағын бұрын төңіректегі тайпалар Бақытты қала, алтын мен мысқа бай қала деп атайтын.

	Бұл жер қойнында сақталуға тиіс! «Илиададан» Приам сарайында ұлдары мен келіндеріне арналған елу жатын бөлме, ауласында күйеуге шыққан қыздарына арналған он екі жатын бөлме болғанын білеміз. Сондай-ақ, Гектордың «бақытқа бөленген» үйі болғанын, онда «асыл текті Андромаханың» қызметші әйелдермен бірге мата тоқу, жіп иіру сияқты жұмыстармен шұғылданғанын білеміз. Міне, Гектор жексұрын інісі Паристі ұрысқа қатысуға үгіттемек оймен оның үйіне келеді:

	Троадаға әйгілі сәулетшілерді шақырып,

	Бұл үйді өзі тұрғызған-ды; жігіттер

	Қаладағы қамалдан, Приам мен Гектор үйі жанынан

	Салып берді жатын бөлме, қонақ бөлме, ауласын.

	Бұл үйлердің бәрі де тастан салынған, ал тас отқа жанбайды. Сосын қаланың Скейлік және Дардандық қос қақпасы болғаны да бізге мәлім. Бұлар қайда кетпек?! Бұған қоса онда әскери күймелер өтетін «сәндеп жасалған сорап» пен Елена Приамға ахей көсемдері Аякс пен Агамемнонды көрсеткен «Скейлік биік мұнара» да болған ғой. Бұлар да, басқа да көптеген құрылыстар да сол баяғы қалпынша жатыр. Оны кейіннен салынған үш немесе төрт Троя көзден жасырып, тығыздалып басқан топырақ уақыт зардабынан қорғап тұр.

	Софья ыңғайсызданып, жерден көзін көтере алмай отырған. Тіл қатқан сәтінде Шлиман оның дауысында айырықша таңданғандық барын байқады.

	— Мистер Шлиман, сіз «Илиададан» соншалықты көп үзінді айтасыз... Бейне бір оны түгелдей жаттап алған тәріздісіз. Бұл мүмкін бе?

	— Мүмкін болғанда да әбден мүмкін, мисс Софья. Бұл жолдарды көне грек тілінде де, жаңа грек тілінде де сан қайталап оқығаным сонша, бұлар менің қаперімде мәңгі ұмытылмастай сақталып қалды. Оның үстіне Гомердің үмбеттері мен шәкірттері дастанды жыршылардан жаттап, ұрпақтан ұрпаққа бір сөзін шашау шығармай жеткізіп келген болса, маған да жаттап алмай не бопты?!

	Оның мақамында мақтаныштың ұшқыны да жоқ-ты, ол құдды бір әдеттегі шаруалар жайлы әңгімелеп отырғандай еді. Софья оған ұрлана көз жіберіп, екі арада болған өзгеріске таң қалды. Енді оның кеспірін келісімсіз деуге ауыз бармайтын, оны сақайған салиқалы адам деп те айта алмайтынсың. Бейне бір аруағына мінгендей жүзі алабұртып кетіпті. Денесін тіктеп алыпты. Үстіне киген костюмі де тігінші қолынан шыққан қалпында бойына шап-шақ боп қона қалған. Бойын желік билеп, қайраты тасып шыға келген. Дағдылы әсем қимылмен мұртын сипап, шашын құлағының артына ысырып қойды. Әсіресе көздері ерекше көңіл аударады: ақылды да айқын жанарында біле түссем деген тойымсыз тілек тұр. Софья алғашқы әсерден арылып, оған өзгеше ықыласпен зейін сала бастады.

	Ескі достық қақын пайдаланған Теоклетос Вимпос Шлиманға қаймықпай қарсылық білдірді.

	— Сіз Троя, Троя дегенді көп айтасыз. Ал, шындығында бұл болмаған, ақындардың ой-қиялынан туған дүние ғой. Сол сияқты Троя соғысы да болмаған. Ағаш ат та, Ахилл мен Агамемнонның қолға түскен әдемі әйелдің кесірінен шыққан шатағы да ойдан құрастырылған. Бәрі де әншейін аңыз ғана.

	Шлиман кеңк-кеңк күлді. Вимпостың шағып алатын шымшыма сөздеріне құлағы үйреніп кеткен-ді.

	— Білемін. Гомер де болмаған. Ұзақ ғасырлар бойына мыңдаған өлеңшілер әрқайсысы екі-үш жолдан өлең шығарған. Сосын Христос дүниеге келместен алты ғасыр бұрын афинылық тиран Писистрат жер басып жүрген ақын біткенді жинап алдырған да, олар жыршылар алқасына есте қалғандарын айтып берген. Жыршылар өлеңдерді жүйелеп, дастан етіп шығарған... Тіпті Гроттың өзі «Греция тарихы» атты еңбегінде Трояның өмір сүргендігін, сол сияқты «Илиада» мен «Одиссеяны» шын мәнінде Гомердің жазғандығын дәлелдеу мүмкін емес деп мәлімдейді. Несін айтасың!.. Ал, ұлы ақындар басқа пікірде болды. Гете, Шиллер, Шелли, Пиндар мен Гораций Гомердің тарихта болғанына шек келтірмеді. Өйткені, екі дастанды да біртұтас туынды, бір құдіретті шабыттан шыққан жыр деп таныды.

	Оның бақ ішіне бөлекше әр бітірген жігерге толы жіңішке дауысы Софьяға айрықша әсер етті. Басын жерден көтермеген күйі жай ғана:

	— Мистер Шлиман, сізге сұрақ қоюға бола ма?— деді.

	— Әбден болады, сүйкімді бойжеткен.

	— Мектепте бізді: екі дастанда да ертедегі құдайлар шешуші роль атқарады, ал Олимп пен Иданы мекендеген бұл құдайлардың қазір жоқ болып кетуі себепті «Илиада» мен «Одиссеяны» да құр ғана аңыз деп топтау керек деп оқытқан еді.

	Шлиманның көгілдір көздері күлімдеп қоя берді: оның айтыс десе арқасы қозатын.

	— Құдайлар жоғалып, ертегіге айналып кеткенімен, екі дастанда да адамдар бар. Ал, аталған шығармалардағы адамға қатысты нәрсенің бәрі де айна-қатесі жоқ ақиқат. Сондай-ақ, мен бұл құдайлардан ат-тонды ала қашу қажет деген тұжырыммен де келісе алмаймын. Оларды Христос дүниеге келместен төрт мың жыл бұрын бағзы адамдар ойлап шығарған. Және олардың өзге ескі діндердегі құдайлардан аса көп айырмашылығы жоқ.

	Ойда жоқ жерден әңгімеге бибі Виктория килікті.

	— Біздер, христиандар үшін ежелгі Грецияның мәжусилік діні — баланың ермегі ғана!

	Софья бұған Генри Шлиман налып қала ма деп қорқып еді, анау керісінше алабөтен ықылас танытып, бибі Викториядан мына пікірін одан әрі тереңдете түсуін өтінді. Бұл құдайларды адамдар өз түр-тұлғасы мен табиғатына сәйкестендіріп жасаған, сосын өзекті жандарды қорғап, жауын жасқап жүрулері үшін оларға адам табиғатынан тыс қасиеттерді дарытқан деп түсіндірді шешесі.

	— Ертедегі грек дінінен біз ешқашан ешқандай мағына іздеп көргеніміз жоқ, оны қызықты ертегі ретінде ғана қабылдадың.

	Шлиман желетін төмен тартып, қара галстугын жөндеп алды да, аяғын аяғына айқастыра қойып, жауап іздеп ойланып қалды.

	— Мен де, әрине, христианмын. Керек десеңіз тіпті пастордың баласымын. Бірақ, ертеде өткен халықтардың сенім-танымы қазір аңыздан гөрі тарихқа тәуелдірек. Мысалға, егер қазір осы баққа троялықтар немесе ахейліктер кіріп келіп, өз дініміз жайлы айтып жатқан әңгімемізді тыңдаса, олар да бұны аңыз деп тауып, біраз күлкі қандырған болар еді. Мен пантеизмді ерекше қадір тұтамын және адамдардың күн, дала, су құдайларына неліктен бас ұрғандарын да түсінемін. Табиғатта шын мәнінде де құдіретті бірдеңе бар... Мен ешкімнің сезіміне қиянат жасап отырған жоқпын ба?

	Жасаса бәлкім жасаған да шығар, бірақ Энгастроменостар тәрбиелі жандар еді. Софья естілетіндей етіп сыбырлай сөйлеп:

	— Мистер Шлиман, сөзіңізде қаншалықты шындық барын білмеймін, бірақ сенімділігіңіз мені қатты таңырқатады,— деді.

	Шлиман одан көз аудара алмай қалған-ды. Бақ іші қара көлеңке тартып у-шуға алданғандар арасынан әлдекімдер балаларын ертіп үйлеріне қайтып та жатты. Еркектер жақын жылжып отырысты.

	— Сонда сіз, шамасы, Гомерді де Данте немесе Шекспир тәрізді тарихи тұлға деп есептейтін болдыңыз ғой?— деп сұрады біреу. Дауысына қарағанда Ламбридис ағай болса керек.

	— Оған сөз жоқ!— деді көңілі лепірген Генри Шлиман.— Ол Христос дүниеге келуінен бұрынғы мыңыншы және тоғыз жүзінші жылдар аралығында, Трояның іргесіндегі Смирнада туды. Оның балалары,— әлде туыстары немесе шәкірттері ме екен?— Смирна маңындағы Хиос аралында өзіндік бір ақындар отауын құрды. Олар аралдардағы және Эгей теңізі жағалауындағы патшалар мен көсемдердің сарайларында Гомер жырын лираға қосылып айтып жүрді.

	— Гомер «Илиаданы» жазып шықты дегеніңізде, сірә, осынау ұлы дастанды тудырған кезде ол Троя соғысы заманынан бері сақталып келе жатқан жырларды пайдаланды дегіңіз келетін шығар?

	Бұл сұрақты Софьяның ағасы әрі жақын досы Спирос қойған-ды. Ол бұл кеште қарындасының қамын ойлап қатты қобалжып отырған.

	— Рас,— деп келісті Шлиман сабырлы кейіпте езу тартып.— Гомердің қолжазбасы қолымызға тиген жоқ және жалпы ондай қолжазбаның болғандығын дәлелдейтін нақтылы деректер де жоқ. Бірақ, дастандарын қағаз бетіне түсіріп кетуі де мүмкін нәрсе. Өйткені, кейін «жан тебірентерлік жырлар» деген атпен «Тауратқа» енген «Соломон жыры» да осы дәуірде жазылған болатын. Жазбаша әдеби тіл жоқ кезде өзге құдіретті құрал — халық қапері қызмет етті. Троя соғысы мен Одиссей сапарлары жайлы әңгімелер атадан балаға жетті. Адамдар тек жер мен суға, ешкі мен қойға ғана емес, сонымен қатар өз игіліктерінің ең қастерлі бөлегіне — халық тарихына да мұрагер болған-ды. Ел тарихының әр ұрпақтың өз еншісіне айналып отыруы айнымас заңдылық еді. Ақындар Гомерге дейін де болған, олар да Ахилл, Гектор, Еленалар жайлы аңызды естіп, жыр шығарған. Ал, Гомер болса, Трояға аяқтай сапар шекті. Бұрынғы бар жырлар мен аңыздарды жинап, жүйелеп айтып беру үшін, «Илиаданың» да, «Одиссеяның» да бір қолдан шығуы үшін — осы жалғыз мақсат үшін әдеби тіл жасады. Гомер Троаданы зерттеп, бес саусағындай біліп алды: міне, жота — мұнда сарай (түрікше — Ғыссарлық) орналасты; міне, қос өзен — Ида тауынан оңтүстіктен Скамандр, солтүстіктен Симоис ағып жатыр; бұлар теңізге барып құйып, Трояны үш бұрыштың ортасына алып тұр; ұрыс та осы арада өтті. Ахейліктер Геллеспонт жағасына бір мың бір жүз қырық кемесін сүйреп шығарып, жүз жиырма мың адамға арнап қос тікті. Троя да Геллеспонттан онша қашық болмауға тиіс: Гомер грек жаяу әскерлері өз қостарынан Троя қамалына дейін кейде күніге екі қатынап жүргенін баяндайды.

	Георгиос Энгастроменосты күдік қидалап отыр еді. Әдетте әкесі әріптесі асқан ақылды адам ба, әлде асқан ақымақ адам ба — соны айыра алмаған шағында ғана дәл осындай кепті бастан кешетін. Әйткенмен айтқан сөзі мүлде басқа боп шықты:

	— «Илиаданы» жүздеген адам зерттеген, бірақ Трояның қай төбенің астында жатқанын бір де біреуі айтып бере алмаған...

	— Олар үшін мен жауап бермеймін, Энгастроменос мырза. Мен тек өзім үшін ғана жауап беремін.— Шлиман орнынан көтеріліп, айналдыра қоршаған жамағайындардың алдында әрлі-берлі теңселіп жүре бастады. — Павсанийдың «Эллада сыпаттамасын» жүздеген ғалым оқығанымен, патша қабірлері мен қазына қоймасын әлі күнге шейін Микеннің циклоптық қабырғасының сыртынан іздеп жүргендері де, бәлкім, дәл осы себептен шығар.

	Енді Софьяның таңырқауына тура келді.

	— Патша қабірлері Микеннің қай жерінде екенін білесіз бе?!

	— Мисс Софья, Колонға келесі келгенімде Павсанийды ала келуіме рұқсат етесіз бе? Ол Микенге Христос туғаннан кейінгі екінші ғасырда барғанымен, Персей бұлағын да, ішкі ауладағы Атрей мен оның ұлдарының қазына қоймасын да өз көзімен көріп кетті. Сірә, оның қала қабырғасының сыртындағы жұпыны бейіттерге де жолы түскен шығар. «Клитемнестра мен Эгист қабырғадан аулақтау жерленген,— деп жазады Павсаний. — Себебі, оларды Агамемнонның және онымен бірге өлтірілгендердің сүйектері қойылған қаланың Ішкі жағына жерлеу күпірлік деп табылған». Бұдан қамалдың қалың қабырғалары болғандығы ап-айқын аңғарылып тұр ғой. Қабірлерді қиналмай табатыныма көзім анық жетеді.

	Бәрі де үнсіз отырып қалды. Мистер Шлиманның Тронның қайда жатқанын шамалауы, оны қазуға деген құштарлығы ден қоюға тұрсын-ақ. Бірақ Микен патшаларының қабірі дегеніңіз... Жұмбақ миллионерге деген сенімнің соңғы жұрнағын кешкі самал желпіп әкетті де, жамағайындардың көңілі едәуір ортайып қалды.

	Бұның есуас болуы мүмкін емес,— деп ойлады Софья. Соншалықты көп сапар шеккен, екі кітап жазған, ақ-адал еңбегімен дәулет жиған адам ғой. Өзімшіл болса өзімшіл шығар, әйтсе де жұртқа күлкі боларлықтай кеще деймісің».

	Мистер Шлиман,— деді ол дауыстап.— Егер жаңағы айтқандарыңызға қалтқысыз сенетін болсаңыз, Трояны қазуға неге қазірден кірісе бермейміз? Бізге сол түсініксіз болып тұр.

	Шлиман орнына оралып, құдды күні бойы кетпен сілтеп титықтаған кісідей, отырғышқа жалп етіп отыра кетті.

	- Кірісімен мисс Софья. Түркияда қазба жұмыстарын жүргізу рұқсаты керек. Оны алу оңайға түспейді. Мен өтінішімді жіберіп те қойдым. Ресми документ қолыма тиген бойда-ақ қайла, күрек , қол арба жинастыруға кірісер едім. Филология ғылымынан іргесін аулақ салғанда ғана, ғалымдар, кітапханадан шығып жер қазуға кіріскенде ғана археология өзінің балаңдық дәуренімен біржола қош айтыспақ. Міне мен дәл осыны жүзеге асырмақпын. Сол себепті өзіме ұлты грек жұбай іздеп жүрмін. Ол тілегімді тілеуші ақ періштем болады. Менің гректік асыл қазынама айналады.

	Оның дауысы дірілдеп кетті. Маңдайынан шыққан терді жұқа бәтес орамалмен сорғызып алды.

	Ойпырмай, оның грек әйелінің жағдайы өте қиын екен,— деп ойлады Софья.— Егер Трояны немесе Микендегі патша қабірлерін таппаса, бәріне кінәлі әйелі боп шығуы да ғажап емес қой».

	4

	Бибі Викторияның жексенбілік түстікке шақыруын Шлиман қуана қабыл алды; жалпы, оған қашан келсе де қадірлі қонақ болатындығы аңғартылған. Ол жұма күні де, сенбі күні де келген. Келген сайын әбден ығыр боп қайтатын: Энгастроменостардың бағы келімді-кетімділерден арылмайтын. Колон халқы оның саяхаттары мен бастан кешкен оқиғалары жайлы әңгімелерін тыңдауға әбден әуестеніп кеткендіктен, Софьямен оңаша сырласудың сәті түспей-ақ қойған. Бір оңтайы келгенде Софья оған:

	— Грецияда жас қыздың оңаша қалуы оңайлыққа соқпайды. Біздің священниктеріміз: «Он екі жасқа дейін баланы көзден таса қылмаңдар!» дейді. Мысалға, мені үйіміздің қақ алдындағы Ромвис алаңына да жалғыз жібермейтін. Жіптен секіргенімді, «класс» ойнағанымды немесе дос қыздарыммен: «Әлдилеп ұйықтат ай мені, мектепке ерте барайын!» деп қол ұстаса шыр айналып билеп жүргенімді міндетті түрде ағаларымның бірі бақылап тұратын. Соңғы емтиханымды тапсырғанға шейін мені тіпті Арсакейонға да жалғыз жібермеген — қашан да ағаларым немесе күтушілер шығарып сап, қарсылап алатын. Бірнеше ай ғана бұрын мен ақ кофталы, көк юбкалы, бақылаудағы бала болатынмын. Грецияда қыздар күйеуге шыққанға шейін осындай кедергілерге кезігеді,— деді.

	Бұл Шлиманның көңілін орнықтырды да, ол жамағайындарының еркектер қауымын Шығыс пен Мысыр жайлы әңгімеге қандыру қызметіне қайта кірісіп кетті.

	— Шлиман мырза, сол елдерге сапар шеккен кезіңізде сіз оларда қандай ақша барын қайдан білесіз? — деп сұрады кішкентай Панайотис.

	Шлиман балақайға езу тартып күлді де, жанқалтасынан жуан қара әмиянын шығарды.

	— Мұндай әмияндар Европадағы даяшылардың бәрінде де бар, бұнымен есеп айырысу жеңілге түседі. Мұнда бес қалташа барын көріп тұрсың ба? Біріншісіне мен американ ақшасын, екіншісіне — француз, үшіншісіне — неміс, төртіншісіне — орыс ақшасын, ал бесіншісіне — Египет, Үндістан, Түркия, Жапония аккредитивтерін салып қоям. Ішін ақтарыстырып жатпас үшін сыртқы бөліміне грек ақшасын салам.

	Ақшаны көрген кезде ағайындылардың көздері жайнап кетті. Соны байқаған қонақ теңгелерді балаларға қолға ұстап көруге берді. Ақшаны айырықша ұнататын Александрос:

	— Шлиман мырза, сонда сіз басқа ел ақшаларының бір-біріне қалай теңдесетінін қайдан білесіз?— деп сұрады.

	— Әмиянның қайырмасындағы мына бір ақ карточканы көріп тұрсың ба? Мұнда өзімнің шаруам тірелген барлық елдің валюта бағасы тіркелген. Бұл менің өз биржам. Карточкамды ай сайын ауыстырып тұрам. Мәселен, бүгін бес драхма Американың бір долларына тең. Бір драхма француздың бір франкіне тең. Төрт рейхсмарка бір долларға, британиялық Фунт - жиырма бес француз франкіне айырбасталады. Ал, орыстың бір сомы үш франк тұрады...

	Ол Панайотиске қарап көзін қулана сығырайтып: Түнде әмиянымды басыма жастанып жатам, өйткені ұйқышылмын, көп ұйықтаймын. Оның үстіне, ұйықтап жатып тәтті түстер көрсем бөтен өлкелерге кетіп қалуым да ғажап емес,— деп қосып қойды.

	Панайотис әзілге шат дауыспен жауап қайтарды.

	— Сөйтіп, таңертең тұрғаныңызда ақшаңыздың әумин болғанын бір-ақ біледі екенсіз ғой!

	— Дәл солай, Паннайотис. Мен шамамен алты тілде т,с көрем. Түнімен әлемді аралап, таңертеңге шейін ақшамды тауысып алам.

	Теңгелерді Софья ұстап көрді.

	«Панайотис қалжыңдасудан да тартынбайды. Ақжарқын, қайырымды адам».

	Жексенбі күні ертеңгісін, кофе ішіп болысымен, Энгастроменостар бүкіл семьясымен алаң арқылы әулие Мелетий шіркеуіне қарай бет алды. Олар ішке кірген жоқ - шағын шіркеуде құлшылық ету қызметін атқарып жатқан священниктер мен қариялардың өздерінен ақ орын ауыспайтын. Есік алдына топырласқан діндарлар сыпсыңдасып әңгіме соғып, ара-арасында дұға мен әнді де іліп әкетіп тұрды. Мезгіл-мезгіл есіктен священник бой көрсетіп, бұларға бата беріп қояды. Бұндай сәтте қай-қайсысы да үш мәрте шоқынып алады.

	Шіркеуден оралған бойда олар түстік қамына кірісті. Софья Афиныда да өздерінің тап осылай ала таңнан тұрып, шешесімен және аспаз әйелмен бірге жаңа піскен помидор, ақ жасымық немесе туралған петрушка қосылған, ақ шарапта бұқтырылған қой еті секілді әлдебір айырықша тағамды әзірлеу жайын асықпай ақылдасатындарын еске алды. Софья тамақ ішуге де, тамақты әзірлеуге де жауаптылықпен қарауға тәрбиеленген болатын. Грециядағы ұлттық ерекшеліктердің бірі осы еді. Қыз балалар ас үйге үш жасынан баулына бастайды. Бұл ойын да, баланы алдарқату да емес, құпиялар сырын аңғартуға бағытталған өзіндік тәрбие тәсілі. Өйткені, теңіз байлығын есепке алмасақ, тау-тасты Грецияда тағам қат еді және оған үлкен қиындықпен қол жететін. Жартылай аш жүру немесе тіпті ашығу гректерге таңсық нәрсе емес: ақшасы бар адамдардың өздері сатып алатын ештеңе таппайтын қиын күндер әр ұрпақтың дерлік өмірінде кездесіп отыратын. Еврипидтің:

	Тағам толы үстелің

	Әнсіз-ақ көңіл баурайды8,—

	дейтін жолдарына байырғы гректердің қай-қайсысы да бейілмен бас шұлғыр еді.

	Түскі астан және түстіктен қалған тағам желінетін кешкі астан бұрын дұға оқылатын. Шіркеу мерекелері кезінде Георгиос Энгастроменос нанға шоқындыру ишаратын жасайтын, өйткені нан Христостың символы еді. Қалған бөлегін бибі Виктория сүйіп алатын: бұл қасиетті нан деп саналатын.

	Ac үстелі грек үйінің қуанышы еді. Гректер мол тамақты алдарына алып асықпай жеп отырғанды, болмаса күні бойы аузына бірдеңе сап шайнап жүргенді ұнататын. Сондай дағдыларының салдарынан әйелдер жағының бөкселері дөңгеленіп шыға келгенімен, бір ғажабы, еркектері сыптығыр қалпында қала беретін. Георгиос Энгастроменос қана бұл санатқа қосылмайтын — сірә, бұндай ақжарқын адамдар үшін бәрінің де молырақ берілуі әділетті болса әділетті де шығар.

	Бибі Виктория, Софья, Мариго және бір күнге жалданып, бұрышта кастрөл қырып жатқан аспаз әйел төртеуі наубайханаға апаруы ғана қалып тұрған, иісі бұрқыраған дәмді тағамдарды әзірлеу үшін талай сағат бойы талмай жұмыс істеді. Егер үйде лайықты плита жоқ болса немесе жаздыкүні үйге от жаққылары келмесе әйелдер кастрөлдерін наубайханаға апаратын. Нан мен бисквиттің күндізгі пісірімін ұзын сапты күрегімен пештен шығарып қойған наубай бірнеше цент ақы алып, тамақтарын әзір ғып беретін. Әр тағамды пісіруге қанша уақыт кететінін ол жақсы білетін.

	Сол күні таңертең бибі Виктория қызына:

	— Арманыңнан бір шығып қал, Софья. Ұзамай бұған зар боласың,— деген-ді.

	— Неге?

	— Өйткені, бай адамдар әйелдерін ас үйден аулақ ұстайды. Олар аспаз жалдайды.

	— Біздегі бай әйелдер тамақты өздері пісіреді ғой. Мен де өзім әзірлейтін боламын. Гректер тамақты өз әйелдерінің даярлағанын ұнатады.

	— Солайы солай. Бұнсыз өмірдің қызығы не? Бірақ, болашақ күйеуің қалай тыраштанбасын мейлі, бәрібір грек емес.

	Қонақ пен үй иелері бақ ішіне, жапырағы ширатылған жүзімдік көлеңкесіне жайғасқан. Еркектер узо-анис қосылып, сүт түстес реңкке жеткенше салқын су араластырылған күшті жүзім шырынын ішіп отырған. Софья мен Мариго узоға басытқы етіп: сүт-сірне қосылған шпинаттан дайындалған ыстық тағам — тиропитас, тұздалған ірі зәйтүн жемістерін, күрішпен және дәмді тұздықтармен фаршталған помидорлар, жүзім жапырағына оралған құйттай голубим — долмадакьялар, тұздалған каракатица — каламирья, қуырылған сары сегізаяқ, күріш, кептірілген жүзім, дәмді тұздықтар, петрушка кептелген мидия. қызыл уылдырықпен сарымсақтан жасалған — тарамосалат, помидормен және пиязбен араластырып зәйтүн майында сәл-пәл қуырып алған, жұқалап туралған баклажан — имам байлди меце, сондай-ақ тілімдеп кесілген, бұрышталған грек шұжығы — луканик әзірлеген еді.

	Генри Шлиман бибі Викторияға: мецетакья — басытқылар неткен көп және неткен дәмді еді деген комплимент айтты.

	— Өзім ғана емес, қыздарым да мақтауыңызға тұрарлық. Түскі тамақты дайындап болғанымша, Софья шпинаттарды, мидиялар мен долмадакьяны әзірлеп те қойыпты,— деп жауап қатты бибі Виктория.

	Шлиман тәрелкеден бір кесек шпинат алып, үстелдің арғы бетіндегі Софьяға көз жіберді. Бүгінгі жып-жылы жексенбі сәскелігінде Софья тіптен құлпырып кеткен еді. Ac үйден алаурап шыққан ол оңтайын тауып бетін хош иісті сумен шайып та алған-ды. Үлкен қара көздерінен қуаныш ұшқындап, жатық етіп таралған қара шашы жылтырай төгіліп тұрған. Үстіне бүйірлерінде бүрмесі бар әдемі көгілдір жібек көйлек киіпті. Сол материалдан жасалған бүрмелі аспа иықтарынан бері өтіп, төсіне жеткенде бант боп байланыпты. Әдеттегі көйлектеріне қарағанда бүгінгі көйлегінің төсі аздап ашықтау екен. Сәл тарлау соғып тұрғаны болмаса әп-әсем. Софьяны жарқыратып киіндіруге ақшаларының болмағанына бибі Виктория қатты өкінді.

	— Шлиман мырза сонау жердің түбінен менің сән-салтанатымды қызықтау үшін келмеген шығар,— деп қарсыласты Софья.

	— Тәуір киінгенге не жетсін,— деді бибі Виктория беріспей. Осынау викториандық кербез шешенің шамына тиетін сөз айтпай қалай шыдарсың!

	— Бұның көркімді кетіріп тұрған ештеңесі жоқ қой, мама! Мен өзіңе тартқанмын — күн өткен сайын толысып келемін, көйлегім соны дәлелдеп тұр.

	— Бұған енді не дерсің!— деді бибі Виктория күңкілдеп.— Жеңілтектік деген осы! Әкелеріңнің туыстары осындай еді — солардан жұққан ғой саған. Шлиман мырза сонау жердің түбінен сенің жүрегіңе үңілгелі келіп отыр ғой.

	Софья мәз бола күліп жіберді.

	— Бәсе, бәсе! Бетім мен белімнен көз аудармай сұқтана қарауы жаман еді-ау!

	Шешесінің көңілін жықпау үшін Софья атадан балаға мирас боп келе жатқан қастерлі заттарын — алтын түйреуішті тағып алды.

	Терезе қақпақтарын жауып, салқындатып қойған асханаға кіретін де уақыт боп қалған. Софья дастархан әзірлеуге, тағам ауыстыруға қолғабыс етті. Бұл үшін де біраз тіресуге тура келді: шешесі оның «үстел басқарып отыруын» қалаған.

	— Мама, Шлиман мырзаны алдаудың қажеті жоқ. Король ханымына ұқсап қол қусырып қарап отырғанымнан гөрі, бар жұмысты жұртпен бірдей атқарып жүргенімді көру оған зор ғанибет қой. Өйткені, оған қазба жұмыстарын жүргізетін көмекші керек емес пе.

	— Ол қызметші әйел іздеп жүрген жоқ!— деп бұрқ етті шешесі.

	Софья мен Мариго әуелі жұмыртқа мен лимон қатқан тауық сорпасын әкелді. Одан соң үстел басындағы жұрт қуана қарсы алған, тісіңде күтірлеп жататын қуырылған қызылқанаттар — барбундер ұсынылды. Балықтан кейін Софья қуырылған балапан, одан соң күріштен жасалған палау мен қойдың сан етін, майға сүздірілген помидор мен лимон шырынына шыланған жасымық алып кірді. Бақбақ сабағынан туралған салат укроппен, зәйтүн жемістерімен және ешкі сүтінен жасалған бал татитын ақ сүтсірне — фет тілімдерімен көмкерілген еді. Десертке — жылытылған гимет балына батырылған грек жаңғақтары, рахат-лукум, қызғылт жапырақтардан жасалған мұраппа мен почмиктер, апельсин, бадам пирожныйы, сондай-ақ, азаттық жолындағы соғыстан соң заңды мақтаныш кофесі деп атала бастаған түрік кофесі әкелінді.

	Түстіктен соң бақ ішіне шыққан Шлиман желетінің қалтасынан салбырап тұрған алтын бауын алақанымен сипалап қойып:

	Аузыңнан дәмі кетпейді. Гректердің қандай шебер аспаз екені Европаға әлі беймәлім,— деді.

	Орнынан көтеріліп, Софьяға қарай жүре түсті де, тосылып тұрып қалды: түскі тағамдарын ішіп болған жамағайындары топырлап қақпадан кіріп келе жатыр екен. Ұзамай бақтың іші қайтадан қонаққа толды.

	Колондағылардың Софьяға деген қарым-қатынастарының қалай тез өзгергені таңқаларлық! Бұрын ол кім еді? Тәп-тәуір білімі бар қабілетті қыз ғана болатын. Зиялылардың балалары оқитын Арсакейонды, үздік бағамен аяқтап шықты. Бірақ, семьясының соңғы семестрге төлейтін ақшаны әрең-әрең тауып бергені де жұрттың қаперінде.

	Ал, енді ше?! Ертеңгісін шешесімен бірге жаңа піскен таба нан сатып алу үшін базарға барғанында еркектер онымен қалпақтарын шешіп, бас иіп амандасты, жігіттер таң қалғандарын жасыра алмай, көздерімен ішіп-жеп бітті, құрбы қыздары қызғаныштарын білдіріп қоймауға тырысып, ебедейсіз езу тартып, кемпірлер шамадан тыс шаттана құтты болсын айтып жатты.

	— Колондағы ең атақты кісі мен тәріздімін,— деп сыбырлады ол шешесіне.— Шетелдің бір бай адамы біздің үйге қонаққа келді — бар болғаны сол-ақ қой! Ол тіпті әлі ұсыныс та жасаған жоқ, ал мыналар мені ұзатып та жіберіпті.

	— Ол ұсыныс жасайды,— деп сендірді бибі Виктория.— Келіп жүргендегі мақсаты да сол. Сен десе есі кететінін жұрттың бәрі байқап қалды.

	— Ал, мен оның Гомер десе есі кететінін көріп те, естіп те жүрмін,— деп күлді Софья.

	— Саған тек күлкі керек.

	— Күлкісіз өмір көңілсіз.

	Келесі күні таңертең Шлимак оған сыйлық жіберді. Сыйлығына қосып хат та жолдапты.

	«Афины, 6 сентябрь 1869 жыл.

	Қымбатты мисс Софья, мына маржан алқаны қабыл алуға мархабат етіңіз. Абайлап ұстаңыз — жібі онша берік емес. Моншақтарды шашып алмау үшін оны жібек жіппен ауыстыру керек болар. Тәңір жарылғасын, аса қадірлі ата-анаңыздан Сізді енді қашан көруіме болатынын біліп, жазып жіберіңізші. Бұл кездесудің көп жұрттың көзінше емес, оңаша және жалғыз рет емес, әлденеше рет болғанын қалар едім. Өйткені, менің ойымша, біз бір-бірімізді жақсырақ біле түсу үшін және мінезіміз үйлесер-үйлеспесін анықтау үшін кездесеміз ғой. Егер сыйластыққа, махаббатқа, мейірімділікке негізделсе некеден сәулетті сарай жоқ, ал егер оның негізінде арам ой немесе тән рақаты жатса, барып тұрған тозақ сол.

	Екінші некеге көзімді тарс жұмып қойып кететіндей ақылсыз етіп жаратпағанына құдайға алғысым шексіз. Егер афинылық дәстүр Сізбен және ата-анаңызбен оңаша жиі жүздесуге, сөйтіп Сізді жақсырақ біле түсуге мүмкіндік тудырмайтын болса, бұдан былай мені ойға алмай-ақ қойғаныңыз да жөн.

	Өзіңізге деген шынайы құрметіме илануыңызды өтінем.

	Генри Шлиман»,

	Хатты оқып, таңқалғанынан не дерін білмей, есін енді жиып отырғаны сол еді, екінші шабарман және келді.

	«Қымбатты мисс Софья, бүгін сағат екіге он бес минут қалғанда қадірменді анаңызбен бірге станцияға келе алмас па екенсіз? Одан сіз Ламбридис мырза мен оның аса құрметті зайыбын жолықтыратын боласыз. Сосын бәріміз Пирейге барамыз. Пирейден қайық алып, шамалы серуендейміз. Бізді өзіңізбен жүздесу қуанышынан қалыс қалдырмас деген үміт білдіріп, өзімнің шынайы құрметіме шандырғым келеді.

	Тәңір жарылғасын, жауап ретінде екі-үш ауыз сөз жазып жіберіңізші.

	Г. Ш.»

	Софья ешқашан қайықпен жүзіп көрмеген; өз отандастарынан бір өзгешелігі су десе тұла бойы түршігіп қоя беретін. Он жетіге толғанынша теңіз сырқатына ұшырамаған жылы болмаған.. Тіпті жаз айында үй ішімен бірге сенімді пароходпен тиіп тұрған жерге - Эгину немесе Андрос аралдарына «табиғат көркін тамашалауға» шыққандарында да ауырмай қалған кезі жоқ-ты.

	— Не істеуім керек?- деп дағдарды ол.— Эгейдің қыбыр еткенімді қалт жібермейтіні белгілі — тағы да долданып шыға келетіні анық. Шлиман мырзаның сөзін де жерге тастай алмай тұрмын: ол да бұрқан-талқан болып дауыл тұрғызуы мүмкін.

	— Шлиман мырзаға жауап жаз. Шақырғанына қуанышты екеніңді, бірақ әкеңнің келісімінсіз шақыруды қабылдай алмайтыныңды, ал әкең кешігіп жатқанын түсіндір. Шлиман мырзаның өзі кешкі асқа келсін, оңаша отырып асықпай әңгімелесулеріңе жағдай жасап бағармыз.

	Жауапты жібергені сол еді, қарыны ашқан Георгиос Энгастроменос та оралды. Шлиманның екі хатын оқып шығып, әйелі мен қызына қадала көз тікті.

	Мәселе айқын — бару керек. Келісіміңді айтып, Шлиман мырзаға дереу хабар жібер. Ал, сен, Викторин, деп жалғастырды ол сөзін сол баяғы сұсты кейіппен,— Ламбридистерді әңгімеге алдандырып, «Софья мен Шлиман мырза өз шаруалары жайында аз да болса сырласып алуына қам жаса. Әуесқойлығың жеңіп, тыпыршып тыныш таба алмайтын болсаң теріс қарап отыр.

	— Тек Шлиман мырзаның көңілі үшін ғана болмаса. Жалғыздық адамды жүнжітіп жібереді ғой,— деп келісе кетті Виктория.

	Шлиман қайықтың ең үлкенін таңдаған. Бірақ, Софьяға бұл шамадан тыс шағын әрі орнықсыз көрінді. Айлақтан шыққанша бәрі де ойдағыдай болғандықтан Софья бұл жолы, бәлкім, бәрі де сәтімен бітер деп үміттеніп те үлгерген. Әйтсе де ашық теңізде күннің жүзін қара бұлт жауып, қатты жел тұрып, қайықты жаңқадай жұлқи бастады. Софьяның жүрегі көтерілді. Ал, Шлиман болса, ұлыған желді де, қыз жүзінің қуқыл тартып сала бергенін де байқамағандай еді: серіктері оларға арқасын беріп отырған, қазір оған керегі де осы болатын.

	— Мисс Софья, маған неліктен күйеуге шыққыңыз келеді? — деді ол тәуекелге бел буып.

	«Апырмай, сұрайтын жерді тапқанын қарашы! Мен құр сүлде отырмын ғой!» деп ойлады Софья.

	Шлиман ағынан жарылып айтатын жауап күткендей мойнын созып жіберіп, оған міз бақпай қадала қарап қалды. Софья әбігерге түскен асқазанын тыныштандырмаққа тырысып қинала жұтынып алды да, ішін қолымен басып отырған күйі таңқаларлық аңқаулықпен:

	— Себебі, ата-анам маған солай бұйырды,— деді. Шлиманның өңі бозарып кетті. Софья оны да толқын шайқап титықтатқан екен деп ойлаған, бірақ келесі сәтте-ақ көзінен ашу оты ұшқын атып, жүдеулеу жүзі күреңітіп сала бергенін көрді.

	— Сіз әрі жас, әрі білімді әйелсіз. Сізден мұндай мүләйім жауап есту жаныма батып отыр, мисс Софья,— деді ол қарлыққан дауыспен.— Мен өзім қарапайым, қақ-соқта жұмысым жоқ, семья қуанышын ғана ойлайтын адаммын. Біз үйленсек тек қазба жұмысын бірге жүргізу үшін, Гомер рухын бірге қастерлеу үшін ғана үйленеміз.

	Теңіз одан әрмен толықсып, ақ көбіктене бастады. «О, жасаған ием, осыдан аман құтқарсаң, екінші әрі суға аттап аяқ баспас едім!» деп жалбарынды Софья.

	Құрғап кеткен еріндерін жалап алды да, сертінің өрескелдеу боп шыққанына мырс етті: су бетімен құрғақпен жүргендей еркін жүретін жалғыз хақ тағаланың өзі ғана ғой. Әбден берекесі кетіп бітті, бірақ, мына мінез-құлқы басқаға ұқсамайтын, бітімі бөлек адамның алдында сыр жасырмау қажет деп ұйғарды.

	— Мистер Генри, жауабымнан соншалықты шошынуыңыздың жөні жоқ. Грецияда қыздарының тұрмысқа шығуына ата-аналарының өздері қам жасайды — осы лайық-ау деген күйеуді өздері іздеп табады. Менің ата-анам да солай істеп отыр. Мен де олардың айтқанынан шыға алмаймын. Бұл бір жағынан жақсы да ғой: бүгін жібі түзу қыз болсам, ертең жібі түзу әйел болмаймын ба?

	Бұл оны онша көп тыныштандыра қоймады.

	— Сонда маған күйеуге шығуыңыздың басқа ешқандай себебі болмағаны ма? Тек қана ата-анаңыздың айтқанын тыңдағандықтан шықпақсыз ба?— деп өзеуреді Генри одан әрі.

	Жүрегі көтеріліп, лақ еткізіп құсып жіберудің аз-ақ; алдындағы Софья бұл азаптың енді қаншаға созыларын білмей аласұрумен отырған. Ойлары бытысып кеткен ол: «Сонда бұл не дегенімді тілеп отыр? Оған таңданамын, өз пікірін қорғаудағы батылдығын құрмет тұтамын, дегенімді ме? Бұны айттым. Керек болса, тіпті ойларын ұнататындығымды да аңғарттым. Енді не үшін таңданбақпын тағы? Өзі де бүкіл өмірімнің мәні осынау ізденістерде деп жүр ғой. Ұлты грек әйел арманымды орындауым үшін қажет деді ғой. Сонда мен нені айтуды ұмыттым екен? Және қазір, жаным көзіме көрініп отырған кезде, оны қалай еске түсіре алмақпын?»—деп күйінді.

	Бұлт арасынан күн сығалады. Софьяның да көңілі жадырап сала берді.

	«Білдім, білдім! Неліктен ол бүкіл әлемде беделге ие боп жүр дейсің? Неліктен бойжеткен қызы бар грек семьясының бәрі оған ынтық боп жүр дейсің? Себебі біреу — ол миллионер! Бұндай байлар жайлы біз тіпті естіген де емеспіз. Осының бәріне ол жүйелі білімсіз, жақын-жарандарының көмегінсіз, жалпы ешкімнің жәрдемінсіз өз күшімен қол жеткізді. Оның мақтануға қақы бар».

	Софья басын көтеріп, барынша шат дауыспен:

	— Себебі, сіз бай адамсыз!— деп мәлімдеді.

	Генридің жүзі көн тәрізденіп кетті.

	— Маған күйеуге шыққыңыз келетінінің себебі — менің байлығым екен ғой. Адам ретінде ешқандай қадір-қасиетім болмағаны ғой! Ендеше, осымен әңгіме де тәмам. Сіз туралы енді ештеңе ойламауға тырысармын.

	Соны айтты да, ескекшілерге мойын бұрып:

	— Портқа қайтыңыздар!— деп бұрқ етті.

	5

	Бибі Виктория түпкі бөлмеге барып жатып алды. Король ханымындай сымбатты, салиқалы да сабырлы әйел көз жасын күшпен тежеп жатыр еді. Осы күнге шейін Софья шешесінің жылағанын көрген емес. Шешесі тіпті бастарына бақытсыздық туып, үйлерінен айырылғанда да көзіне жас алмаған. Енді міне — неткен масқарашылық десеңші: Энгастроменостар сорлы адамдар боп шықты! Мистер Шлиман басқа қалыңдық іздемекші.

	Софья да өз бөлмесіне барып, кілттеніп алды. Шлиманның айнып қалғаны жанын күйзелтіп жіберген еді. Өзінің үй-ішіне қаңдай қасірет әкелгенін аңғарған кезде егіл-тегіл еңірей жылады. Түні бойы көз ілмей жатып, турашыл да шыншыл жауаптары Генри Шлиман сынды тәкаппар да шамшыл адамды шынымен қанағаттандырмайтынын ұғынды. Ол сирек ұшырасатын қасиеттердің иесі. Өмірінің екінші бөлегін басқаша құруға деген батыл шешімі, мінезінің турашылдығы мен адалдығының өзі неге тұрады? Міне, болашақ жұбайы оны осы қасиеттері үшін ғана қадір тұтуға тиіс қой, деп кінәлады өзін. Поезбен Пирейге бара жатқан жолда Ламбридис мырзаның мистер Шлиманның тіл үйренуге қолданып жүрген айрықша әдісі жайлы айтқаны есіне оралды. Ол бір кітапты екі тілде: бірін — өзі білетін, екіншісін — жаңадан үйреніп жүрген тілде дауыстап оқиды екен.

	— Жалпы алғанда, біз әр елдің тіліне орай әртүрлі ойлап, әртүрлі әрекет етеміз,— деді Шлиман.— Неміс тілінде мен ауызша да, жазбаша да кесек турап кетем, ағылшынша — сыпайымын, тіпті кішіпейілмін деуіме болады, француз тілі мені кекесінмен сөйлеуге итермелейді. Ал, грекшем қалай, мисс Софья?

	— Ауыз-екі тілде сіз нағыз грексіз, келелі істе кеңпейілдік көрсетесіз, шамалыға шұқшия қарайсыз. Ал, жазуыңыз,— Софья сөз таппағандай қиналып қалды,— құдды бірден барлық тілде жазылғандай.

	Ол бұны комплимент деп қабылдады да, ішкі қалтасын қопарыстырып, тасқа басылған жазуы бар парақтардың бір будасын алып шықты.

	— Мына брошюра жақында ғана Нью-Йорктен келді. Бұны американ филологтарының май айындағы съезіне арнап жазғам.

	Рұқсат сұрап алды да, мақаласының бас жағын оқып берді. Софья тағы да таңғажайып өзгерістің куәсі болды: оның қарсы алдында отырған адам орта жастардағы, келбеті де көз тарта қоймайтын мырза емес еді. Жанарынан ұшқын атқан, бойын тік те тәкаппар ұстайтын сүйкімді жас жігіт еді. Ым-қимылдарында да рухани күш-қайратына лайықты жігерлілік пен жарасымдылық бар-ды.

	«Тіл үйренуге университет курсында қанша уақыт болу керек?» Бұл сұраққа жауап ретінде мен V Карлдың I Францискіге айтқан: «Әрбір жаңа тілді үйрену арқылы жаңа өмірге ие боласыз»,— деген сөзіме жауап бергім келеді. Себебі, бөгде елдің тілін білу оның әдебиетімен, әдет-ғұрыптарымен танысуымызға жағдай жасайды...

	Жаңа ғана қылаң берген таңның жарығы алаңнан бері өтіп, Софьяның бөлмесіне келіп енді. Түні бойы кірпік ілмей, алуан түрлі ой кешіп шыққан қыз өзінің есейе түскенін сезінді. Мистер Шлиманға былай жауап беруі керек еді:

	«Менің сізбен тұрмыс құрғым келеді, себебі сізді қадір тұтамын. Жүйелі білім ала алмағаныңызға қарамастан, сіз тамаша ғалым және лингвист боп шықтыңыз. Әйеліңіз, көмекшіңіз және адал досыңыз ретінде сізбен бірге Троя мен Микенді қазу, сөйтіп жоғалған қазына-байлықтарды әлемге қайтарып беру жайын ойыма алсам, жүрегім аттай тулайды. Мұндай құрметке ие болуды көзі ашық, көңілі сергек әйелдердің қай-қайсысы да арман етері анық. Сізге жұбай болғым келетін себебім де осы».

	— Иә, кеше осындай ақылды болсамшы,— деп күрсінді ол.

	Бірақ, теңіз сырқатынан кеудесінде шықпаған жаны отырғанда бұндай ақыл қайдан келе қойсын.

	Осындайдай ойсыздыққа орын бергеніне өкінеді, ал туғандарының шаруа-жағдайларын түзей алмайтыны есіне келгенде еңсесі тіптен түсіп кетеді. Күн сәуле шашырата бастаған кезде киінді де, кофе ішуге әрі дүкеннен оралған әкесі мен ағаларына Генри Шлиманмен арадағы алғашқы «оңаша сұқбаттасуының» нәтижесін айтып беруге төмен түсті. Олардың таңырқауында шек болмады: Софьяның жауабында нендей сөлекет нәрсе бар еді?

	— Мистер Шлиман әлемді шарлап, көп сапар шеккен адам,— деді әкесі таң-тамаша болып.— Біздегі тәрбиелі семьяларда қыздарының тұрмыс құруына ата-анасы қам жасайтынын оның білуі керек еді ғой. Сен оған шындықты айтыпсың — бұған ренжитін не бар?

	— Софья сүйетінін айтып ант-су ішсін деген ғой!— деп үн қатты он төрт жасар Мариго.

	— Мұншалықты аңқау болар ма!— деді бибі Виктория. Ол күйеу баладан айырылғанына көндігіп, енді қызын аналық мейіріммен аяп жүрген.— Софья онымен көп кездескен жоқ, оның үстіне үйден де адам арылмады... Бұны былай қойғанда, қыз бар болғаны он жеті-ақ жаста ғой. Ал, өзі махаббат дегеннің тойдан кейін ғана келетінін білмейтін бала болса бір жөн...

	— Ол менен сүйетінімді айтуды күте қоймаған шығар,— деп күбірледі Софья.— Және мен айта да алмас едім. Бұның жалған екенін ол бәрібір дауысымнан біліп қояр еді.

	Істің барысы бұлайша бағыт алып бара жатқанына абыржыған әкесі қызының көңілін көтермек үшін:

	— Софья, қалқам, бұның өзі ойлағанымыздай болып шықпады ғой. Баяғыда көлеңкелер театрына апарғаным есіңде ме? Бұнда да тап сондай боп отыр. Бірнеше сағатқа ғана созылған шағын спектакль. Енді міне оның да шымылдығы түсірілді. Елестер таңғы тұмандай тез сейіледі,— деді.

	Бірақ, жоқ жерден Александрос ашу шақырды.

	— Критте: «Құстың өзі шоқыса, құдай да оны құр қалдырмайды» деген мақал бар. Шаруашылығымызды түзеп алатын-ақ жағдай еді. Сүйгендігімнен шығамын деген бір ауыз сөзді айтқанынан келіп-кетер не бар еді? Бүгін болмаса ертең шындыққа айналатын ақиқатты айтуға қадірлі қарындасымызға не бөгет болды екен? Ақиқат! Ол ешқашан да қарын тойдырып көрген жоқ. Ал, біздің ерке қызымыз өмірлік серік іздеп жүрген жалғыз басты адамды алдарқататын сөзді айтуға да бәлсінеді.— Ол Софьяға қарай бұрылды.— Сен бізді де, мистер Шлиманды да бақытсыз еттің.

	Кеше теңізде сен бүкіл Энгастроменостар семьясын суға батырдың.

	Генри Шлиман бірнеше күн бойы тым-тырыс жатып алды. Бұл тым ұзаққа созылған ауыр сынақ еді. Бұған шейін Софья қайғы азабын тарту дегеннің не екенінен бейхабар-ды. Семья басына ауыр күн туған кезде, жалпыға ортақ күйзеліс оны жай желпіп қана өткен. Қазіргі жағдай мүлдем басқа еді: қазір бәріне кінәлі өзі ғана болатын. Оңаша отырып өзімен өзі арбасқан кезінде ызаға булығып қалатын.

	«Сол бір әңгімені теңізде неге бастады екен? Егер ол тек өз басының ғана қамын ойламайтын болса, менің құр сүлде отырғанымды байқар еді ғой... Ол сезімтал емес пе еді?

	Бірақ, оның басқа мүмкіндігі болды ма?— деп тоқтатты ол өзін.— Айналасынан адам арылмады. Бәрі де аңырайып соның ауызына қарап отыратын. Оңтайын тауып, сұрақ қоюы да орынды... Критте қалай деуші еді? «Жоғалтсам сырғамды жоғалттым, құлағымның тесігі өз орнында» деуші ме еді?

	Жұрт та енді оған ерекше көңіл аудармайтын болды. Өйткені, ықыластары суып қалған. Жекжаттары да бас сұғуды қойды. Көрші қыздар мысқылдап мырс-мырс күліп, жігіттер тура қараудан тайсалып, ересектер сыпайы-салқын кейіп көрсетіп жүрді. Колон қайтадан бұрынғы қалпына түсіп, Афинының адамы аз, тек жазғы маусымда ғана тірлік нышанын танытатын ұйқылы-ояу серіктес қалаларының біріне айналды.

	Вимпос ағай көңіл сергітерлік хабар әкелді. Шлиманнан хат алыпты. Неапольға бармақ боп жиналып жүр екен. Софьямен таяу арада жүздесе қоймайтын тәрізді. Бірақ, күндердің күнінде шын берілген достың қажет болса, Софья өзін еске алар деп үміттенеді екен.

	— Ренжіп, налыма. Сары уайымға да салынба,— деп жұбатты оны Вимпос әкей.— Мистер Генри «Англитер» қонақ үйінде жападан-жалғыз қамалып отыр. Бәріңнен гөрі соған қаттырақ батты-ау деймін. Есіл дерті сіздермен татуласу. Мистер Шлиман тек қошемет-құрметті ғана емес, сонымен бірге сан соқтырған сәтсіздіктерді, жәбір-жапаны да көріп өскенін ұмытпа, балақай. Мысал ретінде бақал дүкенінде істеген бес жылын алайық. Үй-күйі, жанашыры жоқ-ты. Таңның атысы, күннің батысы мігірсіз қызмет етіп, кешкісін дүкендегі сөренің астына құлай кететін... Амстердамда ол үйдің шатырын мекен етті. Бұл мекені қыста тісің-тісіңе тимейтін суық, жазда тынысыңды тарылтатын тымырсық еді. Ал, тамағы — бір тілім нан мен бір кесім қатқан сүтсірне болатын. Өйткені, алатын аңысы аз-ды, әрі кітапқа үнемдеу керек-ті... Россияда дәулет жиғаннан кейін де ол — біз сол тұста танысқанбыз —«бірінші гильдиялық саудагер» сатысынан әрі аса алмады. Үйленгенсін де оған ақсүйектер қауымына жол ашылмады. Семьялық өмірінің өзі де онша оңып тұрмаған. Тағдырдан осындай тауқымет тартқан адамға кеңпейілдікпен, кешірімділікпен қараған жөн.

	Софья туыс ағасының қара клобук астынан қуқылтым тартып көрініп тұрған жүдеу өңіне тесіле қарап қалды. Өзін бірінші боп ыңғай білдіруге итермелеп отырғанын сезді.

	— Сонда оған хат жазып, кешірім сұрауым керек пе?

	— Оны өзің білесің.

	— Генри ренжімеуі үшін не деуім керек болады?

	— Ойланып көрсеңші.

	— Мақұл. Қатемізді жөндеуіміз қажет.

	Спирос таза парақ әкеп берді. Софья бөлмесіне көтерілді де, тіпті таяуда ғана тәлім берген ұстаздары да тани алмайтын, айқын қолтаңбамен:

	«Қымбатты мистер Генри! Кетіп бара жатқаныңыз қандай өкінішті. Айтқан сөздерімді көңіліңізге ауыр алмаңыз. Жас бойжеткен тек солай ғана жауап беруге тиіс шығар деп ойлағам. Ертең кіріп шықсаңыз өзім де, ата-анам да қатты қуанып қалар едік»,— деп жазды.

	Конвертті желімдеген соң төмен түсіп, төргі бөлмеге келді. Хатты қонақ үйге әкесінің өзі апарып бермекші болды.

	Ертеңіне жауап келді:

	«Байлық — неке қуанышын көбейте түсетін ғана нәрсе, бірақ семья бақыты онымен өлшенбейді. Егер зайыбым маған ақша үшін немесе Парижде сылаң қағып жүру үшін тұрмысқа шығатын болса, онда ол ертең-ақ Афинысын тастап кеткеніне оңбай өкінетін болады. Себебі, ол мені , өзін де бақытсыз етеді. Болашақ зайыбым мені алдымен адам ретінде қадірлеуі керек...»

	Оның жол жүретіні анық көрінді.

	Бибі Виктория Софьяға айрықша сенім көрсетті білем. Келген хатты да ашып қарамады, кейін жазатын жауабына да көз жүгіртіп шығуды өтінбеді. Бұл үшін оған қызының алғысы шексіз болатын. «Шамасы, ол өз шаруамызды тек мистер Генри екеуіміз ғана реттейтіндігіміз жайлы ескертілген болуы керек. Шыны да сол ғой. Бірақ, мен не жазсам екен? Ол ақылды адам, әйтсе де кедей болса қалыңдық іздеп Грецияға келмейтінін түсінбейді. Өзі бай, өзі кедей осынау кінәмшіл адамға Париждің маған текке керек емесін қалай ұғындырсам екен?!»

	«Қымбатты мистер Генри! Пирейге сапарымыз кезіндегі жауабыма көңіліңіздің қалғанын біле тұрсам да, сол бір алғашқы жүздесулерде жүрегімді шаттыққа толтырған шұғылалы шақтарды қайта оралтарсыз деп сеніп, хатыңызды асыға күтіп ем. Бірақ хатыңыз мені қайғыға батырды. Өзім туралы қандай ойда екеніңізді аңғарғаннан кейін бұрынғы жайдары пейіліңіздің кайта оралуын тілеп құдайдан жалбарынумен болдым. Бұрынғы ниетіңізден таймай, Афиныдан сенбі күні жүрмек боп отырғаныңызды жазыпсыз. Бұл мені соңғы үмітімнен айырайын дегеніңіз ғой. Мен үшін бұның қандай қасірет екенін білсеңіз етті. Сізден жалғыз ғана өтінішім — ең болмаса жүреріңіздің алдында соғып кетсеңіз қайтер еді. Мейірбан жүрегіңіз бұл тілегімді жерге тастамас деген үмітпен, зор құрметпен, Софья Энгастроменос».

	Бұл күні де, келесі күні де жауап болмады. Хат жазуға ерінбеймін, күн сайын қуана-қуана он шақты хат жазып тастаймын деп Софьяға өз ауызымен айтқан адам үшін бұндай шабандық ақылға сыйымсыздау көрінді. Софьяның еңсесі түсіп кетті: Шлиманның Шип мәнінде жүріп кеткелі жатқаны, семья абыройын сақтаудың амалын жасауға мүмкіндік бермейтіні айқын боп қалған. Оқиғаның бұлайша өріс алуы оның діңкесін құртты, өйткені үй ішіндегі жағдай жан шошырлық еді. Шлиманның есімін ешкім ауызға алмайтын, бір-бірімен де сирек тілдесетін, онда да амалдың жоқтығынан сөйлесіп тұрғандай көрінетін. Бәрінің де көңіл хошы жоқ, ренішті, наразы. Кешкі тамақтың алдында, тәбеті жоқтығын желеу етіп, өз бөлмесіне

	көтерілді де, төсегіне барып жастығын құшақтап құлай кетті... Софья ненің күйігіне бола жылап жатыр еді? Бәлкім, астанадағы бұрынғы бақытты тіршілігіне кайтып оралу үмітінен айырылған ата-анасын аяған болар? Бәлкім, тұрмыс құрса өзі аз да болса қарайласып тұратын бауырларының тағдырын ойлап налыған болар? Әлде өз басының орашолақтығына, қарапайым нәрсенің ыңғайын таба алмағанына өкінді ме екен? Мүмкін, осының бәріне және оған қосымша бас айналар қызық әрі көз жетпейтін беймәлім болашағының ойраны шыққанына күйінген шығар.

	— Мен Генри Шлиманды сондай жақсы көрем, ардақ тұтам,— деп сыбырлады ол.— Тұрмыс құрғаннан кейін оны жан-тәніммен ұнатып кететінімді білем. Мамам да папамды, Катинго апам да өз күйеуін бірден ұнатпаған ғой. Онымен тұрмыс құрғым келеді. Ол мені сүйеді: көзім бар ғой, көріп жүрмін. Шіркін-ай, не істесем екен?

	Ол таң атқанша жылаумен болды. Ертеңгісін шешесі шақырғасын төменге түскенде көзі қызарып, бұлаудай боп кеткен-ді. Бақса, Генри Шлиманнан хат келген екен. Софья баққа кіріп, креслоға үйге арқасын бере жайғасты да, қолы дір-дір етіп конвертті аша бастады. Айбақ-сайбақ әріптермен асығыс жазылған жолдар көз алдынан көлбеп өтіп жатты:

	«...Мен әуейі ойлардан аулақпын. Жап-жас сұлу қыздың қырық жетідегі, әрі кескінінде де керемет ештеңе жоқ еркекке ғашық бола қоймайтыны маған айдан анық. Бірақ, өзімді мінезі өз мінезімнен аумайтын, ғылымды да ардақ тұтып, қадірлей білетін әйелдің сыйластығына ие болуға жарайтын шығармын деп есептегем. Егер мұндай шәкірт менен өмір бойы дәріс алуға байлам жасайтын болса, ол мені сүйіп те кететін шығар деп санағам. Өйткені, махаббат сыйластықтан ғана туады. Ал, мен өз тарапымнан жақсы ұстаз болуға, әр бос минутымда оны филология мен археология сырына қанықтыруға. тырысар едім».

	Софья басын шалқайтып жіберіп, мәз бола сықылықтай күлді.

	— Оған не керегін енді түсіндім. Ол менің өзім ұсыныс жасағанымды қалайды! Сонда бұл оның көңілін орнықтырады: барлық шартын қабылдаумен катар, әйелі, шәкірті және Трояны қазудағы көмекшісі болуға қуана келісетініме көзі жетеді. Мейлі, солай-ақ болсын — қазір қолма-қол хат жазам. Генри Шлиманның қарсы алдында қайықта отырған аңқау қызың енді мен емес!

	Ертеңіне Вимпос әкей бәрі де ойдағыдай деген хабар әкелді. Бірақ, өзі, өкінішке қарай, бұлардың некесін қия алмайды екен. Себебі, епископ міндетін атқаруға кірісуіне байланысты, шіркеумен және діндарлармен дидарласу үшін бүгін Триполиске жүріп кетпекші.

	— Соңғы хатыма жауап ала қойғам жоқ қой. Сен қайдан білесің, бәлкім...

	— Маған оның өзі айтты. Бүгін таңертең айтты. Саған өлердей ғашық. Соңғы күндері Афинының тағы да талай бойжеткенімен сырласқан көрінеді. «Софьядан артық ешкімді таппадым»,— деді маған. Сосын: "Шын мәнінде де сирек кезігетін грек қазынасын тауып қойған екенсіз. Сол үшін шын жүректен алғыс айтуыма рұқсат етіңіз»,— деп қосып қойды. Ол аздап кітаби тілмен сөйлейді. Сондықтан, Софидион, жұбайың жартылай кәсіптің адамы, жартылай litterateur9 екенін болашақта есте ұстауың қажет.

	— Мамама хабарлау керек. Ол мүлдем титықтап бітті. Мистер Генри бізге қашан келмекші?

	— Ертең. Қазір ол саған сақина іздеп жүр.

	— Той қашан екенін айтқан жоқ па?

	— Алдағы бейсенбі мен жұмада, жә болмаса сенбіде — бұл сенің өзіңе, сосын пароходқа байланысты:сіздер шырын айларыңызды Италияда өткізесіздер. Мен әулие Мелетийде кішкене кідірем — некелеріңізді қию жайында нұсқау беріп кетем.

	— Ағатайым-ай! Осындай қуанышта өзіңнің бірге болмайтының қандай өкінішті! Менің қалыңдық болғанымды — сен, сенің епископ болғаныңды — мен көре алмайтын болдым-ау.

	— Оқасы жоқ, қалқам: қиын күндерде біз үнемі бірге боламыз. Бірнеше айдан соң сіздер ораласыздар. Мистер Генри түрік үкіметі көп кешіктірмей рұқсатын беріп те қалар деп сеніп жүр.

	Барлық қайғы мен қасіреттің бетін аулаққа бағыттан,Вимпос әкей Софьяны үш мәрте шоқындырды да,сол қолының үш саусағын қыздың маңдайына тигізді — маңдайыңнан бақ кетпесін...

	Софья өзі аздап тыныш тапқанымен, ата-анасы әлі де әрі-сәрі халді бастан кешіп жүрген. Софья мистер Шлиман жайлы сұрақтардың бәріне де жауапты қысқа қайырды.

	— Ертеңге шейін шыдаңдар, ертең бәрі де белгілі болады.

	Генри Шлиман түске таман келді. Күйменің баспалдағынан жеп-жеңіл секіріп түсті. Күлкіден жүзі жарқырап кеткен. Қырынып, мұртын да теп-тегіс етіп бастырған. Үстінен «Англетердегі» шаштараз шылқыта жаққан лосьон иісі аңқып тұр. Төпелеп хат жазып жатқанын еске алмағанда, мистер Шлиманның аптаға жуық уақыт бойы төбе көрсетпей қойғандығы жайлы ешкім жұмған ауызын ашқан жоқ. Софья үстіне Катингоның ақ көйлегін киді. Шлиман оны алғаш рет осы көйлекпен көрген. Сәл-пәл кеңдігі бар бұл көйлекті кигенде ол тіптен жасарып кетті. Бірақ, орындалған міндетін сезіну қуанышынан сәулеленген көздері он жетідегі жас қыздың емес, басалқалы әйелдің көздеріне ұқсайтын.

	Бақ ішінде Генри Шлиман қыздың ата-анасына Сан-Франциско қаласы толайым-тұтасымен отқа кеткен 1851 жылғы өрт жайлы әңгіме айтып отырды. Жақында ғана Ростоктан докторлық дипломын алыпты, соны көрсетуге әкеліпті.

	— Бұл үлкен дәреже ғой, доктор Шлиман!— деген мақтау айтты Георгиос.

	Шлиманның жүзі шаттыққа шыланды.

	— Өз фамилиямның осынау атаққа қосақтала айтылуын алғаш естіп тұрмын! Шынында да жағымды-ақ. Алайда, мен үшін маңыздысы дәреже емес, басқа.— Оның дауысы қатқылдау естілді.— Ғылыми дәреже маған өңге жұрт жұмысыма үстіртін қарамауы үшін керек. Университеттер өз бетімен білім алғандарды қадірлемейді.

	— Қазба жұмыстарыңыздың өзі-ақ көп нәрсені аңғартпай ма?— Софья таңырқай қасын керді.— Трояны ашып берсеңіз, оған кімнің қандай таласы болады дейсіз.

	— Болғанда қандай, мисс Софья! Әлі-ақ өзіңіз көрерсіз. Бірақ, докторлық дәреже қоғамдық пікірде орнықтылық береді.

	Ол Софьядан ата-анасымен оңаша сөйлесуге рұқсат сұрады. Софья кешірім өтініп, кофе даярлауға кетті. Ac үйдің ашық тұрған терезесінен бақтағы толғанысқа толы дауыстар анық естіліп жатты.

	— Энгастроменос мырза, Энгастроменос ханым, сіздерден Софьямен некелесуіме ризашылық етулеріңізді өтінем.

	Софья қазір әкесі шыдай алмай қарқылдап күліп жіберетін шығар деп қорыққан. Өйткені, әлдеқашан шешіліп қойған нәрсе жайлы сұрау күлкілі еді. Әйтсе де әкесі сыр берген жоқ.

	— Бұл ұсынысыңыз, қадірлі доктор Шлиман, мен үшін үлкен құрмет. Сіз сияқты сұңғыла адамның сүйікті қызым Софьяға үйленуге көңіл білдіргені мен үшін зор бақыт, әрі мақтаныш. Оның сізбен бірге бақытты болатынына кәміл сенем. Қызымды сізге шын көңілден берем.

	— Бұрын әйел жібергенімді айып санамайсыз ба?

	- Жоқ. Бөлем Вимпос өзіңізбен бірге архиепископқа барғанын, ол сіздің ажырасу куәлігіңіздің заңды күші барына көз жеткізгенін айтқан. Православие шіркеуі үш мәрте ажырасуға рұқсат етеді.

	Шлиман бибі Викторияға бұрылды.

	Мен қадірлі анасының да ризашылығын алсам

	— Өз қызымызға өзіміз жау болатындай бізге не көрініпті..Бұндай бақыттан бас тарту — зұлымдық болар еді.Бізге бүкіл Греция қызғана көз тігіп отыр ғой! Шлиманның өзі кеп қызымды алып, айырықша құрмет көрсеткен бұндай жағдай енді қайтып кезігер ме! Тағдырға қарсы тұрар болсақ, бізді эриниялар мен фуриялар азапқа салар.

	Кофе құйылып болғанша Софья қолдарын тізесіне қойған күйі болашақ күйеуіне қадалып қарады да отырды...

	«Ол өте мейірімді де сезімтал, бірақ мінезі жаман. Тек өзін-өзі ұстай білетіні ғана қуантады...»

	Барлай қараған жанарды байқаған Генри Шлиман Софьяға жүзін бұрды. Қалтасынан қара барқыт қорапшаны шығарып, қақпағын ашты.

	— Мисс Софья, қадірлі ата-анаңыздың көзінше мына жүзікті қабыл алуыңызды өтінем. Асыл тасы сырғаңызға үйлесетіндейін табуға тырыстым.

	Қыз жүзікті саусағына кигізді. Қызғылтым сәуле төккен крем түсті ақшылдау асыл тас айрықша әдемі-тұғын. Астанадағы зергерлік дүкендерді адақтап шыққаны аңғарылып тұр. Софья оған риза пейілмен езу тартып, алғысын білдірді. Толғаныс сәттеріндегі әдетінше Шлиманның жүзіне қан ойнады.

	— Осы сақинаны өзіңізге тарту ете отырып, мисс Софья, сізге үйлену жайлы ұсынысымды да айтқым келеді. Ата-анаңыздың келісімін алып та қойғам.

	«Ренжіскеніміз бен бірнеше күн көріспегеніміздің пайдадан басқа зияны болмаған екен-ау,— деп ойлады Софья.— Бұған қуанбасам ренжімеймін. Алғашқы жүздесуімізден бері небары он алты күн ғана етті, ал мен болсам өзімді бірнеше жасқа есейіп кеткендей сезініп жүрмін. Айтатыны жоқ, некеміз жеңіл болмайды. Қиындық көп кезігеді. Бірақ, өз тарапымнан ештеңені ушықтырмаймын, өйткені жанына ненің ауыр тиетінін жақсы білем».

	— Рақмет сізге, мистер Генри,— деді ол.— Сақина үшін де, ұсынысыңыз үшін де рақмет. Екеуін де қуана-қуана қабылдаймын.

	Біраздан соң мистер Генри кетпекші болды. Ол француз мәнерімен сыпайы түрде Софьяны қолынан сүйді, ал шешесінің қолына,— қызы көріп қалды,— конверт ұстатты.

	Ата-анасы Софьяны құшақтарына қысып, сүйіп алды. Үйге кіргесін Софья шешесінен:

	— Мистер Шлиманның жаңағы берген конвертінде не бар?— деп сұрады.

	— Білмеймін, қызым. Жүрші, үстел басына барып қарайық.

	Бөлме іші күн сәулесіне көміліп, үш ұқсас кескіннен жанды барельеф жасап тұр еді. Бибі Виктория конвертті жыртып, ішінен қонақ үй бланкісіне оралған бір уыс алтын теңге алып шықты. Ақшаны үстел үстіне қойып, қағазды жазды да:

	«Құрметті бибі Виктория, мына бір болмашы тартуды мисс Софьяның іш киімдері мен шұлығына жұмсауға рақым етерсіз»,— деген жазуды оқыды.

	— Әрі жомарт, әрі жұмбақ мырза екен!— деді бибі Виктория.— Іш киімі мен шұлығы несі? Ақыры берген екен, барлық жасауға жететіндей ғып бір-ақ бермей ме?

	Софья сықылықтай күлді.

	— Оның тап осылай істегенін қалайша түсінбей тұрсың, мама! Мынау бір емес, бірнеше жасауға жететін ақша ғой...

	6

	Неке қиярға небары алты-ақ күн қалған. Көңіл тыныш тапқандықтан бұл әзірлікке әбден жеткілікті еді. Король сарайы мен асқан бай семьялардан шыққандардан өңге грек қыздарының бәрі той көйлегін тіктірмейтін, жалға алатын. Әкесінің кездеме дүкені Гермес көшесіне жақын орналасқан-ды. Георгиос Энгастроменос затқа сықасқан «той дүкендері» қожайындарының бірқатарымен дос еді. Софья жаңа ғана ине-жіптен шыққан, етегі тобыққа түсетін ұзын ақ атлас көйлекті қиналмай-ақ тапты. Көйлектің шілтерлі фатасы мен жалпақ шлейфі бар-ды. Әлі мүлдем иыққа ілінбегендіктен оны денеге шақтау қиындыққа түспеді. Софьяның төсі афинылық құрбыларына қарағанда толықтау болатын сирағы да ұзындау еді.

	Генри жасауға тек ең қажет дегендерін ғана сатып алуға кеңес берді. Өйткені, олар Сицилия мен Неапольде,Римде,Флоренция мен Венецияда бірнеше күннен ғана болып, бірден Парижге аттанбақ. Онда барғасын Сан Мишель алаңындағы алтыншы үйдің тұтас бір қабатын алып жатқан Шлиманның сән-салтанаты мол апартаменттерінде тұрмақ. Жалпы алғанда, Парижде оның төрт үйі бар. Парижге барғасын Софьяның киім-кешектері мен туалетіне таңдаулы тігіншілер қам жасайтын болады.

	Күндер зымырап өтіп жатты. Үй іші тәртіпке келтіріліп, әшекейленді. Баққа гүл өрімдері ілінді. Софья шешесімен екеуі ұзақты күнді Афины дүкендерін аралаумен өткізіп жүрді. Генри итальян көшелерін, музейлері мен ғибадатханаларын аралауға арнап бірнеше пар аяқ киім алуы керегін айтқан. Олар күнбе-күн кездесіп тұрды. Әр кездескен сайын ол бұрынғысынан жасара түскендей әсер қалдыратын. Генри Пирейден үйлену тойлары өтетін күні жүретін «Афродита» пароходына жеке каютаға заказ беріп қойды.

	Сол тұста бір күтпеген жағдай болды. Генри Шлиман Георгиос Энгастроменосты нотариалдық кеңсеге шақырды. Бір маңызды документке қол қоюы керек екен. Кешкісін әкесі үйіне қайтып оралғанда Софья одан:

	— Ол немене, папа? Некеге тұру шарты ма?— деп сұраған.

	— Жоқ, бұл барлық байлық пен биліктен айыру актысына ұқсас бір нәрсе.

	Бибі Виктория күйеуіне аң-таң боп аңырая қарады.

	— Бұнымен не айтқың келеді сонда?

	— Не айтпағымды жақсы біліп тұрмын, бірақ бұның неменеге қажет болғанына түсінбеймін. Шлиман өзі тірі кезінде де, кейін өлген соң да, Софья оның дәулетіне таласпауы қажет деген шартқа ресми түрде келісім беруімді өтінді. Тек өзіне қамқорлықпен қараған жағдайда ғана Софьяға өсиет бойынша бірдеңе қалдырмақшы білем.

	Бұл жаңалықты естіген үй іші мелшиіп отырды да қалды. Ойларына азық болған нәрсе бұрын ешқашан қаперлеріне кірмеген жәйт еді.

	Барлығынан да қаттырақ ашынған адам бибі Виктория болды.

	— Айтар ауызға ұят! Үйленгелі отырған әйелін мұрадан құралақан қалдырмағы қалай?

	— Ол әсте де мені мұрадан құралақан қалдырайын деп отырған жоқ қой, мама,— деп тыныштандырмаққа талпынды Софья.— Байлық оған оңайлықпен келген жоқ. Сол себепті оны өз қолында ұстап тұрғанда ғана көңілін тоқ санайтын шығар.

	— Жағдайымыздың қандай екенін көріп жүр. Жаңа семьясына көмек көрсетсе несі кетеді!— деп салды өзін оңбай алданғандай сезінген Александрос.

	— Ол әлі көмектеседі, Александрос. Тек асықтырмау керек. Вимпос ағай қолы ашық деді ғой. Бірақ, түртпекке төзбейді екен. Жас жұбай атанып, бақытты тұрмыс құрған кезімізде, өзі-ақ ешқандай ескертусіз дүкендеріңіздің жағдайын жөндеп береді. Бұған кәміл сенем. Егер қымбатты ата-анам жоқшылық зарын шегіп отырса, күйеуім оған көзжұмбайлық жасап жүрсе, миллионердің әйелі бола тұрып бұған қалайша төзбекпін? Қалайша оған жәрдемші әрі жан серік болмақпын? Бұны оның өзі-ақ түсінеді.

	— Сенейік!— деді бибі Виктория мен Александрос қосарлана үн қатып. Сосын соңғысы: — Басы онша жақсы басталып отырған жоқ,— деп қосып қойды.

	Той болардан бір күн бұрын Георгиос Энгастроменос шіркеу мен неке қиярға төлейтін ештеңе қалмағанын айтты.

	— Тіпті ештеңе қалған жоқ па, папа? Тіпті де ештеңе жоқ па?

	Георгиос ыңғайсызданып, сол жақ иығын қиқаң еткізді.

	— Ештеңе де... Ақшаның қалғаны тойға әзірлікке кетті.

	Софья дәнеңе деген жоқ. Не айтқылары келгенін аңғарып қойған. Егер әкесі туыстарынан немесе дос-жарандарынан қарыз алмақшы болса, қызына шаруасының шалқайып қалғанын хабарламаған болар еді.

	— Сонда қанша керек?

	— Үш жүз драхма.

	Софья ойша есеп жүргізіп, бұның алпыс доллардай (болатынын шамалады.

	Анау-мынау әртүрлі ұсақ-түйекке осы да жетіп жатады. Кейде күйеу балалар бұндай шығынды өздері-ақ көтеріп кетеді,— деп әкесі қинала езу тартты.

	Жарайды, папа, бірдеңе ғып табармыз.

	Іштей тас-түйін боп бекініп алды да, толғанысын білдірмеуге тырысып ақша жайын әдеттегі шаруа сияқты етіп әңгімелей бастады. Дөп басқан екен, Генри таңырқаушылық та, тосырқаушылық білдіре қоймады. Қалтасынан әмиянын суырды да, сыртқы бөлімінен грек ақшасын шығарды.

	Бұл бір есте қаларлықтай көрініс болғаны анық! Еркектер бастарына көгілдір шашақты қызыл тақия, үстеріне кестелі ұзын жеңді куртка мен тізеге дейін келетін юбка, аяқтарына да осылай кестеленген шұлық киіпті. Киім маталарының түсі өңкей алқызыл мен жасыл. Иықтарынан арқаларына қарай жалпақ пелериналар асылған. Қарттар жағы беліне қылыш байлап алған. Әйелдер омырауында сәнді воландары бар, алтын жіппен кестеленген ұзын көйлек киген. Бастары мен иықтарына ақшылтым селдір орамал салған. Кейбірі ақ жіппен кесте жүргізген әдемі юбка киген. Кейбірінде шілтерлі жаға, белін қатты тартып байлаған көгілдір корсаж, бастарында бір жағына қисайтыңқырап киген шашақты тері телпек, мойындарында ірі моншақтар бар.

	Той болатын күні таңертеңнен-ақ күн көңілдене жадырап тұрған. Бірақ, жаздың өтіп, күздің келгені ауаның өзінен-ақ аңғарылып қалып еді. Софья түске дейінгі уақытын киінумен, үйге бір кіріп, бір шығып жүрген апасы Катинго мен сіңлісі Маригоның, тәтейлері Гелми мен Ламбридудың, бөлелері Евгения мен Еленаның ақыл-кеңестері мен игі тілектерін тыңдаумен өткізді. Тек шешесі ғана көзіне түсе қоймады: ол түні бойы тамақ әзірлеп, ертеңгісін бәрін наубайханаға жөнелткен болатын.

	Әулие Мелетий алаңы үлкен мереке қарсаңындағыдай безендірліпті: ағаш арасына транспарант керіліп, үй төбелеріне жалау ілініпті, магазин витриналары көз тартатындай көркемделіп, кафе алдындағы үстелдерге гүл салынған вазалар қойылыпты.

	Кешке қарай той шеруі жолға шықты. Інісі Софьяның шлейфін көтерді. Қалыңдық қолына раушан гүлдестесін ұстап келе жатты. Раушан гүлшанақтарының тұтас бір өрімі жерге тиер-тимес боп екі бүйірінен төмен салбырап тұрды. Генридің өз сыйлығын көріп, көңілі көтерілетінін біліп, Софья маржан алқасын да тағып алған. Шоқынған күнінен бері мойынынан тастамай жүрген кішкене күміс кресін көйлегі жасырып тұр.

	Орталарынан дәліз тәрізді жол қалдырып, алаңда топырлаған туыстары мен достары оны қол шапалақтап қарсы алды. Қатты толқып келе жатқан Софья болмашы езу тартқан қалпы жерден көзін көтермеді.

	Генри оны шіркеудің лавр мен мирт бұтақтарымен көмкерілген есігінің алдында күтіп тұрған. Қара сюртук пен шалбар, крахмалданған ақ жейде киіп, ақ галстук пен манишка тағыпты. Ақ қолғап киіп, жібек қалпағын қолына ұстап тұр. Софья оның жүзі қуқыл тартып кеткенін байқады.

	Қалыңдық византиялық архитектураның асқан зор жетістігі саналатын әсем шіркеудің ішіне енді. Ладан иісін жүрегі дірілдей жұтып, епископтың мінбесіне, қабырғаның қара мәрмәріне, алтарьды жауып тұрған шымылдыққа, сол жақ және оң жақ бөліктердегі Мария мен Иисусты, сала құлаш аппақ сақалы беті мен қолын ғана ашық қалдырған жебеп-желеуші әулиелер Мелетий мен Иоаннды барлық хал-қадары дерлік қалпында, жағымды да жанды бояулармен бейнелеген панноларға тебірене көз тікті. Дінге жан-тәнімен берілген Софья ғибадатханаға енгесін жаны бірден жай тауып, үрей атаулыдан арылып шыға келді.

	Қақ ортада әулие Мелетийдің гүл шоқтарына оранған орасан үлкен иконы тұрған. Иконостас георгин, сары хризантема, маргаритка өрімдерімен, жасыл жапырақты бұтақтармен әшекейленіпті. Патша қақпаларының баспалдақтарына гладиолус салынған вазалар қойылыпты... Тоз-тозы шыққан ескі кілемшелерді ауыстыру үшін жамағайындары қолдан тоқылған айшықты жаңа кілемшелер әкеліпті.

	Алтарь алдына ақ полотно жабылған ұзын үстел қойылған. Үстелде Таурат, шарап құйылған кубок пен күйеу әкелген екі неке сақинасы жатыр. Күйеудің сақинасына «Софья», қалыңдық сақинасына «Генри» есімдері бедерленген. Софьяның қара шашындағы аппақ неке тәжі керемет көз тартып тұр. Қыздың оң жағында - үстіне түгел ақ киген, қолына жуан шырақ ұстаған кішкентай жиені Костаки, ал сол жағында —кішкентай бөлесі Костаки. Бұл да үстіне ақ киіп, қолына шырақ ұстап алған.

	Шіркеу лық толы еді. Орындық жоқ болғандықтан бәрі де түрегеп тұрған. Софья мен Генридің басына ақ гүлі бар неке тәждері кигізілді. Регенттің шат дауысы естіліп, хор ән айта бастаған кезде священник жас жұбайларды аналойды үш айналдырып өткізді де, бүгінгі шафер Спирос тәждердің орынын алмастырып қойды. Священник әулие Павелдің Өсиеттерінен және әулие Иоанан Інжілінен Кана Галилейскийдегі неке жайлы жазылғанды оқып шықты. Бірақ, жүрегі аттай тулаған Софья бәрін бірдей ести алған жоқ.

	«О, құдіреті күшті хақ тағала... Адам қабырғасынан әйел жасап берген және «өсіңдер, өніңдер, жер бетін жайлап, оны өз ықтиярларыңша билеңдер» деп бата берген.. және некеде біртұтас боп бірігуге кеңшілік көрсеткен... Сондықтан да адам әкесі мен анасынан жырақтап, әйеліне барып жабысады, сөйтіп екеуінің тәні тұтасып кетеді... Ал, хақ тағала кімді қосақтар болса, ешкім соларды ажырата алмайтын болсын...»

	Софья екі сағатқа созылатын әндету, бата қылу мен Қасиетті жазбаларды оқуға шыдамдылықпен төзуге әзірленген. Өйткені, шоқындыру мен үйлену тойын шіркеу адам басындағы аса маңызды оқиғалар деп есептейтінін бала кезден білетін. Осынау салтанатты сәттің қасиетіне көлеңке түсірмек ойдан аулақ болғанымен, афинылық бойдақтардың: «Неке қию рәсімінің ұзаққа созылатыны сонша, одан ес жиюға кейін жұбайыңмен бірге өткізетін бүкіл ғұмырың жетпейді», деген қалжыңын еріксіз есіне алды.

	Священник батасын беріп, сақиналар алмастырды. Софья мен Генри кубоктағы шараптан ауыз тиді: ендігі жерде қайғыны да, қуанышты да бірге өткерісетін болады. Священник әулие троица атынан жас жұбайлардың өміріне бата беріп, тәждермен төбелерінен үш мәрте шоқындыру ишаратын жасады. Діндарлар құдайға құлшылық етіп жатты. Священник Інжілді парақтап шықты.

	«О, құдіреті күшті және қайырымды хақ тағала, өзіңнің құлдарың Генри Шлиман мен Софья Энгастроменосқа мейіріміңді төге гөр. Өмірді өз ишаратыңа сай өткізулері үшін бұл бойжеткенді күйеуіне — өзінің әміршісі, сенің құлыңа — сөзсіз бағынатындай ете гөр. Бұларды да, о, хақ тағала, Авраам мен Сараны жарылқағаныңдай жарылқай гөр. Бұларды да Иаков пен Асенефаны жарылқағаныңдай жарылқай гөр. Бұларды да Моисей мен Сепфораны жарылқағандай жарылқай гөр. Бұларды да Нұхты кемесінде қорғағаныңдай қорғай гөр. Бұларды да Ионаны киттің құрсағында сақтағаныңдай сақтай гөр...»

	— Рахиль құсап түзу жолдан тайма,— деді священник Софьяға.— Өз күйеуіңді сүй және ережені есте сақта. Өйткені жасағанның басыңа жазғаны сол...

	Олар ерлі-зайыптылар атанды.

	Әйелдер жылап, Софьяны құшақтарына қысып, еркектер бетінен сүйді. Сіңлісі Мариго келіп жатқандарға лентамен байланған пакетке салынған тәтті бадам үлестірумен болды. Жауап ретінде бәрі де Маригоға: — Ендігі кезек сенікі,— деп сыбырлады.

	Гректердің үйлену тойы — көп адам қатысатын қуанышты мереке. Әкесі үлкен темір бидондар тауып, узоға толтырып қойды. Жергілікті шарап саудагерлері бірнеше бөшке рецина жіберді. Бибі Виктория бармағынан бал тамған кондитер ретінде танымал болғанымен, бір өзі дым да жасап үлгере алмас еді. Оған туыстары көмектесті: әрқайсысы бір-бір үлкен патнас көтеріп келді. Шоколад кремі бар ерік пирогі, кремді торт, сап-сары меренг пирогі, бал қосқан печенье, айранға ашытылған пирог, жаңғақ плиткалары, қант қосылған адам, бадам пирожныйы, қатпарлы самсалар.

	Жекжат-жұрағаттар, тілеулес достармен қатар, жай жүзтаныс кісілер де, қаладағы және даладағы көршілері де келіпті. Қазір азық-түлік қымбат. Генри берген ақша шығынның шағын бөлегін де өтемейді. Алпыс емес, екі жүз алпыс доллар қажет болады! Беймаза ойлардан көңілі алай-түлей боп кетті.

	«Әкем ақшаны қайдан табар екен? Некеқиярға қажет алпыс долларға бола амалы құрығанда тағы да екі жүз долларды қайдан алмақ? Өсімқор тек айына екі процент төлесең ғана береді. Бұл өмір бойы борышты боп өтеді деген сөз. Ата-анам өзім үшін ғана осылай шабылып жатыр ғой. Олар өр мінезді жандар, ешкімнен кем болғылары келмейді. Мен болсам қазір тұрмыс құрдым. Енді уайым-қайғы деген басыма кіріп те шықпайтын болады. Мен Мессинада таңғы шапақты тамашалап жүргенде, олар атар таңды борыштың батпандай жүгін арқалап қарсы алады. Жоқ, бұған жол бермеуге тиіспін».

	Софья әкесін оңаша шақырып алды да, шынын айтқызды. Ол мың алты жүз драхма, басқаша айтқанда, үш жүз жиырма доллар қарызданып қойыпты.

	— Папа-ау, бұны ертең төлеу керек болады ғой!

	— Ол ертең ғой. Ал, бүгін деген — ол бүгін. Бүгін сенің тойың. Жұрт бізді аш-жалаңаш екен деп ойламасын — келсін бәрі, сенің бақытың үшін алып жіберсін!

	Софья күйеуін тауып алып, жағдайды түсіндірді. Семья намысын қолдан бермеу керек қой.

	— Генри, қымбаттым, алғашқы өтінішім ақша жайлы болғаны жаныма қатты батады. Бірақ, басқа амалым болмай тұр. Оларды кіріптар қып кете барғым келмейді. Менің бір тілегімді орындашы. Болашақта енді ештеңе сұрамауға уәде берейін.

	— Өткендегі алпыс долларды әкең қайда жіберді?

	— Кредитінен айырылмау үшін священниктер мен саудагерлерге төлепті.

	Генридің қабағы жиырылып кетті.

	— Сен әйелімсің, сүйікті Софья. Сол себепті менен не сұрауға да қақың бар... Бірақ, тек өз қажетің үшін ғана сұра. Семьяңның өз ықтиярым мен келісімімсіз менен пайда таппақ ниеті бар-ау деген ой аза бойымды қаза қылады. Әкеңнің соншалықты шалқып кеткені — үйлену тойымыз өтіп жатқан күні сенен ештеңе аямайтынымды біліп жүр ғой.

	Софья басын сілки көтеріп, бетіне қасқая қарады.

	— Жоқ, мен олай деп ойламаймын! Олар ондай адамдар емес. Өр мінезді десең келісуге болар. Мәрттікті ұнатады. Бірақ, адал жандар. Сондықтан ертеңгі қиындықты ертеңге қалдырып отыр.

	Генри ернін жымқырып алды да, әмиянын шығарып, Софьяға мың алты жүз драхманы санап берді. Софья күйеуіне жабыса кетті де, бетінен сүйіп алды.

	— Көп рақмет. Сен сондай мейірімдісің.

	Генри езу тартқан болды.

	— Күн аралатып қана.

	— Сен бұған өкінбейсің.

	Оның жанарында түңғыш рет ойнақы от тұтанды.

	— Мен тек бір ғана жағдайда — Эгей қайтадан құтырынып кетсе ғана өкінетін шығармын. Сенің қандай мықты теңізші екенің мәлім болғандықтан шырын айымызды, Софидион, Сицилияға барып, құрылыққа қайта аяқ басқанша кейін қалдыра тұруымызға тура келеді-ау деймін.





ЕКІНШІ КІТАП. «ГРЕЦИЯ — ҚҰТ ДАРЫҒАН ЖЕР»

	1

	София «Англетердің» жоғарғы қабатындағы өз номерлерінде пердесі түсірілген терезе алдында дыбысын сездірмей киініп тұрған. Төменде жасыл кілемдей қарауытқан Конституция алаңы Афинының қақ төрінен орын теуіп, гректердің әлемге астамси көз тігетін орынына айналған жотаға қарай жылдам өрмелеп бара жатыр. Алаңның шығыс жақ шетінен газ шамдарының жарығына шыланған ақ сарай бой созады. Гректер мұны бертінде құрылып, біртіндеп құралып жатқан мемлекетті басқару үшін Бавариядан шақыртылған король Оттонға арнап салған-ды.

	Вестибюль бос еді — сағат таңғы төрттің кезі болатын. Көшеге шыққан бетінде денесін түнгі салқын қамады. Құдайға шүкір, қыс аяқталып, күн жылынып келе жатыр. Қара-қошқыл тапал бұлттар тас төбесінен төніп тұр, ал жұлдыздардың жарқырай жанғандары сонша, енді болмаса сәулеге айналып сау етіп төгіліп кететіндей-ақ. Жаны жай тауып, өзін өмірдегі барлық қызыққа ортақ адамдай сезінді. «Афиныда өмір сүру,— деп ойлады ол,— әлемнің нақ жүрегінде өмір сүру деген сөз. Осынау түнгі тәтті ауаны бір жұтып, осынау таңғы көк аспанға бір көз жүгіртудің өзі-ақ өмірдің қандай қызық екенін, оның не үшін жаратылғанын айтпай-ақ аңғартып береді».

	Айдың айбалтаға ұқсас бітімі түрік тепкісінің көңілсіз күндерін еске салғандай. Жасыл бояумен сырланған, төбесіне Афина бастары қондырылған биік қаңылтыр шырағдандар пальмаларды, шоқ-шоқ боп өскен ақ және сары гүлді акацияларды, бұрыш ағаштарын және жуықта ғана басылған қалың жаңбырлардан кейін қызғылтым тарта бастаған ащы апельсиндерді қараңғылық құшағынан бөліп тұр. Кофеханаларда түнге қарай жиналып қойылатын орындықтар ұйқы шақырарлықтай боп үйіліп жатыр. Көше сыпырушылар қаптал жолға шелектен су шашып, соргодан жасалған сыпырғыштарымен қоңсықты іргедегі арыққа сырғытып жатыр.

	Күн жайлап жоғары өрлеп бара жатыр еді. Таңғы шапақ жүрегін қуанышқа толтырды. Әр жерінде бір ағаш өскен беткеймен жотаның басына көтерілді. Жоғарыда жалғыз Акрополь ғана тұрған, ал Афины төменде, аяқ астында жатқан. Күлдей ұсақ ақ ұнтаққа ұқсап аспаннан таңғажайып сәуле төгіледі. Бейне бір Зевс қаладағыларға құтты қадам тілеп, көк зеңгірге құдіретті қуат дарытып жатқандай. Еріксізден еріксіз: «Греция — құт дарыған жер» деген ой оралды.

	Грецияда сәуле — қимыл-әрекетін қадағалауға болатын сыртқары нәрсе емес. Сәуле адамның ағзасына сіңіп, ақыл-санасына араласып кетеді де, тәннің таусылмас қуатына айналады. Бұл — ішкі сәуле. Әр адамда ол әрқилы. Өмірді мәнді де мағыналы ететін де осы. Гректің күні адамды жалын боп шарпымайды: ол оны оңды-солды көктеп өтеді, құдды бір қосалқы жүректей кеудесінде от боп жанады. Сөйтіп тамыр-тамырда қуат тасқынын тудырады. Аралдарда да, құрылықтағы Грецияда да, Эгей теңізінде де — барлық жерде де осындай грек сәулесі мен грек күні. Бұл да кәдімгі Парфенон тәрізді игілік. Бұндай нәрсені жер бетінің басқа бөлегінен жолықтыра алмайсың. Мысырлықтар Күнді пір тұтатын, ал гректер болса оны өз көкірегінде сақтайтын.

	Себетін төбесіне көтерген наубай алда адымдап барады. Онда ыстық бөлкелер бар. Соңынан құмыра құшақтаған бақташы қалмай еріп келеді. Ыстық бөлкеге майды қалай алмас екенсің енді! Қарны ашыңқырап қалған Софья бөлкесін ә дегенше тауысып та қойды. «Аяғына тарлау гетр, үстіне тізесіне жететін алабажақ жейде киген, басына желкесінен түйінделген алқызыл бір байлар тартқан мынадай бақташыны Парижден сірә де кездестірер ме едің?» деп ойлады ол.

	Бірақ, ұзақ таңырқап тұруға уақыты болмады: арқалаған жүктерінің ауырлығынан еңкіш тартқан, айқайдан дауыстары қарлыққан көкөніс сатушы әйелдер жақындап қалған-ды. Иықтарына ұзын-ұзын тізбектер асқан сарымсақ сатушылар да таяп қапты. «Сарымсақ көз тиюден сақтайды» деген сөзге Софья бала жасынан сенетін. Көшелер афинылық дағдылы әндерін айтуға кірісті: айнала-маң кішкентай есектерге артылған үлкен жүк себеттерінің сықырына толып кетті. Есектердің өздері төңірегінен түк ештеңе көріп келе жатқан жоқ-ты, ал оларға артылғанды жұрттың бәpi көріп тұрған. Жемістер мен жаңа ғана жүйектен алынған көкөністер — помидор, қияр, картоп... Табалдырықтан бері аттаған әйелдер түскі тамаққа қажеттерін таңдап алып жатыр. Жауапты минуттар.

	Бәрінен күркетауық сатушыға қараған қызық-ты. Ол екі жүзге жуық тауығын ұзын шыбығымен қуалап, жол-жөнекей жанжалдасқандарын тыйып, беткеймен баяу жоғарылап келе жатыр еді. Шамасы, деревнядан түн ортасында шыққан болуы керек. Оның саудасы ұзақ та машақатты жүріп жатты. Өйткені, әйелдердің қай-қайсысы да арзан бағаға тәуір тауық алуға әрекет жасап бағатын. Саудасын аяқтаған бақташы:

	Күркетауық! Күркетауық! Қораз, шіби, балапан! Деп өңешін жырта айқайлап әрі асатын.

	Жап-жасыл боп жарқыраған зәйтүн тоғайлары, көгілдір аспан — Италия оны осындай жаймашуақ кейіпте қарсы алған. Софья бейне-бір өз үйінде жүргендей сезімде болған. Түптеп келгенде, Италия жеріне бірінші боп қоныстанған троялық Эней мен оның ұлы Асканий емес пе?! Мессина мен Венеция10 аралығындағы музейлерде қыруар қазына сақтаулы тұрған: живопись, мозаика, керамика, жазу жазылған тақталар, көне мүсіндер, қару-жарақ, жұмыс құралдары, теңгелер... Генри одан әдебиеттерді көбірек оқуын, көрген-білгенін тереңірек зерделеуін талап етті. Үйіне күн аралатпай хат жазып тұруға уақытты қалай тапқаны таңқаларлық.

	«Құдайдың маған не үшін мұндай тағдыр сыйлағанына таңым бар. Мені бақытты еткен атаң-даңқта, айналамдағылардың айрықша ықыласы да емес, Генридің мейірімді қамқорлығы ғана. Мен оған күйеуге шыққаныма өкінбеймін және ешқашан өкінбейтін боламын. Қадірменді анашым мен жайында уайым жемесе екен» (Мессинадан). «Жасағанның жақсылығы арқасында аман-есенбіз. Күймеге отырып күні бойы қала аралаумен болдық. Мұндағы ауа райы да, көне дәуірдің керемет ескерткіштері де маған өте ұнайды. Помпей мен Геркуланумда болдың... Бүгін Соррентоға барып, сонда қонамыз» (Неапольдан). «Менің денсаулығыма келетін болсаңдар, біздің екеуіміз де аманбыз. Тамағымыз тоқ, көйлегіміз көк. Жер бетіндегі ең үлкен, ең көркем ғибадатхананы — әулие Петрдің соборын көрдік. Ол сондай әдемі! Ватикан музейіне барып, Сикстин капелласын, Рафаэль бөлмесін, грек және мысыр мүсіндерін көрдік» (Римнен).

	Келіншегінің ата-анасына жолдаған хаттарына Генри «Софьяның бақытты жұбайы» деп қол қойып жүрді. Кейде Софья туыстарына өзі куә болған қызықтарды да хабарлайтын:

	«Венецияда мені қаладағы бірнеше көшеден басқасының бәрі тұтасқан теңіз екендігі қатты таңырқатты. Күймемен жүрудің орнына мұнда қайықпен жүреді. Қайықтары табыттан аумаған: тап сондай қап-қара көне жартылай жабық. Падуяға барғанымызда университетте болдық. Онда бізге отыз жыл бойына жұмыс істеп тұрған машинаны көрсетті. Олар мұны мәңгілік двигатель деп атайды екен. Ал, мен мұндай двигительді күнбе-күн өз жанымнан көріп жүрмін: Генри музейге кәдімгі жұрт құсап бармайды, баса көктеп кіреді, сосын төбесіне өзінің туын тігеді».

	Генри оған қыш-құмыра бұйымдарына соғылған белгілер мен салынған әшекейлерді танып-білу жолдарын үйретті. Бұйымның түрі, сырдың сапасы, тұтқасы, түбі мен мойыны қандай өзгерістерге ұшырағанын ажырата білуге баулыды.

	Бұның жер жәннаты екеніне дау жоқ. Маған мұндағының бәрі де ұнайды, бірақ бәрінен қатты ұнайтыны — Генри екеуміздің бір-бірімізді сүйетіндігіміз. Біз ылғи бір-бірімізге қамқорлық жасаймыз, сондықтан әрқайсысымыз екі есе бақыттымыз. Менің кішкене қиналып жүргенім тіл үйрену жағы боп тұр. Қазір мен күніне төрт мәрте бір-бір сағаттан шұғылданып жүрмін. Көбіне оқытушы әйелмен бірге әзірленем, кейде Генридің өзі де үйретеді».

	Бұған қоса Генридің неміс тілі оқытушысын да жалдағанын, сондай-ақ кітапханасындағы Гете және Шиллер кітаптарын пайдаланып, Софьямен өзі де шұғылданатынын ол үйіне жазбаған. Генри Сорбоннадан параллель жүйе бойынша француз және грек тілдерін үйрететін профессор тауып, оны Софьяның шығармаларына бас-көз қып қойған-ды. Генридің өтініші бойынша Софья күн сайын шығарма жазатын.

	Софьяның күнбе күнгі он сағаттың оқуын місе тұтпаған ол оны Париж университетіне студент етіп тіркеткен. Әйтсе де Софьяға бұл азап өте ұнап жүрді. Әсіресе, кешкісін өздерінің жанға жайлы кітапханаларында Генри дауыстап кітап оқыған кезде айрықша рақатқа бөленетін. Ғыссарлықтағы қазба жұмыстары басталғанға шейін Генри Софьяның: Винкельманның «Ертедегі өнер тарихы», Бельцонидың Мысыр көрханаларын ашуы, Геркуланумнен табылған мәрмәр және қола мүсіндер, Помпейдегі он жеті ғасыр бойы жанартау пемзасының астында жатқан қабырғаға салынған суреттер сияқты археологиялық әліппелермен жақсы танысып алғанын хош көрген.

	Софьяға білім беру жөніндегі құлшынысында Генридің бір өзі бір университетке татитын. Софьяның үйде шұғылданатын ешқандай шаруасы жоқ-ты. Бибі Викторияның айтқаны айнымай келді — аспаз боп істейтін француз әйел оған тіпті ас үйге бас сұғуға да рұқсат етпей қойды. Кір жуушы әйел мен күтуші әйелдердің қолдарының сұғанақтығы барын Софья байқап жүрді, бірақ бұған қалайша тыйым салуға болатынына ақыл жеткізе алмады. Генри оған киім-кешектеріне қарайтын күтуші жалдаған. Түскі қонақ асыларға күйеуінің өзі қам жасайтын; шақыратын адамдар тізімін әзірлеп, Эрнест Ренанды және басқа да жан тыныштығын бұзушыларды қонақ ететін.

	Жастығына байланысты, әрі тіл білмейтіндіктен Софья, әрине, ортақ әңгімеге араласпайтын. Бірақ, бұған онша көп уайым жемейтін. Оның өзінің алабөтен үлкен уайымы бар еді: ол үйін сағынып жүрген. Туған-туыстары, Афины, Греция — бұларсыз көңілінің хошы табылмаған. Ал, Генри бұны түсінбей-ақ қойды.

	— Парижге есің кете ғашық болмау деген не сұмдық?!

	— Генри, грек семьясының туысқандық ынтымағының беріктігі, европалыққа, бәлкім, түсініксіз де шығар. Біз бір-бірімізді бірнеше сағат көрмесек өле жаздаймыз. Семьялық ынтымақтың өміріміздегі мәні орасан зор. Бұлайша азап шеккеннен аяғым сынып үйде отырғаным әлдеқайда артық,— деді Софья.

	Ағасы Спиросқа: «Қалай тұрып жатырсың дейсің бе? Бәрі де ойдағыдай. Күні бойы тіземнен сөздік түспейді, гимнастикадан да сабақ алып жүрмін. Кейде үйді сондай қатты сағынамын. Рас, күйеуім мені онша көп оңаша қалдырмайды. Серуенге алып шығады, театрға жә болмаса өзім өте жақсы керетін циркке алып барады» деп жазды. «Көңілімді тыныш таптырмай жүрген жалғыз нәрсе,— деп сырын айтты сіңлісі Маригоға, сіздерден жырақтап кеткенім. Тәңірім маған бақытқа сараңдық жасамады, бірақ туыстарыммен байланысты үзіп алдым». Әкесіне жазған хатында:»Қадірменді папашым, сағынышты сәлеміңді алдым. Мың қайтара оқыған шығармын. Мені ұмытпағандарыңа қуанып, жасым тыйылмады».

	Софья оларға көмектесудің жолын таппай қиналды. Ал, көмектесу өте қажет болатын! Генриден той шығындарына деп мың алты жүз драхма алғаннан кейін ендігәрі ешқашан ештеңе сұрамауға уәде берген. Сол себепті сөзінде тұрғысы келді. Ал, өз қолында ақша жоқ-ты. Өйткені, әйеліне ұсақ-түйек алуға ақша беру жайлы ой Генридің қаперіне кіріп те шықпаған.

	Шынында да бұндай ақшаның оған қандай қажеті бар еді? Қызметшілер мен саудагерлерге, тігіншілерге тиісті ақыны Генридің өзі төлеп, төлем есебін ықтияттылықпен гроссбухқа жазып қоятын. Күйеуі әзірше ешқандай талабына тоқтау сала қойған жоқ, бірақ егер Софья бұрын да қолына ақша ұстамаған болса, қазір оның қажеті қанша? Өз ойының рулеткасын қанша айналдырғанымен шаригі барып қайта-қайта «нөлге» түсе берді. Өзінде не керектің бәрі де болса ұсақ-түйекке жұмсайтын ақша немесе чек сұрауға аузың қалай бармақшы?

	Бұның соншалықты өкінішті болатынының тағы бір себебі — Генри Шлиман дәулетінің қандай екенін шамамен болса да көз алдына елестете алатын. Оның Париждегі төрт үйі үш жүз алпыс мың долларға бағаланатын. Бұл оның қозғалмайтын қоры еді. Осы үшін өзіндегі орыс облигацияларының бір бөлегін төлеген. Арендалық ақы оған шаш етектен пайда келтіріп жатқан. Сосын тек бір ғана Қырым соғысының өзінен екі миллион сом, яғни шамамен төрт жүз мың доллар табыс тапты. Оның Санкт-Петербургте, Лондонда, Гамбургте, Нью-Йоркте, Парижде өз банкирлері мен агенттері бар-ды. Ол Нью-Йорк пен Кубадағы темір жол компанияларының, Англиядағы заводтар мен фабрикалардың акционері болатын... Жылдық кірісі қомақты соманы құрауға тиіс еді. Генридің ерте ме, кеш пе әйтеуір бір орайын тауып туғандарына көмектесетініне күдік келтірмеген. Бірақ, қазір париждік қызықтарға басы бүтін беріліп, басқа ештеңені ойлайтын емес. Олар жайлы ойға алғанынша олар қайтып күн көрмек?..

	Төркінін ойлап алаң болғандықтан, күтушіге лық толы үйлеріндегі қуанышқа көңілі жібімеді. Барқытпен тысталып, алтын жалатқан мебель де, операдағы ложа да, жібек және атлас көйлектері де қуантпады. Көңілі мүлдем құлазып кеткен шақтарында үйіне, Грецияға қайтып оралғысы да келді; бұлай жүргеннен сонда барып мұғалима боп жұмыс істеп, шама-шарқынша ата-анасына көмектескені әлдеқайда артық.

	Рождествоға орай Генри оған Англиядан арнайы алдырған әдемі сағат сыйлады, ал Георгиос Энгастроменосқа — чекке тіркелген хатында жазғанындай, «мерекені атап өту үшін» мың франк аударды. Осынау екі жүз доллар оларды ең болмаса мереке күндерінде бір тойындыратынын ол қайдан білсін! Софья туғандары бұған қуанатынын біліп шаттанды. Сондай-ақ Генриге де риза еді, өйткені бұны ол өз ықтиярымен істеген болатын.

	Біраз уақытқа шейін Греция мен үйі жайлы ойдан жеңілдеп қалған, бірақ осы тұста үш ұйықтаса түсіне кірмеген жақтан бір жайсыздық жолықты. Бірде, декабрьдің орта шенінде, екеуі кітапханада Генридің Германиядағы қарындасы жазған хатты оқып отыр еді, ойда жоқ жерден телеграмма келді. Телеграмма Петербургтен жіберіліпті, оған Генридің он төрт жасар ұлы Сергей қол қойыпты: Генри қыздарының үлкені, он екі жасар Наталья қан қағындысынан қайтыс болыпты.

	Генри үш күн бойы жатын бөлмеден шықпай қойды, тамақ ішуге де зауқы соқпады. Әкелік парызымды атқара алмадым деген оймен өзін-өзі азаптаумен болды. Егер Петербургте болса, тәуір дәрігерлерді шақырар еді, Наталья аман қалар еді...

	Баласынан айрылған әкенің сезімі Софьяға беймағлұм болғандықтан, ол күйеуіне тек ақыл қосу арқылы ғана басу айтты.

	— Сенің Петербургтегі агентің Гюнцберг мырза доктор Кауцлер мен доктор Эккті шақырғандарын жазыпты ғой. Олар жақсы дәрігерлер ме?

	— Тамаша дәрігерлер.

	— Егер Петербургте болсаң, сен де соларды шақырар едің ғой?

	— Оған сөз бар ма?

	— Ал, шешесі ше? Ол да Натальяны жақсы көретін бе еді, оған қамқорлық жасайтын ба еді?

	— Әрине.

	— Ендеше, саған тірелген ештеңе жоқ екен ғой.

	— Өзім қасында болсам ол ауырмаған болар еді.

	Олар болса мені бейне бір оның ашынасындай санайды»,— деп налыды Софья өзімен өзі оңаша қалған сәтте.

	Уақыт өткен сайын Генридің күйініші де күңгірттене түсті. Ал, Софья үшін Париждің кісі қызығарлық қасиеті қалмады. Қыс та келді: жаңбыр жауып, күн суытып, қар ұшқындады, аспанды сұр бұлт торлады. Серуенді қоя тұруға тура келді. Софья салқын тигізіп алды, Генри тұмауратып қалды. Рождествоға орай шешесі бір қорап печенье салған-ды. Ет-бауырын елжіреткен естеліктерін ұзаққа соза түсу үшін Софья оны күніне бір-біреуден, таңертеңгі тамақтан кейін жеп жүрді.

	Жаңа жыл мейрамы,— бұл Софьяның туған күні болатын,— өте көңілсіз өтті. Ал, бес күннен кейін ауру меңдеген Генри ақыры төсек тартып жатып қалды. Жаңа, 1870 жылдың әр күнін артта қалдырған сайын ол аса қатты абыржып, мазасызданумен болды. Өйткені, түрік үкіметі қазба жұмыстарына келісім беруге асықпай отырғанды. Туған жерінен табаны ажыраған он сегіз жасар бойжеткен жаңа топырақты жатсынып жүрсе, қырық сегіз жастағы жігіт ағасы түріктерді асықтыратын амалдың жоғын ойлап аласұрумен жүрген-ді. Жылдамдық, жігерлілік, есеп — оның атын шығарған (және — дәулетін арттырған деп қосып қоялық) нәрселер, міне, осылар еді.

	— Адамның ақылына сыймайтын нәрсе ғой бұл,— деп кіржіңдеді ол.— Үкімет немесе бірінші министр осындай жай қағазды жаза алмайтыны қалай? Олар ұтпаса, ештеңеден ұтылмайды ғой. Ұзын арқан, кең тұсауға салудың не қажеті бар? Осындай оп-оңай шаруаны кейінге сырғытудың керегі не?

	Бұл сауалдардың бәрі де ашынғандықтан айтылып жатқанын және оны «шыдай тұрмен»— осынау ізгі қасиетті оның суқаны сүймейтін — жұбата алмайтынын Софья жақсы түсінді. «Мен жаспын ғой, асықпауыма әбден болады, ал оның күтіп отыратын уақыты жоқ».

	Ұлы уәзір алыста болғандықтан, Генри өшін Софьядан алып жүрді.

	— Бүйтіп Парижде тұрғаныңа болайын! Есіл-дертің Греция. Бар арманың туғандарыңмен табысу, гректің көк аспанымен көрісу! Қашан сенің ақылың толады? Қашан сен өзіңді қадір тұтатын күйеуіңнің жанында адам құсап өмір сүресің? Үйіңе деген сағынышың берекетімізді бұзып болды.

	Оқу-тоқу Софьяның басын қатырып жіберді. Тамаққа деген тәбетінен де айрылды. Генри француз дәрігерді шақырды, ол асқазан бүрмесі деген диагноз қойды. Парижде жұмыс істеп жүрген грек дәрігер Ішектен кілтипан тапты.

	— Мүмкін, Софьяны Германиядағы шипалы суларға апару қажет шығар?— деп сұрады одан Генри.

	— Неге оны өз үйіне апармасқа? Пирейге шомылсын. Оның суы бұны қалай сауықтырып шығарғанына әлі-ақ өзіңіз де таң қаласыз.

	Бәріне себепші Софьяның жалғыздығы екеніне көз жеткізу қаншалықты ауыр тигенімен, әйеліне деген сүйіспеншілігі ақыры өз дегенін жасатпай қоймады. Ол Софьяны Афиныға алып баруға, Константинопольден келетін пәрменді содан күтуге ұйғарым жасады. Софья өзі үшін Генридің көп нәрсені құрбан етіп отырғанын: бойы үйреніп қалған, барлық жағдайы бар үйін қонақ үйдегі номерге айырбастап, кітапханасы мен есімдері елге танымал достарынан қол үзгелі отырғанын білді. Бірақ, қазіргі жағдайының жанына батып жүргені сондай, бұл құрбандықты қабыл алмасқа шарасы болмады.

	2

	Ертеңіне таңертең, жексенбі күні, Софья мен Генри туғандарының үйіне жүріп кетті. Әулие Мелетий алаңы мерекеге орай гүл өрімдерімен безендіріліпті. Маскарадтық костюм киген балалар көшені шуға толтырып жіберіпті. Софья мен оның туғандары талай сағат бойы ауыз жаппады. Бақ ішінде басталған әңгіме мерекелік дастарқан үстінде одан әрі жалғасты. Софья саяхаттары жайлы, Париж жайлы айтты, үйдегілер жекжат-жұрағаттары мен көңіл жақындары жайлы сөз өрбітті. Кейде бірнеше адам бірден сөйлей жөнелетін: таңсәрідегі торғайлар ғана терезе алдынан тап осылай сайраушы еді.

	Тағы да туғандары Генриге жете көңіл бөлмегендей көрінді. Күйеуіне көз тастай, жүзінен мазасыздықтың немесе шарасыздықтың белгісін таба алмады — тек олардың таусылмас әңгімелеріне таңырқап отырғандығын аңғарды. Ымырт үйірілген шақта күйменің көпшіктеріне жайғасып отырып алып, қонақ үйге қайтып келе жатқандарында Генри: «Түптеп келгенде сен олардікі емес, өзімдікісің!» дегенді білдіргісі келгендей оны өзіне қарата тартып, құшырлана құшақтады. Сосын сөзіне мысқылды мән қосып:

	— Ақылдым-ау, осынша көп сөйлеуге, бірақ түк ештеңе айтпауға бола ма екен?— деді.

	Софья оған таңдана көз тікті.

	— Тыныстау қандай керек болса, сөйлеу де сондай керек нәрсе, Генри! Бір-бірімізге не айтып жатқанымыздың мәні болмаса болмас, бізге тек дауысымызды естігеніміздің өзі қуаныш.'

	Генри ойланып қалды. Сосын оны сүйіп алды да:

	— Дұрыс айтасың, Софидион. Бір-бірін сүйетіндер үшін бірдеңе айтып бас қатырудың қажеті жоқ. Олар тек бірге болса болғаны,— деп салды.

	Дүйсенбіде, «Англетерде» тұра бастағандарының үшінші күні, Софья таң елең-алаңнан Афины көшелерін кезуге кетті. Қайтып оралғанында, үстінде халаты, алдында бір шыны аяқ кофесі бар Генри жазу үстелінде отыр екен. Оның қолтаңбасы қиқы-жиқы болғанымен, анық оқылатын. Софьяға жүзін бұрып, сағат алтыдан бері тосып отырғанын айтты. Сосын Афинының ұйқыдан оянуы жайлы әңгімені үлкен ықыласпен тыңдады. Ысырылып, креслодан орын босатып, Софьяны жанына отырғызып алды да, қант салған ыстық кофеден бір шынысын құйып берді.

	— Шанаң қаладағы Фрэнк Калвертке хат жазып жатырмын. Оның ұлты ағылшын. Қырым соғысы кезінде Британ флотын жабдықтаудан миллиондаған пайда тапты. Жеке меншігіндегі участоктардың ішінде Ғыссарлық жотасының да жартысы бар. Маған қазба жұмысын жүргізуге рұқсат етті. Жалпы, ол жотаны тұтастай қазуға мәулет алуым үшін қолынан келген көмегінің бәрін жасап жүр. Айтпақшы, оның да аздаған әуесқойлығы мен оқымыстылығы бар: Британияның «Археология журналында» Троаданың көне топографиясы жайлы бірнеше мақаласы жарық көрді.

	Серуендеп, сергіп қайтқан Софья оған жайдары жүзбен көз тікті.

	— Оқып көруге бола ма?

	Хатты қолына алып, күбірлеп оқи бастады: «Ғыссарлықта қазба жұмысын қашан бастар екенмін деп тағатым қалмай жүр. Егерде пәрмен қолыңызда болса, қажетті жабдықтар мен құралдардың тізімін тағы бір рет жазып жіберуді қиынсынбасаңыз екен. Өйткені, Парижден асығыстау аттануымыз себепті, бұның бәрін қыста жазған хатыңыздан көшіріп алуды ұмытып кетіппін. Пәрменді алғандығыңызды хабарлаған бойда бәрін тауып аламын.Папамның басындағы жағдайлардан кейін олар ешқайда шыққан жоқ қой.

	Ұсынысының тиімді-тиімсіз жақтарын безбендеген Генридің ойына Софья ошарыла құлақ тігіп қалды. Міне, ол ақыры бір шешімге келіп, келіскендігінің белгісі ретінде езу тарта күліп бас изеді де, иығын қомдап қойды.

	— Халкидаға пароход қашан жүретінін біліп алайын, сосын сен Колонға барып оларды шақырып келерсің.

	Тап сол күні кешкісін Пирейден Халкидаға пароход жүретін боп шықты. Екі ара он бес сағаттың жол екен. Генри үш каютаға заказ берді. Спирос орта бойлы, төртпақтау келген бойкүйездеу жігіт болатын. Жасы жиырма бірге қарап тұрған. Софьяны айрықша жақсы көретіндігін, бала кездерінде оны көзінің қарашығындай қорғап жүргенін есепке алмағанда, бұл жігіттің бойында бөтенше бір жігер оты бар дегенге сену қиындау еді. Генри үшін ол өте жұмбақ жан-тұғын: ештеңе оны қызықтырмайтын, ештеңеге ықылас танытпайтын. Болашақта кім болғың келеді деген сұраққа Спирос сәл ыңғайсызданып тұрды да:

	— Мен өзі болдым да ғой... Әзірше әкемнің дүкенінде жұмыс істеймін. Сосын Александросқа көмектесемін. Оның бір өзіне қиындау тиеді ғой. Ал, өзіме дәнеңе де қажет емес,— деп жауап берді.

	Генри сенімсіздікпен бас шайқады. Ал, Софья: «Генри өмірдегі жалғыз мақсат байлық немесе билік деп ойлайды. Тумысынан қарапайым болу — тумысынан бір қолы, не бір аяғы жоқ кемтар болумен бірдей деп ойлайды»,— деп іштей мырс етті де қойды.

	Он төрт жасар Маригоны мылжың деуден гөрі мыжу деген дұрыстау болар еді. Қырынан қараған кездегі сүйірлеу бет бітімі де оны құсқа ұқсас етіп тұрған, бірақ жалпы алғанда бет әлпетінде әдемілік бар-ды. Іштеріндегі аузына бір минут тыным болмағаны да осы еді. Тек Генриді айрықша құрмет тұтатындығы ғана кей сәттерде тілін тістетіп қоятын — ал бұның өзі шын мәнінде де таңырқауға тұратын нәрсе-тұғын.

	Пирейге дейін олар поезбен барды. Жетіден он бес кеткенде пароход та жолға шықты. Саяхатшылар кішкене салонда жайбарақат отырып кешкі тамақтарын ішті де, палубаға шығып сүттей жарық ай астында әудем жерде қалып бара жатқан аралдарға көз тікті.

	Аралдар пошымы жағынан теңіз жануарлары: кит, дельфин, акула, тюленьге ұқсайтын. Міне, енді орман жануарлары да өте бастады: жақпар тастардан өрілген бастарын биікке созған керік, аю, елік. Софья мен Спирос бала кездерінде — үй-іші жаздыкүні Критке, Миконосқа және басқа да жақын аралдарға жол шеккен шақта — осынау мүсіндерді тірі жануарларға балап, ойынға айналдыратын.

	Теңіз тыныш еді, төңіректе лүп еткен самал жоқ-ты. Олар палубада түннің ортасына шейін отырды. Пароход биік жартастың басына сән-салтанаты мол Посейдон ғибадатханасы салынған Сунион мүйісін алыстан орағытып бара жатты. Бұларға оның он бес мәрмәр бағанасын түгел санап шығуға болатындай көрінді.

	Таңертең сағат жетіде тұрған олар бірден палубаға көтерілді. Софья өздерінің Марафоннан өтіп те кеткендерін, енді көп ұзамай тұп-тура Халкидаға бастап апаратын ені 70 ярдтай11 шағын бұғазға енетіндерін айтты. Ренри Софьяны қолтықтап алды. да, жалпақ көсілген жағалауды көрсетпекке бортқа қарай беттеді. Осы жерде, құрғақта, Авлида некрополінің айналасында, ахейліктердің кемелері жатқан-ды. Генридің бойы толғаныстан дірілдеп кеткен екен, Софья оның қолын қатты-қатты қысып қойды. Тұрақтары түрлі түсті бояумен белгіленген болатын. Әрине, бұған жер бетінен жойылып, халық қаперінен жоғалған тайпалар кірмеген. Авлида жағалауындағы ахей лагерінің планы жеке параққа түсірілген-ді.

	Софья Спирос пен Маригоны қастарына шақырып алды да, төртеуі жағаны бойлап терістікке, Халкида портына қарай жүрді. Енсіздеу айлақты тақыр жоталар таға тәріздене қоршап тұрған: ағаш атаулыны римдіктердің өздері-ақ мачта үшін құртқан. Осының бәрі Гомердің: «Авлида — тастақты жер» деген сілтемесіне сай келіп-ақ тұр еді. Қиыр солтүстіктен құртақандай ауыз көрінеді. Кемелер ашық теңізге бірінің соңынан бір тізіліп осы ауыз арқылы ғана шыға алатын. 1140 ахей кемесі бұғаздан дәл осы жолмен шығып, Спорадының жанымен Лемнос арқылы Эгей теңізіне өтіп, Дарданелге бағыт ұстаған-ды.

	Генри толқын шығарып тастаған бір таяқшаны тауып, қалтасынан бәкісін алып, үшкір етіп ұштады. Сосын, картасына қайта-қайта қарағыштап қойып, құмға лагердің орналасу тәртібін сыза бастады. Ол бұған бар ынтасымен кірісіп кеткен-ді. Соған қарап тұрған Софья: сүйікті ісімен шұғылданған кезде оның адам танығысыз өзгеріп кететіндігіне тағы да тағы көз жеткізгендей болды. Араларындағы отыз жас айырма адыра қалды. Құм бетіне Агамемнонның аумақты лагерін бедерлеп жүрген Генри жағада лақтай ойнақ салды.

	— Міне, мына жерде, қалың қолдың ортасында, Микеннің және Грецияның қомақты бөлегін қол астына қаратқан Микен патшалығының12 әміршісі Агамемнон тұрды.

	Ол мұны Софьяға, өзінің көмекшісіне әрі әріптесіне айтып жатыр еді. Ал, Спирос пен Мариго төңіректеріндегі таңқаларлық көріністі тамашалап аулақтау тұрған.

	— Агамемнонның шатыры қарамаймен ысталған жүздеген қайық пен мыстұмсық кеме қоршауында тұрды. Оның қос қанатына — қай жерде екенін көруің үшін тас лақтырайын — екі айбынды көсем: солтүстікте — қырық кемесі бар Аякс, оңтүстікте — мыңға жуық жауынгері, елу кемесі бар Ахилл орналасты. Агамемнонның оң жағына «аңша құмды Пилостың ақ шашты әміршісі», ақылды ақсақал Нестор орналасты — оның тоқсан кемесі бар болатын. Бұның қарсысында Агамемнонның інісі, Спарта патшасы Менелай тұрды — ол алпыс кемені бастап алып жүрмек. Оның жанынан, лагерь алтарының іргесінен оншақты қызылтұмсық кемесі бар айласы мол Одиссей орын тепті. Криттіктердің қуатты жасағы — сексен жүрдек кеме және сегіз жүз алпыс жауынгер осы маңнан орын алды. Олардың қарсы алдында аргивтіктер тұрды — бұлардың да сексен кемесі бар болатын. Оңтүстікке қарай бірінен кейін бірі — елу кемелі беотиялықтар, қырық-қырықтан кемелері бар фокейліктер мен магнеттер орналасты. Ал, солтүстікке қарай жаңағыдай рет пен — елу кемелі эвбей қосыны, алпыс кемелі ардақ батырлары және қырық кемелі эпейліктер орын тепті.

	Бұл өте үлкен лагерь болатын. Бұнда қырық көсем бастап келген жүз жиырма мың жауынгер орналасты. Әр қосын өз алдына оқшау тұратын, өзін-өзі азық-түлікпен қамтамасыз ететін. Бірақ, Трояға сапар кідіріп жатыр еді — жел оңнан соқпай тұрған. Әлденеше ай босқа өтті. Жауынгерлер ішімдікке салынып, әртүрлі ойындар мен жарыстарға әуестеніп кетті... Тіпті айбынды Ахиллдың өзі де адамдарын ырқынан шығарып алды. Еврипидтің «Ифигенияның Авлидаға сапары» атты шығармасында оның:

	Туған елден һәм сүйікті Фарсалдан

	Эвриптің жағасына әскерімді әкелдім...

	Енді маған бұларды ұстау керек тәртіпте.

	Сарбаздарым күні-түні қыстап жүр:

	«Айтшы, Ахилл, Авлидада неге отырмыз телміріп?

	Илионға неге тартпаймыз? Аттанайық тезірек!

	Әйтпесе біз аттанамыз ауылға

	Ұйқылы-ояу атридтерге мөлию бізге қол емес!» —

	дейтіні есіңде ме?

	Софьяны қолынан тас қып ұстап алған Генри оны лагерьдегі бір тұрақтан екіншісіне бастап апарып жүрді.

	— Жұдырықтасу, күрес, жаяу жарыс және әскери күймелер жарысы, диск лақтыру бәсекелері кезінде түрлі тайпалар өкілдері арасында шатақ та көп шығып тұрды. Сірә, талай адамның бас сүйегі уатылған болса керек. Басқа да жағымсыз жәйттер көбейіп жатты: желкендер ескіріп, мачталар шіріп, азық-түлік таусылыңқырап қалды. Күңкіл-шүңкіл көбейді. Артемида қолайлы жел тұрғызып, жеделдетіп жолға шықпақ үшін Агамемнон оған өзінің беті ашылмаған қызы Ифигенияны құрбандыққа шалуға мәжбүр болды. Сөйтіп, Агамемнон қосынды қожырап кетуден сақтап қалды.

	Генри құлашын керді.

	— Бұл арада қандай орасан үлкен мекен орын тепкенін көз алдыңа елестетіп көр. Шын мәнінде, үлкен қала орнады. Ондай қаланы ахейліктер бұрын-соңды көрмеген болатын. Оның кең көшелері мен келте көшелері де, қол өнершілер, саудагерлер мен сауда жасаушы әйелдер тұратын кварталдары да болды. Манағы қомақты қырық шатырға мыңдаған ұсақ кенеп шатырларды, ағаштан тұрғызылған бастырмалар мен үйлерді, аң қамайтын қашаларды, қашыр үйрететін алаңдарды қос...

	— Генри,— деді Софья ойлы жүзбен,— бір кемеге бар болғаны елу адам ғана сиятын еді ғой. Әскери күймелерді бөлшектеп, бос орындарға орналастырсын-ақ делік. Сонда олар аттарын қайда тиеген? Тіпті Трояны қоршаудың оныншы жылында да — «Илиада» осы жылғы оқиғалардан басталады ғой — олардың аттары азайған түрі көрінбейді. Сонда олар аттарын да бөлшектеп, бұрыш-бұрышқа тығып тастағаннан сау ма?

	Генри мәз бола күлді де, Софьяны суық желден қорғамаққа құшағына қысты.

	— Бөлшектеуге ағаш ат қана көнеді ғой, аңқауым-ау! Өздеріне керек атты олар Троя төңірегінен де тауып алмады деймісің? Троялықтар мен олардың одақтастарында жақсы аттар жетершілік болған ғой. Қолға түскен троялық баукеспе Долоннан жасырған жерін біліп алған Одиссей мен Диомед фракиялықтардың жылқысын айдап әкетеді емес пе? Долонның өзі Ахиллдың Фессалиядан әкелген аттарын қуып кетпек болған әрекеті үшін жан тапсырады ғой.

	— Генри, сен өзіңді өзің ұстап бердің! Егер Ахилл аттарын Фессалиядан — өз елінен әкелген болса, басқаларының да сөйтпесін қайдан білдің? Бәлкім, олардың арнаулы жүзбелі ат қоралары болған шығар?

	— Бұл жайында аңызда ештеңе айтылмапты, ақылдым. Жә, мен қойдым. Ахейліктер аттарын Трояға бұл арадан қалай апарғандығы жайлы енді өзің ойланып көр.

	Софья жеңісіне мәз болғандай таңдайын таң еткізіп, оған масаттана көз тікті.

	— Аттармен қоса мені оқиға мерзімі де мазалап жүр. «Илиаданы» Трояны қоршаудың оныншы жылынан бастаған Гомер ағаттық жіберген жоқ па екен? Егер Авлидадағы бірнеше айдың ішінде желкендер мен мачталар шіріп кеткен болса, Геллеспонттағы он жыл ішінде олардың несі қалмақ?

	— Тауда ағаш жетершілік болатын, сондай-ақ олар кенеп тоқи да білетін,— деп тойтарды Генри түк саспастан.

	— Генри, бірде сен маған тоғыз санын гректер қасиетті деп санайтынын айтқансың. Акропольдың тоғыз есігі бар. Тоғыз саны «Илиадада» шектен тыс көп қайталанады. Ауырып жүрген кезімде, Парижде тіпті оның тізімін де жасай бастағанмын. Агамемнон Христің ұрыста қолға түсірген қызын қайтарудан бас тартқанда абыз Аполлоннан ахейліктерді жазалауды өтініп жалбарынады, сөйтіп, «тоғыз күн бойы жасақ басына жебе жауады». Жолдастары Патроклдың мәйітін жуған кезінде «жарақатын тоғыз жыл сақталған, қымбат маймен толтырады». Гефест Ахиллға сауыт-сайман соққанда қалқанына «тоғыз бөрібасар төбетті» бедерлейді. Приам Ахиллдан Гектордың мәйітін қайтаруын өтінгенде: «Гекторды өз үйімде тоғыз күн аза тұтсам деп едім»,— дейді.

	— Жетеді! Ұмытпағаның көрініп тұр,— деп Генри оның сөзін бөліп жіберді.

	Софья тым елтіп кеткендіктен күйеуінің күйгелектене бастағанын аңғара қоймады.

	— Қала қабырғаларының іргесінде болған тоғыз жыл қырғыннан кейін Еленаның Приамға барлық ахей батырларының аттарын алғаш рет атап шығатыны да таңқаларлық нәрсе емес пе? Скей мұнарасында тұрған Еленаның оған өзінің бірінші күйеуі Менелай мен Аяксты көрсететіні есіңде ме?

	— Ондайдың есімде бары рас,— деді Генри мысқылмен.

	— Бәлкім, осының бәрі бізге Гомер «тоғыз жыл» дегенді символикалық мәнде қолданды деуге ерік беретін шығар?

	— Жоқ, біз оған сенуіміз керек!— деді Генри үзілді-кесілді түрде.

	.— Тоғыз жыл... Осынша уақытқа жетерлік тамақты олар қайдан алды екен?

	— Олардың өздерінің азық-түлік отряды болды...

	— Мейлі, болсын-ақ,— деді Софья тайсалмай.— Бірақ, патшалар, көсемдер мен жауынгерлер осынша уақыт бойына өз патшалықтары мен өздері атқаратын міндеттерден қалайша қол үзіп кетті екен? Өйткені, елдерінде төңкеріс болуы да мүмкін еді, қарақшы көршілері немесе варварлар шабуыл жасауы да ғажап емес-ті. Менің ойымша, «тоғыз жыл» дегені қоршау басталғалы бері өткен тоғыз ай және бәрі де сол Гомер әңгімелеп отырған жылдағы айлар болса керек. Басқаша айтқанда бұл: «Әбден діңкелетіп, қажытқан қоршау» деген мағына береді-ау деймін.

	— Жұмыртқа тауыққа жөн көрсетеді,— деді Генри кекетіп.

	Софья намыстанып, басын тік көтеріп алды.

	— Өзіңнің жақсы ұстаз боп шыққаныңа қуансаң етті.

	Генри жалт бұрылып қонақ үйге қарай жүріп кетті. «Не айтқың келсе де айта бер, тек менімен салғыласпа» деп криттіктер тауып айтқан-ау,— деп ойлады Софья соңынан еріп келе жатып.— Оқасы жоқ, қазба жұмыстарын бастап кетсек академиялық айтыстарға уақыт та қалмайды. О, жасаған, ұлы уәзірдің жүрегін жібіте гөр. Генриге рұқсат қағазын жылдамырақ жібере көрсін!»

	Аздап көз іліндіргені және кешкі тамақтың жақындағаны Генриді көңілдендіріп жіберді. Жаңағы жөнсіздігі үшін Софьядан кешірім өтініп, Спирос пен Маригоны қолтықтап алды да, бәрі қонақ үй жанындағы әдемі асханаға қарай беттеді. Мұнда олардан бөтен қонақ жоқ еді. Софья жыланкөз жалатылған тақталармен қапталған ағаш үлдірік алдындағы үстелді таңдады. Үлдірік ет шабатын үстел мен қол жуатын науаны көзден тасалап тұрған болатын, бірақ бөлменің бұрышындағы ошақ көрнекі жерден орын тепкен-ді. Үй иесі әйел соның жанында жаңа сойылған қойды мүшелеп жатыр еді. Генри мен Спирос салқындатылған рецина ішіп отырды.

	Софья Генриден «Ифигенияның Авлидаға сапарын» дауыстап оқуын өтінді. Кітапты өздерімен бірге ала келген. Тамақты ішіп болғасын олар ошақ жанына жайғасты. Генри кітапты тізесіне қойды. Қуанып кеткен қожайын үлкен ұлына көршілерін шақыртты.

	Кітапты парақтап отырған Генри бейне бір ойын одан әрмен жалғастырған адамдай сөзін сөйлемнің ортасынан бастап кетті.

	— ...адамзат тарихының қандайы да тек өз заманында өмірге келіп, сол заманмен шектеліп қалмайды. Ол бұрынғы ұрпақтардан бастау алып, болашаққа қарай жол тартады. Осынау ақиқатты алдымен дәлелдейтін нәрсе — Троя тарихы.

	Ағаштың сытыр-сытыр жанған дыбысы Софья жанын рақатқа бөлеп, Генридің майдақоңыр дауысымен әдемі үйлесім тауып тұр еді. Бірақ, Генридің өңі жүрегін баураған жігер отынан, өзінің екі бірдей сүйікті ісі — тәлім беру және қызық әңгімелер айтумен шұғылдану қуанышынан алабұртып кеткен-ді. Шырын айында, одан соң Парижде Софья оның әңгімелері неліктен әсерлі болатындығының себебін аңғарып та қойған: Генри бұл хикаяларға жан-тәнімен сенетін, бұлар ол үшін әрі шынайы тарих, әрі көркем әдебиет боп табылатын. Сондықтан да ол білгенін балын тамыза баяндайтын; тыңдаушыларын тарихтың тұңғиығына жетектеп, оларды мыңдаған жыл бұрын болған оқиғалардың ортасына енгізіп жіберетін.

	— Әңгімемізді тарихымыздың түу басынан бастайық,— деді Генри сөзін жалғап.— Бірақ бұнда айтылатындардың бірқатарын сіздер мектеп қабырғасынан-ақ білетін шығарсыздар. Греция мен Трояның өткенін, сондай-ақ Микеннің күйреу себебін түсіну үшін бізге одан да әріректегі дәуір тарихына үңілуге тура келеді. Грецияның оңтүстігінде қадым заманда өмір сүрген патшалардың бірі Пелопс деген кісі еді. Пелопоннес соның есімімен аталған. Пелопстың Атрей және Фиест дейтін екі ұлы болды. Үлкен ұлы Атрей әкесінің тағына мінді. Бірақ інісі Фиест іші тар, залым адам-тұғын. Алдымен, ол ағасының әйелімен ашына болады, сосын сарай сақшыларының арасына іріткі салады. Атрей қастандық әзірленіп жатқанын аңғарып қалып, інісін балаларымен қосып қуып жібереді.

	Арада бір жылға жуық уақыт өткенде Фиест кешірім сұрамаққа сарайға қайтып оралады. Атрей інісін кешірген түр көрсетіп, татуласқандарының құрметіне той жасамақшы болады. Сөйтеді де, Фиестің ересек ұлдарын өлтіріп, етін ұсақтап турап, қуырып, бал татыған тағамды Фиестің алдына қояды. Інісі бәрін жеп болған кезде ағасы оған не жегенін айтып береді. Құдайдан Атрей тұқымының басына бақытсыздық жаудыруды тілеген Фиест аман қалған жалғыз баласы Эгисті ертіп қаша жөнеледі...

	— ...кейін бұл баласы Агамемнон Трояда жүрген кезде Клитемнестраның көңілдесіне айналады. Сосын Агамемнон қайтып оралған түні Клитемнестраға оны өлтіруге көмектеседі,— деп қосып қойды Софья.

	Генри оған риза кейіппен езу тартты.

	— Дәп солай. Бірақ, сен асығыңқырап кеттің. Атрей қайтыс болады. Ұлдары патшалықты бөліп алады: Агамемнон — астанада, Микенде, інісі Менелай — Спартада билік жүргізеді. Бір жорықта Агамемнон өзіне жұбай боларлық әйелді олжалайды. Бұл жайында Клитемнестраның өзі былай дейді. Сол жерін оқып берейін.

	Есіңде ме, Агамемнон, күшпенен мені алғаның...

	Қан майданда Танталды — күйеуімді өлтірдің.

	Ақ төсімнен ажыратып баламды, құлдыққа сатып жібердің.

	Есіңде ме, Зевстің ұлдары мен ағаларым ардақты

	Жақсылап тұрып сазайыңды бергені,—

	Аң тұлпар мінген оларды ұмытпаспын өмірі,—

	Есіңде ме, бас сауғалап Тиндар қартқа барғаның?

	Қайтадан мені, әйеліңді, қайтарып берді қолыңа.

	Айтшы, Атрид, басымды иіп аттағалы есіктен

	Адал әйел болмап па ем?

	Арылды ма шаңырағың шаттықтан?

	Ошағыңа қуанышпен оралып, кететінсің қайта аттанып...

	Бұндай адал әйелді кез-келген патша таппайды..

	Жаман әйел жетерлік...

	Генри оқып болған кезде Софья оның құлағына сыбырлап:

	— Артыңа қарашы,— деді.

	Генри мойын бұрып қарады да, қалшиып отырып қалды: Авлиданың кедей-кепшіктері бөлмеге топырлай кіріп, арт жаққа үн-түнсіз жайғасып жатыр еді. Тіпті жұмыс киімдерін де ауыстырып үлгермепті, бірақ тап-таза боп жуынып алыпты. Генридің әңгімесін ынта қоя тыңдап, ілгері еңсеріле түскен. Жүздерінде ошақтағы оттың сәулесі ойнайды. Олар оқи да, жаза да білмейтін. Оны былай қойғанда, өз өмірлерінде бірде-бір пьеса да көрмеген. Бірақ, мәңгі қастерлі игіліктерінің бірімен Генри Шлиман өздерін қайта жүздестіріп отырғанын бүкіл жан-дүниелерімен сезінген еді.

	Софья Генридің толқып кеткенін көрді. Авлида оған бұдан артық сый тарта алмайтын. Күйеуінің қолынан ұстады да, сыбырлап:

	— Генри, өтінем сенен, айта түсші!— деді.

	— Мақұл... Менелай өз қалыңдығын қырғын-сүргінсіз-ақ тапты. Бірақ, кейін сол қыздың қырсығынан осы Авлидада бір мың бір жүз қырық кеме мен жүз жиырма мың жауынгер Трояға аттану үшін желдің оңнан соғар сәтін тосып жатты. Леданың күйеуі Лакедемон патшасы Тиндардың Елена атты асқан сұлу қызы бар еді. Ол Клитемнестраның сіңлісі болатын. Екеуінің де әкесі — құдайлардың ішіндегі ең құдіреттісі Зевс еді. Аққу кейіпіне енген Зевс Ледамен ашына болған. Қызын ұзатуды ұйғарған Тиндар қай патшаны немесе көсемді таңдарын білмей дағдарады. Ақыры бәрін сарайына шақырып, сайысқа түсулерін сұрайды. Еленаның сұлулығына естері кеткен бекзадалар сол сарайдың өзінде-ақ бір-бірінің қанын төгудің аз-ақ алдында қалады. Тиндар оларды Еленаның өз қалауына тоқтаймыз, егер кімде-кім сол қалаулыға қандай да бір зәбір көрсететін болса қалғандарымыз жиылып кеп зәбір көрсетушінің көзін жоямыз, деп ант-су ішуге мәжбүр етеді. Елена Менелайды таңдайды.

	Генри кең тыныс алып, әңгімесін әрі жалғады.

	— Содан бір күні Спартаға мол тартумен Троя патшасы Приамның баласы Парис келеді. Бұл бір кескіні келіскен, келбетті жігіт еді. Оны қонақжайлықпен қарсы алған Менелай бір шаруасымен Критке барып келмек болады. Сол екі арада Парис Еленаны алып қашады. Кейіннен Елена өз ықтиярымен кетпегенін, әйел құдай Афродита арбап тастағанын айтып ақталады. Елена мен Парис үш күнде Эгей теңізін кесіп өтіп, Геллеспонтқа келіп жетеді. Менелай бұрынғы бақталастарын өз уәделерін орындауға шақырады. Сөйтіп, Трояға жол шегуге, Еленаны қайтарып, еркектерін бауыздап, бала-шағаларын құлдыққа салуға, қаласын түп-тұқиянын қалдырмай өртеп жіберуге ниеттенген көсемдер мен патшалар, жауынгерлер Авлидаға жиналады.

	Бірақ, осынау әдемі айлақта үлкен флот үмітсіз отырып қалады. Әуел баста теңіз тулап, буырқанып бой бермесе, кейін айлар бойы лүп еткен самал жоқ жым-жырт тыныштық орнайды. Әскер арасында алауыздық пайда болады. Сарбаздар дереу Трояға аттануды, қаланы талан-таражға салуды талап етіп,. өйтпеген жағдайда тараймыз, елімізге қайтамыз деп қиғылық сала бастайды.

	Сөйтіп жатқанда, Троя жорығына қатысушы көріпкел Калхас: аңшылықтың әйел құдайы Артемида — ол желге де әмір жүргізетін— өзінің қасиетті киігін атып алған Агамемнонға аса қатты ашулы екенін, сол үшін қызы Ифигенияны құрбандыққа шалуды талап етіп жатқанын хабарлайды. Агамемнон фессалиялық Ахиллмен некесін қидырам деген желеумен Микеннен қызын алдырады. Қызын мамықтай тамағынан өз қолымен орып жібереді. Қаны «тазарту суы» құйылған табаққа шүмектеп ағады. Ифигенияның Агамемнонға айтқан арызын оқып берейін.

	Әкетайым, аяғыңның астында

	Жапырақтай жатырмын жалғыз қалтырап.

	Мен осындай шарасызбын.

	Бірақ, мен Туып ем ғой өзіңнен.

	Өмірімді үзбеші менің мезгілсіз!

	Жарық дүние қандай жақсы,

	Жердің асты қандай жаман — аяшы!

	Сені алғаш «әке» деген мен едім,

	Сен де мені «қызым» дедің ең алғаш.

	Есіңде ме, еркелеп, тырмысқаным тізеңе?

	Ұнатушы ең мұны өзің де, жан әкем!

	Бұдан соң Ифигения анасы Клитемнестраға арнап тебірентерлік қоштасу сөзін айтады.

	...Тыңдашы менің, жан анам,

	Жүрек жарды сөзімді. Атридке ашуланба сен бекер

	Қалай ғана қарсыласпақ біз сықылды міскіндер!

	...Маған бүкіл Эллада, бүкіл ұлы Эллада,

	Көз тігіп тұр: дәрменсіз де қорғансыз бұл құрбандық

	Олар үшін: тура жол, Трояның күйреуі;

	Еленаның намысы, арсыздығы Паристің. —

	Фригиялықтар жазасы һәм ұрпаққа үлгісі:

	Екінші әрі варвардың тәуекелі тұрмасын

	Күйеуі бар грек қызын ұрлауға!

	Генри кітаптың алғашқы бетін ашып, жұмсақ та әуенді дауыспен пьесаны бастан-аяқ оқып шықты. Ал,Софья болса тыңдаушылардың — Авлида тұрғындарының жүзінен көз аудара алмай отырды. Әйелдер жастарын сүрткілеп, еркектер ата-бабалары ауыр еңбекпен күн кешкен осынау туған деревняларының көне болғанымен күні бүгінге шейін көп ештеңе өзгере қоймаған дәурені жайлы хикаяға басы бүтін беріліп, ел титыңдап қалған-ды.

	«Бәрі де мейірімді христиандар,— деп ойлады Софья отырғандардың жүзіне алма-кезек көз жүгіртіп.— Бірақ, Артемиданың желді тежеп тұрарлық билігі болмағаны ешқайсысының ойына келмейді. Сондай-ақ, Ифигения құрбандыққа сонау есте жоқ ескі заманда ғана шалынып қоймай, өздері ертеңді-кеш аяқ басып жүрген мына жағалауда күні бүгін де шалынып жатқаны, қаны тазарту суы құйылған табаққа әлі төгіліп тұрғаны олардың ойларына да кіріп шықпайды...»

	Толғаныстан сөз таппай сасқалақтаған асхана иелері мен келушілер доктор Шлиманға алғыс жаудырып жатты. Кезін жас жуған Мариго оны бетінен сүйіп алды, ал адам танымастай өзгеріп кеткен сүлесоқ Спирос Генридің иығын қолымен сығымдап қойды. Софья мен Генри өз бөлмелеріне кетті. Софья күйеуін мойнынан құшақтап, мейірлене сүйді.

	— Сен бәрімізді таңқалдырдың. Бейне бір осынау қайғылы оқиғаға қатысушыдай боп кеттің. Біздің иланбасқа амалымыз қалмады.

	Генри кекесінмен бас изеді.

	— Жоқ, мен шын айтып отырмын. Сенің сеніміңді бұрын да бөлекше қадір тұтатынмын, бірақ басы бүтін қабылдай қоймағам. Ал, енді қазір құйттай да күмәнім жоқ: Трояда болған, соғыс та болған; ал ахейліктер өртеп жіберген қала біздер барып өзін жарық дүниеге шығаруымызды тосып жатыр.

	3

	«Англетерде» оны шешесінің жазған хаты күтіп жатыр екен: «Қымбаттым Софья, оралған соң Колонға соғып кетші. Генри жұмыспен шұғылданып жатса, сенің аз уақытқа болса да қолың босайтын шығар деп ойлаймын».

	Софья шешесінің сырын жақсы білетіндіктен, жалғыз өзің ғана кел» деген емеуірінін айтпай-ақ аңғара қойды.

	Соған қарағанда, маңызды шаруа болса керек. Кемелері Пирейге таңғы тоғызда келген болатын, ал қазір сағат он бір еді. Генридің алдында жедел жауап қайтаруы қажет бір буда хат жатқан.

	— Фрэнк Калверттен дым жоқ,— деп кіржіңдеді ол.— Қазір Константинопольдағы британ және американ елшілеріне хат жазғалы отырмын. Олар сұлтанға ықпал ете алатын адамдар.

	— Менің Колонға барып қайтуыма қарсы болмайсың ба? Мамам шақырып жатыр.

	— Ендеше, босқа уақыт жоғалтпас үшін түскі тамақты осында әкелулерін өтінермін. Кешкі асқа қарай сені алып кетуім керек пе, жоқ па — соны айтып бір жапырақ қағаз жібере саларсың. Асылы, қараңғы түскенше қайтып оралғайсың.

	Бибі Виктория қызын ықылассыз, тіпті салқындау құшақтады.

	— Саған не болған, мама?

	— Оңған ештеңе жоқ.

	— Жүр, ас үйге барып бір-бір шыны аяқ кофе ішейік.

	Олар қарапайым үстелдің басына, бір-біріне қарама-қарсы жайғасты. Әдетте бұл үстелде көкөніс туралып, ыстық плитадан алынған кастрөлдер қойылатын. Үйдегілердің бәрі жан-жаққа тарап, үй ішінде құлаққа ұрған танадай тыныштық орнайтын күндердің бірі еді. Құбырдан сыздықтай аққан судай, терезедегі жарық та өлусіреп тұр. Плитадағы бір көзеде бадана қайнатылып, екіншісінде окра пісіріліп жатыр.

	Бибі Викторияның бедірейген жалпақ бетінде жылу жоқ еді, толық еріндері ерекше қатты жымырылып кетіпті, ортасынан айырылған мойылдай қара шашы тарлау тақиядай басына тып-тығыз жатқызылыпты.

	«Мамам ер мінезді,— деп ойлады Софья.— Біреулер оны өктем көреді. Менің күйеуге шыққан әйел екендігім жайлы ойға әлі көндіге алмай жүр. Парижде қанша жалғыздыққа ұшырағаныммен, менен қол үзу, мені ақыл-кеңессіз қалдыру оған да, әрине, оңай тиген жоқ».

	— Мама, сен бірдеңені жасырып жүрсің. Бұны Парижден оралған бойда-ақ сезгем.

	— Тауып айттың,— деді бибі Виктория көңілсіз.

	— Маған сіздер Генриді ықылассыз қарсы алғандай болдыңыздар.

	— Саған күйеу таңдауда қате жібердік-ау деп қорқам. Сараңға шығуыңа жол бердік білем.

	— Генриді сараң дейсіңдер ме?! Түк те олай емес. Рас, аңша ұстатпайды, бірақ, маған ақшаның қажеті де жоқ. Оның есесіне қалаған жағыма алып барады, не керегімді алып береді.

	— Туыстарымыз сені семья үмітін ақтамады деп жүр.

	Бұндай сөзді естудің ерсі көрінгені сондай, Софья өз құлағына өзі сенбеді.

	— Миллионерге күйеуге шықтың екен, Парижде айлап тұрады екенсің, бриллиант тағып, үлде мен бүлдеге оранып отыруың керек еді.

	Софья өзінің қызыл ала гүл төгілген жүннен тоқылған қоңырлау көйлегіне көз жіберді. Қарапайым екенінде сөз жоқ, бірақ әсте де қарабайыр емес. Матасын өзі таңдап алған. Тігінші де барын салған: бұл тік жаға, ұзын жең, қынама бел, кең етек көйлек болатын. Софья көйлегін тізесі тұсынан тегістей сипап қойды да, жәймен ғана:

	— Бұл көйлектің несі жаман? Өзіме өте ұнайды,— деді.

	— Білмеймін, білмеймін... Сенің орныңда... Сосын мына маржан алқаны мойныңнан неге тастамайсың?

	— Себебі, бұл Генридің алғашқы тартуы. Маған аяулы сезімдер сыйлаған тарту.

	— Аяулы сезімдер — біз сияқты кедейлерге ғана керек қасиет. Бай адамның әйеліне мына көйлегің мүлдем келісімсіз. Бұған тек асыл тастар ғана көрік бере алды. Ламбриду әпкейдің айтуынша, пароходтан түскен кезіңде жетім қыздай көрініпсің.

	Софья абыржып, ас үйдің ішін кезіп кетті.

	— Мама, сен Генри жайлы жалған ойда жүрсің. Ол мені Париждегі ең тәуір деген тігіншілерге алып барды. Көйлектерімнің көптігі сонша, киіп тоздыруға өмірім де жетпейтін шығар. Бриллиант тағуға әлі жаспын, ал қымбат терілердің біздің климатта қажеті қанша?

	— Бәрібір сондай заттарың болуға тиіс. Сен ерекше жағдайда жүрсің. Генри бәрін сатып әперуге міндетті-тұғын.

	— Генри маған талай-талай тамаша нәрселерді тарту етті. Ол тіпті өзіме ұнап қалған сағатты алдыру үшін Англияға адам да жіберді.

	— Батылырақ болу керек.— Бибі Виктория жақтырмай бас шайқады.— Бұрын айтқанымнан шықпаушы едің. Қазір қасарысатын өнер тауыпсың.

	— Мама, мен ешқашан айтқаныңнан шыққам жоқ, бірақ қазір өз алдыма бөлек үй болған әйелмін ғой...

	— Сен небары он сегізде ғанасың. Өзіңнен жасы үлкен, көпті көрген адамдардың айтқанына құлақ қойғаның мақұл. Сен әлі сәбисің ғой.

	— Мама,— деп ауыр күрсініп алды Софья,— сонда маған не қыл дейсің?

	— Сенің Шлиман мырзаң бірде-бір уәдесін орындамады. Біз оны жатып жастық, жайылып төсек боп қарсы алып ек, онымызға түкірген де жоқ.

	— Құдайым-ай!— Софьяның түсі қуқыл тартып кетті.— Сірә, менің асқазаным тағы да Париждегідей түйілейін деді-ау деймін.

	— Біреудің іші, біреудің жүрегі ауырады. Мысалы, менің жүрегім ауырып отыр.

	Түскі асқа Георгиос, Спирос пен Александрос үшеуі бірге келді. Бұл күнгі дастархан жұтаңдау болатын, әрі өте тез ішілді. Түскі тамақтан кейінгі дағдылы ұйқыдан бәрі де бас тартып, өкпе-реніштерін Софьяға оқша жаудыра бастады. Бірақ, Софьяда бұдан қорғанарлық дәрмен қалмаған: шешесімен арадағы таңертеңгі кикілжің әбден діңкелетіп кеткен.

	Шлиман некелесу қарсаңында семьяға тойға тарту есебінде бағасы 150000 француз франкіне тең бриллиант алқа сыйлаймын деген уәдесін орындамағаны үшін айыпталып жатыр еді. Шарттың бұл тармағының анықтығына бибі Виктория бас тігуге бар-тын. Бұл сияқты батылдық көрсетпегенімен, әкесі де дүкенін қайта жабдықтауға және импорттық заттар сатып алуға Генридің қырық мың франк уәде еткенін айтты. Мариго өзінің жасауына деп жиырма мың франк уәде етілгенін хабарлады.

	— Алғаш рет естіп тұрмын! Бұны маған бұрынырақ неге айтпадыңдар?— деп күйінді Софья.

	— Сені мазаламайық дедік. Күні ертең тұрмыс құрғалы отырған баламыздың ақша жайлы әңгімемен басын қатырғымыз келмеді,— деді әкесі.

	Софья ұзақ уақыт бойы тіл қатпады. Басы мең-зең боп, не дерін білмей мәңгіріп қалды. Мүлгіген тыныштықта сағат тілінің тық-тық соққаны анық естіліп тұрды. Бір уақта жұртқа қарап бас көтергенінде жанары ызамен жалтылдап тұр еді.

	— Мама, жаңағы алқа жайлы Генри сенің өзіңе уәде етті ме?

	— Жоқ, маған емес.

	— Сонда кімге?

	— Вимпос ағайға.

	Софья абдырап қалды.

	— Папа, ал дүкенге арналған ақша жайында ол кімге айтып еді?

	— Бұны да Вимпос ағайға айтыпты.

	— Мариго., Авлидаға барған кезімізде сен жасау жайлы ләм демеген болатынсың. Генри оны саған қашан уәде етіп жүр?

	— Ол бұны епископ Вимпосқа уәде етті.

	Софья Спиросқа қарай бұрылды. Анау ерінін жымырып, теріс айналып кетті.

	— Вимпос ағай алдамауға тиіс. Ол священник қой. Мама, бұл тек саған ғана емес, маған да ауыр тиіп тұр. Бұл мен үшін Парижде бастан кешкен азабымнан да ауыр азап.— Софья кідіріп қалды.— Берген уәделерін күйеуімнің есіне салып, орындауын талап етуден басқа ештеңе қалған жоқ. Папа, мен оған кешкісін үйге келуін, жолай дүкеніңе соғып, сені ала келуін, маңызды шаруа барын айтып қағаз жазып жіберем.

	Кешкісін жарығы мол қонақ бөлмеге келіп кіргенінде Генри аса абыржулы көрінді.

	Халың қалай, қымбаттым? Жазған қағазың жан шошырлық қой. Сырқаттанып қалғаннан саумысың?

	— Мәз боларлық дәнеңе жоқ,— деді Софья оның құшағынан тезірек босануға асығып.

	— Не боп қалды? Таңертең сау сияқты едің ғой.

	— Туғандарым сенің той алдында толып жатқан уәде беріп, артынан бәрін ұмытып кеткеніңді айтты.

	Генри қуқыл тартып, құнысып жүре бергендей көрінді. Бұл кейпі Софья оны алғаш рет әулие Мелетий мерекесі қарсаңында бақ ішінде кездестіргендегі кейпіне ұқсап кетті.

	— Сонда қандай уәдемді орындамаппын? Ешкімге ешқандай уәде беруден аман сияқты едім.

	— Бөлеміз, епископ Вимпос, бізге немесе әйеліңізге бриллиант колье сыйлайтындығыңыз жайлы айтқан,— деп үн қатты бибі Виктория.

	Софья Генридің бір сәтке өз құлағына өзі сенбегендей ақтарылып қалғанын көрді. Сосын ол қалпынан тез арылып, ширыққан сезімімен шапшаң сөйлеп кетті.

	— Аса қадірлі қайын енеміз, епископ жалған сөйлемейтін адам. Сіздер оның сөзін басқаша түсініп қалғансыздар-ау деймін. Оның үстіне, хат жазған сайын одан байлығым жайлы ешкімге ештеңе айтпауын өтінетінмін. Аса құрметті қайын атамыз,— ол Георгиос Энгатроменосқа бұрылды,— епископ менің атымнан сізге сондай уәде бергені рас болған күннің өзінде, тіпті бұл рас болмаса да мейлі, бәрібір өзіңіздің құралайдай қызыңызды бриллиантқа сатып үлкен күнә жасаған екенсіз. Арам ойыңыздың орындалмауы сізге лайықты жаза болып табылады. Біз христиандармыз, бізге өз қыздарымызды сату жараспайды.

	— Бриллианттар — Софья екеуіңіздің өз шаруаларыңыз,— деп Александрос шыдамсыздана сөзге килікті.— Ал, кездемеге тиісті ақшаны қайтпексіз?

	— Мен ондай уәде берген емеспін.

	— Тіпті Маригоның жасауына да уәде берген жоқсыз ба?— деп бұрқ етті ызадан жарыла жаздаған Виктория.

	— Мен саған уәде бердім бе?— деп сұрады Генри қыздан.

	— Вимпос ағай бердіңіз деді.

	«Неткен сұмдық! Неткен масқарашылық!» деп опынды Софья. Осы тұста есіктен жаңа кейіпкер — Ламбриду әпкей бас қылтитты. Оның ұрыс-керіс атаулыға айрықша сезімталдығы бар-ды: маса да тап осылай қанның иісін қиядан сезеді. Оның келуі семьяны жаңа жігерлі күшпен толықтырғандай болды. Ақиқаты сол, Генри Шлиман жұрттың бәрін алдап жүр. Ол өте сараң адам, ең қажет деген нәрсеге ғана шығынданады. Алғашқы әйеліне жәрдемдесуден бас тартыпты, тіпті балалардың мұқтаждығымен де есептеспепті. Софьяға ата-аналары жайлы ойлауға, олардың алдындағы өз парызын орындауға тыйым салыпты...

	Бүл кезде Софьяның басы айналып, жүрегі лобли бастаған. Күйеуі отырған жаққа көзін сүзе қарап, дауысы қырылдап:

	— Мен мұндай адаммен тұра алмаймын,— деді.

	Бұл сөзден Генри тұзаққа түскендей тығылып қалды.

	— Ендеше, жолың ашық! Ажырасам, жағдайыңды да жасаймын. Өзіңе грек күйеу және сондай бала тауып алуыңа болады. Мен жайлы,— ол Ламбриду әпкейді оқты көзбен атты,— жаңағы сандырақтарды қайдан естіп жүргеніңіз таңқалдырады. Ливорнодағы грек консулы Вретос мырзадан емес пе екен? Ол алғашқы әйелімнің өкіл орындаушысы болатын. Софья екеуіміз шырын айымыз кезінде соққанымызда, ол бізге барынша ілтипат көрсетіп баққан. Шамасы, оның біз жайлы ойы өзгерген-ау. Ол ешқашан Петербургте болған емес, алғашқы әйелімді көзбе-көз көрген емес, сөйте тұра бәріне кінәлі менің жаман мінезім деген өсек таратады!

	Ол Софьяға бұрылды.

	— Бұның бәрі де жала екенін өзің білесің,— деді өкпелегендей болып.— Өз әйелін мен сияқты құрметтейтін адам кемде-кем шығар. Егер «мұндай адаммен» тұрғың келмейтін болса, онда оған кінәлі өзім ғанамын: жасөспірім қызға үйленбеуге тиіс едім. Сонда да сен бәрібір мені жұрттың көзінше жерден алып, жерге салуға жол бермеуің керек-ті.

	Қамқор туыстарының қоршауында отырған Софья тіл қатқан жоқ. Басы мәңгіріп кеткен-ді. Генри есікке қарай беттеді. Істің насырға шапқанын аңғарған бибі Виктория соңынан ұмтылды.

	— Генри, қымбаттым, кетпей тұра тұр. Қазір бәрін де реттейміз.

	Ақ көңіл Георгиос Энгастроменостың жүрегі елжіреп, Генриге қарай қол созды:

	— Доктор Генри! Сіздің аузыңыздан шыққан улы сөзді тіпті ең жексұрын жауымнан да естімегем! Өз қызымды қуыршақ құсатып сатып жіберіппін! Ұлттық дәуірлеу заманында бостандық пен теңдік үшін өзін құрбандыққа шалуға барған грек мұндай сұрқия қылмысты өңі түгіл түсінде де ойлай алатын ба еді! Әйеліңіздің ата-анасы мен туыстары семьяңыздың бақытын көре алмайды дегенді қайдан алдыңыз? Софья екеуіңіздің бақытты тұрмысыңызға титтей де таласымыз жоқ. Маған әлгі бриллианттардың түкке қажеті жоқ, ол жайында ойлап та көрген емеспін. Софьяға біздің басымыздағы жайсыздықтың бәрін естен шығаруға, тек өз үйі, оның игілігі мен рақаты жайлы ойлауға әмір еткенмін. Мен оған сізді сүйіп, сізге адал болғанда ғана бақытқа жететінін айтқанмын...

	Генри есікті шалқайта ашып шығып кетті. «Англетерге» қайтып оралып, келесі күні керек заттарын шамаданына салып алды да, аралдарға аттанды. Жалғыз сапар шегу себебін сұрағандарға март айында теңіздің тыныш болмайтынын, Софьяның толқын соғып ауырып қалатынын сылтауратты. Семья бұл желеуді одан әрі жетілдіре түсті: Генри қазба орындарын көріп қайтуға кетті десті. Бірақ, Колон сияқты құйттай қалашықта сыр сақтау қиындау. Көршілері Софьяға мүсіркей көз тігіп жүрді.

	Софья қыз кезіндегі төсегінде түнімен дөңбекшіп шықты. Біресе туғандарымен соншалықты дөрекі сөйлескен Генридің қылықтарына ұялып, беті от боп жанды. Біресе Генридің берекесін кетірген бәлеқорлықты неге бірден тойтарып тастамағанына қынжылды. Өйткені, оның алғашқы некесі жайлы өсек-аяңды таратып жүрген адвокат Вретос екені белгілі еді ғой. Семьясына Петербургтен керемет көрікті үй қалдырса да, оларға материалдық жәрдем көрсетпейді, Россияда оның сараң деген аты шыққан деп сендіріп жүр. Ал, Генридің Софьяға:

	— Мені сараң деуге бола ма? Жиырма жыл бойы ата-анама көмектесіп келдім, тұрмыс құрғандарына шейін қарындастарыма да жәрдемдестім, шарап өндірумен шұғылданатын інімді қаражатпен қамтамасыз етіп тұрдым,— деп күйінішпен шағым айтқаны бар-ды.

	Парижде, үйіне деген сағыныштан сарғайып жүрген кезінде, Софья оған ата-анам мен аға-інілерім жайлы ойлауға тиым саласың деп өкпелеген. Сонда ол:

	— О не дегенің! Егер оларды есіңнен шығарған болсаң, мен де сені сол сәттен бастап сүймеген болар едім,— деген-ді.

	Күн өткен сайын көңілі ауыр тарта түсті. Генриге де жеңіл тиіп жүрген жоқ-ты. Ол Сиросқа да, Делосқа да, Санториниге де — ешқайда да бармаған. Номерінде отырып алып, Софьяның өзіне — өкпелеп, ал ата-анасына — айыптап, хат соңынан хат жолдаумен болған. Софьяға: «Өзіме немереге татитын қызға үйленем деген ой үш ұйықтасам түсіме кірмеген. Парижде жүргенде есіл-дертің тек үйге қайту болғаны — мені сүймегендігіңнің, маған өз ықтиярыңмен шықпағандығыңның айқын дәлелі»,—деп жазды. Тағы да соған: «Шырын айда және Парижде, бір-бірімізді сондай сыйлап, қадірлеуші едік. Мен сені пір тұтамын, бірақ маған анадай айып таққан кезіңде саған деген көңілім суынып сала береді»,— деді.

	«Парижге жолдаған хаттарыңызда,— деп жазды Генри қыздың әкесіне,— сіз Софьяны мұндағы үйінің жағдайы жайлы алаңдамай, өз семьясы жөнінде қам жеуге сендіріп бақтым дейсіз. Бірақ, рождество алдында аударған ақшамды алғаннан кейін сіз Софьяны менен тағы да көмек сұрауға итермеледіңіз...»

	Софья жүдеп кетті, құр сүлдері ғана қалды. Күндіз күнді кешкірте алмай азаптанатын, ал түнде таңды атқыза алмай алас ұратын. Алғашқы аптаны өйтіп-бүйтіп өткізгенімен, келесісінде күйеуін сағына бастағаны сезіліп қалды. Бірақ, қадірменді туғандарының көңілін таба алмаған адаммен қалай татуласу керегін білмеді.

	Семья мүшелері де күйіп-пісумен болды: ересек адамның үй-ішінің күңкіл-шүңкіліне бола сонша бүлінгені несі екен? Бұның бәрі де, сірә, Генридің грек еместігінен шығар. Айтылған нәрсе айтылған жерде қалмай ма? Виктория мен Георгиос Энгастроменос реніштерін ұмытып та кетті. Өздерін айыпты сезінбегендері екі бастан.

	Қай нәрседе де айқындық болуын қалайтын Генри Шлиманның қонақ бөлмедегі әңгімеден кейін епископ Вимпосқа хат жазып жібергенін Софья білмейтін. Бұл хатында ол Софьяның ықыласына ие болу жолында өзі берді делінген уәделердің бәрін жалықпай жіпке тізген.

	Екінші аптаның аяқ шеніне таман бөлмесінің терезесінен сыртқа көз тігіп тұрған ерікті тұтқын Әулие Мелетий алаңына күйме келіп кіргенін, оның өз үйлерінің алдына кеп тоқтағанын көрді. Күймеден таза қырынып, жинақы киінген, бірақ қабағы қатыңқылау Генри шықты. Софья жүгіріп төмен түсіп, қоңырау шырылдаған бетте есікті де ашты. Олар байсалды амандасты.

	— Колонға Вимпос ағай келді,— деді Софья.— Сенің жолдаған хатыңа байланысты келгенін, бірақ біздермен тек өзіңнің көзіңше ғана тілдесетінін айтып хабар жолдапты. Қазір Панайотисті жіберіп шақыртайын.

	Үй-іші баққа шығып, бірауыздылықтарын аңғартқандай үстелді айналдыра қоршай отырды. Софья да солардың қасына кеп жайғасты. Алысырақта әрлі-берлі теңселіп Генри жүрді. Ұзамай бақтың есігінен үстіне священниктің қара киімін киген Теоклетос Вимпос бой көрсетті. Қатты ашуға мінген қадым заманғы Иеремиянің көзіне ұқсап кеткен көздері үстіндегі киімінен де қаралау боп көрінді. Үй-ішімен немқұрайды түрде амандаса салды да, Генриге қарай бет алды.

	— Қадірлі оқымысты досым, сізді көргеніме шын жүректен қуаныштымын және батамды беремін.

	— Аса құрметті архиепископ, сіз нағыз досым екенсіз — шақырған бойда-ақ жетіп келдіңіз.

	— Хатыңызды Сиростан алып, қатты қапаланып оқып шықтым...

	— Біздің бәріміз де қапалымыз, Вимпос ағай,— деді Софья бәсең үнмен.

	— Жасаған иеміз Иисус Христостың атымен ант етемін,— деп сөзін әрмен жалғады епископ, сол бұрынғысынша жалғыз ғана Генриге қарап сөйлеген қалпы,— мен ешқашан сіздің атыңыздан Энгастроменос ханымға бриллиант уәде еткен емеспін. Энгастроменос ханым қызымды сізбен таныстыр деп құлдық ұра өтініш етті. Өзіңіз жайында тек сіздің адал да, абзал адам екеніңізді ғана айттым.

	— Басқа ештеңе айтқан жоқсыз ба?

	— Тек осы ғана. Қалғанының бәрі — ойдан шығарылған, өтірік! Қандай да бір болмасын сыйлық, қандай да бір болмасын ақшалай көмек немесе жасау жайында аузыңызға да алған емессіз. Жасағанға жалбарыныңыз, сонда сіздің адалдығыңыз айдан да анық жарқырап көрінеді.

	Бақ ішінде құлаққа ұрған танадай тыныштың орнады. Софья күйеуінен көз аудара алмай қалған-ды. Сосын тұрып, жанындағы ата-анасына назар салды.

	— Мама,— деді ол бибі Викторияға ызалы кейіпте көз тігіп,— күйеуім алқа уәде етті деп саған кім айтты? Вимпос ағай ештеңе айтпаған боп шықты ғой!

	— Ім-м... Менің де ол айтты деген дәнеңем жоқ. Маған Ламбриду әпкей айтқан. Вимпос бөлеміз осылай деді деп ант-су ішкен.

	— Папа, ал саған күйеуім қаржы жағынан көмектеседі деп кім айтып жүр?

	— Сол Ламбриду әпкей-дағы.

	Мариго сұрақ күтпестен жылап қоя берді.

	— Кешір, Софья, мен ешкімді ренжіткім келмеп еді. Ламбриду әпкей маған мистер Генри жасауыма қам жасайды деді. Бұны Вимпос ағай айтты деді.

	Епископ Вимпос Панайотиске «бері кел» деген белгі берді.

	— Ламбриду ханымды шақыр. Қазір келсін. Мен айтты де.

	Ламбриду ханымның түрінен аса қатты абыржығандығы байқалды. Амал-әрекетінің іске аспай қалғанын аңғарғандай еді. Төккен терінің текке рәсуа болғанын қарашы. Епископ оны қолына жақындатпады.

	— Әңгіме былай, құрметтім. Ендігі жерде бұл семьяға ешқандай араласыңыз болмауы қажеттігін айтатын кез жетті-ау деймін. Ата-анаңыз бұлармен дос болып еді, өзіңіз бұларға қас боп шықтыңыз. Енді сізді ешкім де «әпкей» деп атамайды. Сөйтіп, менің досым Шлиман бұлардың бас-басына қымбат тарту береді дегеніңіз рас қой?

	— Рас еді, епископ.

	Ондай әңгімені қайдан шығарып жүрсіз?

	Сіздің сөзіңізге қарай, солай ұғынғам, епископ.

	Бірақ, мен ондай ештеңе айтқан емеспін ғой.

	— Ендеше, кещелігімнен басқаша түсініп қалғанмын ғой, епископ,— деп Ламбриду ханым бұлтарып кетті.— Мен тек қана жақсылық ойлағам, оларды қуантпақ болғам.

	— Керісінше жасадыңыз. Семьяға іріткі салдыңыз. Оның қандай кесірі болатынын да білмеген ештеңеңіз жоқ. Жазықсыз жапа шектіргеніңіз үшін мистер Шлиман мен Софьядан кешірім өтінуге мархабат етіңіз. Сосын мына бақтан қараңызды өшіріп, екінші қайтып төбе көрсетуші болмаңыз. Құдыққа түкірушіге құрмет жоқ.

	Оны жөніне жібергеннен кейін епископ Софьяға бұрылды.

	— Қалқам, сені айыптамаймын. Сен әлі жассың, туғандарың алдындағы парыз бен күйеуің алдындағы парыздың айырмашылығын ажырата қойған жоқсың.

	Ұяттан беті от боп жанған Софья үстел басында отырғандарды ызалы жанармен шолып өтті.

	— Өзімізді өзіміз қандай масқарашылыққа ұшыраттың десеңші! Әсіресе мен шектен шығып кеттім. Әуелі Вимпос ағаймен сөйлесіп алмағанымыз қалай? Неге өзім солай істемедім, неге отпен ойнадым? Мен неткен милау едім! Жанға әсіресе қатты бататыны — осы күнге шейін өзіміз тек жақсылықтан басқа ештеңе көрмеген адамның арына тидік емес пе? Генри,— ол күйеуіне қарай қадам басты,— кешір бізді! Басқа не айтамын? Ұзатылған қыз жақындары мен туғандарының шылауынан шықпауға тиіс деп ойласам менің де әлі сәби болғаным ғой. Енді саған ешқашан қарсы шықпаймын, адалдығыңа ешқашан шүбә келтірмеймін. Мен сені сүйемін және соңғы демім біткенше сенімен бірге болғым келеді.

	Одан әрі сөйлеуге Софьяның шамасы жетпеді. Генри оны құшақтап, бауырына тартты.

	— Болашақта барлық жаманшылық атаулыдан бірлесе қорғанатын боламыз, Софидион.

	4

	Олар тағы бір шырын ай өткізетіндей еңбек сіңірген. Генри Софьяға туған топырағын таныстыруды ниет қылды. Екі ат жегілген күйме, әскери винтовкалармен және күмістелген қорабы бар пистолеттермен қаруланған оққағарлар жалдады. Тауда қарақшылар қаңғырыстап жүрген-ді.

	Алғашқы маршруттары жыл санауымыздан бұрынғы V ғасырда салынған Филе қамалына бағытталды. Күймені төменге, акведук жанына қалдырған олар биіктегі екі мың футтың тауға көтерілуге кірісті. Жолай талай рет тоқтап, дем алып, таудың, қойнаулар мен алқаптардың көркін тамашалады. Көне қамалдың іргесіне жеткен соң тамақтанып алды.

	Генри кітап оқуға кірісті. Фивыдан жүзге жуық қарулас жинаған Фрасибул қорғаныссыз қалған Афиныға жорыққа тап осы арадан аттанған болатын. Билеп-төстеуші отыздың озбырлығын жойып, қалаға бостандық алып берген-ді. Бірақ, Генриді басқа бір ой алаңдатып отырған. Кітапты жауып, қалтасына салды да, Софьяны қарынан ұстады.

	— Софидион, туғандарыңа жаның ашитынын түсінемін. Мен өзімнің жеңгенімді де, олардың жеңілгенін де қаламағанмын. Маған бір ой келіп жүр.

	Софья оны қас қақпай тыңдап қалды.

	— Әкеңді Афиныдағы коммерциялық өкілім етіп тағайындауды ұйғардым. Оның тұрақты жалақысы болады. Бұған қоса, импорттық товарлар сатып алуы үшін біраз мерзімге кредит ашпақпын. Бұл оның жағдайын жақсарта түсетіні кәміл.

	— Жақсартқанда қандай!

	— Кішкентай Маригоны да ұмытқан жоқпын. Гректің ұлттық банкіне оның атына төрт мың доллар саламын. Мариго күйеуге шыққан кезде сен оны жастарға тарту ететін боласың.

	Софья еңірей жылап, күйеуінің құшағына құлай кетті.

	«Талап ету, күштеу жолымен келсең, әмиянын өлсе де ашпайды. Ал, өз еркіне салсаң, көңілі қалаған шақта кімді де болса қарық қылады».

	Бірнеше күн өткен соң — бұл жолы да оққағар ілестіре шыққан,— екеуі Марафонға барып қайтты. Олар ұрыс даласына біздің заманымыздан бұрынғы 480 жылы гоплиттер13 парсыларға аттанған жолмен барды. Ауа жан сүйсінтер хош иіске толы болатын: март айы аяқталып, шие мен алмұрт ағаштары гүл төгіп тұрған. Көз тартарлық көркем деревня Кифисьяның үстімен өткен кездерінде Софья:

	— Қарашы! Әр үйді айналдыра қоршап көк терек пен қарағай өсіп тұр. Бұл ара Афинымен салыстырғанда теңіз деңгейінен биіктеу, сол себепті жазда мұнда қоңырсалқын. Әкеміз бізді осында талай рет пикникке алып келген,— деді.

	Марафонда олар ұрыста қаза тапқан 192 афинылық кремацияланып, жерленген үлкен обаға көтерілді. Генри Геродот кітабының осы оқиға жайлы баяндалған бетін оқып шықты. Бұл — азаттық жолындағы осынау айқас жайлы алғашқы тарихи мәлімет еді.

	Үшінші сапарлары оңтүстікке, Коринфке бағытталған. Қылтаның бұл арадағы ені бар болғаны төрт-ақ миль еді. Біздің заманымыздың I ғасырында Нерон Италияға баратын теңіз жолын туралау үшін түбекті каналмен кесіп тастауға оқталған. Бірақ, бұл жұмыс ұзамай тоқтап қалған. Сол қазаншұңқыр он жеті ғасырдан астам уақыт бойына пайдаға аспай жатқан болатын. Саяхатшылар осы жерден көне Коринфке аттанды. Сол бұрынғысынша дорийлық сегіз зор бағананың күзетінде тұрған Аполлон ғибадатханасы мен агораны аралап көрді. Генри қамал-акрополь орналасқан жота мен жақын жердегі теңізді жіті көзбен барлады.

	— Қазам деушіге қазатын нәрсе баршылық екен. Тап біздің табанымыздың астында да аса бай археологиялық қабаттар жатуы әбден ықтимал.

	Бір күні ұйқысынан оянған Софья Генридің күнделігіне әлденені асығыс жазып жатқанының куәсі болды. Сыбдырды естіген Генри жадырай жымиып, Софьяның жанына келді.

	— Қайырлы таң, қарлығашым. Бүгін бақытты күн. Күнделігіме: «Бүгін 1870 жылдың 5 апрелі. Біз Ғыссарлыққа аттанып, алғашқы барлау қазбаларын жүргізбекпіз»,— деп жазып та қойдым.

	Софья оның күтпеген жерден, кенеттен шешім қабылдай салатын мінезіне әлі көндіге қоймаған.

	— Түкке түсініп тұрғам жоқ... Немене, пәрмен келді ме?

	Генри түнеріп кетті.

	— Жоқ, рұқсат келген жоқ... Бәлкім, оны Константинопольға барғасын алармын. Түсте Пирейден «Менцахех» пароходы жолға шыққалы тұр. Түнде бәріміздің қалайда сонымен жүріп кетуіміз керектігін аңғардым.

	Софья ұйқыдан тезірек сергу үшін бетін салқын сумен шайып, кофе ішіп алды.

	— Генри, бұлайша асығыс аттануға болмайды. Ғыссарлыққа баруға мүлдем даяр емеспіз ғой. Түріктер мәулет берген жоқ, құрал-жабдықтар да жоқ. Фрэнк Калверт саған Троадада қажет болатын қол арба, қайла, күрек, басқа да заттардың тізімін жіберген еді ғой... Афиныдағылары нашарлау болса, Константинопольдағылары қай бір оңып тұр дейсің? Оның үстіне жотаның өзіне тиісті бөлегіне қазба жұмыстарын жүргізу жайында Калверттің ресми келісімін де алған жоқсың. Жоқ, бұл қиындау...

	— Мені түсіну қиын ба, әлде менімен бірге бару қиын ба?— деп Генри оның сезін бөліп жіберді.— Ешқашан қарсыласпаймын, айтқаныңды тыңдаймын деп тоқсан тоғыз рет сөз бергенсің. Сол сөздеріңе сеніп қалған аңқау басым сені барлық бақытсыздықтарымның орынын толтыруға жасағанның өзі жіберген періште екен дегем...

	Бірақ, Софья тайсалмады.

	— Мен айтқаныңды әрқашан тыңдап жүрмін, Генри. Бірақ, өзің Трояда қазба жұмыстарын тең адамдарша бірлесе жүргіземіз деп ең ғой. Егер мені «жасағанның жарылқауы» дейтін болсаң, бізге кеңесіп шешім қабылдау қажет. Онда сені күтіп отырған ешкім жоқ. Оннан астам тілді білгеніңмен, түрік тілін білмейсің.

	— Мен оны үш аптада-ақ үйреніп аламын.

	— Генри, бұл әп-сәтте өтетін албырттық. Коринфтің қозғаусыз жатқан қалдықтары көңіліңді тербеп жіберген ғой. Қазба жұмысын пәрменсіз бастайтын болсаң, түрік өкімет орындарымен қарым-қатынасың қиындап кетеді. Басы бүтін тәуелді кезіңде олармен көрісудің керегі не? Тағатың қалмай тұрғанын түсінемін. Өзім де тағатсызданып жүрмін. Бірақ, әлденендей бір жаманшылыққа ұшырасаң қайтпекпіз? Одан да асықпай біржола жиналайық.

	— Сен, немене, мені істейтін ештеңе таппай жүр деп ойлаймысың?—деп сұрады ол жақтырмаған сыңаймен.

	—Асықпай тағы бір ойланшы.

	Генри оны-мұны киімдерін, қағаздарын жинап шамаданға салып алды да, номерден шыға жөнелді.

	Софья не істерін білмей отырып қалды. Екі күн бойы номерден шыққан жоқ, екі күн бойына тірі жан баласына жолыққан жоқ. Үшінші күні қонақ үй басқарушысы келіп, төлем есебін табыс етті. Ашуланған Генри алды-артына қарамапты: Софьяға көк тиын ақша қалдырмапты. Осында тұра бере ме, әлде үйіне бара ма — оны да айтпапты. Оның үстіне қашан қайтып оралары да белгісіз. Софья заттарын жинастырып, кішкене иконын қорабына салып алды да, Колонға баруға күйме жалдады. «Құдайым-ай, өмірім осылай өтер ме екен? Апта сайын қайтып келіп, ата-анамның әбігерін шығарумен болар ма екем?» деп ойлады ол туған табалдырығынан аттап бара жатып.

	Бақытына қарай, қайғы-мұңға батуға мұрша-мұғдары қалмаған. Осының аз-ақ алдында, «пальмалық жексенбіде», Ромвис алаңындағы өздерінің Құдай анасы шіркеуінде құлшылық еткен. Бүгін құштарлық аптасы басталды. Пасханы мерекелеуші православие адамы рухани жағынан қайта түлейді. Құштарлық аптасының әр күні Софьяға Христос азабын бұрынғыдан да айқынырақ сезіндіргендей болды. Христостың құрбандығы құтқарушы алдындағы айыптылық сезімін арттыра түсті. Өйткені, ол Софья үшін де азап шеккен еді ғой.

	Ұлы бейсенбі күні ол таң алдында тұрды. Жатын бөлмесінің терезесі шығысқа қарайтын. Күннің алғашқы шұғыласын аңдыған шешесі терезеден қызыл шұға іліп жатыр еді. Мариго екеуі бірігіп он шақты жұмыртқа пісіріп, оны қызыл бояумен бояды. Софья пасхалық просфор пісіруге рұқсат сұрап алды. Плита жанындағы жанға жағымды абыр-сабыр оны Ұлы бейсенбі — қасиетті де қаралы күн деген ойдан аз уақытқа болса да алаңдатып еді. Софья анасымен және сіңлісімен бірге таңғы намазда болды, балаларға бата беру рәсімін қызықтады. Жеңіл-желпі түстеніп алған соң үй-іші түгелімен құштарлық жайлы он екі інжілді тыңдауға әулие Мелетий шіркеуіне қайтып оралды.

	Құштарлық жұмасында олар ораза ұстады. Күні бойы Софья нәр сызбақ түгіл бір жұтым су да ішкен жоқ. Ac үйге от жағылмады. Еркектер жағы Афиныға бармай қалды. Софья ұзақты күнді крестен шығарылар кезді күтіп шіркеу жанында өткізді... Қоңыраулардың мұңды зары астында крест серуені басталды. Жұртпен бірге Софья да ғибадатхананың орта тұсынан арнайы жасалған биіктікке ілінген плащаницаны14 айналып шықты. Қасиетті орын фиалка мен лимон гүлдеріне көміліп тұр еді.

	Ұлы сенбінің таңғы намазында шіркеудің сұрқайлау көркіне лавр бұтақтары өң кіргізгендей еді. Тауап етіп болысымен Софья дөңгелек тәтті нан — күліш пісіруге үйіне асықты. Әкесі мен Александрос семіртілген пасха қозысын союға кірісіп те кетіпті.

	Софья өз басындағы жайдың бәрін де ұмытты. Бұ дүниедегі әурешіліктер өз мәнін жойды. Рухани қайратты тасытқан нәрсе — мерекелік абыр-сабыр емес, Христос азабының аяқталуы, өлімнің өзін тәрік қылған басқа өмірге, мәңгілік өмірге деген дәме еді. Ол өмірден Софьяның да үміті бар-тын.

	Түн ортасындағы тауап ету кезінде Софья қолына ғибадатханадағы бас шырақтан тұтатылған аппақ шырақ ұстап тұрды. Құдіреті күштінің қайта тірілгеніне шаттанып қоңыраулар күңгір қақты, көшелерде зеңбіректер атылып, аспанда петардалар жарылды. Священниктер мен діндарлар алаңға жиналып, христостануға кірісті. Софья жүзі жадырап, жігері тасып, шат көңілде оралды.

	Генри екі аптадан кейін келді. Айыбы барын біліп аздап төменшіктегенімен, өзін өте сергек ұстады.

	— Бәрі де өзіңнің айтқаныңдай болды да қойды,— деп мойындады ол.— Пароходта бірінші кластың орын жоқ екен, ал сені екінші класпен ала кетуге батпадым — ауасы ауыр екен. Түріктің жоғары әкімдері мені маңына да жолатпады. Дүкендерінде жақсы қол арба, қайла деген атымен жоқ. Ғыссарлықтың екінші бөлегінің иелері, Құмқалада тұратын екі түрік менімен екі күн бойы қызылкеңірдек боп керілдесті. Сірә, траншеяма қойлары құлап өледі деп қорыққан болса керек. Мен екі жер қазушы жалдағам. Әуел баста төлем орнына өзіміз қазып шығаратын тастарды алмақ боп келіскен — себебі олар Симоис өзеніне көпір салып жатыр еді. Артынан келіп, айқай-шу шығарып, адам сенбейтін ақша сұрады. Мен олардың меншігіндегі жердің құнынан екі есе артық ақша ұсындым, сонда да олармен тіл табыса алмадым. Жығылғанға жұдырық дегендей, оның үстіне Дарданелден үкімет жіберген чиновник келіп, қазба жұмыстарын рұқсатсыз жүргізгеніме пашаның наразылық білдіріп жатқанын, соған байланысты ресми пәрменнің де кідіртіле тұратынын мәлім етті. Мен жиналдым да жүріп кеттім. Бірақ, бір жақсы жері: сол бірнеше күннің ішінде бар болғаны екі-ақ жұмысшымен ені қырық, ұзыны алпыс футтай15 болатын қаланған тастар қатарын қазып шығардым. Жотаның астында қала жатқанында енді ешқандай күмән жоқ.

	Константинополь базарынан ол Софьяға арнап әшекейлі күміс білезік сатып алыпты. Пластина үстімен адам шашындай жіңішке күміс жіптер жүгіртіліп, олар біріге келіп гүл шоқтарын бедерлеп тұр. Ұзыншалау сәнді доға басы көкпеңбек эмальға шөктірілген тастармен безендіріліпті. Осынау әдемі дүниені іздеп тапқанша табанынан сарсылған болса керек.

	Ал, Софья оның қайтып оралғанының өзіне мәз еді.

	5

	Софья өзін қонақ үйде күтіп жатыр деп ойлаған Генри телеграф арқылы «Англетерден» номер ала қоймаған. Соған өкінген басқарушы Шлимандарға тек мансарданы ғана ұсына алатынын айтты. Реніш білдіргенімен, Генридің басқа жасайтын амалы жоқ-ты. Үш күннен кейін алғашқы төлем есебін берген кезде өз көзіне өзі сенбеді.

	— Мынандай жадау мезонинге жүз жетпіс алты франк төлеу деген не сұмдық? Бұлардан мүлдем дерлік тамақтанбасақ та, есепке бәрін толықтай енгізуге ұялмапты! Көрмегенім осы auberge16 болсын!

	Ойында көптен пісіп жүрген жоспарын ортаға салатын бұдан артық қолайлы сәтті іздесе таппайтынын аузы күйген Софья бірден аңғара қойды.

	— Генри, сен Ғыссарлықтағы қазба жұмыстары кем дегенде бес маусымға созылатынын айтып ең ғой.

	— Тап солай. Ондағы жұмыстарды осы уақыт ішінде аяқтап шыға алсақ жақсы.

	— Ендеше қысты Афиныда өткіземіз ғой. Мұнан үй жалдағанымыз немесе тіпті сатып алғанымыз жөн шығар. Сенің өз кабинетің, ал менің өз ас үйім болар еді...

	— Және жайлы жатын бөлме де керек-ақ!

	— Сен шаруамен бір жаққа кетсең... және жалпы... мамама қарай жүгіруімнің қажеті болмайды. Өз үйімде шаруашылық жүргізбей тұрып өзімді шын мәнінде тұрмысқа шыққан әйелдей сезіне алмаймын.

	— Әрі бірер балаға ана болуың да керек қой.— Генри оны еркелете құшағына тартты.— Дәрігер атаулының бәрі жүкті болған бойыңда-ақ асқазан бүрмесі атаулыдан арылатыныңды айтқан. Сен жынымды келтіріп жүрген кездерде баламыз болғанын аса қаламағам. Балаларға өкпе-ренішті емес, махаббатты үлгі еткен дұрыс қой.

	Сосын Софьяны екі бетінен алма-кезек сүйіп алды да:

	— Дұрыс айтасың. Өз үйіңде қуанышты тұрмыс құрсаң, бала тауып, мені де тезірек қуанышқа кенелтесің. Саған қаланың қай бөлегі көбірек ұнайды? — деді.

	— Акропольдан екі кварталдай қашықта әлі құрылыс салына қоймаған бір қолайлы жер бар. Сондай тыныш жер. Қала алақаныңдағыдай анық көрінеді. Жазда шаң жоқ. Парфенонның көлеңкесінде тұратын боламыз.

	Ұзамай олар Музалар көшесінде орналасқан бір жаңа үйді таңдады. Бұл неоклассикалық стильде салынған, қызметшілерге арналған жартылай подвалы бар, екі қатарлы үй болатын. Жармалы сыртқы есігі қызыл-қоңыр бояумен сырланған-ды. Қонақ бөлме мен асхананың төрт бұрышты үлкен терезелері Музалар жотасының орманды беткейіне қаратылған еді. Жоғары қабатқа үш жатын бөлме мен шағын қонақ бөлме орналасыпты — бәрі де жарық, жақсы желдетілетін бөлмелер; қонақ бөлмеден ашық верандаға шығуға болады. Сыртқы есіктің үстінде айшықты торлар тұтылған кішкене балкон бар. Үйдің күйдірілген қыштан өрілген бұғатын ұлу қауашақтарының формасында жасалған медальондар жауып тұр. Үй сыртындағы бақтан Пирей мен Коне Фалерон бой созады. Төменде қаладан теңізге қарай талпынған Кифис көзге шалынады.

	Үй Софьяға ұнады. Бөлмелері үлкен, төбесі биік, қабырғалары розеткалар бейнесіндегі гипс жапсырмалармен безендірілген. Төменгі бөлмелердің қабырғалары мәрмәр ұнтағымен сыланып, ақшыл-сұрғылт мәрмәрмен айқын ұқсастық тапқанша тегістеліп жылтыратылған. Ас үйдің, асхананың және дәліздердің едендеріне тас тақталар төселген, ал өзге бөлмелерінікі ағаштан — ұзындығы әркелкі тақтайшалардан құрауланған. Кіре беріс бөлмеден жоғары қарай таянышының тіреулері ойып өрнектелген жалпақ ағаш баспалдақ бастап апаратын. Көзден тасалау бұрыштан түрікше үлгіде жасалған, екі бүйірінде тепкішегі бар, қыштан құйылған дәретхана отырғышы — ватерклозет орын теуіпті.

	Музалар көшесінің ұзын-ырғасы төрт кварталдан аса қоймайтын. Үйлер көшенің бір жақ бетіне ғана орналасқан, ал қарсы бетінде, жолдың ар жағында, ұшар басына Антиох Филопапптың бейіті қойылған, өне бойына қалың ағаш өскен тастақты Музалар жотасы жатқан-ды. Қала болғанымен орманның шеті есіктің табалдырығына кептіреліп тұр. Дионис театры мен Одеон Герод Аттика тұсына көз жіберсең, осы арадан үш кварталдай жерден, саты-саты мәрмәр үйінділер үстінен бой көтерген Парфенонды көруге болар еді. Музалар көшесі тұйыққа барып тірелетін, жаяу-жалпылап немесе күймемен өтушілер кемде-кем еді. Қалаға күймемен бару үшін Акропольды айналу қажет-ті; оның жанындағы портикке Софья бес-ақ минутта жететін. Акрополь олардың аяулы достарына айналатын болды.

	Ареопаг жотасы таяқ тастам жерде. Классикалық дәуде мұнда Старейшиналар советі мемлекеттік шаруаларды және заң жолымен шешілетін істерді талқылап, кісі өлтірушілерге сот жүргізетін. Эсхилдың «Эвменидаларында» Агамемнонды өлтіргені үшін өз анасы Клитемнестраның ажалына жеткен Оресті осында соттағаны айтылады. Ареопаг жартасында қашалған баспалдақтармен Софья жоғары көтеріліп қайтты. Агора жотасының ар жағынан төменде жатқан қаланы, одан әріректен — жап-жасыл зәйтүн тоғайларын, жүзімдіктерді және өне бойын жалбыз, жебір шөп, шалфей, лаванда, терпентин жапқан, дүниедегі ең хош иісті балды жинайтын аралар мекеніне айналған . Гимет тауын көрді.

	Үйдің іргесіндегі участок та сатылатын. Генри оны да сатып алды. Олар жан-жағы қоршаулы қоңыр-салқын бақ орнатуды ұйғарды: пальмалар, гүлді бұталар отырғызып, шағын тоғандар қазбақшы болды, жолға қиыршық тас төгіп, жүзім мен глицинияларға арнап екі биік тор көз тұрғызуды ұйғарды. Жақында Фрэнк Калверттің Шанаққаладағы көркем бақтарынан көргеніндей сегіз қабырғалы шайхана салдыру үшін Генри ағаш ұстасын жалдады.

	Үй сатып алған кезінде де, оған қажетті мүлік іздестірген шақта да Генри мұндағы жазылмаған заңдарды аттап өтіп, үнемі Софьямен ақылдасумен болды.

	— Қандай мүлік қажеттігінен мүлдем хабарым жоқ,— деп шынын айтты Софья.— Грек үйлері қарапайым жабдықталады. Бізде ағаш аз, сол себепті мебельді аз жасаймыз. Ал, европалық мебельді алуға қалтамыз көтермейді. Ромвис алаңындағы үйіміздегінің бәрі дерлік кездейсоқ қолға іліккен немесе атамыз бен әжемізден қалған дүниелер еді.

	— Оқасы жоқ. Оның есесіне менде аздаған тәжірибе бар.

	— Генри, сенің Париждегі пәтерің сондай тамаша, бірақ бөлмелерде аяқ басатын орын жоқ. Мен орман арасындағы жалғыз аяқ жолмен жүріп келе жатқандай әсерден арыла алмай қойғам.

	— Француз бос орынды босқа құрыған орын деп есептейді. Сондықтан ол орынға міндетті түрде кішкене жұмсақ орындық немесе ойып өрнектелген үстелше қойылады.

	Олар қажет дүниелерін іздеп, бүкіл Афиныны адақтап шықты. Жатын бөлмеге өздері шырын айында ұйықтаған жалпақ төсек орыннан айнымайтын итальяндық матримониалс — жұбайлар төсегін тауып алды. Сосын жаңғақ ағашымен жасалып, атлас ағашымен әшекейленген комодты қолға түсірудің орайы келді. Бұған іш киімдер салынатын болды. Бір антиквар дүкенінен олар деревнялық ұста жасаған француз шкафына кезікті. Бұл сырт киімдерге арналды. Қуанарлық олжаның бірі қол жуғыш болды: қаңылтыр шылапшынды көз таса қып тұрған қақпақтың ішкі беті айналы екен, әрі қос қанатында туалет керек-жарақтарын қоюға арналған сөрелері де бар боп шықты.

	Өздері көптен армандап жүрген: ойып өрнектелген жуан аяқтары бар, жаңғақтан жасалған үсті жылжымалы ағылшындық дөңгелек үстелін ұшыратқандары асхана мүліктері үшін сәтті бастама болды. Ұзамай бедерлі былғарымен қапталған отырғыштар да табылды; олардың арқалығы мен аяқтарына қолдан өрнек салынған-ды. Бір қабырғаға әйнек есіктері бар буфет қойылды,оған айшықты бояулармен боялған керамикалық сорпа тостағы мен дрездендік фарфор орналастырылды. Қарсы қабырғаға бағалы ағаштан жасалып, өрнек жүргізілген шкаф қойылды. Бұл хрусталь мен күміс бұйымдарға арналды. Төбеден қола шынжырға байланған, қоңырау формасындағы зілмауыр фарфор шам салбырап тұрды.

	— Үстелге тамақ әкеп қойып, ыдыс-аяқтарды жинап алатын жолдан басқа бұрылатын орын қалған жоқ!— деп дауыстап жіберді Софья соңғы, оныншы орындық, өз орынына барып қонжиған кезде.

	Генри мырс етті.

	— Бәлкім, қонақ бөлмеден көбірек орын қалдырармыз?— деп сұрады Софья үмітпен.

	Генри өз кабинетіне қоңыр ағаштан жасалған биік секретер әкеп орнатты: ысырмалы әйнек жапқышы бар жоғарғы сөресіне кітаптарын қойды, ал тұтастай жабылатын төменгі бөлегін документтерін, іс қағаздарын, банкпен арадағы есеп-қисаптарын, күнделіктерін сақтайтын бюроға айналдырды. Бұған қоса Генри бағалы ағаштан Регенттік дәуірі стилінде жасалған, таға тәрізді шағын үстел сатып алған. Бұл қолжазбаларды, жазу құралдарын, қажет бетінде ашылған кітаптарды қалағаныңша ығы-жығы етіп үйіп қоюға сондай ыңғайлы болатын.

	Бұл кезде Софья ас үйдегі шаруаларымен асқан зор шабытпен айналысып жатқан-ды. Ac үйі — терезесі ішкі аулаға қараған, үйдің артқы бөлегіндегі кең бөлме еді. Софья бес конфоркалы, артында түтін жүретін тұрбасы бар плита сатып алды. Ағаш ұстасы қабырғаға шам қоятын екі сөре орнатып берді. Бұрышта тастан өрілген суағар, оның үстінде су құйылған бақ тұрған-ды. Ошақтың жоғарғы жағындағы жалпақ тақтайларға Софья қыш ыдыстарды орналастырды. Артқы қабырғаға былғауыш, қалақша, бақыраш, өлшеуіш көзелектерге арналған ілмектері бар тақтай қақты. Сол жақ қабырғадан құмыра ілетін орын бөліп қойды. Софья кішкене дөңгелек үстел және талдан тоқылған арқалығы бар екі орындық сатып алды. Ошақ иен плита арасындағы есік аулаға бастайтын; аңызақты күндері есік ашық тұратын.

	«Генридің ойынша үйдегі ең басты бөлме — жатын бөлме, ал менің ойымша — ас үй. Бұдан пайда көбірек»,— деп ойлады ол өз еңбегінің жемісіне сүйсіне көз тігіп.

	— Олжаларымызды үйге әкелетін кез туғанда шынымен тарлық қылады екен,— деп ескертті Генри.

	Олар Музалар көшесіндегі жаз айын айтарлықтай жақсы өткізді. Үй қаладан жоғары орналасқандықтан жан сергітерлік самал үзбей соғып тұратын. Музалар жотасындағы қалың тоғай сәскедегі ыстықтың сағын сындыратын. Ертеңгісін Софья ұзақ уақыт бойына өздерінің жаңа бағынан шықпайтын. Мұндағы Генри отырғызған бұталар мен ағаштар тәп-тәуір көктеп тұрған. Софья француз және неміс тілдерін үйренуге қайта кірісті. Әрқайсысына күніне бір сағаттан уақыт бөліп жүрді. Генри бұл аз дегендей ағылшын тілін де қосақтап қойды. Өйткені, қысты күні, Ғыссарлықтағы жұмысты тоқтатуға мәжбүр болған кезде, Лондонға барып қайтпақ ойы бар-ды. Софьяның мұғалимасы Англияда ұзақ жылдар бойы тұрып, тілді мүлтіксіз меңгеріп алған кербездеу грек әйелі болатын.

	Генри таң қылаң бергеннен оянатын. Қала үстінде қалқыған кабинетінде отырып алып, түрік үкіметінің тікбақайлығын — бұны енжарлық десе де артық болмас — жеңу мақсатында хаттар жаза бастайтын. Сағат тоғызда тек ер адамдар ғана баратын «Ғажайып Греция» кафесіне кететін. Мұнда жаңа газеттер оқып, әлемде болып жатқан оқиғалардың ен ортасына енетін.

	Софья түскі асты дәлме-дәл сағат бір жарымға әзірлейтін — күйеуі дәлдікті ұнататын адам еді. Түскі астан кейін аз уақыт көз іліндіріп алған соң олар Фалерондағы жаңа пляжға барып, салқын суға шомылатын. Сағат сегізге қарай Конституция алаңына қайтып оралып, өзара бәсекеде жеңістік бермей келе жатқан Яннакис пен Дор кофеханаларының біріне бас сұғатын. Софья мұнан балмұздақ жейтін. Орталық көше осы алаңға келіп кіретін еді, әлгі екі кафе соның екі жақ езуінде тұрған. Осынысына орай бұларды жұрт Дарданелл» атандырған. Өйткені, жаз айының ұзақ күнінде бұлардың жанынан өтпейтін афинылық болмайтын. Қаптал жолдары кең еді, қатар қойғанда үш үстелше еркін сиятын. Мұнда келушілердің негізгі шаруасы өсек айту-тұғын: жандарынан кім өтсе соның басына су құятын. Алаңға шыққан соң көзге ілінбей қалу қандай қиын болса, бұл ақиреттен қашып құтылу да сондай қиын-ды. Кафенің келімсектері қаладағы өзіндік бір ауызша газет сықылды еді.

	Афинылық өсекшілердің өте бір сүйкімді ерекшелігі — өсек-аяңдары құрбандықтың құлағына жетуі үшін жан салатын. Кәсіпке келгенде Генри Шлиман данышпан, деп соғатын-ды олар, ал Трояны қазу жөніндегі жоспарына қарасаң — ақымақ дерсің. Профессорлар да осылай дейді. Білетін адамдар да, ғалымдар да ол бес жыл емес, жиырма бес жыл қазсын мейлі, бәрібір құралақан қалатынына кәміл сенімді. Әрине, бай адамның ерігуге еркі бар. Бірақ, басқалардың бұған шынымен нанып қалып, онымен қосылып құр босқа сандалмағандары жөн.

	Августа Софьяның етеккірі кідіріп қалды. «Генри дұрыс айтады, сәбилер өмірге сүйіспеншіліктің арқасында ғана келеді» деп ойлады Софья. Генри ұлым болса деп армандап жүрген. Оны босқа үміттендірмес үшін октябрьге шейін ештеңе айтпауға бекінді. Бірде, өздерінің шайханаларында жайғасып кофе ішіп отырған кездерінде, Софья әншейін соз арасында айта кеткендей болып:

	— Генри, менің ойымша... жоқ оған көзім анық жетті... мені өзің тәуір деп тапқан бір дәрігерге көрсетуің керек шығар,— деді.

	Құп-қу боп кеткен Генри оған тесіле қарап қалды да, сабырлы кейіпте:

	— Ондай дәрігер — доктор Веницелос қой. Афины жұртшылығы арасында ол үлкен беделге ие болған адам. Бала жіберіп, ертең таңертеңге шақыртайын,— деді.

	Доктор Мильтиад Веницелостың бетінің төменгі бөлегін өз мамандығының айырым белгісі — қаба сақалы, ал жоғарғы бөлегін — бақырайған зейінді көздерін өз салмағымен жаншып жіберердей әсер қалдыратын қомақты көзілдірігі жауып тұрған-ды. Афиныда медициналық жалпы білім алғаннан кейін ол Берлинде акушерлік бойынша маманданған. Қазір біраз жылдан бері Афины университетінің акушерлік кафедрасында профессор қызметін атқаратын. Афиныдағы акушерлік клиниканы ашқан да осы кісі-тұғын. «Шаршайсыз ба? Бойыңыз бей-жай тарта ма? Ертеңгісін құсқыңыз келмей ме?» деп сұрады ол Софьядан. Жауаптарына қанағаттанған соң, қарап шықпай-ақ осымен шектелгенді жөн көрді.

	— Құттықтаймын сізді, миссис Шлиман. Жағдайыңыз өте жақсы. Аман-есен жеңілденетініңізге сенемін.

	Ағаттық жіберіп алмайын деп өзін өзі шақ ұстап тұрған - Генри осы арада шыдамай кетті де, Софьяны шап беріп құшағына қысты:

	— Бұл ұл бала болады! Оны Одиссей деп атаймыз. Ахиллестің анасы, Фетиданың не айтқаны есіңде ме? «Бақытқа бөлеп Зевс мені, ұл таптырды арыстай. Жас өркендей өсті ұлым жайқалып. Бақтағы әсем гүлімдей оны баптадым» демей ме?

	— Ал, егер қыз болса қалай атар едің?— деді Софья жасқана езу тартып.

	— Жоқ, Софья, Шлиманның есімін еркек бала иеленуі керек, бұл айдан анық нәрсе!

	Доктор Веницелос Софьяға жақтастық білдіре көз қысып:

	— Шлиман ханым, жұбайыңызға ескертіп қойыңыз: мәпелі ағаш мәуелі келеді,— деді.

	6

	Семьялық өмірлері қалыпқа түсе бастағаны сол еді, аяқ астынан жаңа бір жайсыздық жолықты. Үйленгендеріне үш айдан аз-ақ асқан кезде, 1870 жылдың январында, Екатеринаның Парижге өз адвокатын жібергенін Генри Софьядан жасырып қалған. Ажырасу заң жолымен жүргізілмеген деген желеуді бетке ұстаған адвокат Генридің екінші некесін заңсыз деп тауып, оны сот жолымен қудаламақ еді. Париж соты істі қабылдамады: өйткені Генри Шлиман — американ азаматы болатын. Екатерина Нью-Йорктегі халықаралық заң бюросы немесе Вашингтондағы Россия елшілігі арқылы ажырасу документтерінің көшірмесін алғызып, ажырасу жөніндегі бұл шешімнің күшін сот жолымен жойдыруға тырысатындығын мәлім еткен. Генри Индианаполистегі адвокаты мистер Налтнерге хат жазып, заңға қиғаштық жасалмауын барынша мұқият қадағалауын өтінген.

	Енді, міне, осының бәрі дәл қазір, октябрьде жария боп қалғанын қарасаңшы. Өйткені, Екатерина адвокат жалдап, істі нақ осы Афинының өзінде қозғамақ ойын білдірді. Өрттей қаулаған өсек «Дарданелге» де жетіп, қос кофеханада да бірдей лапылдап жатты. Софья аса көп абыржыған жоқ: Генридің ажырасу документтерін архиепископтың өзі көріп, заңдылығын танып, Софьяға некеге тұруға рұқсат берген. Әңгіме азаматтық сот туралы болып тұрғанымен, епископтарға да бұған куә ретінде қатысуға рұқсат. етілетін. Генри Шлиманды архиепископқа алып барғанын, оған әлгі қағаздарды көрсеткенін епископ Вимпостың растап беретініне шүбә жоқ. Архиепископтың өзі де бұлардың некеге тұруына келісім бергенін мойындайтыны кәміл. Ал, архиепископтың соттағы куәлігі анау-мынау дүние емес.

	— Бұны маған январьда-ақ неге айтпағансың? — деп өкпеледі Софья.— Бұрынғы көзтаныстарыңның маған ашынаң сияқты қарағандарының сыры енді түсінікті болды.

	Генри әлдене деп міңгір етті де қойды.

	— Бұл әурешілік оған не үшін керек болды екен? Кек қайтарғысы келе ме екен?

	— Жоқ, ол кекшіл емес.

	— Бәлкім, ол сені әлі де сүйетін шығар?

	Генри таңырқай қасын керді.

	— Ол мені ешқашан сүйген емес.

	— Ендеше күйеуге неге шықты?

	— Мен оны мәжбүр еттім деуіме болады. Біз біраз жылдан таныс едік, бірақ ұсынысымнан екі рет бас тартқан. Калифорнияда байлығымды екі еселеп, Петербургке қайтып оралғанымда қарсылық білдірерлік амалы қалмады.

	— Ол саған үш бала тауып берді ғой.

	— Рас,— деп ауыр күрсінді Генри.— Алғашқысын аңсап күткенбіз, бірақ соңғы екеуіне алдап-сулап азар әке болғам. Байқауымша, ол тек бір ғана адамды — мадам Роллерді ғана сүйетін. Екеуі араларынан қыл өтпестей еді.

	Бойын мазасыздық билеген Софья епископ Вимпосқа хат жазып жіберді. Анау өзінің де астанадағы шаруалары шаш етектен мол екенін, бірақ баруға мұрша таппай жүргенін, әйтсе де енді бірнеше күннен соң барып та қалатынын айтып жауап қайтарды.

	Жаңа үйлерінің кіре берісіне енген епископ қолдарын тәу ете жоғары көтеріп, шоқындыру ишаратын жасады.

	— Захарий баспанасына бас сұғып, жамағайындарының жанын сақтап қалған Жасаған, бұл үйде тұратындарды да бақытқа кенелте көр.

	Ол Софьяға қолын созды, Софья оны сүйіп алды. Сосын епископқа Екатеринаның грек соты арқылы бұның некесін заңсыз деп таптырмақшы болған қоқан-лоққысы жайлы баяндап берді.

	— Біздің шіркеуіміз бен орыстың православиелік шіркеуі өзара ұқсас қой. Егер Генридің алғашқы әйелі орыс соты арқылы өз некелерінің күші жойылмағаны жайлы шешім шығартса, онда бұл біздің шіркеуіміздің қарым-қатынасына қандай да болса ықпал ете ала ма?

	Епископ Вимпос ойланып қалды.

	— Бұндай жағдаймен бұрын кездестік пе, кездеспедік пе, соны біле алмай отырмын. Архиепископпен ақылдасып көрейін.

	Ол қайтып оралғанша Софья не істерін білмей дағдару мен болды.

	— Қалқам, архиепископтың айтуынша, Генри 1869 жылдың июнь айынан бері Құрама Штаттардың заңды азаматына айналып, Россия императорының бағыныштысы болудан қалғандықтан, оның ажырасу жайлы ісін қайта қарауға россиялық соттың да, басқа соттың да қақы жоқ көрінеді. Егер қателеспесем, ол американ азаматтығын Калифорнияда, бұл штат өзге штаттарға қосылған кезде алды-ау деймін?

	Софьяның қабағы кіртиді.

	— Ол шынында да солай деген. 1850 жылы бұл штат штаттар одағына қосылған кезде Калифорнияда болған ер адамдардың бәрі де автоматты түрде азаматтың қабылдады деген. Бірақ, күнделігіне қарасаң, Генридің онда 1851 жылдан әріде бармағаны байқалады. Сосын ол Россияға қайтып оралды. Он бес жыл бойына сонда болып, семья құрды, кәсіппен айналысты. Менің байқауымша, ол өзінің американ екенін ажырасу қажет болғанша еске алмаған тәрізді.

	— Оның азаматтық право алғандығы жайлы документтері қайда? Үстелінде ме?

	— Сонда. Жүріңіз, кабинетіне барайық.

	Софья бюродан үш-төрт документ алып берді. Асықпай оқып шыққан Вимпос оған абыржыған кейіппен көз тікті.

	— Құрама Штаттардың байырғы азаматы екені шындыққа жуықтайды... Бұл рас... Алғашқы қағаздарын Нью-Йорктің өзінде түзетіп алыпты. Міне, мыналар. Мұнда ол Құрама Штаттардың азаматы болғысы келетін тілегін білдіріп, барлық басқа елдің алдындағы міндеттерінен бас тартады. 1851 жылдың 17 февралін көрсеткен дата, өзінің қойған қолы және соттың мөрі бар. Келесі қағазға да ол Нью-Йоркте, он сегіз жылдан кейін, 1869 жылдың 29 мартында қол қояды. Қабылдаған ант тексті де бұрынғыдай, Бұл күні Джон Болан дейтін біреу «жоғарыда аталған өтінушіні, Генри Шлиманды, өзінің жақсы білетіндігін, бұл өтінушінің бұған дейін Құрама Штаттар территориясында бес жылдай, ал осы өтінішті берген күнге шейін Нью-Йорк штатында бір жылдай тұрғанын» растап ант береді.

	Джон Боланның куәлігі негізінде Генри Құрама Штаттардың заңды азаматы деп танылады.

	— Бірақ, бұл шындыққа жатпайды ғой! Күнделігінде ол өзінің Нью-Йоркке 1869 жылдың 27 февралінде, яғни сотта бой көрсетерден екі-ақ күн бұрын барғанын жазады. 1851 жылы бір рет Сакраментоға тоқтапты, сосын сол жылы Сан-Фракцискода бірнеше күн болыпты. Екінші рет Сан-Францискоға 1865 жылы, Шығысқа жасаған саяхатынан оралып келе жатып, жол-жөнекей соғыпты.

	Софьяның өңі қуқыл тартып кеткен-ді. Епископ та дағдарып, сақалын сауумен отырған.

	— Егер ол азаматтықты жалған куәлік негізінде алған болса...

	— Ажырасуы да заңсыз болып шығады ғой,— деді Софья жасын жұтып.— Адвокатқа бұл даталардың сырын білудің түк қиындығы жоқ. Ағатай-ай, енді не істесек екен?

	— Генри алғашқы әйелінің өзі арыз беруіне, арыз бергенде басқа жерде емес, Россияда арыз беруіне күш салуы керек. Солай етуге бола ма?

	— Болады.

	— Қалайша?

	— Ақшаның көмегімен. Генри оларға әжептәуір қаражат жіберген, енді қазір оған өз дәулетінің бір бөлегін ұсынуына тура келеді.

	— Ол бұндай іске барар ма екен?

	— Шаруасы оңға баспай жатса, одан бір тиын алудың өзі ақирет. Бірақ, енді оған бұл мінезін өзгертуіне тура келетін шығар. Мен болашақ сәбиімнің бақытын ойлауға тиіспін ғой.

	— Жасағанның өзі жар болсын,— деп езу тартты епископ.

	Софьяның ойы Генриге де ұнады. Екатеринамен өзара бітім тапты да, анау бұнымен орыс соты арқылы ажыраспақшы болды. Сөйтіп, бұл жайсыздық та осылайша сәтімен аяқталды.

	Іле-шала жаңасы жолықты: Франция мен Пруссия арасында соғыс басталды. Генри туған жеріне іш тартатын. Бірақ отанынан он тоғыз жасында қол үзіп, одан соң жиырма жылдай орыс азаматтығын қабылдаған ол, Афины десе ішкен асын жерге қоятын Софья құсап Парижге айрықша бауыр басып қалған-ды. Сол себепті француздарға бүйрегі бұрып тұратын. Герман снаряды Сен-Мишель алаңындағы өз үйімен жапсарлас тұрған үйді күл-талқан ғып қопарып тастады деген хабар жеткен кезде әлгі сезімдерінің өзін алдамағанына анық көз жеткізген. 1870 жылдың 19 сентябрінде немістер Парижді қоршауға алды. Күн өткен сайын: «Булон орманы оталып қалыпты», «Елисей далаңындағы және Тюильридегі ағаштар құрыпты», «Астананы аштық жайлап, париждіктер жылқы атаулыны түгел жеп қойыпты»,— деген қорқынышты қауесет те молая түсті.

	Сөйтіп жүргенде суық хабар келді: өз дәулетінің елеулі бөлегін құрайтын төрт үйінің төртеуі де атыс кезінде ойран болыпты. Кварталда халық тығыз тұратындықтан адам көп қырылыпты. Генри есеңгірегендей халде жүрді. Апталар бойы Парижден анық хабар ала алмай арпалысумен болды. Ақыры, бұл азаптан арылу үшін Константинопольге барып қайтқанды жөн көрді.

	— Софья, мен Сафуат паша есігінің алдына отырып алып кетпеуге ұйғардым. Аяғың ауыр кезде жалғыз қалдырғаным өзіме де онша жағып тұрған жоқ, бірақ шоқыну мейрамына тарту ретінде пәрмен әкеп берем ғой деген сенімдемін. Менің әлі екі айға жуық уақытым бар.

	Түрінің жабырқаңқы көрінгендігі сондай, ұстап қалуға Софьяның батылы жетпеді.

	Генридің табалдырықтан әрі аттауы-ақ мұң екен, Музалар көшесіндегі үйді Софьяны және қалаша тұрмыс құруды сағынған Энгастроменостар басып алды. Сондықтан Софья жалғыздықтан жапа шеге қойған жоқ. Шешесі үй-іші өте ұнататын тағамдарды дайындап, сағаттар бойы ас үйден шықпайтын. Софья таң елең-алаңнан тұрып, аралап сатушылардан ешкі сүтін, жаңа піскен бөлкелер мен дәмді май, көкөніс, түнде ғана ауланған балық сатып әкелетін. Сатушылар дөңгелек себеттерге салынған балықтарын шелектегі сумен оқтын-оқтын дымқылдап, бастарына қойып көтеріп келе жататын. Жексенбі күні ол түскі асқа күркетауық таңдап алып жүрді.

	— Бәрі де бұрынғыдай!— деп шаттана үн қатты бір жексенбіде бибі Виктория түскі ас әзірленген үстелді айнала қоршап отырған таныс тұмсықтарға жағалай көз жіберіп.

	Генриден хат онша жиі келе қойған жоқ, бірақ онда жазылғандардың жай-жапсары көңілге тоқ көрінетін. Халық ағарту министрі бұған қажетті участокты Генридің өзі Құмқаладағы түріктерге уәде еткен сол баяғы екі жүз долларға сатып алуға мейірбандылықпен ұсыныс жасапты. Оған американ және ағылшын елшілері жәрдемдесіп жатқан көрінеді. Сондай-ақ, түрік тілін үйренуге де кірісіпті, қазірдің өзінде үш мыңдай сөз біледі екен.

	Ол рождествоға шейін келе алмады. «Құр қол оралмайын деген ғой. Оның үстіне бұл намысқа да тиетін нәрсе. Шоқыну мейрамына қарай пәрмен алып қайтайын деп жатқан болар»,— деп жұбатты өзін-өзі Софья.

	Бибі Виктория рождествоны өз үйлерінде өткізуді жөн деп тапты. Софьяның бала көтергеніне бесінші айға кеткен, іші де әжептәуір дөңгеленіп қалған. Өз бойыңда жаңа өмірдің белгі беруін сезіну шынымен қажап нәрсе ғой. Гермес көшесіндегі магазиндер витриналарында үрмелі шар, қол шам, картон қоңыраулар мен періштелер қоршауындағы муляж яслилер пайда болды. Орталық көшелерде арзан ойыншық сатушылар сенделіп жүрді.

	Софья шешесіне рождестволық тәтті нан пісіруге жәрдемдесті. Георгиос нанды пышақпен шоқындырды да, тілімдеп кесе бастады. Алғашқы тілімді Әулие Марияға, екіншісі — жоқ-жітіктерге арналды, қалғаны үйдегілерге бөлініп берілді.

	Жаңа жылда олар Ұлы Василий әулие күнін мерекелеп, алаңда гимн айтылуын тыңдады, өздері де қосылып айтты.

	Генри Софьяның туған күніне шейін орала қоймады және 6 январьға, шоқыну мейрамына шейін де келе алмайтындай көрінді. Софья сондай жалғызсырап жүрді.

	Ол тек 24 январь күні ғана оралды — пәрмені де жоқ, әрі әбден ашушаң боп кетіпті. Саусақ буындарын сыртылдатып отырған Генри өзінің әбден тауы шағылғанын айтты. Пирейге баратын жүк кемесі барын біліп, кеме жүрерден бір сағат бұрын ғана жиналып жолға шығыпты.

	— Мен саған базардағының бәрін сатып әкелер едім, жаным, бірақ, көңілім пәс болғандығы сондай... Тіпті, не ойлап, не қойғанымды да білмеймін...

	Софья қолынан келгенінше тыныштандырып бақты.

	— Түріктер мені Мысыр зираттарын тонаушылар тәрізді алтын-күміс іздеуші авантюрист деп есептейді. Өз байлығымды арттыру үшін алтын іздеп жүрмегеніме, қираған қаланы іздеп жүргеніме оларды ақыры сендіре алмай-ақ қойдым. Маған бүкіл әлемдегі әріптестерім мен заказ берушілерім сенеді, жалғыз-ақ түрік үкіметі сенбейді!

	— Генри, есіңде ме, тапқанының жартысын беріп отыруға міндеттеніп, қазба жүргізуге рұқсат алған шетелдіктердің бәрі де бұл келісімді бұзып, олжаларын еліне алып кеткенін айтып ең ғой.

	— Солай болғаны рас.

	— Ендеше, түріктер қайдан сене қойсын. Бәлкім, олардың көңілін тыныштандыратын бір амал табу керек шығар.

	— Қандай амалды айтып отырсың?

	— Мысалға, ой-ниетіміздің адалдығының белгісі ретінде уәзірге мол етіп кепілдік қалдырсақ.

	Генри басын төмен салып, оған бейнебір көзілдірік үстінен үңілгендей болды.

	— Бет алды құла дүз лақпау керек,— деді ол ескертіп.

	Аяқ киімін, пиджагі мен желетін шешіп, кереуетке көлденең құлай кетті.

	— Өз төсегіме жататын да күн болады екен-ау. Томпиған топ-толық әйелім де қасымда. Келші бері, құшақтайын. Одиссей қалай, мазаламай ма?

	— Қойдан жуас.

	Константинопольдағы шаруасының шырқы соңғы аптада бұзылған еді. Уәзір — сұлтанның бірінші министр! — оны 1 январь күні қабылдап, жылы қабақ көрсетіп, ертеңіне тағы келуін сұраған. Ертеңіне ол Генриге жаңа Оттоман музейінің директорына археологиялық зерттеу жұмыстарының толық программасын тапсыруды ұсынды. Генри бірнеше бетті толтырып, онысын директордың қолына табыс етті. Бұдан соң Шлиманға 8 январь күні халық ағарту министрі Сафуат пашамен кездесетіндігі хабарланды. Министр оған Ғыссарлықтың екінші жартысына ие болып отырған Құмқаладағы түріктер түрік үкіметінің жарлығы бойынша өз жерлерін Генриге бес мың пиастрға, яғни

	екі жүз долларға сатады деп ашып айтқан. Бұдан соң тапқандарының тең жартысы Оттоман империясының пайдасына кететіндігін есте ұстай отырып қазба жұмыстарын бастай беруіне болатын. Генри келісімін берген.

	Сафуат паша оны тек он күннен кейін ғана шақырды. Генриді үлкен ілтипатпен қарсы алып, кофе әкелуге әмір етті. Сосын онымен түрікше анау-мынау әңгіме айтып отырып, сөз арасында:

	— 8 январь күнгі екеуара әңгімемізден кейін Дарданелл провинциясының губернаторына телеграмма жіберіп, Ғыссарлықтың екінші жартысын менің есебімнен қазынаға сатып алуын сұрағам. Біз бұл жердің құны нақтылы қанша болса сонша — яғни үш мың пиастр төледік. Бүгіннен бастап біздің министрліктің рұқсаты бойынша қазба жұмыстарын бастай беруге еріктісіз,— деді.

	Генри ашудан жарылып кете жаздады. Өзіне уәде етілген жерді өз қолына қаратып алып, алдағанын айтып, Сафуат пашаға дүрсе қоя берді.

	— Өзім білетін алты мың түрік сөзінің ішінде бірнеше былапыт сөз де бар-ды. Еркімнен айрылғаным сонша, тіпті пашаға қол жұмсай жаздап шақ қалдым.

	— Құдайым-ай! Енді рұқсаттың жағдайы не болар екен?— деп шошынды Софья.

	— Оның күші жойылды. Минотавр өзін өлтіруге келгендерді жайратып сап жата беретін Кносс сарайындағы жер асты шытырманының кіре беріс ауызына қайта кеп тұрмыз.

	— Ал, әлгі американ елшісі Уэйн Маквей саған қамқорлық жасаудан бас тартып жүрмес пе екен?

	— Жоқ, бас тартпайды. Шынымды айтсам, ол маған үлкен қателік жасағансың дейді. Әңгіме тек менің ашу шақырғанымда ғана емес. Шамасы, мен түрік тіліне әлі де онша жетік болмауым керек, сол себепті Сафуат пашаның қандай уәде бергенін аңғара алмай қалыппын. Сафуат паша, сірә, «Біз жерді сатып аламыз — сосын қазба жұмыстарын бастай беруіңізге болады» деген шығар, деп ойлайды Маквей. Ал, мен оны: «Біз жерді сізге арнап сатып аламыз — сосын бастай беріңіз»,— деген мағынада ұғыппын. Айырмашылық азғантай, бірақ бұл менің шамданып, шала бүлінуіме себепші болды.

	Софья оны маңдайынан сүйді.

	— Оқасы жоқ, жаным, сәби өмірге келгесін ісіміз де оңға басады. Енді көп күте қоймассың — доктор Веницелое апрельде босанасың деп жүр. Сосын бәрі де қалпына келеді.

	Франция мен Германия арасындағы бітімге қол қойылған бойда-ақ Генри үйлерінің жағдайын өз көзімен көрмекке Парижге жүріп кетті. Бақса, Париждің ойраны шыққаны жайлы қауесет, «Дарданеллдегі» басқа да бықсыма әңгімелер сияқты жай ғана жел сөз боп шықты. Төрт үйінің төртеуі де есен-сау қалпында тұр екен. Булон орманының да көркіне қылау түспепті. Елисей далаңы мен Тюильридегі ағаштар да аман көрінеді. Париж қашанғысындай жарқырап, жайнап тұр! Жалғыз ғана жағымсыздау жәйт: өзіне — сондай-ақ басқа да үй иелеріне — 1871 жылдың аяғына шейін тұрғындардан пәтер ақы алуға тыйым салыныпты. Бұл он ай бойы зиян шегеді деген сөз.

	Март және апрель айларында Софьяға артық жүріс ауыр тие бастады. Екіқабат кезінде айрықша бір қиындыққа кезікпегені сәбидің сау-сәлемет дүниеге келетіндігіне деген сенімді нығайта түскен еді. Екі балаға ана боп үлгерген апасы Катинго Музалар көшесіне жұқа ақ полотноның тұтас бір теңін, шілтерлер мен ленталар әкелді: бөпеге киім-кешек әзірлейтін кез жеткен. Тігінші әйел аптасына әлденеше рет келіп, нәрестеге арнап көйлек тігіп жүрді. Бибі Виктория бұларды суыртпақ суыру арқылы әсемдеумен айналысты. Софья Катингомен бірге барып талдан тоқылған бесік сатып алды. Оны тұтастай ақ жібекпен көмкеріп, тюльден масадан қорғайтын шымылдық құрды.

	Грек әйелінен туатын бала жайлы ой Генридің жүрегін қуанышқа бөлейтін. Бұл өз маңдайына грек қазыналарын табуды жазған жасағанның әмірімен беймәлім түрде үйлесім тауып тұрғандай көрінетін. Бірақ, соңғы кезде Софья оның қабағында кірбің барын аңғарып қалған еді. Апрельдің аспанда ақша бұлттар аңқыған бір ажарлы күнінде олар өз бақтарындағы қиыршық тас төселген жолмен қол ұстаса қыдырыстап жүрген. Берекесіз ойлар бойын билеген Софья одан:

	— Генри, немене, көңіліңді мазалап жүрген бірдеңең бар ма?— деп сұрады.

	— Иә, бар... Ақша жайы. Соңғы екі жылда пәтер ақыдан мың доллардай жоғалттым. Үйлер алқам-салқам, жөндеу жұмысы жүргізілмеген — материал да, жұмыс қолы да жетіспей жатыр. Басқарушы Парижден хат жолдап, бұларды бұрынғы қалпына келтіру үшін қыруар қаржы керегін айтады.

	— Сұрағанымды айып етпе, Генри.— Софья жанындағы сәкіге тізе бүкті.— Кішкене шуаққа отыра тұрайықшы.

	Ол Софьяға сүйсіне қарап, қарнынан алақанымен қақты. Сосын иығына қолын салды.

	— Шынымды айтсам, Софидион, жайсыздық тек осымен шектелмейді. Ойда жоқта мені жер мәселесінің жұтатып бара жатқанын байқап қалдым.

	— Қайдағы жер? Түк түсініп тұрғам жоқ.

	— Дінді жаңадан қабылдағандар секілді мен де жансебілмін, жаным. Сен Афиныны ардақ тұтасың, өйткені Акропольдың көлеңкесінде тудың. Ал, бөгде жұрттың біразы бұны шақ басқан, ыстық, әрі суға да тапшы, алпыс мыңға жуық тұрғыны, тас төселген 6ipнеше ғана көшесі бар, әкімшілігі де адам аяйтындай жүдеу қала — басқаша сөзбен айтқанда, болашағы жоқ қала деп атайды. Өткендегі муниципалитет сайлауында бар-жоғы алты мыңға жуық адам ғана дауыс беріпті! Бірақ, бұл қала маған әлемдегі атақты астаналармен бір қатарда тұрғандай көрінеді. Константинопольдан әлек-шәлегім шығып қайтып оралғанымда жалпыға тән қаржыға тапшылық пен Лаврия күміс кен орындарындағы сәтсіздік Панепистимудағы өзім көптен көз тігіп жүрген сол бір тәуір участоктың қожаларын икемге келтіріп қойыпты. Түбінде біз сол жерден өзімізге үй тұрғызатын шығармыз. Олар бұрын тағайындаған бағама — алпыс сегіз мың драхмаға қуана-қуана келісім берді.

	— Ақшасын қолма-қол төледің бе?

	— Сөйтуге тура келді. Бірақ, мен тек сол участокпен ғана шектелгем жоқ. Отыра тұр, кабинетімнен карта әкелейін.

	Ол Афины картасын алып келді. Мұндағы қызыл квадраттарға көз сүрінетін.

	— Бұлардың бәрі де өзім сатып алған участоктар. Маған жердің бағасы мейлінше арзандағандай көрінді, ұзамай барлық басқа астанадағылар сияқты бұнда да қайта қымбаттай бастамақ. Қолма-қол төлейтін ақша қазір айналымда өте аз, кредиттер жабылып жатыр, сондықтан жер иелері неғұрлым тезірек, көбірек сатуға құштар... Қаланы аралап көріп, уақыты жеткенде тағы да қандай жерлерді сатып алуға болатынын белгілеп қойдым.

	Софья оның сатып алған жерлерінің молдығына қайран қалды. Генри бұрыштағы участоктарды алуға құштар екен. Солардың бірі — қаланың қақ ортасындағы, Ұлттық кітапханадан бір квартал әріректегі, көлемі 54000 шаршы футтай участок еді. Бұның қарама-қарсысынан, көшенің арғы бетінен тағы да екі үлкен участокты иемденіпті. Сосын жаңадан салынып жатқан Француз археология институтының іргесіндегі жотадан бірнеше участокты бір-ақ сатып алыпты. Сондай-ақ, Политехникалық мектеп пен Ұлттық музей маңындағы құрылыс салынбаған жерлердің бірнеше кварталын да су тегінге түсіріпті.

	— Күндердің күнінде балаларымыз Афинының қақ жартысын иемденетін болады. Ал, әзірше бізге Екатеринаның таққан айыптарын ақтап, сараң бола тұруға тура келеді.

	Софья көп қиналмай босанды. Доктор Веницелос сәбиді матримониале үстінде көтеріп алып, құйрығынан шапалағымен шарт-шарт қағып қойды. Бала әкесінің ашуланғандағы дауысымен шар етіп шыңғырып жіберді. Есік сыртында аңдып тұрған Генри сол бойда-ақ бөлмеге жүгіріп кірді.

	—Ұл ғой, доктор?

	Бұл сауалдан гөрі, сол сауалға қайтарылған жауап тәрізді естілген еді.

	— Білмеймін. Әлі қараған жоқпын.

	— Ендеше қарасаңызшы, ойбай-ау!

	Доктор қызылшақаны әрлі-берлі аударып:

	— Қыз бала. Сондай сүйкімді. Құттықтаймын,— деді.

	Генри күйінішін күшпен жеңіп, әйеліне қарай бұрылды:

	— Қалайсың, Софидион?

	— Өте жақсы. Сен ренжіп тұрсың ба, Генри?

	Ол еңкейіп, Софьяны маңдайынан сүйді:

	— Мәпелі ағаштың мәуесі көп болады.

	Бірнеше күннен кейін Софья тұрып та кетті. Баласын емізу жан-тәнімен беріле атқаратын рақат ісіне айналды. Енді Генри әке болған шақта Софьяның да оған деген көзқарасы аз-кем өзгеріс тапқан-ды: Генри оған бұрынғыдан да ыстық көріне түскен. Өйткені, екеуі бірлесіп жаңа өмірге жан берген еді. Генри қызалақты қатты ұнатып, оған көп уақытын бөлетін болды. Бастапқы өкінішінен із де қалмады. Ол қызын Андромаха деп атауға ұйғарды.

	— Неге Андромаха демекпіз?— деп таңырқады Софья.— Одан да Мария, Лукия, Навсикая деген сияқты қарапайым есімдердің бірін алғанымыз дұрыс емес пе?..

	— Себебі, Андромаха — гректің көне тарихындағы ең бір ардақты есімдердің бірі.

	Басқа мәселелерді шешу бұдан гөрі қиынырақ, соқты. Энгастроменостардың өз немерелері мен жиендерінің өмірге келгендігіне шаттанғандары соншалық, ата-анасы, аға-інілері мен апа-сіңлілері Музалар көшесіндегі үйден күні-түні бір шықпай, ана мен баланы өбектеумен болды. Мұндай мөлшердегі Энгастроменостар Генриге шектен тыс көптеу көрінді.

	— Мен әлі нағыз грекке айналғаным жоқ, жиырма төрт сағат бойы төбемнен тік басып жүре алмаймын. Айналайын, мына сапырылысты ретке келтіріп, маған кішкене тыныштық берші.

	Софья апасы Катингоның алғашқы баласына өкіл ана болған. Енді бұлардың қызына өкіл ата болуға Спирос тілек білдірді. Софья әйелдерді көмекке шақырып, шоқындыру қуанышына арналған түстік әзірлеуге кірісті. Бақ ішіне жүз кісілік ұзын ағаш үстелдер қойылды. Генри бірнеше жәшік шампан сатып алды. Спирос қант қосылған бадамды пакет-пакетімен тасып, Софья оны қызғылтым тюльге орады.

	Жексенбі күні таңертең олар күймеге мініп, Құдай анасы шіркеуіне аттанды. Тауап ету жаңа ғана аяқталыпты. Византиялық архитектура үлгісімен салынған сүйкімді шағын шіркеудің ғасырлар бойы ладан түтінімен ысталған ішкі жағы да мейлінше қарапайым екен. Бағаналар мен доға тәрізді арқалықтар шіркеуді төрт бөлікке бөлетін. Бұның ең үлкен бөлегі ортасындағысы еді және ол күмбездің тап астына орналасқан-ды. Өңделмеген он бір футтық мәрмәр бағаналардың үстіндегі қабырғалар мен төбе фрескалармен безендірілген болатын. Қақ ортада, жұрттың нақ төбесінде, алтын тәжді Христос қалықтап тұрған-ды.

	Жұрттың бәрі «Құдай анасының келуі» атты биік иконның жанына ұйлығысты. Ағаш тақтайдан ойылған бұл иконның өне бойы алтыннан жасалған сақина, білезік, креске керу мүсіндеріне толы еді. Спирос бәрінің шырағын жағып берді де, әрқайсысы Әулиеңіз шырағданына бір-бір шырақтан қойып шықты. Христостың оң қол жағындағы қабырғалар мен төбеден әулие Иоанн, әулие Харлампий мен екі жебірейіл, сол қол жағынан — сәби Иисусты көтерген Мария, «Құдай анасының келуі», он екі шадияр мен тағы да екі жебірейіл көз тігіп тұрған-ды. Епископтың орыны төменде, оң қол жақта болатын. Ақ мәрмәрдан жасалған кафедраға шілтер тәрізді өрнек жүргізіліпті.

	Шіркеуге жұрт тез жиналды. Бәрінің де, тіпті балалардың да қолдарында шырақ бар-ды. Жораны бастар алдында Софьядан сыртқа шығып, екінші есіктің жанында, кіре берісте күте тұру өтінілді. Жібектен тігіліп, нәзік көгілдір лентамен жиектелген ұзын ақ фелонын сусылдатып алтарьдан священник шықты. Спирос бір бөтелке зәйтүн майын, бір кесек сабын, хош иіс тарататын заттарын шығарды. Қолына жібек матаға ораған биік шырағын ұстаған ол алтарьға қарай қадам басты.

	— Нәрестеге қандай есім бересіз?

	— Андромаха.

	Балалар қызының есімін хабарламаққа Софьяға қарай ытырыла жөнелді. Бәрінен озып бірінші келгеніне Софья сақтап қойған тиынын ұстатты. Енді оған шіркеуге кіруге болатын.

	Алтарь баспалдағына купель — екі жағында тұтқалары бар үлкен қола астау қойылып та үлгерген екен. Дьячок оған алдымен ыстық су, сосын салқын су құйды. Андромаханы шешіндірген соң священник фелонын сыпырып, рясасының жеңін түріп жіберді де, нәрестені өз қолына алды. Дьячок бөтелкені ашып, Спиростың қос алақанына май құйды. Спирос нәрестенің денесін маймен сылап шыққан соң, священник баланы суға үш мәрте батырып алды. Әр батырған сайын:

	— Құдай құлы Андромаха шоқындырылып жатыр,— дегенді дауыстап айтып тұрды.

	Зәресі қалмаған Андромаха жан дауысы шығып бақырып жатты. Дауысының қатты шыққаны соншалық, үш шынжырға байланып төмен салбырап тұрған

	төбедегі шам шайқалып кетердей көрінді. Олар Андромаханы тездетіп арғы бұрышқа апарып, құндақтап тастады. Мойынына қылдырықтай алтын шынжыры бар алтын крест ілінді.

	Құттықтаудың астында қалған ата-аналары қонақтармен сүйісіп жатты. Катинго бәріне пакетке салынған кәмпит үлестірді. Ең үлкен пакет құттықтаудан қалжыраған Спиросқа арналған болатын.

	Қонақтыққа бара бастаған шақтарында Софья өзінің кеудесі мен бөксесінің біршама толығып қалғанын байқады. Көйлектері тарылып кетіпті. Күйеуінен әкесінің дүкеніне барып, жаңа көйлекке мата қарасақ қайтеді деп өтінді.

	— Ескілеріңді кеңейтіп кисең болмай ма?— деді Генри.

	— Неге? Өйтсем, бұлар бұрынғы көркін жоғалтады ғой. Киім-кешегімнің көзге қораш болмауына қашан да көңіл бөлуші едің.

	— Қазір мен артық ақша жұмсамағанымызды жөн көріп жүрмін.

	— Генри, бұған көп ақша кетпейді ғой...

	Күйеуіне бұл өтініш онша ұнаған жоқ.

	Софья нәрестенің өмірге келуі жақсы өзгерістер әкелетін болар, пәрмен алып, Ғыссарлық сапарына шындап әзірлік жасауға кірісетін шығармыз деп ойлаған. Бірақ, күндер өтіп жатты. Айтарлықтай жаңалық бола қоймады. Генри дегбірден айрыла бастады. Дәл осы тұста әкесі мен ағасы Александростың Генриден тағы да көмек сұрауға ойы кеткенін қайтерсің. Олар Генриді алдаусыратып дүкендеріне шақырып алып, өз кредиттері арқасында кеңейген товарлар ассортиментін көрсетіп тұрып, шаруаларын одан әрмен түзей түсу үшін тағы да үстеме қаражат беруін өтінді.

	Генри бас тартты: олар бұның көмегін жақсы пайдалана біліпті, енді товарды өз ақшаларына алсын!

	Бибі Виктория Афиныға қайтып оралып, Софья мен немересіне жақын отырғысы келді: Генри үй сатып алса, бұлар да басқа тұрғындар құсап ақы төлеп тұрар еді...

	Генри бұдан да бас тартты. Софья екі жақтан бірдей өкпе-реніш естіп, екі оттың ортасында қалды.

	Тағы да үй ішінің шырқы бұзылды. Софьяның асқазаны қайтадан бүріп ауыра бастады. Генри министрді бекер ренжіттім-ау деген ойдан күйзеліп бітті. Сол бір сорақы жағдайды оның ұлы уәзірге жеткізетіні анық. Жеткізсе — қазба жұмысын жүргізу мүмкіндігі біржола жоғалмақ. Ой-армандарының басына осылайша су құйылмақ. Масқара болды деген осы! Трояны қазатындығы жайлы бөскендерінің бәрі бос былшыл боп шықты. Өзін кеңкелес кеше біреу ғып көрсетті. Жұрттың бәрі оны мазақ ете күліп, кездескен жерде теріс айналып кететін болады. Бұдан әрі қайтіп өмір сүруі керек? Әлде қашса ма екен? Грециядан қашып кетсе қайтер екен? Софьядан да қашса? Өзінің масқара болғанын жан баласы естімеген меңіреу түкпірге барып жатып алса?... Июнь айында оған онсыз да Константинопольға бару қажет еді, сөйтіп олар құр босқа күйзеліп, күтіп отырғаннан осының өзі жақсы деп шешті. Генри аттанар алдындағы түнде Софья икон алдында ұзақ жалбарынды.

	— Құдіреті күшті құдай-ана, сөзіме құлақ сала гөр, қол ұшыңды бере гөр, өйткені мен бейшарада өзіме өзім көмектесетін дәрмен қайдан болсын. О, кемеңгер де кеңпейіл ана, өзіңнің шарасыз пендеңе шапағатыңды тигізе гөр. Түрік әкімдерінің мейірімін түсіріп, Генриге қазба жұмыстарына рұқсат алып бере гөр. Сонда екеуміз Трояға аттанар едік. Жалғыз ғана тілегім — күйеуіммен бірге еңбек етіп, Гомердің мәңгі жасайтын қаласын табу ғана. Екеуіміз сол үшін үйленгенбіз, махаббатымыздың тірегі де сол. Онсыз біздің, Андромаха екеуіміздің, күніміз қараң. Мен қызымды Колонда қалдырам, бұнда оған өте жайлы болады. Ал, өзім Генримен бірге Троадаға, некеміздің негізгі тұрақ-мекеніне кетем. Осыны өзіңнен Христос атымен жалбарынам.Әумин.

	Ертеңіне таңертең Генри Пирейге жүріп кетті.

	Софья мен Андромаха оның қайтып оралуын күтіп, апта соңынан апта өткізіп жатты. Софья күніне екі мезгіл ағылшын тілімен шұғылданып жүрді.

	Августың басында Лондоннан телеграмма келді:

	«Ардақты Софьямды шын жүректен құттықтаймын. Қазба жұмыстарын бастау жөніндегі түріктердің рұқсат қағазы қалтамда жатыр. Табанды төзімділігің мен көмегің үшін алғысым мен сүйіспеншілігімді қабыл ал. Бірге еңбек ету арқасында біз әлемдік мәдениетке өз үлесімізді қосатын боламыз.

	Өзіңді жан-тәнімен сүйетін күйеуің Генри».

	Софьяның жанары жасқа толып кетті. Қызын қолына алды да, шөпілдетіп сүйе бастады.

	— Енді ісіміз оңғарылатын болды, Андромаха!

	Түсте шешесі келді.

	— Біраз күнде Генри де оралмақшы,— деді оған Софья.— Тездетіп керек-жарақтарымызды сатып аламыз да, Дарданеллге жүріп кетеміз. Андромаханы саған қалдырамын. Оны үй-ішінің бәрі жақсы көреді. Ешкім өгейсітпейді. Біз жұмыстарымызды қысқы жаңбырлар басталған кезде аяқтаймыз...





ҮШІНШІ КІТАП. НЕ НӘРСЕНІ ДЕ БАСТАУ ҚИЫН

	1

	Константинополь Софьяға қатты ұнады. Портта үлкенді-кішілі кеме мен қайықтан көп нәрсе жоқ еді. Тар көшелермен топырлап алуан елдің адамы өтіп жататын. Олардың ішінде түріктер де, арабтар да, татарлар да, маңғолдар да, мысырлықтар да бар еді және бәрі де ұлттық киімдерімен жүрген. Нөмерлерінің балконынан Босфор көзге ілінетін. Кіші Азия да қол созым жерде тұрғандай еді. Аспанмен таласқан мұнаралардан азаншылардың мұсылмандарды намазға шақырған дауыстары құлаққа шалынатын. Генри оған қаланы аралатып, жарқыраған күмбездерді, ескі қаланың табанына тас төселіп, төбелері тас галереялармен бүркелген тар көшелерін, биік дуалдардың ар жағындағы бақтарды, православие шіркеулерінің бір-біріне тығылыса орналасқан, пияздай бұлтиған бастарын көрсетіп шықты. Төбесі жабық орасан үлкен бамарда жүздеген қол өнерші өздерінің қап-қараңғы ойықтарына малдас құра жайғасыпты. Ұзын да енсіз дәліздің он бойынан от жылтылдап, күміс және мыс бұйымдардың бетіне сәуле ойнатады.

	Бір күні сәскеде қонақ үйге қайтып келе жатқан олар түрік моншасының жанынан өткен. Генри Софьядан шомылып шыққың келмей ма деп сұрады.

	— Егер өзің бірге барсаң барайын,- деді екі ойлы болған Софья.

	— Сені ертіп апарып,жиырма екі пиястр төлеп кетейін. Бірақ,әйелдерге кешкі намазға мешітке кіруге болмайтыны секілді, маған да әйелдер бөлегінде қалуға рұқсат жоқ.

	Генри кеткенде пайда болған абыржу сезімі ұзамай ақ тұла бойын түршіктірген басқа бір сезіммен алмасты. Жайлап шешіне бастағаны сол еді, тыр жалаңаш екі мегера жетіп кеп, қас қаққанша бойындағы бар киімін сыпырып алды. Қолына ақ сейсеп ұстатып, аяғына ағаш шәркей кигізіп, жарқыраған тап-таза ақ мәрмәр залға алып кірді. Қабырғадағы, едендегі, төбедегі саңылаулардан ыстық леп соғып тұр. Софьяның бойынан тер саулап қоя берді. Ыстық су мен салқын су ондаған ванналарға үздіксіз сарқырап ағып жатыр. Әр жерге ағаш сәкілер қойылыпты.

	Албасты тәрізді амазонкалар сәкіге сейсепті жайып жіберді де, аузымен ауа қармап қалған Софьяны екпетінен жатқызып, түкті шүберекпен ыспалай бастады. Сосын арқасына аунатып, басынан бастап башпайларына шейін сабындап жуып шықты. Софья өзін бас еркінен айрылған адамдай сезініп, тағы да не боларын тағатсыздана тосумен жатты. Денесін ыстық сумен, сосын салқын сумен бір-бір шайып алған әйелдер оны суы шылқылдаған еденге тігінен тұрғызды да, екі сейсеппен орап, көрші бөлмеге кіргізіп, жұмсақ диванға әкеп отырғызды.

	Софья ұйып бара жатқан денесінің шамалы солық тартқанынан басқа ештеңе сезіне алмай, бірер минуттан соң тәтті ұйқыға еніп те кетті. Оянғанында жанындағы орындықтың арқалығында киім-кешектері ілулі тұр еді. Киініп алды да сыртқа шықты. Монша иесінің:

	— Мынадай сұлулық пен мынадай денсаулық үшін мадам Шлиманға бір өмір аздық етеді ғой,— деген сөзі көпке шейін құлағынан кетпей қойды.

	Генри оны номерде күтіп отырған. Ол да өзін өзі ұстай алмай комплимент айтып қалды, сосын:

	— Енді тұтас екі ай бойына біз тек теңізге ғана шомылатын боламыз,— деді.

	Софья жауап орнына жұмбақ кейіппен жымиды да қойды.

	Пәрмен қалтада жатқан, ұлы уәзір мен Сафуат паша бұларға оң тілек айтқан. Сөйтіп, ақыры өздерінің американ және британ миссияларындағы достары — Уэйн Маквей мен Джон Портер Браунды «мерекелік түстікке» шақыратын да шақ туған. Генри олар туралы өте көп әңгімелегенімен, Софьяның бұл кісілерді көріп отырғаны осы еді. Жаз айында Софья ағылшын тілін әжептәуір меңгеріп қалғандықтан дәмді палау желінген дастарқан басындағы уақыт та мейлінше көңілді өтті.

	Генри «Шыбын» пароходынан каюта алды. Бұл кемешік капитанының шарабы — бүкіл флоттағыдан артық екеніне ол өз тәжірибесі арқылы көз жеткізген-ді. Мәрмәр теңізінен олар түнде өтті. Пароходтың Европаны Галлиполь түбегімен бірге Кіші Азиядан бөліп тұрған Дарданелге енгенін көру үшін кешкісін ұйқыға ертерек жатқан. Таң салқын болды. Капитан екеуін мостикке шақырды. Олар бұғаздың қос қапталындағы жасыл желекті тау пейзажын ұзақ тамашалады — әлгінде ғана алыстан мұнартқан биік тау біртіндеп борттың іргесіне де тақалды.

	Бұларға Греция мен Италиядан шығып, Мәрмәр теңізіне қарай бет алған, дауыл дал-дұл қылған жүк кемелері қарсы ұшырасып жатты. Эгей теңізіне дейінгі жолдың үштен біріндейі ғана қалған кезде, бұғаздың ең бір енсіздеу тұсына таялғанда кемелері әдемі жерге орналасқан портқа, Кіші Азиядағы солтүстік түрік провинциясының астанасы — Шанаққалаға келіп кірді. Капитан бұлардың багаждарын түсіруге барынша мұқият қарауға уәде берді. Балалар қол жүктерін көтерді де, бәрі топылып Николаидистің порттағы шағын қонақ үйіне қарай бет алысты.

	— Дереу губернаторға бару керек,— деді Генри жолда.— Пәрменге оның да қол қоюы қажет. Министр міндетті түрде сөйту керек деп ескерткен. Сонда қазбаларымызды жергілікті өкімет орындары да заңдандырған боп шығады. Сонсоң ат-арба жалдап, жүктерімізді тиейміз де, Ғыссарлық қайдасың деп тартып кетеміз.

	Олар қала көшелерімен бар болғаны бірнеше минут қана жүргенімен, Софьяның алған әсері айтып жеткізгісіз көп еді. Ығы-жығы, портты қала — Шанаққала шын мәнісінде лас деревня ғана болатын. Түйе керуені, Кпропага шығарылатын ағаш тиелген арбалар ойқы-шойқы былғаныш көшелермен әрең жол тауып өтіп жатыр. Бұралқы иттер үйір-үйірімен босып жүр. Дүкендері тас қараңғы,тар бөлмелерден орын теуіпті. Және сатып алатын да ештеңелері жоқ-ты. Мұнан,сондай-ақ жарнамалары қолдан жазылған грек кофеханалары мен ресторандары да кезігіп жатты.

	— Мен өзімізді Түркияда жүрміз ғой деп қалсам,- деді Софья.

	— Гректер бұл жерді бізден бұрынырақ біліп қойыпты. Ауа райы да, жер бедері де Грецияға өте ұқсас болғандықтан, олар мұнда ерте заманнан қоныс аудара бастаған. Бұл өңірде тәуір жерлер жетерлік еді.

	Губернатордың үйі қаланың басты көшесінде, пристаньға таяу маңда орналасқан-ды. Шолақ көшенің о жақ, бұ жағына көз жүгіртіп шыққан Софья көп үйдің маңдай жағының ені он екі футтан аспайтындығын көріп таң-тамаша болды.

	— Генри, үйлерін қушитып салғандары несі? Әлде жер қымбат па?

	— Менің ойымша, бұған қысты күні Эгей теңізінен соғатын жел кінәлі болса керек. Үйлерін ұзын қылған себептері маңдайдан ұратын дүлей дауылға кедергі аз жолықсын деген ғой.

	Губернатор Ахмет паша қара торы келген, сымбатты да сабырлы адам екен. Бұларды түрік дәстүрінше қонақжайлықпен қарсы алып, кофе әкелуге әмір етті. Пәрменмен асықпай танысып шыққан соң мейлінше мейірімді үнмен тіл қатты:

	— Халық ағарту министрі Шанаққалаға келетініңіз жөнінде және нендей мақсатыңыз бары жайлы мені хабардар қып та қойған. Алайда мына пәрменнің негізінде сізге Ғыссарлықта қазба жүргізуге рұқсат бере алмаймын.

	Софьяның таң қалғаннан көздері жыпылықтап кетті, ал Генри ауызын ашып қалды.

	— Неге... неліктен?! Менің ресми рұқсатым бар, оны сіз өз қолыңызда ұстап отырсыз!

	— Документте қазба жұмысын жүргізетін жеріңіздің шекарасы айқын көрсетілмеген. Ұлы уәзірден бұдан гөрі нақтылау нұсқау алуым керек.

	Софья Генриге «сабыр сақта» дегендей ым жасады, бірақ анау әлі шектен шыға қоймаған.

	— Мәртебелі мырза, әйеліміз екеуіміз бұл арада бірнеше жыл жұмыс істемек ойымыз бар. Бізге достық пейілмен қамқорлық көрсетесіз ғой деп сенеміз. Егер Константинопольдан бұдан да гөрі айқынырақ нұсқау алғыңыз келсе, маған телеграф арқылы сұрау салуға мархабат етсеңіз қайтер екен? Әрине, барлық шығынды өз мойыныма алам ғой.

	— Сөйтуге болар еді, бірақ одан пайда жоқ.

	— Қалайша?

	— Маған егжей-тегжейін көрсететін карта керек.

	Ал, бұны телеграф жібере алмайды. Сәл шыдай тұрыңыз, екі-үш күннен кейін бірыңғайланып қалар.

	Генри жәрдем сұрағандай Софьяға жалынышпен көз тікті. Әйелдердің мұндай әңгімеге араласуы әдепсіздік болса да ол тәуекел етуге бел байлады.

	— Мәртебелі мырза, осынша уақытты қалайша босқа өткіземіз? Өйткені, бүгін жиырма жетінші сентябрь ғой. Қателеспесем, қара жаңбырлар сіздерде ноябрьде басталады-ау деймін?

	— Дәл солай, миссис Шлиман. Көз аштырмайтын қалың жаңбыр басталады.

	— Олай болса бізге әр сағат қымбат екенін өзіңіз де түсініп отырсыз ғой. Бәлкім, қазба жұмыстарын бастай беруге рұқсат етерсіз де, пәрменге жаңа карта келіп жеткен соң қол қоярсыз?

	— Егер рұқсат етілмеген жерден қаза бастасаңыздар қайтпекпіз? Онда мені ыңғайсыз жағдайда қалдырасыздар ғой.

	«Құдайым-ай, бұл кісі орынымнан айрылып қалам деп қорқып отыр-ау»,— деп ойлады Софья кең де жақсы жабдықталған, биік терезелері бұғазға қаратылған кабинетті көзбен шолып тұрып.

	— Губернатордың да жағдайын түсінуге болады. Оның Константинопольға бүгіннен қалдырмай сұрау салатынына кепілмін,— деді Софья былай шыққасын.

	Генри бірдеңе деп міңгірледі де қойды. Қызбалығы барын еске алғанда бүгін ол өзін өте өнегелі ұстады деп шешті Софья.

	- Жүр, Калверттердікіне барайық. Бұл арадан онша алыс емес,— деген ұсыныс айтты Генри.

	Қаланың жарыса жүгірген бас көшесінен олар биік темір қақпаларға қарай бұрылды. Жоғарыға тепкішектер ойып өрнектелген доға тәрізді есікке барып тірелді. Сол жерде бұлар да тоқтап, төңіректеріне көз тікті. Бес десятинаға бақ үш жағынан бірдей бұталармен және биік теректермен қоршалыпты. Сондай-ақ, Англияның көп турлы картасының формасында жасалған шағын тоған, фонтондар, гүлзарлар, кішкентай театр, гүлді бұталармен көмкерілген соқпақтар мен ашық верандасы бар балалар ойнайтын үйшік көздеріне шалынды. Олар қай тұсқа көз тоқтатарын білмеді — бұлардан басқа тағы да көлеңкесі қою күнсаялар, ат қоралар мен ит қоралар бар-тұғын... Және қайда қарасаң да жасыл желектен көзің сүрінетін..

	— Өмірімде бұдан асқан әдемі парк көрсем неғылдейсің.

	— Бұрын бұл ара батпақты сай-сала болатын,— деп мырс етті Генри.— Жаңбырдан кейін жарты жыл бойы су кілкіп жататын. Фрэнк Калверт бұны арзан ақыға сатып алды да, жақын жоталардан мыңдаған арба топырақ әкеп төкті. Сосын өз семьясына арнап парк орнатты.

	Жиырма бөлмелі зәулім үй итальяндық Ренессанс стилінде салыныпты. Терезелері ойып өрнектелген тас карниздермен көмкеріліпті. Екінші қабатта, нақ ортада, балкон бар. Оған әйнектелген үш жарма есік қаратылған.

	Малай оларды ішке кіргізді. Асхана мен кітапхана терезелерінен — парк көрінеді екен, ал қонақ бөлме мен жатын бөлмелердің терезелерінен қараған адамның жанары Дарданелмен оның ар жағындағы Галлиполь түбегінің жасыл жоталарына қарай жүгіріңкіреп кетеді екен.

	— Мен де Панепистимудан дәл осындай үй салдырсам деймін. Бірақ, біздің үйіміздің терезелері көне Фалерон мен Пирейге қарайтын болады.

	Фрэнк Калверт оларға музыка бөлмесінің балкон жақтағы есігінің алдынан жолықты. Жел тұрып, теңіз толқып, тас төселген серуен жолдарына жасыл балдырларды құшақ-құшағымен шығарып жатқан-ды. Калверт көзі қап-қара, сиректеу мұрты бар, жұқалтаң келген сұңғақ блондин екен. Үстіне костюм киіп, галстук тағып алыпты, бәтеңкелері де жалтырап тұр — дәл қазір лордтар палатасына кірсе де болатындай. Түрі жас көрінеді, қырық үште деуге ауыз бармайды. Бірақ сыртқы салиқалылығына қарамастан Софья оның бойында әлдебір жүрек жабырқатар салқындық барын аңғарғандай болды.

	— Ақыры келдіңіздер-ау әйтеуір! Миссис Калверт екеуіміздің күте-күте төзіміміз таусылып еді.

	Фрэнк те, алдыңғы екі ағасындай, Мальтада, ағылшын консулының семьясында дүниеге келген. Үлкендері Фредерик те консул болып, інілеріне Троадаға баратын жолды ашып берген. Ұзамай-ақ мұнда оны өкшелей басып Құрама Штаттардың тұңғыш консулдық агенті, ортаншылары, Джеймс Калверт жол шекті.

	Ағайынды үшеу Троада жерінің едәуір бөлегін иемденді.

	— Ғыссарлыққа аттанғанша мұнда қанша уақыт болмақшысыздар ?

	— Губернатор Константинопольдан жаңа картаны алғанша, үш-төрт күндей болатын шығармыз.

	— Ендеше, біздікіне түсіңіздер. Мұнда тәуір қонақ үй жоқ. Заттарыңызды әкелуге күйме жібертейін.

	Асықпай ішілген түскі астан кейін мадам Калверт өзін сағынып қалған балаларына кетті де, күйеуі қонақтарын кітапханаға қарай бастады. Кітапхана тұтасымен Англиядан, қала сыртындағы әлдебір сарайдан көшіріле салынғандай еді: бөлменің қабырғалары Вальтер Скоттың, Вордсворттың, Теннисонның, Диккенстің, Теккерейдің кітаптарына сықасып тұр. Былғары мұқабалардың сыртындағы алтын, күміс, қызыл әріптер көзді қариды. Фрэнк каминге от жағып, қызыл былғары креслоға кеп жайғасты.

	— Ұлы мәртебелі королева үкіметіне жолдаған өтінішіңіздің жағдайы нешік?— деп сұрады Генри.

	Аз-кем үнсіздіктен кейін Калверт оған жалынсыз жанармен көз тікті.

	— Сол баяғы күйде... Алға жылжытайын деп қанша әлектенсем де болатын түрі жоқ. Зайыбыңыз менің жағдайым жайында білетін бе еді?

	— Оған ештеңе айтқан жоқ едім.

	— Ендеше, басқа біреу қара күйе жаққанын күтіп отырмай өзім-ақ баяндап берейін.

	Ол салмақты креслосын бұрып, Софьяға қарама-қарсы орналасты.

	Қазіргі дәулетіме бұдан он бес жыл бұрын, Қырым соғысы кезінде ие болғам. Ол кезде түрік және грек тілін білетін мұндағы жалғыз ағылшын мен едім. Ағаларымды есепке алмаймын - ресми қызмет атқарғандықтан олардың ештеңеге араласуға қақы жоқ-ты. Сөйтіп, Британ флотын азық-түлікпен жабдықтай алатын адам жалғыз өзім боп шықтым. Бұл іске мен бар ынта-шынтаммен кірістім — Кіші Азияның бұл бөлігіндегі бірде-бір бас қой мен бірде-бір қап астық менің ықтиярымсыз сатылған жоқ. Егер мен болмасам, Дарданелдегі флотымыз аштыққа ұшырар еді де, орыстар соғыста жеңіске жеткен болар еді. Тәп-тәуір табысқа ие болған шаруалар өз рыноктары жайлы ойларын былай жиып қойды. Соған орай менің де үкіметтен жоғарылау баға сұрауым заңды еді. Соғыс аяқталған соң олар мұнда арнаулы комиссия жіберді. Комиссия азық-түлікті қандай бағамен сатып алғаным жайлы мәлімет жинап, төрт жүз проценттен табыс тапқан деп шығарды. Бұны алыпсатарлық деп жариялап, Лондонда сыртымнан сот жүргізіп, сатқын деп кінәлап, өлім жазасына кесті. Ал, соғыс жүріп жатқан кезде,— деп қосып қойды ол аз-кем үнсіз отырғаннан кейін,— бұл бағаға олар қуана-қуана келіскен болатын, өйткені басқа амалдары жоқ-ты...

	Оның бойындағы салқындықтың себебін Софья енді ғана түсінгендей болды. Жиырма алты жасында, әлі өндір жас кезінде, баюдың сәті түсіпті; саспай, сабырлы әрекет етуінің арқасында миллионер боп шығыпты. Шынтуайтында, бұл күнде ол Троаданың аса бір ықпалды төресіне айналған болатын. Жұмыс істеуге деген қажеттілік те өз мәнін жоғалтқан. Ал, ақшасын Британия үкіметінің құрығы жете алмайтын жерде — Швейцария банкілерінде ұстайтын.

	Өздеріне бөлінген жатын бөлмеде екеуден екеу қалған кезде Софья:

	— Қандай таңқаларлық жағдай! Мистер Калвертті ағылшындар өлім жазасына кесіпті. Дәл осындай істерің үшін орыстар саған қошемет көрсеткен еді ғой,— деді.

	— Біз түрлі процентті қанағат еткен адамдармыз, Софья. Фрэнк британдық флотқа тапсырған азық-түліктерінің әр партиясынан төрт жүз процент таза пайда алып отырды. Мысалға, бір отар қойға жүз доллар төлеген болса, бұны ағылшындарға бес жүзге сатқан. Төрт жүз долларды қалтасына басқан.

	— Ал, өзің қанша тауып ең?

	— Біршама бар-ды. Өйткені, соғыс жағдайымен де санасуға тура келген. Белгілі бір мөлшердегі жүкке жүз доллар төлесем, орыстардан шамамен екі жүз елу сұрадым, яғни жүз елу немесе сол шамадағы долларды пайда қылдым. Соғыстың аяғына қарай төрт жүз мың доллар таза табыс алдым. Фрэнктің бағасымен сатсам мен де миллионға жақындатқан болар ем. Бірақ, мені қанағатшылдық тәрізді абзал қасиет танытты деп ойламай-ақ қой, бұл арада басқадай ескеретін жағдайлар болды. Фрэнк қандай да бір бәсекеден тыс еді — үкімет белгілеген жабдықтаушылардың қай-қайсысы да жүз долларға бір отар қой сатып ала алмайтын. Ал, Петербургтегі саудагерлердің көпшілігі-ақ патшаға индиго жеткізіп бере алатын. Сондықтан, бағамды белгілеген кезде бәсеке жағдайын есте ұстамасыма болмады дандайсуға салынсам барлық келісімшарттарымнан айырылатын едім. Менің Россияда сый-сияпатқа бөленуімнің, ал Фрэнктің өз отаны — Англияда сатқын атануының мәні, міне, осында.

	— Генри, сен өзіңді тым төменсітіп жібердің. Сен тіптен өзгеріп кеттің.

	— Айналайын, мен жайында жаңылыспа. Менің қайтадан құр алақан қалған кезім болған жоқ. Байлығымның бастамасын Қырым соғысынан әлдеқайда көп бұрын, сауда істері арқылы жасадым. Сосын оны Сакраментода екі есе арттырдым. Бұл — Калифорниядағы бір қалашық. Оған інімнің басына ескерткіш қойғалы барғам. Ол безгектен қайтыс болған. Өте бір қолы солғын жігіт-ті. Артында қалған мүліктерін ыңғайластырмақ ойым бар еді, бірақ серігі барлық ақшасын алып тайып тұрыпты.

	— Алтын өндіретін кен орындары жайлы маған ешқашан ештеңе айтқан емессің. Бірақ, онда үлкен табысқа жеткеніңді білемін.

	— Табысқа жеткенім рас, бірақ мен алтын іздемегем. 1851 жылы Панама мойнағы арқылы Сан Францискоға барғанымда кен орындарында ине шаншар жер жоқ-ты. Сакраментоға келген алтын іздеушілердің көпшілігінің қалтасында көк тиын қалмапты. Бұларға азық-түлік пен құрал-жабдық қажет еді, ал оларға кредит беруге ешкім тәуекел етпейтін. Өйткені, бұлар.алған аванстарын қайтара қояды деудің, үміті аз-ды. Айына он екі процент әдеттегі шарт болатын.Мен Ротшильдің Лондондағы банкісімен хабарластым да, өз банкімді аштым. Салғаннан-ақ тасым өрге домалай жөнелді. Қырым соғысы басталар қарсаңда артарлықтай айналым капиталым бар-тұғын. Ақша ақшаға қарай жүгіреді, деген сөздің жаны бар, ақылдым. Әйтсе де қанағат ететін де шақ туған: үш еселенген балығым бір Трояны қазып шығуға әбден жететін. Сөйтіп, міне екеуіміз осында келіп, Дарданелға көз тігіп отырмыз, алдымызда ұлы істер күтіп түр.

	Жұмсақ жүн одеялға қымтаныңқырай түскен, көзі ілініп бара жатқан Софья:

	Жарылқайын десе жасағанның жолына кім көлденең тұрсын,— деп күбірледі.

	Константинополь картаны салып жібергенше азапқа толы он бір күн өтті. Бұған жұрттың бәрінен көбірек қуанған адам, шамасы, Генри Шлиман қыр соңынан қалмай қыңқылдап әбден зәрезеп еткен губернатор болса керек. Софья уақытын миссис Калвертпен бірге өткізіп жүрді. Әйелдер кітап оқып, паркте қыдыратын. Ленч пен кешкі шай оларға сонда апарып берілетін. Кешкі шай «ағылшынша» деп аталатын: бой сергітетін қара шаймен бірге помидор немесе қияр қосылған сэндвичтер, май мен джем, күлшелер әкелінетін. Калверттер шалқыған бай тұрмыс кешіп жатқан-ды, өздерінің малайлары, күзетшілері, бағбандары бартын. Шұғыл шаруаларын сылтауратқан Генри ұзақты күн қаладан шықпайтын. Софья оның шамалы іске бола шарқ ұрып, соған бар көңілі мен пейілін жұмсай білетін қабілетіне сүйсінетін. Өйткені, дәл қазір оған қандай да болса әйтеуір бір іспен шұғылдану қажет-ті. Бірақ, Генри бос жолдыбай шапқылап жүрген жоқ-ты: құрал-жабдықтарға арналған берік арба, жол жүруге жайлы күйме, сонымен бірге қазба жұмыстарына қатысып, табылған олжаның жартысын Оттоман музейіне бөліп тұратын бақылаушы жалдаған. Бұл бақылаушының есімі Георгий Саркис болатын; ұлты армян еді, сот кеңсесінде екінші секретарь боп істейтін. Генри оған күніне жиырма үш пиастр (бұл тоқсан екі центке тең) еңбек ақы төлеп тұруға уәде берді.

	Губернатордың пәрменге қол қою салтанаты сәскеде өткізілді. Софья мен Генри ертерек түстеніп алған. Калверттермен құшақтасып қоштасқан соң, Қыр бұлаққа қараңғы түскенше жетіп алмақ оймен сағат екіге қарай жолға шықты. Қол арбалар мен күректер, төсек-орын мүкәммалы және басқа да жабдықтар тиелген ырдуан арбалары бұрындау кеткен. Жол біраз уақытқа дейін жазықпен, Дарданелді жағалап жүріп отырды. Көкпеңбек аспан көкпеңбек теңізбен астасып, күн ыстық жалын төгіп тұрды. Міне, енді тау жоталары да жақындап, биік асуларда аттары мыңшыңдай бастады. Генри күймеден түсіп, жанына ілесіп жүрді. Айнала маңдары тұтасқан жасыл орман болатын. Қос қапталдарындағы ағаштар биіктен бастарын түйістіріп, бұларды қоңырсалқын құшағына алып тұр еді.

	Олар жолда бір-ақ рет қана аялдама жасады — Ренкей ауылына тоқтап, кофе ішті. Ал, кешкі астарын ымырт жабылған кезде, Калверттердің аспаздарына алғыс жаудыра отырып, күйме ішінде ішті.

	Үлкен жолдан ойқы-шойқы жайдақ жолға бұрылған кездерінде төңірек әбден қараңғы тартып кеткен-ді. Бақыттарына қарай келе жатқан жерлері жазық болатын, делбеші де жолды жақсы білетін. Түнгі сағат тоғыздардың шамасында олар шырт ұйқыда жатқан Қыр бұлаққа келіп кірді. Бұл бір жамау-жасқау саклялардан құралған, оңнан да, солдан да көшелер кесіп өтіп жатқан жүдеу ауыл еді. Көшелері балшыққа батқан лас болатын, әрі енсіздігі сондай жалғыз арбаның өзі сығылысып әрең өтетіндей еді.

	— Мынадай тас қараңғыда үйімізді қалай табасың?— деп сұрады Софья.

	— Ол осы ауылдағы жалғыз қос қатарлы үй. Мына қызықты қара, біз әлі бірде-бір итті оятқанымыз жоқ, әйтпесе олар бүкіл ауылды бастарына көтерген болар еді.

	Ауылдың арғы шетінен бір ит шәу етті.

	— Ұйқысыздықтан азап шегіп жатқан түрі бар-ау, шамасы,— деп күбірледі Генри.

	Сол-ақ екен, жан-жақтан абалап үріп берген дауыстан құлақ тұнардай боп, құр сүлде бұралқы иттер арбаны айналдыра қоршап алды.

	Генри делбешіні иығынан түртті, сол мезет арба да тас дуалмен қоршалған, лас аулаға қарай бұрылды. Софья оның бір бұрышынан тандыр, екінші бұрышынан қамба орын тепкенін байқады. Бұлардың екі аралығында төбесі ағашпен жабылған ұзын мал қора бар-ды. Бүйірдегі есік ашылып, қолына май шам ұстаған үй иесі бой көрсетті. Оның аты Драмали еді; үстінде етегі тізесінен асатын жүн көйлегі, басында жатарда киетін телпегі бар.

	— Күндіз де, түнде де тыным жоқ. Таң атқанша тоса тұрсаңдар нетті деп күңкілдеді ол.

	— Қай жерде тосамыз? Қойлардың жанында ма?— деп сұрады Генри. — Қане, жарық қылыңыз, өз бөлмемізге көтерілейік.

	Мұрын астынан міңгірлеген үй иесі оларды ағаш баспалдақ арқылы Генридің Шанаққаладағы агенті жалдаған бөлмелерге алып келді. Софья Афиныдан тәуір шамдар мен май ала шыққан, бірақ бұлар қазір сейсеп, одеял, көпшіктермен және зиянкес жәндіктерге шашатын улармен бірге арбада түнеп қалған. Софья көнетоз матрасты тыжырына түрткіледі.

	— Босқа әуре болма, Софья, олар бәрібір өріп шығады.

	— Онда матрас әкелу керек еді ғой.

	— Қандай ақымақпын! Әрине, сөйту керек еді! Тұра тұр, осы біздің арбамыз да келді-ау деймін. Барып шам мен сейсептерді әкелейін.

	Олар шамға май құйған соң, жарықта матрасты мұқият қарап шықты. Жықпыл-жықпылының бәрі құжынаған қандала екен. Софья янтарь майының ба талмаған бөтелкесін алып, заттарының арасынан шөткесін іздеп тауып, матрастың жоғарғы беті мен бүйірлерін баппен майлады. Болған соң Генри оны аударып берді де, бәрі де сол ретпен қайталанды. Генридің өзі кереуеттің темір жақтауларын медициналық жасыл спиртпен сүртті. Сосын шамның әйнек абажұрын алып тастап, пілтесін шығарыңқырап, отпен шарпыды. Софья матрасты спиртпен және бір сүртіп өтті де, бөлмені желдету үшін терезені ашып қойды. Бірақ, терезеден таза ауаның орнына мал қораның иісі ғана кірген-ді. Софья төсегінің бас жағындағы кішкене үстелге Құдай-ана иконын қойды. Шамаданынан төсек киімдерін шығарды. Үйден әкелген сейсептерінің шеттерін матрастың астына тығыздап енгізіп, үстіне екі одеял жайды. Бас жақтарына зығырдан тоқылған жұмсақ матамен тысталған екі көпшік тастады. Киім ілгіштерді ыңғайлады. Сосын шамды сөндірді де, сілесі қатып шаршап, төсегіне құлай кетті.

	— Ең болмаса қандалалар мазаламаса екен. Діңкем құрып жатыр,— деді Софья жалбарынғандай болып.

	— Таңертең құр аттай боп шығасың,— деп жұбатты Генри.

	Генри оны оятқан кезде аспанның шығыс жақ бөлегі жаңа ғана алабұрта бастаған.

	— Тезірек киін, періштем, мұндағы таңның алғашқы шапағын Ғыссарлық төбесінде тұрып көргенің дұрыс.

	Софья бетін салқын сумен шылап, тісін жуып алды. Үстіне туыстары тым қарабайыр деп тапқан, бірақ жұмысқа киюге әбден жарамды қоңырқай шыт көйлегін киді. Аяғына Палермо, Неаполь және Рим көшелерін кезген, ұлтаны қалың башмағын ілді. Генри қанша асықтырғанымен, Софья төсек-орындарын жинап, сейсептері мен одеялдарын төмен түсіріп, үй иесі әйелге кейін бәрін күнге жаю керегін ыммен түсіндірді.

	Сосын олар үй иелерінің жып-жылы ас үйінде отырып кофе ішті, бірақ тамақ жеуге тәбеттері шаппады.

	— Біздің Түркияда: ертеңгісін ұйқыға тойып тұрамыз, тамақты тек күндіз ғана ішеміз деседі,— деп сөз қыстырды Драмали.

	Генри хининнің әрқайсысы төрт грандық екі порциясын өлшеп алды. Олар бұны күнбе-күн ертеңгісін ішіп тұратын болады, өйткені жаз бен күз айларында Троадада безгек ауруы етек алады. Мал қамайтын қаша қызметін атқарып тұрған аула арқылы өткен олар жазық далаға шықты. Сонан соң тұрадан тура Ғыссарлыққа қарай тартты. Бұл бір күтімсіз жатқан жер еді. Тек қойлар ғана жайылатын. Таңғы ала-көбеңде жазықтың бетін сатпақ қар жапқандай әсер қалдыратын. Софья аяқ астына еңкейе қарап, өз көзіне өзі сенбей аңырып қалды: жердің беті уатылған қыш кесектерінен көрінбейді екен. Кейбірінде тіпті бояудың ізі де сақталыпты. Софья жерден вазаның тұтқасын, сосын мойынын тауып алды. Аздан соң сол маңнан оның түбін, бүйір сынықтарын да тапты.

	— Генри,— деді көңілі алабұртып,— тук түсінсем бұйырмасын! Мұнда миллион сынық жатыр! Бірақ, бұның қоқыс тастайтын жер емесі анық қой?

	— Әрине,— деп езу тартты оның аңғалдығына Генри.

	— Бұның аспаннан жаумағаны да белгілі. Ендеше, бұларды жер бетіне жаңбыр жуып шығарған ба?

	— Сен әлдеқашан құрыған қаланың жұрнағын аяққа басып тұрсың.

	Софьяның үлкен қара көздерінде от ұшқындап, беті алаурап кетті.

	— Сен, немене, аяғымыздың астында не жатқанын біліп тұрсың ба?

	— Бүл арада жаңа заманның екінші немесе үшінші ғасырында жасаған римдік үлкен қала жатыр. Археолог бұл жерден ұзындығы тұтас бір мильге созылған көшелерді, үйлер мен дүкендерді, ғибадатханаларды тапқан болар еді. Бірақ, бұны ешкім де қазбайды. Себебі, атқаратын жұмыс адам айтқысыз көп, ал қала мүлдем жас, еткен еңбекке татымайды.

	Генридің аршынды адымына азар ілесіп келе жатқан Софья оны қолпаштаңқырап қойды.

	— Бұл әлгі өзің айтып жүретін тарих сахнасындағы nouveau arrivee17 дейтіндердің қатарына жата ма?

	— Дәл солай. Ал, біздер әлі ешкім таппаған, ешкім зерттемеген цивилизациямен шұғылданбақпыз. Трояда адамзаттың алғашқы мекені біздің заманымыздан бұрынғы екі мыңыншы жылы пайда болды. Әйткенмен, Троя өзінің гүлдену дәуіріне тек Приам тұсында, мың екі жүзінші жылы ғана жетті. Қолымызға күрегімізді алып осы ғасырлар қабатына барғанымызда ғибадатханалары бізге олардың ұстаған діндері жайлы айтып береді, таблицалары тілдерін үйретіп, патшалар үрім-бұтағының тағдырын баяндайды. Қару-жарақтарын қолға ұстап көріп, олардың өз жауларын қалай өлтіргендерін білеміз, теңгелері қалай сауда жасағандарын айтып береді, жерлеу урналарында сақталған ата-бабалары сүйектерінің күлі біздің заманымызға жетеді. Салған үйлерінің іргетастарына ойлы көзбен үңіліп, олардың қандай тұрмыс кешкендерін: тоқшылықта әлде жоқшылықта тұрғандарын, тағамдарын қалай дайындағандарын, нендей тамақ ішкендерін анықтаймыз. Алтын, күміс және қола бұйымдары қол өнері қандай дәрежеде болғанын көрсетеді... Біз олардың қазына қоймасын табамыз...

	Осы айтылған әңгіменің өне бойында Софья оны үнемі қоштап бас шұлғып отырды, сосын Генридің сөзін шынайы тербіреніспен әрмен жалғап:

	— Тарихтың ең қызықты кітаптары тасада тығылып жатыр демексің ғой сонда? Ең беделді куәгерлер міне, мына жерде, ал, олардың тілін табу өзімізге байланысты дегенді айтпақсың ғой?— деді.

	— Оған қоса біз күнбе-күн есеп беріп отыруымыз керек. Сен қабілетті шәкіртсің, Софидион. Өзімнің докторлық дәрежемді екеуімізге тең бөлемін, сосын сені Германияда «фрау доктор Шлиман» деп атайтын болады.

	— Бұл мен үшін тым зор құрмет қой,— деп мырс етті Софья.

	Сыртынан қарағанда бұл қарапайым ғана жота болатын, әйтсе де басқаларынан биіктеу әрі қомақтылау еді. Үстінде жайылған қойлар шөпті ашқарақтана бырт-бырт үзеді. Жайпақтау келген оңтүстік-шығыс беткейі тұтастай дерлік тақыр. Олар жоғары көтерілді. Жота сексен футтай биікке бой созып тұрған-ды; солтүстік-батыс жағында тағы да жиырма алты футқа жоғары өрлеп, төбесі жайпақтау боп бітетін. Қойын дәптеріне көз жүгіртіп алған Генри бұрынырақта бір келгенде жазып қойған өлшемдерін айтты: жотаның ұзындығы шамамен мың футтай, ені жеті жүз футтан сәл артық екен. Тіпті осы арада, жотаның нақ өзінде тұрғанда да, бұл цифрлар Софьяға оншалықты ұғынықты болған жоқ. Бұны өзі жақсы білетін бір нәрсемен салыстырып көруі керек еді.

	— Бұл сонда Конституция алаңынан үлкен ғой, солай ма, Генри? Ұзыны шамамен король сарайы мен Арсакейон аралығындай, ал ені Акропольдай ма?

	Генри оның осынша ежіктегеніне күлгенімен, жалпы алғанда бұны дұрыс деп тапты. ;

	Олардың арқа жағынан бейне бір өзінің дәл уақытында көтерілгендігіне күдігі бардай, жайымен жылжып күн шығып келе жатыр еді. Қақ алдарындағы Троя алқабынан — бір заманда қанға бөккен үшбұрыш үстінен сарғылтым бу бұрқырай бастады. Оңтүстіктен сарқыраған Скамандрдың жалпақ арнасы мен солтүстіктен сылдыраған Симоистың жұқалтаң жылғасы күміс қабыршақтанды. Күн көкжиектен биік көтерілген кезде Софья екі өзеннің де Дарданелге барып құятынын, одан әрі Эгей теңізіне жалғасатынын көрді. Тұла бойын толғаныс билеген ол көз алмай қарай берді...

	Батыс жақтарында бар болғаны үш мильдей жерде Эгей теңізі толқып жатыр. Ал, солтүстік беттерінде, дәл сондай қашықтықтағы Құмқаланың іргесінде Дарданелдің теңізге тоғытылар алдындағы соңғы тыныш мойнағы бар-ды. Осы жағалауда ахей флоты өз батырларын он жыл бойы күткен. Жақын маңнан бірнеше оба көрініп тұр. Генри бұларға, халық ауызындағы аңызға қарағанда, Ахилл, Патрокл, Аякс пен Приам жерленгенін айтты. Фрэнк Калверт Приамның бейітін қазып көріпті, бірақ дәнеңе де таппапты.

	Скамандрдың жарлауытты жағасын бойлап жеті түйеден құралған керуен өтіп бара жатыр. Керуенді салт атты адам бастап барады. Генри қолымен сол жақ қанатты нұсқады: сол тұста, жотаның биігінде, үрпиіп Енишаһар деревнясы тұрған. Көне Сигей тап соның астында жатқан. Оның ар жағынан Имброс, Самофракия аралдары көлбейді. Көк аспанды қою түтінмен ыстап, Геллеспонттан Эгей теңізіне қарай құнжың қағып қара пароход жол шегіп барады.

	Жағалаудан екі мильдей жерде, әлгілердің сол жағында, оңтүстік бетте, Тенедос (түрікше — Бозжанда) аралы жатыр. Софья гректер Афина-Палладаға ағаш ат тарту етіп, Трояны қоршаудан босатып үйлеріне қайтқан түр жасаған кезде, бүкіл ахейлік флот осы аралдың тасасына, осының кең көсілген жалғауларына жасырынғанын еске алды. Ағаш аттың ішінде Менелай, Одиссей, Ахиллдың ұлы Неоптолем, басқа да ахей батырлары тығылып жатқан-ды. Троялықтар зілмәуір атты Скей қақпасы арқылы ішке сүйреп кіргізіп, Акропольге алып келеді. Көпті көрген адамдар бұны қамалдың солтүстік жақтағы құлама қабырғасынан төмен тастап жіберуді талап етеді. Әйтсе де бұған қарсылар дегендерін жасатпай қоймайды. Троя ұйықтап қалады. Ахей флоты түнде мойнаққа қайтып оралады да, ағаш атқа жасырынған батырлар оларға қамал қақпасын ашып береді. Трояға баса көктеп кірген жауынгерлер «мәңгі қаланы» тұп-тұқиянын қалдырмай өртеп жібереді. Ер адамдарын түгел дерлік қырып, балалар мен әйелдерді құлдыққа айдап әкетеді. Қаланы талан-таражға ұшыратып, артында үйінді тастар мен өрттің күлін ғана қалдырады.

	— Ал, гректер болса Трояны жеңдік деп бөседі! Оларды арамдық жасау арқылы арандатқан болсақ, оған мақтанатын не бар? Он жыл бойы қоршағанда түк бітірмесек, ашық айқаста жеңе алмасаң, оның несі мақтаныш?

	Генри оны таңғы салқын желдің өтінен қалқалап, құшағына тартты.

	— Трояны жеңу мүмкін емес-ті, өйткені ол құдайлар атасы Зевстің қамқорлығында еді.

	— Гректер троялықтарды асқан тапқырлықпен, бірақ арамдықпен алған кезде құдайлар атасы қайда болған?

	— Шамасы, әрі қарындасы, әрі зайыбы Гера алдап қармаққа түсіргендегідей жағдайда болған шығар,— деді Генри аз-кем ойланып.— Гомер былай дейді ғой:

	Эгиохтың патшасын адастырсам қалай ақылдан

	Деп Зевстің жұбайы танакөз ой толғатты.

	Құдай әйел жүрегіне ақыры мына ой жақты:

	Идадағы Зевске барса сәнмен киініп,

	Бәлкім, жатар төсекке, махаббатқа мас болар,—

	Бал қынабы әйелдің терең әрі тәп-тәтті,—

	Ақылы мен ағзасын басар ұйқы бір қатты.

	Зевс Гераны көрген бетте:

	Жатамыз қазір төсекке, рақатқа бірге батамыз.

	Гера, бұндай сезімді — құдайға жә пендеге —

	Бастан кешіп көрмеген ем ешқашан!—

	деп жедел жауап қатады.

	Күйеуінің алабұртқан өңіне көз тіккен Софья: «Бір нәрсеге құлай сенсе, сол бұның бар ықылас-пейілін баурап алады, басқаның бәрі былай ысырылып қалады» деп ойлады.

	Ал, Генри әңгімесін әрі жалғап әкеткен болатын:

	— Қатты ұйқыға енген Зевсті Гераның құшағында қалдырған Жанбаурағыш-ұйқы ахейліктер лагеріне ұшып барып, теңіз құдайы Посейдонға белгі береді. Ол адам кейпіне еніп, ахейліктер сапының алдына шығады. Сөйтіп, бұлар троялықтарды қан-жоса қып қырып, қамал қабырғаларына қарай қайта тықсырып тастайды. Құдайлардың адамдар ісіне араласуының нәтижесі, міне, осындай. Ал, троялық ағаш атқа келсек, зымиян Гера Зевсті амалын тауып тағы бір алдарқатқан болса керек...

	— Және қалың ұйқыға батырғаны сондай,— деп еліге іліп әкетті Софья,— оянғанында Троя тас-талқан боп қирап, ахейліктер үйлеріне аттанып та кеткен ғой.

	— Үйлеріне бәрі бірдей орала қойған жоқ. Микенге қайтып келген Агамемнон сол күні-ақ өз үйінде өлім тапты. Менелай мен Елена ғана Спартаға аман-сау жетті, бірақ оның есесіне Одиссей өзінің Итакасына бару үшін азапқа толы он жылды басынан кешіріп, Пенелопаны көрсе қызарлардан азар қорғап қалды. Сансыз көп грек қайтар жолда, теңізде қырылды. Солармен бірге бағзы Грецияның айбыны мен атағы да мәңгіге су түбіне кетті. Ұзамай солтүстіктен дорийлықтар тап берді, одан соң ирониялықтар үстемдік орнатты. Микен цивилизациясы күйреп, жаңа мәдениет жапырағын жайды.

	— Сонда барлық оқиға осы жерден бастау алды ма?

	— Иә, көгершінім, барлығының бастау көзі тап осы ара. Ертеңнен бастап біз соны іздеуге кірісеміз.

	Жотаның етегінен екі атты жетектеп келе жатқан қожайынның үлкен ұлы бой көрсетті. Төмен түскен соң Генри Софьяның атқа мінуіне көмектесті.

	— Париж манежінде алған сабақтарыңның пайдасы тиетін кез осы шығар,— деді Генри.

	— Мен одан тек құлауды ғана үйреніп шықтым-ау деймін.

	— Бұл өте жуас ат. Біз жаймен жүреміз.

	Алдымен, ол Софьяға жотаның тіктеу беткейіндегі

	бұлақтарды көрсетті. Бұлардың бірінен ыстық, екіншісінен салқын су ағып жатыр еді. Троя әйелдері осы бұлақтардың басында «жылтырақ киімдер» жуатын. Сосын Скей қақпасының жанында өскен еменнің орынын көрсетті. Соғысты тезірек аяқтауға асыққан Гектор Ахиллмен дәл осы арада жекпе-жекке шыққан еді.

	— Қазір бізге жотаны үш рет айналып өту қажет. Ахиллмен жекпе-жекке бет алған Гектордың бойын үрей билепті. Сол себепті, қашан өзін әйел құдай Афина тоқтатып, Ахиллмен сайысуға үндегенше жанталаса жүгіріп Трояны үш айналып шығыпты. Трояның өмірде болғандығына сенетін ғалымдар да жоқ емес, бірақ олар Трояның тұрған орыны деп Бунарбашы ауылын атайды. Ал, сол Бунарбашыны Гектор ешқашан да үш мәрте айналып өте алмаған болар еді. Оның үстіне ол Геллеспонттан сегіз жарым мильдей қашық орналасқан.

	Әйелдерге арналған ерде тербетіліп отырған Софья:

	— Бір реті келгенде Бунарбашыға барып қайтсақ қайтеді? Трояның онда орналасуы мүмкін еместігіне мен де көз жеткізейін,— деді.

	Олар жотадан жырақтап кетті. Шамамен бір мильдей жүрген соң ояң да аяқталып, олар еңістегі етегі теңізге барып тірелетін биік қыратқа көтерілді. Ұзамай екеуі құдайлардың жаз жайлауы — Ида тауынан бастау алатын арналы әсем Скамандрдың жағасына келіп жетті. Генри аттарды терек бұтағына байлады. Шегіршін, үйеңкі, жыңғыл, қамыс қаулап өскен жағалау қалың қорысқа айналыпты. Бейне бір бұрыннан таныс орынға тап болғандай Софья жан-жағына жайбарақат көз жүгіртті.

	— Жан досы Патроклдың өлімі үшін Ахиллдың троялық боздақтарды баудай қырған жері мынау екен ғой! Ахиллдың оларды көп қырғаны сонша, мәйіттер арнаны бітеп, өзеннің теңізге барар жолын бөгеп тастапты! Соған өзен құдайы қатты ашуланып, Ахиллден өш алуға таудай толқын жіберіп, анау басын азар аман алып қалыпты,— деді Софья. Сосын толғаныссыз, байыпты әуенмен:—Генри, жалпы сол өзен құдайы деген шынымен болған ба? Мысалға, ол Ахиллды артынан қалмай қуып, мына алқапты суға бөктіріп жібере алар ма еді?— деп сұрады.

	— Ол жылда қыстыгүні сөйтеді. Ноябрьде өзің де көрерсің.

	Олар қайтадан атқа қонды. Батпақты жерлер молайып, теңіз лебі айқынырақ сезіле бастады. Аттар ара-арасына қызғылтым гүлдер өскен биік шөпті төсімен жапырып келе жатты. Софья аяғын өрге қарай тартып, ылғал тимес үшін көйлегінің етегін жиыңқырап қойды. Олар жоғарырақ көтеріліп, қарсы алдарынан жарты ай тәрізденіп жалпақ көсілген құмдауыт жағалауды — Дарданелдің Эгей теңізіне қосылар алдындағы соңғы мойнағын жолықтырды. Симоистың суын сіміріп алған Скамандр да тап осы арадан теңізге тоғытылады екен. Әріректен Құмқала ауылы көзге шалынады, оның қарсы бетіндегі Галлиполь түбегінен шамшырақ бой созады.

	Генри аттарды тұсап қоя берді де, шат дауыспен:

	— Міне, гректер он жыл бойы орын тепкен лагерьге де келіп жеттік! Троялықтар ахейліктерді кемелерге қарай тықсыра бастаған шақта олар осы арадан қорғаныс қабырғасын тұрғызып, троялық әскери күймелер өтіп кетпеуі үшін жағасына аран орнатылған .жалпақ орлар қазған болатын. Әйткенмен, қабырғадан да, ордан да өтудің орайын тапқан жекелеген троялық жауынгерлер ақыры ахей кемелеріне от қойған,— деді.

	Бұның бәрін Софьяның өзі де білетін, бірақ Генридің айтқысы кеп тұрғанын байқап, қарсылық етпеді.

	— Қабырға тұрғызылып, ор қазылғанға дейін троялықтар табандылықпен шайқаса отырып, біраз «басымдыққа жеткен. Таң атысымен жау тосқауылының тас-талқанын шығарып, гректерді теңізге тоғытпақ оймен олар қараңғы түскен кезде шеп құрып далада түнеп қалатын. Агамемнон Ахиллмен арадағы шатаққа өзі кінәлі екенін көпшілік алдында мойындауға мәжбүр болды. Бұл шатақ грек күштерінің бірлесе қимылдауына іріткі салып тұрған. Агамемнон Хрисуді тізе бүктірген кезінде абыздың айдай сұлу қызы Хрисеиданы тұтқынға алған-ды. Әкесі қызы үшін төлем ұсынады, бірақ патша абызды мазақтап тәлкек етеді. Сөйткен соң анау Аполлоннан ахей қосынына індет жіберуді жалбарынады. Індет тоғыз күн бойы жайлайды. Оныншы күні Агамемнон Хрисеиданы әкесіне қайтаруға мәжбүр болады. Бірақ, оның орнына Ахиллден Брисеиданы алып кетеді. Бұл да асқан сұлу қыз-тұғын. Ахилл оны Трояға таяу маңдағы Фивы түбіндегі шайқаста қолға түсірген және оған шынымен көңілі ауып қалған. Соған долданған Ахилл троялықтармен соғысты тоқтатам, деп серт етеді. Ахиллмен келіссөз жүргізуге Одиссей мен Аякс аттанып, Агамемнонның атынан:

	Он талант алтын, жалтыраған жиырма лахань;

	От шалмаған үр жаңа, үш аяқты жеті қазан;

	Он екі тұлпар желбақай бәйгенің алдын бермеген(...)

	Бармағынан бал тамған жеті әйел сыйлаймын,

	Барша жұртты табындырған көркіменен,Лесбостық

	Соларды да беремін; және қосып бұларға

	Әкеткен қызды қайтарам...

	дегенді айтады.

	— «Илиаданы» кейде «Ахиллестің ашуы»18 деп те атайды.— Софья күйеуінің жанына құмға созыла жатты.— Мен, шамасы, миғұла романтик шығармын. Мысалға, маған дүниедегі ең тұңғыш, ең тамаша романның еркектің әйелге деген махаббатына арналғандығы айрықша ұнайды.

	. — Екеуіміз де романтикпіз,— деп жұбатты оны Генри.— Романтиктер әлемнің астын-үстіне келтіреді, ал реалистер қарын қамынан басқа дәнеңе ойламайды.

	Олар балықшы ауыл Құмқаланы кесіп өтіп жайдақ жолға шықты да, сол арқылы үлкен жолға барып қосылды. Ұзамай өздері өткенде кофе ішуге тоқтаған

	Ренкейге келіп кірді. Қыр бұлақ ауылынан түрік иісі аңқып тұрған болса, үш жарым мың грек мекендейтін мына қалашықтан грек иісі аңқып тұрған. Генри жер қазушыларды Ренкейден жалдауды ұйғарған: мұнда адам көп еді, керек кісілеріңді іріктеп алуыңа болатын, сондай-ақ ол грек тілін де түрік тілінен гөрі тәуірірек білетін.

	— Сонда біз оларды қалай жалдамақпыз?— деп сұрады Софья.

	— Әр ауылдың өз отағасысы бар. Әдетте бұлар сақайған, салиқалы, билік тізгінін арғы аталарынан мұра еткен адамдар. Оны табу онша қиын емес. Кездескен біреуге шаруаң жайлы әңгіме ұшығын ұстатсақ болды, анау қас қаққанша қасыңа жетіп келеді.

	Біздің заманымызға дейінгі 334 жылы басталған Ұлы Александрдың жорығынан кейін Кіші Азияның батыс жағалауларында грек рухы мәңгілік орын тепті. Мұнда қос мәдениет қоян-қолтық өмір сүріп жатты. Аралас некелер өте сирек кездесетін. Екі қауымның да тұрмыс дәрежелері деңгейлес болатын. Он тоғызыншы ғасырда құрылық пен грек аралдарынан ағылған адамдар саны күрт өсіп кетті: шаруаларды бос жатқан жердің көптігі қызықтырған-ды. Мысалға, оңтүстікке қарай есептегенде екі жүз мильдей жердегі жақсы өркендеп келе жатқан үлкен портты қала Смирнада тоғыз мың грек пен бар болғаны екі-ақ мың түрік тұратын.

	Ренкейдегі грек қауымы өз бетінше оқшау өмір сүріп жатқан: мұнда грек балаларына түрік тілін оқытатын мектеп те жоқ болатын, аурухана да жоқ еді, тіпті жергілікті өкімет орындары да жоқ-ты. Қой үстіне бозторғай жұмыртқалаған замандағыдай, қарапайым тірлік еді. Қысты күні малдарын үйге кіргізіп алатын. Еркектер семьяға нәпақаға жетерліктей ғана жұмыс істейтін, бірақ темекі егілген танапқа әрқашан айырықша көңіл бөліп отыратын. Киім киюлерінде де мейлінше: қарапайымдылық бар-ды. Әдетте, әйелдер некеге тұрғанда киген көйлегін ғұмыр бойы киіп өтетін. Еркектер де шалбарлары мен күртелерін жылдар бойы ауыстырмайтын, тесілген, тозған аяқ киімдерін өздері жамап алатын. Мұндағылар ақша дегеннің не екенін білмейтін. Әлдебір мұқтаждық қылаң берсе, қожайын (негізінде — көп ретте қожайынның әйелі) соқасын алып, өгізін жегіп, артық ауыс жерін жырта қоятын. Сосын бір жексенбіде жүктерін қашырға артқан үй-іші

	Шанаққаладағы жәрмеңкеге аттанатын. Мұнда азық-түліктің артығы киім-кешекке немесе ыдыс-аяққа айырбасталатын.

	Айтқандайын, Генридің алғаш кезіккен біреумен әңгіме бастағаны сол-ақ еді, ауылда бөтен біреулер барын біліп қойған отағасы жау шапқандай жетіп келді.

	Бұл орта жастардағы адам еді. Ашаңдау бетін ақ қылтан жауыпты. Төбесіне де ақ қырау қонақтай бастапты. Киген киімі денесінің терісі іспетті туғалы үстінен түсіп көрмегендей әсер қалдырды. Азын-аулақ тістері трубкадан сарғайып кетіпті. Бірақ, тәжім етуі тым-тым салтанатты шыққаны Софьяның назарынан қағыс қалған жоқ. Олар аттарынан түсті.

	— Мырза бірдеңе іздеп жүр-ау?— деп сұрады отағасы шырылдаған жіңішке дауыспен.

	— Маған жер қазушылар керек еді.

	— Құрметті сэр, уақыт оздырып алдыңыз ғой — сүдігер көтерілгелі қашан. Енді тек көктемде ғана қазасыз.

	Бірнеше қадам жерде кішкене кофехана бар-ды. Ішіндегісін әлдеқашан ішіп болған бос ыдыстарын былай қойып, жырым-жырым карталарын қолдан қолға ауыстырып жатқан келімсектер олардың әңгімелеріне құлақ тігіп тұрған.

	— Мен бірдеңе егу жайлы ойдан аулақпын. Менің жер қазғым келеді.

	— Сонда мырза қандай жерді қазғысы келеді?

	— Жотаны. Ғыссарлықты.

	— Ә-ә, қамалды ма. Бірақ, онда ешқандай қамал жоқ қой. Онда тек қойлар мен ешкілер ғана бар ғой.

	Ойыншылар карталарын былай тастап, бар зейіндерімен тыңдап қалды.

	— Бұлар да бүкіл Аттикадағы гректер сияқты екен,— деді Софья сыбырлап.— Сен оларға енді ештеңе айтпа. Бәрібір түсінбейді, тіпті шошып кетулері де кәдік. Өз шартыңды хабарла да қой.

	Генри басын изеді. Елегізіп қалған жұртты қол бұлғап шақырып, шартын жариялады.

	— Әр жұмысшы күніне тоғыз пиастрдан алады. Жұмысты таңғы сағат бес жарымнан кешкі бес жарымға дейін істейміз. Сағат тоғызда — таңертеңгі асқа жарты сағаттық үзіліс, сәскеде — түскі ас пен темекі тартуға бір жарым сағаттың үзіліс беріледі. Құрал-жабдық қажет емес, бәрі өзімде бар. Қанша адам келе алады?

	Отағасы көне тоз қалпағын шешіп, кір-кір кетік тырнақтарымен басындағы бес тал шашын ұйпалап қойды. Қалғандары бір-біріне көз тігіп, үнсіз тұрып қалды.

	— Бұлар неге үндемейді? Ғұмырында күніне тоғыз пиастр тапқан ешқайсысы жоқ қой,— деді Генри.

	— Олардың үндемей тұрғандары да сондықтан. Грек шаруалары жалпы бөтен адам атаулыға сенімсіздікпен қарайды. Ал, біз, әсіресе, сюртук киіп, галстук таққан сен, мына түрімізбен оларға мүлдем жат жерлік сияқты көрінеріміз анық. Маған рұқсат етші: олармен ауызекі тілде сөйлескен жөн сияқты.

	Софья олардың өздеріне етене тілдерінде сөйлей жөнелгенде жағдай да өзгеріп сала берді. Сегіз адам таң елең-алаңнан Ғыссарлыққа баруға тілек білдірді.

	— Маған көбірек керек еді,— деді Генри.

	— Қанша?— деп сұрады отағасы.

	— Мысалға, жұмыстың ыңғайына қарай елу, жетпіс бес...

	— Мына сегізі бастап көрсін. Алғашқы күнге төленетін еңбек ақыларының тең жартысын маған қазір беpiп қойыңыз. Кейін жұмыстың соңынан есеп айырысатын боласыз,— деп шешті отағасы.

	Генри шиланын шығарып, тиісті пиастрларын санап алды да, әкімнің қолына тапсырды.

	— Егер ертең мыналар қанағаттанып қайтса, онда сәрсенбі күні жұмысшыларыңыздың саны бұдан әлдеқайда көп болады.

	Софья оларға криттіктер ишаратымен рақмет айтты. Жұрт жайраң қағып, бұлардың қолдарын қысып жатты... Тек еңгезердей біреу ғана жуымай аулақтау тұрды. Оның салбыраған қою мұрты бар-ды, келбеті — көзі кідірген адамның жүрегін кілт еткізетіндей қорқынышты еді.

	«Құдай рақымын беріп, мынау манағы сегіздің ішіне кірмейтін шығар», деп ойлады Софья, бойы дір етіп.

	Қайтар жолда Генри ат үстінен созылып, оны қолынан ұстады:

	Көмегің үшін көп рахмет, жаным. Сен маған ауызекі тілді үйретесің-ау деймін. Онсыз болмайтын түрі бар. Ал, мен саған оның ақысына түрік тілін үйретейін.

	Софья оянғанда төңірек тас қараңғы болатын. Генри оны иығынан жұлқылап жатыр екен.

	— Немене? Не боп қалды?

	— Ештеңе де болған жоқ. Аттарды ерттеп қойдым. Суға түсуге барамыз.

	— Түн ортасында ма?

	— Сағат төрт болды. Жеткенімізше күн де көтеріледі. Саған шомылған пайдалы.

	— Ұйқы одан да пайдалырақ.

	— Ақылдым-ау, сен өз отандастарыңның: «Теңізге шомылу — теңіздей денсаулыққа кенелу» деген нақылын ұмытып та үлгергенсің-ау, шамасы.

	— Рақмет, сенен кенелгендерім де бір басыма жетіп артылады. Өзің бар да шомылып кел, мені мазалама.

	— Ең болмаса бір рет байқап көрсеңші.

	Софья ер үстінде ерсілі-қарсылы шайқатылып, Скамандрдың сағасына жеткенше ұйқыдан көзін аша алмай келді.

	Генри шешініп, суды шалпылдата жүгіріп барып қойып кетті де, ұзамай алакөлеңке арасында көзден таса болды. Үстінде асығыс ыңғайластырыла салған шомылу костюмінен басқа ештеңе жоқ Софья тұла бойы қалтырап аяғын суға әрең батырды. Енді шегінетін жол жоқ еді, ең болмаса бір сүңгіп шығуы керек. Тізесінен келетін жерге шейін барып, отыра қалды да, төсі мен иығын шылады. Жанға жайсыздау осы міндетін орындап бола салысымен жағаға қарай оқтай атылып, одеял тәрізді жалпақ орамалға оранып алды. Сосын жылы киімдерін киіп, шәлісін жамылды. Генри теңізде жарты сағаттай шомылды. Екпіндей құлаш ұрып, тым алыс кеткені соншалық, Софья одан көп уақытқа көз жазып қалды. Міне, енді ол да жағаға шығып, түкті орамалмен сүртініп алды. Денсаулығында қылау жоқ адамның тәні қандай сұлу болатындығын Софья өмірінде тұңғыш рет сонда ғана көрген.

	— Әбден шыныққаның көрініп түр. Қазір сенің қаның суықтың өзінен де суық шығар,— деді Софья.

	Есектерін ақырын аяңдатып сегіз жұмысшы бес жарымда келіп жетті. Олар жолда екі сағат жүрген-ді. Арғы тегі осы араға таяу маңдағы Самофракиядан, Лемнос пен Лесбостан шыққан адамдар болғандықтан бұлар да тумысынан аралда өскен гректердей үстеріне балағы балтырмен балтыр боп тұратын тар балақ кең шаровар, ақ ұйық, ақ көйлек, шолақтау кең күрте киіп, белдерін жалпақ мата белбеумен буыныпты. Бастарында тақия. Тек тұмсығы қайқиған аяқ киімдері ғана Түркиянікі.

	Софьяның өкінішіне қарай бұлардың арасында кешегі мұрты едірейген сомадай грек те бар еді. Софья одан аулақ жүрмек болды.

	Өткен жылы Генри үстірттің солтүстік-шығыс бұрышын бірнеше күн қазғанында қалыңдығы алты фут тас қабырғаға кезіккен. Кеше таңертең жотаны шолған кезінде ол Софьяға қазатын орынды дұрыс таңдамағанын мойындаған. Енді солтүстік-батыс шетке таман жердегі еңістіктен қазбақшы еді. Бұл арада мыңдаған жылдар бойы қалыптасқан қалың шөгінді қабаттар бар деп есептеген.

	— Генри, мұнда ондай еңкіштер өте коп қой!

	— Оның есесіне жотаның биігі осы жақта. Тұрған орынының тиімділігі мен қол жете қоймайтын қиындығы бұл араның акропольды, патша сарайын, зәулім күзет мұнарасын және цитадельдің қалың қабырғаларын орнатуға іздесе таптырмайтын жер екенін көрсетіп тұр ғой.

	Софья Ғыссарлықтың Генри әзірлеген картасына зер салды.

	— Маған мынаны түсіндірші. Сен шайқастар мен жекпе-жектер міне, мына жерде: жотаның етегі мен — бұл араның теңіз деңгейінен биіктігі жиырма төрт фут екенін көрсетіпсің — Симоис және Скамандр өзендерінің құйылысу аралығындағы үшбұрышта өтті, дейсің. Бірақ, оларға солтүстік беткейде соғысудың не қажеті болды екен? Өйткені оларға,— Софья картаға үңілді - бұл арада 45 градусқа тік өрлеуге тура келеді ғой. Оның үстіне жоғарыда бой жетпес биік қамал бар. Шығыс пен оңтүстік жақтың жолы бұдан әлдеқайда жеңіл, ондағы беткейлер де жайпақ. Қамал қабырғаларына өрмелеп шығу амалының мүлдем аздығына қарамастан, ахейліктер неліктен өне бойы солтүстік жақтан шабуылдауға тиіс?

	Генри көп ойланған жоқ.

	Трояның достары да, одақтастары да көп-ті. Гомер осынау тайпалардың ұзын-шұбақ тізімін келтіреді: мидиялықтар, фракиялықтар, фригиялықтар, жүрек жұтқан жауынгер әйел — амазонкалар. Бұл тайпалардың жекелеген батырлары мен көсемдері әскери күймеге мініп немесе қолына жалақ найза ұстап, ахейліктерге қарсы майдан алаңына шыққан-ды. Бірақ, олардың басты міндеті жаңағы жеңіл жолдарды: Скей қақпасы мен басқа да қақпаларды, бүкіл оңтүстік беткейді гректерден қорғау болатын. Оның үстіне ахейліктер де өз кемелері мен лагерьлерін көзден таса қылғылары келмеді. Қару-жарақ пен әскери күймелер шығынын толтырып отыру, азық-түлік тасымалдау да жеңілге түсетін.

	Жұмысты бастайтын уақыт жеткен. Бұларда сегіз француз қол арбасы, бес қайла, он шақты ағаш күрек пен елу екі себет бар еді. Гомердің Троясы табиғи жотаның үстіне тұрғызылған қамал болғандықтан құрылық деңгейінде қазудың қажеті жоқ деп түйді Генри. Беткеймен қырық футтай жоғары көтерілгені жөн. Солтүстік беткей тікенекті бұта, қураған ағашқа бытысып жатқандықтан өздеріне шаппашоттармен жол салып отыруларына тура келді. Жабысқан тікенектен әбігері шығып, үстіне киген ұзын жүн көйлегіне айтпаған қарғысы қалмаған Софья топтың соңында келе жатты.

	Жотаның төбесіне алпыс футтай қалған кезде Генри тоқтап, осы қалай деген ең қайратты төрт жұмысшыны іріктеп алды да (бұлардың ішінде әлгі сомадай неме де бар еді), ені он төрт футтық тайыз траншея қазуға әмір етті. Екеуі себеттерге топырақ толтырып, екеуі оны төмен тасып тұратын болды. Генри траншеяның енін іргелеп екі қазық қағып, оған жіп байлады. Сосын жұмысшыларды жалғыз аяқ жолды жоғары қарай жалғастыруға, жолшыбай кезіккен бұталарды отап қайтуға жұмсады да, соған қатар-қатар етіп қазық қақтырды. Артынан өзі сол қазықтарға жіп тартып, қазылатын жердің көлемін нақтылап берді.

	Софья жұмыстың әр кезеңі қанша уақыт алғанын күнделікке жазып қойды. Жотаның солтүстік беткейінің картасын түсірді. Алғашқы шурфтың орыны мен биіктігін белгіледі. Генри бұған қоса шығарылып жатқан топырақтың сипатына да көңіл бөлу қажеттігін ескертті.

	— Шөгінділер аяқталып, құрылық қашан бой көрсететінін білу үшін бе?

	— Әрине сол үшін. Бізге кептеген мәдени қабатты көктей өтуге тура келеді.

	— Құрылық қандай тереңдікте жатыр деп ойлайсың?

	— «Бұл шөгінділердің қалыңдығына байланысты. Шурфымыз қырық футтық биіктен қазылып жатыр. Траншеяны жоғары қарай тартамыз. Жоғары өрлей отырып, оны он-он бес футтай тереңдетеміз. Менің ойымша, отыз фут тереңдікке барғанда ғана құрылыққа жетеміз ғой деймін.

	— Түу, тіптен адамның басы қатып кетеді екен!

	— Қататын түк те жоқ әлі,— деп күңк етті Генри.

	Қара шашағы бар қызыл тақия киген дәу жігіт үнемі аулақтан орағытып жүрді. Обалы не керек, қайланы қолына ұстаса жұмысты жандырып жібереді екен. Ал, Софьяның жанынан өтуге тура келген жағдайларда басын төмен түсіріп жіберетіні өз алдына, көзін де тарс жұмып алатын.

	Үзілісте Ренкейден келген жұмысшылар шуаққа шығып, бірдеңе қаужаған болды да, темекі тартып алған соң, көз іліндірмекке отырған жерлеріне қисая кетісті. Генри мен Софья әріректен бір тегістеу жер таңдап, ықтияттылық жасап Константинопольдан сатып алған брезенттерін төсеп, Драмали ханымның дайындаған тамағын ортаға қойды. Ешкінің еті — егер бұны ешкінің еті деуге болатын болса — тіс батпайтын қу шандыр боп шықты.

	Софья сыр білдірмей бағайын деп еді, бірақ Генри өз үлесін былай ысырып қойды.

	— Қытайда да болдым, Жапонияда, Мысырда, Мегопотамияда, Үндістан мен Явада да болдым. Жемеген тамағым жоқ. Кептірілген құмырсқаларды да, балықтың көздерін де жедім... Бірақ, дәл мынадайды ешқашан аузыма алмағам. Бұны қандай тағам деп атауға болар екен?

	— Оған бас қатырмайық. Лақтырып таста. Шанаққаладан ала шыққан азын-аулақ бірдеңем бар еді. Тек өзек жалғап алам демесең жұмырыңа жұқ бола қоймас.

	Софья зәйтүн, сүтсірне, тұздалған сардина және кептірілген інжір салған буыншағын шығарды. Өткенде ол Ренкейден помидор сатып алған. Сондай-ақ, азын-шоғын үйде әзірлеген печеньесі де бар-ды.

	— Мәссаған!— деп мәз болды Генри.— Саған осы сиқыршы міндетін жүктеген жөн-ау.

	Дәл осы сәтте олардың жанынан әлгі сомадай неме сопаң етті. Тақиясын шешіп, бас иіп құрмет көрсетті де, ыңғайсызданған кейіпте сөйлеп кетті:

	— Қожайын, менің атым Яннакис. Ертең 35 жұмысшы келеді. Олармен кім есеп айырыспақ? Сіз күнбе-күн төлеп тұрам дедіңіз. Мен грекше де, түрікше де оқып, жаза білем. Есеп те жүргізе алам. Мені мердігер және қазынашы етіп белгілесеңіз қайтеді?

	Қой аузынан шөп алмайтын момынның қалайша қасқыр кейпін киіп жүргеніне таңырқаған Генри:

	— Сонда, әділін айтқанда, нендей іспен шұғылданғыңыз келеді?— деп сұрады.

	— Сіз маған бір дәптер бересіз. Мен оған жұрттың аты-жөнін қай жұмыс күні екенін жазып қоям. Жұмысқа шыққан адамның тұсына белгі соғам. Сізге қанша адам келгенін хабарлаймын. Кешкісін маған соншама рет тоғыз пиастрдан бересіз. Мен оны бас-басына үлестіремін де, тұстарына тағы да белгі қоям. Константинопольдағы верфьте осылай еткенбіз.

	— Мердігер де өзі, қазынашы да өзі,— деп шотқа салды Софья.— Генри, біз көп уақытымыз бен күшімізді үнемдейтін тәріздіміз.

	Бірақ, Яннакистің тағы бір жасырып қалғаны бар екен. Сорайған бойын қазықтай қаздитып, қақпақтай жауырынын жазды да, мұртын едірейтіп жіберіп:

	— Оған қоса мен тамақ та пісіре аламын!—деп мәлім етті.

	Яннакис Шлимандардың мына жотаға неліктен байланып қалғандарына мүлдем ақыл жеткізе алмаған. Әйткенмен, өз жерлестерінен бір өзгешелігі, бұларды «палавос»— делқұлылар деп есептемеген.

	Келесі күні таңертең сағат бес жарымда Яннакис Ренкейден 35 жұмысшы ертіп келді. Бұларды қызықтырған басты нәрсе — еңбек ақыларын кешкісін қолма-қол алатындары еді. Софья үйден жол-жол етіліп сызылған дәптер, қалам-сия әкелген. Басынан тақиясын сыпырып, еңкейе тәжім еткен Яннакис жаңа жұмыс жарақтарын алғыс жаудыра қабыл алды. Сосын өзіне еріп келгендерді тез-тез тізіп шықты. Келесі минутта қайласын құлаштай бұлғаған Яннакис тау текедей орғып беткеймен жоғары өрлеп те бара жатты. Оның алдындағы жұмысшылар бұталарды шауып, ағаш құлатуға кірісіп те кеткен.

	Генри жотаның төбесіне қарай — бұл алпыс ярдтай ғана жер-тұғын — тереңдігі бір-ер футтай тайыз траншея тартпақ еді. Өзі есебі бойынша Троя бастиондарының тап үстінен шықтық-ау деген мезгілде:

	— Міне, енді осы арадан төмен қарай үңгиміз,— деді.

	Беткейде құмырысқадай қаптап жүрген отыз бес жұмысшыға сегіз қол арба мен он шақты күрек қайла аздық ете бастады. Генри он бес жұмысшыны топырақты төменге себетпен тасуға бөлген. Бірақ, түгіп шығу көп уақыт алатын. Траншеяның қос қапталын қалың бұта мен тікенекті қара бүлдірген басып жатқан, оған қоса тастар мен аяқтан шалатын бұтақ, тамырлар да мол болатын.

	— Бәлкім, траншеяның қапталдарындағы қорысты отап тастау керек шығар?

	— Қажеті жоқ. Алты футтай тереңдікке жеткенімізде себетті арқанмен тарту күшке түсе бастайды. Сол кезде қол арбаны траншея ішімен еңіске қарай итеріп, қазба шетіне барған соң топырақты төмен лақтырып жіберетін боламыз.

	Сағат тоғызда, таңертеңгі асқа үзіліс жарияланған кезде Георгий Саркис төбе көрсетті. Ол Қыбұлақта қонып шыққан. Ұйқысы қанбағаны көрініп тұр. Бұл өзі,көздері бақырыштай терісі сырқат адамның терісіндей сарғыш тартқан орта бойлы жігіт еді. Қолында Яннакистің дәптеріндей дәптері бар. Оттоман музейі тиісті үлесінен құр қалмас үшін бұған Шлимандардың тапқан олжалары күнбе-күн жазылып отырылмақшы.

	Жігіттің жолы болмағаны көрініп-ақ тұр. Шанаққаладағы жанға жайлы, бауыр басқан орнынан айырып, ит байласа тұрмайтын түкпірге жібергендерін қарасайшы,— деді Генри оған жаны ашып.

	Иә, түрі кісі түңілерліктей. Бейне бір: «Мен ғой армиянмын. Бірақ түрік қызметкері атанам. Өзім неміс, орыс, ағылшын мырзасы мен әлдебір грек бикешінің жұмысын бақылап жүрмін. Ал, енді осында қандай мән-мағына бар?!» деген жалғыз ой жер-жебіріне жетіп болғандай.

	Әзірше олжа ілігіп жатпағандықтан, Саркис тесірейіп тұрып алмай, төңіректі аралап қайтты. Бұл мақсатсыз жүріс еді, бірақ мағынасыз емес-ті. Бір орында тапжылмай тұрғаннан гөрі әрлі-берлі жүрген кезде уақыт тезірек өтетін сияқты көрінетін. Генридің жалпақ алтын сағатынан бір-екі рет уақыт біліп алған Софья өз күзетшілерінің траншеяға шамамен жарты сағат сайын оралып тұратынына көз жеткізді.

	— Ол бізге онша көп қолбайлау болмайтын сияқты,— деп жұбатты Софья Генриді.— Оның жалғыз арманы — қара жаңбырлардың бізді бұл арадан тезірек қуып жібергені ғана.

	— Жалпы, мұндай қамқоршы неге керек? Бұл жерден мені не табады дейді екен? Тастан салынған сарайларды, ғибадатханалар мен мұнараларды, айталық, қамал қабырғаларын табармын... Ұлы уәзірдің тас кесектерді Константинопольға таси қоймайтыны анық қой!

	— Құдай оны басқа салмасын!— деп көңілсіз езу тартты Софья.— Пәрменде олжаларды жеткізіп беруге кететін жол шығынын өзің өтеуге тиісті екенін жазылған ғой.

	Генри ызадан дір-дір етті.

	— Қандай ақымақ едім! Осы сөйлемді саған өзім оқып, аударып беріп ем ғой — ойлансам нетті!

	— Сабыр ет: сен маған тас қабырғалар in siti19 қалады дегенсің.

	Кешке таман оларға тұңғыш олжа тап болды. Софья траншеяның жоғарғы жағында тұрған. Толыңқырап қалған себетке жұмысшы соңғы күрек лақтырған мезетте Софья топырақ арасынан әлдененің жылт ете түскенін байқап қалды. Жер қазушы себетті жоғары әперді де, тасушылар оны қағып алып төмен қарай томпаңдай жөнелді. Софья ілесе жүріп, топырақты қопсытып, төрт-бес теңгені іліп шықты. Ғасырлар бойы қатталған кір мен ласты тырнағымен тазартып, бұлардың мыстан немесе қоладан соғылғанын аңғарды.

	— Біздің алғашқы олжамыз!— деп айқайлап жіберді зор мақтаныш пен қуанышқа кенелген Софья.

	Генри де таяу маңда, жер қазушыларға траншеяны тереңдетіп, алты футқа жеткізіп, жотаның төбесіне қарай өрлеген кезде осы тереңдікті сақтап отыру жөнінде нұсқау беріп тұрған. Өзін шақырып жатқанын естіп, қуаныштан мәз-мейрам болған Софьяға қарай асықты.

	— Саған не болған, Софидион? Трояны тауып алғаннан аманбысың?

	— Енді мен де археологпын! Арсакейонда диплом алғаннан бері мұндай толғанысты сәтті бастан кешсем не дейсің!

	Соны айтып Софья оның алақанына теңгелерді төге салды. Генри бір-екеуін тырнағымен шұқылап көрген соң, бәрін де дымқыл шүберекпен сүртіп алды. Біріншісінде үш айдарлы дулыға киген Афина бейнеленіпті; екінші қола бақырда Ромул мен Ремді емізіп жатқан қасқыр бейнесі бар екен; бір теңгеде қолына лира ұстаған, ұзын хитон киген Аполлон кескінделіпті; келесісінде, шамасы, бес қаруын асынған Гектор бейнеленсе керек.

	Мұндай бақырларды Софья Неаполь мен Рим музейлерінен, Афины кітапханасынан көрген. Генри оны нумизматика стендісінің алдында сағаттар бойы ұстап, теңгелердің жасын, таралу ареалын, қалыпта құйылғанын немесе қолдан соғылғанын анықтауды үйреткен. Сол кезде аяғына айрықша салмақ түскенімен қазір сонда алған сабағы үшін айтар алғысы шексіз болатын.

	— Генри, мына екеуін танып тұрмын. Мына Аполлон Жаңа Иллионнан ба еді? Ол осы жерде, христиан дәуірінде тұрған грек қаласы емес пе?

	— Дұрыс айтасың. Афина бейнеленген мына бақыр да грек ақшасы. Сірә, Троада Александриясынан шығар. Бұл қала оңтүстікте, осы арадан елу мильдей қашықта орналасқан-ды. Оны Александрдың қолбасшысы Антигон салдырған.

	— Ал, Ромул мен Рем мұнда қайдан тап болған?

	— Кәдімгідей. Римдіктер Сигей қаласының іргесін қалаған-ды — Троя жазығын аралаған кезде мен саған оның тұрған орынын көрсеткем. Кезекті бір провинцияны жаулап алған соң римдіктер мұнда өз теңгелерін жә болмаса теңге құятын қалыптарын алып келетін.

	— Троялық теңгелерді тапқан кезімізде олардың ақшалық құнын айыра алар ма екенбіз?

	— Әй, білмеймін-ау. Гомердің шығармасында троялықтар да, ахейліктер де тек айырбас саудамен шұғылданды. Тұтқын қыз, мысалға, төрт өгізге бағаланады.

	Софья ойланып, қабағын жиырды.

	— Ахейліктерде алтын таланттары болған еді ғой...

	— Тек таланттар ғана ма! Жан досы Патроклдың асын берген кезде Ахилл әскери күймелер жарысында жеңіп шыққанға алтын үш аяқ, жаяу жарыстан озғанға — «күмістен жасалған көркем ыдыс», жұдырықтасудан жеңгенге — кубок сыйлайды. Ал, садақшыларға «қара темір: екі жүзді он айбалта, он жай айбалта» береді. Троялықтардың асқан бай болғаны мәлім. Жекпе-жекте жеңілген Адраст Менелайдың аяғын құшып:

	О, Атрид, қисаң маған өмірді, алар едің мол сыйлық!

	Әкем үйі — қазынаға қайысқан,

	Алтын да көп, мыс та көп,

	сансыз — темір бұйымдар...—

	дейді. «Гектордың өтемі» деген тарауда Приам

	Жатын бөлме — хош иісті сарайға,

	Биік етіп самырсыннан салдырған,

	Қазына толы мекенге...

	қарай бара жатады.

	— Генри, мына теңгелерді ескерткішке алсам қайтеді? Ал, Саркиске кейін тағы да тапқан кезде берерміз.

	— Ала ғой. Бірақ, тек табылған орыны мен тереңдігін көрсетіп, конвертке салып желімде де, күні мен айын жазып қой.

	Генри Яннакиске ақша салатын қалталары бар белбеу сыйлады. Бұны Константинопольдан сатып алған. Жұмыстың аяғына қарай оған төлеуге тиісті сомасын санап беретін. Бірнеше күннен кейін Яннакис:

	— Қожайын, ертең жұрттың күндегіден көп келуі мүмкін. Қанша адам әкелейін?— деді.

	— Егер жұмысқа ынталы жандар болса қанша әкелсең де ықтиярың, Яннакис. Сексен адам әкелсең де қой демеймін. Мына қоқысты тазарту оңайға түспейін деп тұр.

	— Дәптер бойынша төлемді бірнеше қайтара тексеріп шықтым. Бірде-бір пиастр артық, не кем емес. Сосын кеше бір қызық жағдай болды: Яннакис біздің барлық кірімізді жинап, үлкен себетке сықап алды да, ясууға үйіне алып кетті,— деді Софья кешкі астың үстінде.

	— Алтын адам. Ертеңнен бастап оған отыз пиастрдан төлейтін боламын. Бұл жерде бұндай ақша деген ұйықтасаң түсіңе кірмейтін нәрсе. Және оны десятник етіп тағайындаймын,— деді Генри.

	Бірақ, бұл құрметтен Яннакис ат-тонын ала қашты.

	— Қожайын, өмірімде жан баласына әмір жүргізіп көрген адам емеспін. Бұлардың бәрі де аға-інілерім, апа-қарындастарым, достарым ғой. Бәріміз бірге жұмыс істеп жүрміз. Жоқ, бұл маған қол емес. Әйелім де, балам да жоқ — біреуге билік жүргізу қолымнан келмейді.

	Генри бұрынғыша төртте тұрып, теңізге шомылып жүрді. Софья өзін мұншалықты ерте тұрғызбауын өтінген. Бірақ, сағат бесте Генриге ыстық кофе әзірлеп, хининнің төрт граны мен түскі астарын түйген буыншақтарын дайын қып қоятын.

	Жұмыстан соң Софья жоғарыдағы екінші бөлмелеріне барып үлкен шылапшынға шомылып алатын. Бұны олар өздерінің жұмыс бөлмесіне айналдырған. Дөрекілеу жасалған бір үстелдері бар-ды. Қыбұлақтағы күйдірілмеген кірпіштің үстіндегі жабындыдан бір тақтайдан жымқырып, Генри сөрелер жасап іліп қойған. Олар түннің бір уағына шейін отырып хат жазатын, бүгін нендей іс тындырғандары, қанша адам жұмыс істегені, қанша пиастр төленгені жайлы есеп-қисап жүргізетін.

	Терезелерінің қақ алдындағы құс қораның мүңкіген сасық иісін жою үшін Софья күнде кешкісін көпшіктеріне одеколон себетін. Бірақ, одан бұрын күндіз өрген қандалаларды жоюдың міндетке айналған рәсімі орындалатын: матрасқа екі жағынан бірдей май жағылып, медициналық спиртпен сүртілетін. Бұдан соң да Софья талай уақытқа шейін таза сейсептер мен одеялдарды жаюға жүрексініп тұратын.

	Драмали ханымның пісірген тамағын бұлар онша сүйсініп жей қоймайтын. Үсті ашық ошағы бар, жер еденді ас үй таза болғанымен мал қораның мұрын жаратын иісінен ішкен астары бойларына батпайтын. Тамақты жұмыс бөлмелеріне әкеліп ішетін. Ауылда бір жадау дүкен бар-ды, бірақ онда сатып алатын ештеңе жоқ еді. Софья күнде таңертең Яннакис үйінен келетін жаңа піскен жемістер мен помидорларды, нан мен сүтсірнені талғажау етіп жүрді. Кейде тауық балапаны мен бағылан табудың орайы туатын. Бұларды Яннакис Драмалидың ауласында істікте шыжғырып, жұмыс орынына ыстықтай жеткізіп беретін. Бұндай күндері олар бір жетісіп қалатын.

	Софья арықтап, қыз күніндегі сымбатын қайта тапты. Ал, Генри бұрынғы сыптығыр қалпын сақтап қалды.

	«Оның он сегіз сағат бойына тыным таппайтыны тамақтан емес. Бұның да бойында сағаттың серіппесіндей серіппе бар»,— деп түйді Софья.

	Траншеяның тереңдігі алты футтан асқан кезде Генри төбесінде орасан үлкен қойтас жатқан римдік қабырғаға кезікті.

	— Не себепті бұны римдік дейсің?— деп сұрады Софья.

	— Себебі тастар цемент ерітіндісімен бекітілген. Бізге бұның қажеті шамалы.

	Беткейге тереңдей енген траншея, алға, жотаның басына қарай үздіксіз жылжып бара жатқан. Яннакис күн сайын жаңа адамдар ертіп әкелетін. Ұзамай Ғыссарлық құмырсқа илеуінен аумай қалды: оның солтүстік беткейінде сексен адам жұмыс істеп жүрген болатын. Құрал-жабдық жетіспей жатты.

	Бір күні, алғашқы апта аяқталып қалған шамада, асып-сасқан Генри Софьяны жанына шақырып алды. Қашалған тастардан салынған құрылыс қалдықтарын ұшыратыпты. Бірсыпыра жерінде байланыстырғыш ерітінді жоғы байқалады. Генридің қуанышында шек болмады. Бұның Афина ғибадатханасының жұрнақтары боп шығуы да ғажап емес еді. Ендеше, бұның астында Троя ғибадатханасының өзі жатуы да әбден ықтимал. Бірақ, мына дәу тастарды не істеу керек?

	— Сірә, қазып алып, бір жаққа жытыру керек шығар. Босқа бөгет жасайды,— деді Генри күрсініп.

	— Бұлардың онша маңызы жоқ па?

	— Бертініректе қалаған тастар ғой... Темір сүймен әкелмегенім қандай ақымақтық болған десеңші! Енді қолмен қозғауға тура келеді.

	Жер қазушылар қаланған тастардың іргесін жалаңаштады. Яннакис Қыбұлақтан өгіз алып келді. Тасты жіппен айналдыра шырмап байлаған соң шірене тартқан өгіздер оны орныққан орнынан оп-оңай жұлып алатын. Жібін босатқаннан кейін, тас жарқабақтың шетіне әкелінетін. Келесі кірпік қағымда ол теңселіп кететін де, беткеймен допша секіріп, жер солқылдата дүңкілдетіп, бұталар мен ағаштарды шелпектей жаншып домалап бара жататын. Қызыққа кенелген сексен адам мәз бола күліп, дабырласып жарқабаққа қарай ұмтылатын.

	Жұмыстағы жөнсіз үзілістер Генридің жынына тиіп жүрді.

	— Бұл Менелай мен Паристің жекпе-жегі болса бір жөн,— деп күңк етті ол Софьяға. Бірақ, оның тарапынан қолдау таба қойған жоқ.

	— Олар да өзіміз сияқты адамдар емес пе. Мысалға, біз де Афины сарайының алдындағы қарауыл ауысу салтанатын тамашалаудан тартына қоймаймыз ғой.

	Екінші тасты түсіру кезінде де осы жәйт қайталанды. Ал, үшінші қызық басталарда Генри де қалтасынан сағатын шығарып дайындалып тұрған. Ол жұмыстың он екі минут бойына жайына қалғанын анықтады.

	— Енді осы он екіні сексенге көбейт — бұл мың минутқа жуық уақыттан айырылу деген сөз. Әр тас16 жұмыс сағатымызды жоқ қылады. Мен ақшаны аяп тұрғам жоқ, уақытты аяп тұрмын. Бұл думанды тоқтатсам деймін, әйтпесе құрылыққа жетіп үлгере алмаймыз — қара жаңбырлар жақындап қалды.

	Софья үндеген жоқ. Генри қатаң ескерту жасады: жұмысшылар жұмыс орындарынан тек белгіленген мерзімде — демалыс пен түскі ас кезінде ғана кететін болсын деді. Жұмысшылар келісіп бастарын шұлғыды, бірақ келесі қой тас жарқабаққа жақындай бергенде бәрі жан ұшыра солай қарай жүгірді. Бұған тоқтау салу мүмкін болмады.

	Теңіз бен Ғыссарлықтың және Қыбұлақтың аралығындағы батпақты кеңістікте миллиондаған тарбақа бар-ды. Жаз айының ыстығы батпақты кептіріп жібергендіктен, сентябрьдің аяғына қарай жаппай қырылған тарбақа мәйіттері иістеніп, шіри бастаған. Троядағылар бұл өңірге дағдылы безгек ауруының себебі осы деп білетін. Безгек жайлы бұрын келіп-кетіп жүргенде естіген Генри Константинопольдан хининді мол ғып әкелген еді. Осында өткізген алғашқы апталарының аяқ кезінде үй иесінің он жеті жасар қызы безгекпен сырқаттанып, ес-түсін білмей жатып қалды. Генри мен Софья жұмыстан ымырт жабыла оралған.

	Есік алдында оларды Драмали ханым күтіп отыр екен.

	— Қызым ауырып қалды. Батпақ уымен уланған. Көмектесе көріңіз-дағы,— деп ол Генриге қарай тұра ұмтылды.

	— Көмектесіп көрейін,— деді Генри.— Сосын Софьяға бұрылып: — Термометр мен медициналық сем кет әкеле қойшы,— деді.

	Науқас қыз үй иелерінің жалғыз жатын бөлмелерінде, қабат-қабат қып жапқан жылы көрпенің астында жатыр екен. Софья қызуын өлшеп көріп еді: 102 градус20 болды.

	— Он алты гран хинин береміз,— деген шешім қабылдады Генри.— Никарагуада мен де батпақ безгегіне ұшырағам. Бір аяғым көрде, бір аяғым жерде жатқан кезімде ойда жоқта дәрігер неміс ұшырасып, алпыс төрт гранды бір-ақ асатты. Әйтеуір, амалдап аяғыма мініп кеттім. Бірақ, қыз бала үшін мұндай мөлшер қауіпті болуы мүмкін.

	Генри бір стакан су сұратып алды да, қыз дәріні сумен ішіп салды.

	— Ертең таңертең және кешкісін, сосын арғы күні ертеңгісін де дәл осындай мөлшерде ішкіземіз.

	Кейін анықталғанындай, хинин — безгек ауруына таптырмайтын ем болып шықты. Бірнеше күннен кейін жаңағы қыз үй шаруасын тасқаяқтай қағыстырып жүрді. Доктор Шлиманның медициналық мансабы осылай басталды. Күнде таңертең ұйқыдан оянғанында оны Қыбұлақтан, Құмқаладан, Енишаһардан келген науқастар күтіп отыратын. Троададан дәрігер немесе фельдшер дегенді шырақ алып іздесең де таппайтынсың. Сол себепті, Генри мен Софья амалсыздан жедел жәрдем міндетін атқаруға мәжбүр болды. Ғыссарлық басына келгендерінде де осы көрініс аумай қайталанып, оларды науқастар айналдыра қоршап алатынды шығарды. Бұлардың арасынан әйелдер мен балалар да кезігіп қалатын. Генри әрқайсысына төрт рет хинин ішуді белгілеп, Софья оның бұл нұсқауының мүлтіксіз орындалуын қадағалап отыратын. Дәріні төртінші рет ішкеннен кейін пациенттер тәуір бола бастайтын.

	— Құттықтаймын сізді, дәрігер Шлиман! Бірде-бір науқасыңыз шетінеген жоқ.

	— Көп рахмет, сестра. Тек бір айыбы хининім таусылыңқырап қалды. Константинопольға, ағылшын аптегіне хат жазып жіберші. Драмали маңындағы жарасы мен жарақаты барлардың бәрі осында ағылып жатты. Драмали үйінің алдындағы аула кешкісін жорық емханасына айналатын. Софья үлкен қазанға су қайнатып, жараны жуатын. Генри оған май жағып, Софья шүберекпен таңып беретін Көмек көрсетілгендердің ешқайсысы екінші қайтып оралмайтын.

	— Біз оларға көмектестік пе екен, әлде оларды орға жықтық па екен, соны білер ме еді,— дейтін Генри кейде ойға батып.

	Арада біраз уақыт өткен соң шаруалар оған ауру малдарын - түйе, жылқы, есек, қойларын әкеліп көрсете бастады.

	- Мен енді мал дәрігеріне айналдым. Мені не біледі дейді екен?!- деп күңкілдейтін Генри.

	— Бізді антиканың тұнбасы бар ғой.

	— Ол сыртқы аурудың дәрісі ғой.

	— Сен сыртқы ауруларды емдей бер, ішкі ауруларға құдай тағаланың өзі болмас деймісің.

	Әр күн өз олжасын алға тартып отырды. Траншеяның тереңдігі қазір алты футқа жетіп, алға, жотаның төбесіне қарай алпыс футқа жуық ілгерілеп кеткен болатын. Қос-қостан «көзі» бар, қызыл, сары, қоңыр, қара керамикалық дөңгелекшелер ойда жоқ жерден көптеп кезіге бастады. Бірде-біреуінің мұрты кетілмепті. Көпшілігінен құмырашының жеке белгісі тәрізді бірдеңелер байқалды. Ұсақ олжаларға жауапты адам Софья болатын. Генри табылған орыны мен тереңдігін қағазға түсірген соң Софья дөңгелекшелерді олжа жинайтын брезенттің үстіне әкеп қойды. Георгий Саркис үймеге немқұрайды кейіпте көз жүгіртіп шықты. Софьяның үйге апарып сүртіп, тазаламақ ойына ешқандай қарсылық білдірген жоқ.

	Өздерінің жұмыс бөлмесінде Генри екі шетіне кірпіш қалап, ортасына тақтай төсеп Софьяға арнап верстак жасап берген. Үш-төрт дюймдік терракота бұйымдарын Софья мейлінше сақтықпен қолына алып, салқын сумен жуып шықты. Беттеріндегі бейнелері айқындала түсті.

	— Қарашы, қымбаттым,— деп жанықтырды ол күнделігіне шұқшиып қалған Генриді,— мынау өзіміз тапқан тұңғыш өнер туындылары ғой! Қандай әдемі құс! Мына бір ат аяғын ойнап басып барады. Ал, мыналар еліктер ме? Мына бір кішкентай қызға қарашы, қолдарын қусырып тымпиып отырған түрін көрдің бе? Бұлар қандай мақсатқа арналды екен? Қай заманда жасалды екен?

	Қолына үлкейткіш шыны алған Генри ойланып қалды: алтарь, оның үстінде қанат қаққан ара; бұқа, аққу, нәресте...

	— Қандай мақсатқа арнап жасалғанына ақылым жетпейді. Мына жоғарғы жағындағы қос тесік бір мағына білдіретін болса керек...

	— Бәлкім, мойынға тағып жүру үшін немесе үйде икон ілетініміз сияқты ғибадатханада іліп қою үшін бұл тесіктерден қайыс өткізілетін шығар?

	— Яғни атаулы тартулар дегің келе ме? Мүмкін солай боп шығуы да... Ал, жасына келсек... бұлар қолдан жасалған, қарабайырлау, Рим бұйымдары емес. Басқасын былай қойғанда, мысырлықтардың құмыра шарығын Христос тумастан төрт мың жыл бұрын игергенін, ал римдіктер мысырлықтардың бар жетістіктерін бойға сіңіргенін айтсақ та жеткілікті.

	— Пирамидалар тұрғызу өнерінен басқасын, де!

	Генри қоштап мыңқ етті.

	— Әрқайсысына күні көрсетілген қалақша тақ. Табылған орынын менен көшіріп алуды ұмытпа.

	Траншея он үш футтың тереңдікке жеткен кезде, бір күні таңертең жаңбыр төпелеп құйды да кетті. Бұндай күні Ренкейден жұмысшылардың келмейтіні анық болғандықтан, Шлимандар үйдегі шаруаларын реттеп тастауды ұйғарды. Генри тапқан олжалары жайлы Константинопольдағы Грек филология қоғамына егжей-тегжейлі есеп жазумен шұғылданды. Олар бұның қандай материалын болса да жариялауға келісім берген. Софья күнделікке соңғы табылған бұйымдар жайлы мәлімет түсірген соң, үйіне хат жазуға кірісті.

	Гректер жексенбі және шіркеу мерекелері күні жұмыс істемейтін. Ал, мұндай мерекелер бірінің соңынан бірі жалғасып жататын.

	«Қаншалықты кедей болғанына, бұл арадан жұмыс табудың қиындығына қарамастан, тіпті сағатына үш жүз франк төлеймін десең де, олар жексенбі күні жұмысқа аттап баспайды. Тіпті ішіндегі ең бір елеусіз әулиенің мерекесі болса да бәрібір. «Әулиенің аруағы атады!» деген жалғыз жауапты ғана естисің»,— деп жазған-ды Генри күнделігіне.

	Яннакис төңіректі шарқ ұра шарлап, жиырма бес түрік жұмысшысын тауып келді. Олардың жұмысын бір-ер күн бақылаған Генри:

	— Азиаттық гректердің орынына бұларды қуана-қуана қабылдаған болар едім. Өйткені, бұлар ұяты бар адамдар және ең бастысы, жексенбі күні де, шегі де, шеті де жоқ шіркеу күндерінде де істейді. Және қалай істейді дейсің! Сөз жоқ, мен оларға ақыны гректерге қарағанда көбірек төлеуге тиіспін,— деді.

	Бұдан былай, жексенбі және мереке күндері жотада сексенге жуық түрік қара тер боп қимылдап жататын болды. Яннакис төңіректі тағы бір сүзіп шықты.Бұл жолы құрал-жабдық қарастырған — күрек, қайла, балталар, қырғыштар мен сүймендер жетіспей жатқан. Генри төрт арба, сегіз өгіз жалдады — босатылған топырақты қолмен тасып үлгеру қиындап кетіп еді. Өйткені, траншеяның тереңдігі жиырма футқа жетіп, жотаның төбесіне таяп қалған. Жұмысшылар болса әлдеқашан-ақ топ-топқа бөлініп, әртүрлі участоктарда қазып жатқан. Генри бәріне бірдей барып үлгере алмай жүрді.

	Бір күні кешкісін, жеңіл тамақтанып, тессек көйлегін киіп алған ол аса қатты абыржыған кейіпте жұмыс бөлмесін кезіп кетті.

	— Не болды, Генри?

	— Бұдан әрі күтуге болмайды! Орталық траншеядан жан-жаққа тарамдар тартып, топырақты солар арқылы шығару қажет. Маған көмекші керек, бірақ оны қайдан таппақпын. Әлде, Шанаққалаға барсам ба екен?..

	— Әрлі-берлі жүрудің өзіне бірнеше күн жоғалтасың ғой, уақыт болса аз қалды, ұзамай жаңбырлар басталады. Бәлкім, әзірше бірдеңе ғып шыдай тұрармыз? Келесі жылы Афиныдан десятниктер ала келерміз...

	— Иә... солайы солай.— Ол Софьяға қабақ астынан қарап, езу тартты.— Лайықтап жүрген бір адамым бар еді...

	— Мен бе?— деді Софья сезіктеніп.

	— Әрине, сен!

	— Генри, бұл өңірде әйелдің ешқандай қадірі жоқтығы өзіңе мәлім ғой. Сосын мені мұнда тыңдайтын да кісі жоқ — бәрі де әкемдей адамдар...

	— Бір амалын табарсың.

	Софья күдіктене бас шайқады.

	Генри бүйір траншеяларды негізгі траншеяға кесе көлденең жүргізуді ұйғарды. Ертеңіне тиісті өлшемдерін белгілеп берді де, әр траншеяға он адамнан іріктеп алып:

	— Сіздерді Шлиман ханым басқаратын болады. Ол оқыған, білімді әйел, менің жоспарларым оған жақсы мәлім. Не айтса да өзімнің айтқанымдай көріп орындайтын болыңыздар. Бұл тәртіпті бұзғандар дереу жұмыстан босатылады,— деп мәлімдеді.

	Жұмысшылар түнеріңкі кейіпте тым-тырыс тұрып қалды. Неткен масқарашылық десеңші! Өздерін қатын билеп-төстеп жүргені жария болған кезде жұмысшы жолдастарының, қала берді ауылдағы көршілерінің бетіне қалай қарамақ? Көрінген жұртқа мазақ боп қалай жүрмек? Ең ақыры қазан-ошақтарының басынан да қаңқу арылмайды...

	Софьяның оларға шын жүректен жаны ашыды. Өз қандастарының қандай намысқой екендігі оған бесенеден белгілі еді. Ал, бұлардан айырылуға және болмайды: Генри жұмысшы қолына зәру. Ендеше, абзалы, көз алдарында көлбеңдемей, өзің бірдеңемен айналысуың керек, немен шұғылдансаң онымен шұғылдан, әйтеуір, қол қусырып қарап тұрмауың керек деп шешті ол. Күректі қолына алып, топыраққа аяғымен нығарлай батырып, белгіні бойлап қаза бастады. Жұмысшыларына жұмған ауызын ашқан жоқ, олар тұрған жаққа бұрылып көз қиығын да салмады. Ал, бұл кезде аналар топ-топқа бөлініп, қолақпандай ғып темекі орап, шылым шегуге кіріскен.

	Топырақты беткейден темен қарай құлаштай лақтырған Софья тыным таппастан қазып жатқан-ды. Шамалыдан соң сабасына түскен жұмысшылар қолдарына күректерін ұстап, бір-бірлеп бері қарай бет ала бастады. Бірақ, жұмыс жігерсіз, немқұрайды түрде істелінді.

	«Мейлі, әзірше өкпелей тұрсын. Бүгін оларға ештеңе демей-ақ қояйын. Әлі-ақ түсінісіп кетерміз»,— деп ойлады Софья.

	Кешкісін Қыбұлаққа қайтып келе жатқан Генри бұлардың жұмыстарының берекесі болмағанын айтып, күйіп-пісті.

	— Бәлем, олармен ертең сөйлесермін!

	— Жоқ, өйтпе, Генри! Мен оларды өзім мойындатуым керек және мойындатқанда айтқаныма құрақ ұшып тұратындай етіп мойындатуым керек. Осыған маған ерік бер.

	Келесі күні таңертең жұрттың түгел шыққанының өзі кеп нәрсеге татитын еді. Софья олармен жылы жүзбен, бірақ барынша салмақты амандасты. Олар сол бұрынғы қалыптарынша қайлаларын асықпай құлаштап, топырақ толған себеттерді асықпай апарып жүрді. Софья ештеңе байқамаған кейіп танытумен болды. Бір сағатқа созылған осындай жұмыстан кейін қара терге түсіп, өңі күреңітіп кеткен адамды кезіктіру шынымен-ақ таңырқататын жағдай еді. Софья әлгі жұмысшының маңдайына қолын тигізіп, от боп жанып тұрғанын білді. Генримен ақылдасып алған соң, Яннакиске:

	— Мына кісіні қашырға отырғыз. Қыбұлаққа алып барамыз,— деді.

	Яннакистің науқас адамды екінші қабатқа қарай үйретіп бара жатқанын Драмалилер онша жақтыра қоймаған. Бірақ, кейін Яннакистің жеткізгеніндей, доктор Шлиманның «өтінішін орындамауға батпапты, өйткені ол қыздарын ажалдан алып қалыпты».

	Яннакис жұмыс бөлмесінің еденіне төсек-орын ыңғайластырды. Софья хининнің он алты гранын өлшеп алып, кеберсіген ерінге су толы стаканды тосты. Түнде ол жұмысшыға екінші дозаны, таң алдында үшіншісін берді. Сауығып қалған жұмысшы күндіз қазба басына өз аяғымен жүріп келді де, кешкісін жолдастарымен бірге үйіне қайтты.

	Ертеңіне таңертең екі бригаданың адамдары да қайла-күректерді тез-тез таратып алды — жұмыс қызып сала берді.

	Октябрьдің аяғына таман Қыбұлақта тұру адам айтқысыз қиындап кетті. Жаңбыр көз аштырмайтын болды. Жол езіліп, аяқ алып жүргісіз батпаққа айналды. Ауладағы мал бүрсең қағып, ықтасын іздеуге көшті. Іңір қараңғысында жұмыстан қайтып келе жатқанда екеуі дәйім аяқтарымен боқ басып кететін. Ауладан мүңкіген иіс жатын бөлменің терезесін аштырмады. Кірпіш қабырғалар суықтан қорғай алмады. Ішкі беті терлеп, жол-жол қып су сорғалатып, ісініп кеткен ағаш еденнің үсті үнемі кілкіп тұратын. Сырт киімдері тозып біткен, әрі дұрыстап кеуіп те үлгермейтін. Өздері төсекке діңкелері құри құлап, төрт-бес сағат ұйқы құшағына берілетін.

	Күндізгі сіле қатыратын ауыр еңбек пен осындай тұрмысқа қалайша шыдас беріп жүргендерінің өзі таңқаларлық еді...

	Ал, жұмыс күн өткен сайын қарқын алып бара жатқан. Жотада күнбе-күн сексен адам қарекет жасамаған кез кем де кем еді. Генридің бойында туа біткен инженерлік қасиет болғанымен, әзірше табыс Софья жұмысшыларының жағында-тұғын. Оның жұмысшылары орталық траншеяға таяу маңнан айта қаларлықтай әдемі көзелер мен қарабайырлау шағын қыш ыдыстар қазып шығарды. Арасында бір жарықшағы жоқ бүтіндері де, сау-тамтығы қалмай қирағандары да бар-ды. Бұлардың ас құятын ыдыс-аяқ екендігінде күмән жоқ еді. Тұтас көзелерді Софья көзге түспесін деп бірден шүберекпен орап тастады; номерлеп, табылған орынын тиянақтап жазып қойды. Ал, сынықтарды не істерін білмеді. Олар төбе боп үйіліп жатқан және бәрінің бір шаруашылыққа қатысты екендігі де күдік келтірмейтін. Бірақ, бөлшектен бүтін құрастыру — орындалмайтын нәрсе сияқты көрінген.

	— Бірін қалдырмай жинап ал,— деп әмір етті Генри.— Сосын жуып, верстакқа қой. Кейін асықпай рет-ретімен жымдастырып, үйлесетін бөлшектерін бір-біріне желімдейміз.

	Олар көзелерді жуып, тазартып, сыпаттамаларын жазып, түннің бір уағына шейін отырды. Сосын сынықтарды да мұқияттап жуып, верстак үстіне жайып қойды.

	— Жаңбыр үйге қамаған күні құрастырармыз,— деген ұсыныс айтты Генри.— Жә болмаса, Афиныға барғасын айналысармыз. Онда тіпті жақсы — жетпей қалған кесектерін қалпына келтіретін гипс бар. Бізге өлі медуза немесе балық желімін қайнату керек.

	Софья керамикада өрнек жоқтығына өкініш білдірді.

	— Қарапайым ғана бұйым. Көркемдеу жағына құйттай да көңіл бөлінбеген,— деп күрсінді ол.— Енді бұл бітеу балшықтың жасын қалай анықтасақ екен?

	— Кәртамыс екені күмәнсіз. Мені өкіндіретіні басқа нәрсе: әлі күнге шейін бұлардың түбінен тамақтың тасқа айналған қалдығын таппай жүрмін. Уақыт жеп қойыпты бәрін.

	— Тамақтың сақталуы шынымен-ақ мүмкін бе?

	— Оны кейін көре жатармыз...

	Келесі олжалары — саз балшықтан жасалған «зырылдауықтар» өткендегі «тартулардан» да бетер дал қылды. Олар қалыңдығы шамамен бір дюймдей болатын жарты шар, конус, жанартау түрінде мүсінделген еді, бәрінің де ортасында тесік бар-тұғын. Тесіктің төңірегіне симметриялы түрде ливиялық өрнек жүргізіліпті. Бұйымдарды қатарластырып қойған Софья Генриді қасына шақырды:

	— Қарашы, құс та, аң да, ештеңе де жоқ — тек қана линиялар мен штрихтар ғана. Ал, өткендегі қаптырмалар бұлардан гөрі жоғарырақтан жолыққан сияқты еді. Сен қалай ойлайсың — мына «зырылдауықтар» мүлдем басқа мәдениетке жататын дүниелер ме?

	Генри бұйымды алып, аударып-төңкере қарап, суретіне үңілді.

	— Мына «свастика» үнді өнерінде де, қытай өнерінде де кездеседі. Иә, «зырылдауықтар» мен қаптырмалар әрқилы дәуірге жатады. Ал, екеуінің қайсысы көнелеу дегенге келсек — бұл ойланатын мәселе. Қай өнер көне — ливиялық өрнек пе, әлде нақтылы образды бейнелеу ме? Бұл жөнінде Афиныдағы университет профессорларымен кеңесіп көрерміз. Олар бұның жай-жапсарын жақсы біледі.

	Тереңдік жиырма футтан әрі асқан кезде құдды қолмен қойылғандай бірінің үстінен бірі орын тепкен, өртенген үйлердің қалдықтары қылаң берді. Софья мұндайды өмірі көз алдына елестетіп те көрмеген: ол қаланың ішінде, дәлірек айтқанда, қабат-қабат боп орналасқан бірнеше қаланың ішінде тұр еді. Адамдар осы арада ұзақ ғасырлар бойына өніп-өсіп, семья құрып, шаруашылық жүргізген. Олар бірнеше дөңгелек омыртқа тауып алды: бұл әлдебір орасан үлкен хайуанның немесе балықтың омыртқасы болуы мүмкін еді.

	— Акуланың омыртқасы. Бұлардан ер адам қолға ұстайтын таяқ жасалады. Шамасы, ерте заманда Эгей теңізінде акулалар болған-ау,— деді Генри.

	— Ал, сен болсаң ойыңда дәнеңе жоқ теңізге шомылып жүрсің!

	— Ой, бұнда акула құрығалы қай заман! Гомердің дәуіріне жетпей-ақ жоғалған,— деп күлді Генри.

	— Сонда акулалар теңіз бетінен жүз фут биікке қалайша көтерілді екен? Мүмкін, бұлар жер бетін су жайлаған дәуірлерден қалған сүйектер шығар?!

	— О да мүмкін...

	Софья тереңдігі тізеден келетін траншеяда тұр еді. Шашын жинап, төбесіне түйіп, шаң-топырақтан қорғау үшін түрік орамалымен бастырып қойған. Генри оған жоғарыдан жадырай күлімсіреді.

	— Бәлкім, басқаша болған шығар: акуланы жағада сойып, отқа қуырған болар. Әдетте акуланың еті азық орнына пайдаланылмайды, бірақ қарының ашса не жемеймін дейсің... Мұнда сүйектері әкелініп, әртүрлі құралдар, қару-жарақтар жасалынған шығар. Өздері отқа да беріспепті. Мына өртенген үйлердің жұрнақтарына көзіңді салшы. Осы тереңдіктегі барлық үйді түгелдей от жалмағандай әсер қалдырады. Тастан салынған қалалардың, көп болса, екі-үшеуін ғана кезіктірерміз деп ойлаймын. Өзгелері төбесі қамыспен, сабанмен жабылған ағаш үйлер еді. Қала тұтасымен жалынға орануы үшін, бәрі де күл-топыраққа айналуы үшін бір ғана ұшқын жетіп жататын. Күлдің мына бір қабаты,— Генри қолымен нұсқап көрсетті,— мынадай суретті көз алдыңа елестетеді: шаланың сөніп, шоқтың суығанын көрген адамдар өрттің орнына қайтып келіп, бәрін тегістеп жазып, үстіне топырақ тастап, қаланы қайта тұрғызған болса керек. Әдетте олар азық-түліктерін, құрал-жабдықтары мен жоралық бұйымдарын алып үлгеретін де, өрттің басылуын Скамандр жанында тосатын. Әрине, бұл үлкен бақытсыздық еді, бірақ жөндеуге, орнын толтыруға болатын нәрсе-тұғын: төңірек сыңсыған ағашты — үй сал мейлің, отқа жақ мейлің, жететін. Сөйтіп, бірнеше күннің ішінде өздеріне жаңа баспана жасап алатын.

	Келесі күні олар мидиялар мен устрицалар қауашақтарын қазып шығарды.

	— Өз туыстарым екенін танып тұрмын,— деді Софья қулана күлім қағып.— Теңіз ырыздығын ұнатқандары көрініп-ақ тұр. Гомердің айтуынша, олар да бидайдан нан пісіріп, арпа егіпті. Енді малдың сүйектерін табу ғана қалды, сонда қандай ет жегендерін де білеміз.

	— Бұл бізге «Илиададан» белгілі емес пе. Олар істікке түйреп бұқа, қой, қаз, бұзау етін қуырып жеген; аңшылар қабан, бұғы, қоян аулаған... Жалпы алғанда, ата-бабаларымыздың тағамы мейлінше әр-алуан болған.

	Таңқаларлық тосын жаңалықтар күн өткен сайын көбейе түсті. Жотаның төбесіне тақау жерден, бар болғаны бес-ақ фут тереңдіктен қазылып шығарылған үлкен ғимараттың жұрнақтары арасынан олар ұзындығы он бестен жиырма бес дюйм аралығындағы үш мәрмәр тақта тауып алды. Тақталардың бетінде шапқымен түсірілген жазу бары байқалды. Сумен шайып жіберіп, әріптерге зер сала үңілісті. Генридің өңі қуқыл тартып сала берді.

	— Софья, мен көне жазуларды жолықтырсам деп қалай армандадым десеңізші! Өйткені, мұндай олжа, әсіресе ол ғибадатханадағы жазу болса, баға жетпес жаңалық әкелер еді!

	Жекелеген сөздерді ажыратып оқып шыққан Софья оны білегінен сипап, жұбату білдірді.

	— Жоқ, жаным, бұл көне грек тілінде жазылған, әрі ғибадатхана тақтасы болу-болмауы да екіталай.

	Өйткені, «совет», «азамат», «салық», «жер иелену құқы» деген сөздерді көрмеймісің?

	— Иә, көріп тұрмын.— Ол Софьяға жалынсыз жанармен қарады.— Бұл совет мәжілістерінің әлдебір ғимаратына қойылған тақта тәрізді.

	— Саркис келе жатыр. Тақта қазып шығарғанымызды ол да көрген. Бұларды жуып, тазартып, кешкісін сөздерін аудармақ ойымыз барын айтшы.

	Саркис тақталарды үйге әкетуге қарсылық білдірмеді: бұларды таңертең қарап шықпақшы болды. Софья мен Генридің толғанысқа берілгендері сонша, кешкі астарын жайбарақат іше алмады. Жеделдетіп, жеміс-жидек пен балдан ғана ауыз тиді. Яннакис арбаға тиеп әкелген тақталарын жоғары шығарып берді. Жазуларды тазарту үшін қатқыл шөткемен ұзақ жұмыс істеуге тура келді.

	— Ақыры біраз сөзін ажыратып оқыған екенсің, сен мына үлкенімен шұғылдан. Ал, мен Вимпостың дәрістерін еске түсіріп қалған екеуімен айналысып көрейін,— деген ұсыныс айтты Генри.

	Түнгі сағат бірге таман Софья Генридің алдына мынадай текст қойды (бірақ аударманың аса дәл боп шыққандығына кепілдік бере алған жоқ):

	«Диафен Поллеос Тимнит патшаға деген ақ адал ниетін, кез-келген мұқтажға қол ұшын беруге құштарлығын әрдайым аңғартып келе жатқандықтан, патша Совет пен халыққа алым-салық жинаушы Тимнитке мәңгілік алғыс жариялауды және өз азаматтарының қатарына қабылдауды міндеттейді. Оның құқы осы тақтаға жазылып қойылсын және...»

	Генри де азапқа бата отырып, ақыры өз тақталарындағы оқып шықты. Онда да осы төңіректегі нәрселер сөз болыпты; аталған адамдардың азаматтық құқы мен дүние-мүлік праволары белгіленіпті.

	Ертеңгісін Генри шомылып қайтқанында оны аулада Саркис күтіп тұрған-ды. Генри өздерінің жуас бақылаушысын жоғарыдағы бөлмелеріне ертіп апарды. Саркис табылған олжаға деген немқұрайдылығын ашықтан-ашық байқатып та қойған. Софья кофе әкелді. Генри үш жазбаның да мазмұнын Саркиске түрік тілінде түсіндіріп берді. Софья байқап қалғанындай, жазудың қай-қайсысына да айрықша ықылас танытпай, бейтарап түрде баяндады. Соған орай Саркистың үлкен тақтаны Шлимандарға қалдырып, екі кішкентайын өзі алуы да заңды болатын. Ал, жазулардың ең жақсы сақталғаны, ең толығы да осы үлкенінде еді. Саркисты шығарып салған соң Софья күйеуіне қарап қуланып:

	— Байқауымша, осы сен Саркисты тақыршаққа отырғызып кеттің-ау деймін — әлде мен қателесіп тұрмын ба?— деді.

	— Аздап жылпостық жасағаным рас. Американға армянды алдаудың орайы жиі келе бермейді. Ондай жағдайдан айырылып қалудың өзі күнә ғой,— деп мәз бола күлді анау.

	Генри алғашқы мақаласын Константинопольдағы «Грек филология қоғамының журналында» жариялады. Бұл оның күнделігіне күнбе-күн түсіріп жүрген жазбаларының сөзбе-сөз дерлік көшірмесі болатын. Мақала жылы қабылданды. Екінші есебін ол Афиныға «Пікірталас парақтарына» жіберді. Бұнда да жақсы қабылданатынына үмітті еді.

	— Ал, менің оған зәредей де күмәнім жоқ,— деді ертеңгі туалетін аяқтап қалған Софья.— Өйткені, сен не тапқандарымызды ғана жазасың, оларға ғылыми сыпаттама бересің, табылған тереңдігін талдайсың. Трояның тұрған орыны жайлы айтысқа араласпайсың...

	— Өйткені, мен «Троя — осында!» деп әлдеқашан-ақ. айтып қойғам.

	Рим құдығы кезікті. Генри оның ішінде не барын білмекке кішкене шұқылап көрмек болды. Жеңілдеу бір жұмысшыны таңдап алып, беліне жіп байлап түсірді.

	— Кез-келген жексенбіде келе беріңдер деген. Өз үйінің Трояның жұртында тұрғанын саған дәлелдеу ол үшін үлкен қуаныш болатыны анық.

	Софья қуанғанынан қол шапалақтап жіберді.

	— Ең болмаса бір күнді адам құсап өткізетін болдық-ау! Ванна қабылдап, әдемі көйлегімді киемін. Бірақ, тұра тұр, алдымен үйден келген хаттарды тағы бір оқып алайын. Андромаха жайлы жазылғандарды оқығанымда бейне бір өзін көргендей болам, сонда жаным да жай тауып сала береді.

	Ваннадан соң Софья қызыл-күрең блузкасын, жасыл жүн костюмін киді; алтын ілгектері жекетінің өңірінде жұлдыздай жылтылдап тұрды.

	— Сен жұмбақ адамсың, Софидион! Парижде сән-салтанатқа бөленіп, зиялы қоғам ортасында жүргенде көңіліңнің хошы болмай, үнемі сырқаттанып қала беретінсің. Ал, мына жан шошырлық жағдайда, ұзақты күн бел жазбай жұмыс істеп жүргенде үріп ауызға салғандайсың!

	Софья жауап орнына мәз бола езу тартты.

	— Жоқ-ау, бұны қарай көріңдер деймін!— деп Генри екіленіп кетті.— Тамағын да талғап ішпейді, ұйықтап та жарытпайды, сонда да Праксительдің Афродитасы сияқты айдай сұлу қалпынан айныған емес. Плиний оны мүсіншінің ең таңдаулы туындысы, жалпы жер бетіндегі теңдесі жоқ керемет деп санаған. Ашық аспан астына қойылған ол қай тұстан да анық көрінетін және қай жағынан қарасаң да көңіліңе қуаныш себелейтін. Лукиан оның жартылай ашық тұрған еріндерінен ерекше бір жұмсақ күлкіні, ал шаттыққа толы жанарынан қуаныш ұшқынын көрдім дегенді айтады.21

	— Өйткені мен бақыттымын, Эррикаки.

	Бұл аса сирек айтылатын, құпия есім еді. Өзінің шынайы бақытты адам екенін білдірген сезім Генридің бойын шымырлатты.

	5

	Күздің шуақты күні еді. Жолдың қос қапталы — бір жағы сонау тауларға шейін, екінші жағы теңіздің қиян түкпіріне дейін — көзге анық көрініп тұрған. Оппа қардан аумаған ақша бұлттар Иданы қос қапталдан қаумалап, біртіндеп солтүстікке ойысып бара жатыр. Арбалар жүріп тақырлаған қара жолмен Софья мен Генри үлкен жолға барып қосылды да, оңға бұрылды. Енді бес мильден кейін Фимбраға22 жетпек. Мұнда 60-жылдардың басында Фредерик Калверт пен оның дәулетті жұбайы өздеріне екі қабатты үй салдырған. Ал, Фредерик Калверттің өзі он алты жыл бойы Британияның Дарданелдегі генералдың консулы болып істеп келе жатыр еді. Інісі Фрэнкке отанында шығарылған ауыр үкім Фредерик Калверттің мансабына ешқандай әсерін тигізбеген тәрізді.

	Үйге қарай беттеген жолда ұзына бойына теректер мен сары гүлдер отырғызылған ұзын аллея бар-ды. Атшы бұлардың аттарын ұстап, есікші қонақтарды алтын жалатқан қос есікке қарай бастай жөнелді. Жексенбілік түскі асқа арнап киінген Калверттер Кентерберий соборындағы мінәжаттан жаңа ғана оралған жандардай әсер қалдыратын. Фредерик Фрэнктен гөрі толықтау болатын әрі жасы да үлкен еді. Кілмиген көгілдір көзді, ұзын жақ сақалы бар, шалбар бет адам-тұғын. Ағылшын жібегінен көйлек киген, шаштарын ақ қырау шалған жұбайы да егде жасқа жеткен әйел еді. Үй иелері Шлимандарды қуана қарсы алып, тор көзді шарбағы бар балконға қарай бастады. Аперитивтен анда-санда бір ұрттап қойып отырған олар миссис Калверттің өз қолымен отырғызылған зәйтүн тоғайларын тамашалады. Миссис Калверт сондай-ақ тау бұлағының суын жинайтын римдік акведук та жасаған еді.

	Ағаш панельдермен қапталған асханада оларға әдеттегі ағылшын түстігі берілді: арпа жармасынан қайнатылған сорпа, қаны тамған ростбиф, Йоркшир пуддингі жас бұршақ, бисквиттер, ақ және қызыл шарап әкелінді. Софья ағылшын тілінен сабақ алғанына қатты қуанды, өйткені Калверттер басқа тіл білмейтін. Үстел басында мейлінше ақжарқын әңгіме болды: Лондон мен Париж еске алынды, Афины жайы әңгімеленді. Калверттер Афиныны айрықша ұнататын. Қыбұлақтағы Драмалидің үйіндегі азапты өмірге Шлимандардың қалайша табандылықпен төзіп жүргендері, онымен қоймай Ғыссарлықта каторгалық жұмыс атқарып жатқандары жайлы жанға жағымды таңырқау сөздер айтылды.

	Миссис Калверт бұлардың азық-түлік жағын қалай ыңғайластырып жатқандарын сұрады.

	— Онша мәз емес,— деді Софья.

	— Келесі жылы қазба жұмысын жеті-сегіз ай бойы жүргізбексіздер ме?

	— Күйеуім солай дейді.

	— Мұндай мерзімге, әрине, өздеріңізбен бірге аспаз ала келесіздер ғой.

	— Мистер Шлиман көктемге қарай қазып жатқан жеріміздің қасынан бір кішкене үй тұрғызсам ба деп жүр, оның іргесінде шағындау шоланы бар ас үй де болмақ. Біз, шамасы, Афиныдан аспаз әкелетін шығармыз немесе қазынашымыз Яннакисты пайдаланатын болармыз.

	— Ол ағылшын ба?

	— Жоқ Түркиядағы грек. Түріне қарасаң қарақшы дерсің, ал шынында қой аузынан шөп алмас момын. Біздің асыраушымыз сол болып тұр. Жеміс-жидекті де, қоян, қой етін де, қайдан тапса да әйтеуір тауып тұрады. Жексенбі күні бізге қандай түстік дайындап береді десеңізші! Грек тағамдарын әзірлеуге кіріскенде Драмалилердің дегбірін кетіріп, бет-бетіне бостырып жібереді.

	Қонақ бөлмеде ликер ішіп отырған кездерінде Фредерик Калверт қандай олжа кезіктіргендерін сұрады. Генри іргетастағы орасан үлкен тастар жайлы, теңгелер мен медальдар, табынуға арналған терракота бұйымдары жайлы айтты, көзелердегі өрнектер мен бейнелерді барынша толық сыпаттап берді, акула омыртқасын да еске сала кетті. Калверт бұл әңгіменің бәрін таңқаларлық төзімділікпен тыңдап шықты.

	— Әзірше айрықша ештеңе жоқ көрінеді,— деді ол. Сосын Софьяға қарай бұрылды.— Күйеуіңізді қатты қадірлеймін, миссис Шлиман, бірақ сізді айтам, сіз оның Троя жайлы мүлдем жалған ойда жүргенін түсінетін боларсыз?— деді.

	— Ол қандай жалған ой, мистер Калверт?

	— Троя басқа жерде емес, дәл осы арада ғой! Жүріңіз, сізге серуен кебіс тауып берейін де, «Илиададан» алған дәлелдемелерімді алдыңызға жайып салайын.

	Генри Софьяға көзін қысты да, креслосынан көтерілді.

	— Тіпті жақсы болды. Сен Бунарбашыны көрсем деп армандағансың, ал Фредерик Калверттен асқан экскурсоводты іздесең таппайсың.

	Атшы үй жанына семьялық күймені алып келді. Көздері бітелген бастаулардың орынында пайда болған батпақты айналып өткен олар Фимбру атты көне мекенге келіп кірді. Бұдан бірнеше жыл бұрын Фрэнк Калверт осы арадан Аполлон ғибадатханасының жұрнағын және бірнеше бағалы жазулар тапқан. Троаданы оңтүстігінен айналған атшы оңға қарай бұрылды. Көп ұзамай кезіккен қорғаныс қабырғаларының ізі бұл арада тағы бір көне қала барын паш етті. Жотаның беткейлерінде қыш сынықтары шашылып жатыр еді. Күймеден түскен Калверт иіле тәжім етіп тұрып:

	— Мадам Шлиман, сізді ежелгі Троя топырағына қадам басуыңызбен құттықтауға рұқсат етіңіз!— деді.

	— Қуанғанымнан не дерімді білмей тұрмын, мистер Калверт, бірақ бұған сену сондай қиын.

	— Ендеше, сізге дәлелдемелер келтірейін. Маған еріп жүруге мархабат етіңіз. Міне! Міне, Троя әйелдері өздерінің «жылтырақ киімдерін» жуған қос бұлаң — мынау салқыны, мынау ыстығы. Байқап көруіңізге болады.

	Софья екі бұлақтың суына да қолын батырып көріп, аса көп айырмашылығы жоғын аңғарды. Калверт алға қарай озыңқыраған кезде Генри оның құлағына сыбырлап:

	— Бұл маңда ұзын саны қырық екі бұлақ бар. Бұлар жайында оның не ойлайтынын білер ме еді? — деді.

	Калверт Софьяға жеңіспен жігерленген жүзін бұрды.

	— Менің пікірімді әлемдегі екі үлкен беделді адамның жақтайтынын, сіз, әрине, білетін шығарсыз? Бірі — Скепсистік Деметрий. Ол Троя Бунарбашының орнында болған деп ашық айтқан адам. Екіншісі — Страбон. Ол Бунарбашыны «троялықтар қаласы» деп атаған.

	— Страбон бұл төңірекке ешқашан аяқ баспаған,— деп күмбірледі Генри Софьяның құлағына.— Оның есесіне Ұлы Александр троялық Афинаға өз қаруының қуатын танытып кетті. Ал, бұл қала біздің Ғыссарлықта орналасқан. Тап сол жерде Христостың өмірге келуінен төрт жүз сексен жыл бұрын Ксеркс Афинаға мың бұқаны құрбандыққа шалған. Геродот солай дейді.

	Калверттің көзіне түскеннің бәрін құйттай күдік келтірместен Трояны дәлелдеуге әкеп тықпалай беруі ақыры Генридің қитығына тиді.

	— Жарайды, енді Сигай мүйісіндегі ахейліктер қосымен арадағы қашықтық жайлы не айтар екенсіз?— деді ол күйіп кетіп.— Осы арадан Дарданелге дейін сегіз миль ғой! Бұл жерден Геллеспонтқа барып қайтудың өзіне ғана ахейлік жауынгерлерге тұтас бір күн керек болар еді. Ал, олар бұған қоса шайқасқа да қатысқан ғой. Ахейліктердің өз кемелері мен Троя қамалы аралығына күніне екі мәрте қатынап, шайқас жүргізген соң кейін қайтатынын Гомер арнайы ескерткен ғой. Соны түсіндіріңізші.

	— Түсіндірейін,— деді анау былқ етпей.— Осы жерден Геллеспонтқа дейінгі аралықтың бәрі — шөгінді жер. Осынау жазықтық түгелдей кәртамыс Скамандрдың тасуынан пайда болған. Троя заманында Геллеспонт та, сондай-ақ ахейліктер қосы да осы арадан үш мильдей қашықта орналасқан.

	Генри үндеген жоқ. Ол географ мамандармен бұл мәселені талай рет талқылаған: Бунарбашы (немесе Калверттің «Троясы») мен Геллеспонт аралығында ешқандай шөгінді жер жоқ-ты.

	— Мына жазықтық сол Троя соғысы заманында да дәл осылай көсіліп жатқан,— деп түсіндірді ол қайтар жолда Софьяға.— Геллеспонттың суы бұны ешқашан шайып көрген жоқ. Әйтпесе Троядада терең көлдер сақталар ма еді? Аллювиальды өзгерістер кезінде бұндайдың болуы мүлдем мүмкін емес. Бірақ, Фредерик Калверттің теориясына иланатындар әлі де табылады. Жалпы, Трояның өмірде болғандығын жақтаушылардың өзі санаулы адамдар және солардың бәрі дерлік Деметрий мен Страбонға сеніп, Трояның тұрған орыны Бунарбашы деп есептейді. Тарихи материалдардағы адам аяқ алып жүре алмайтын жаңсақтық пен жаңылысудан құдай тек екеуімізді ғана қорғап отыр.

	Олар үйлеріне ымырт жабылған кезде қайтты. Себебі, Қыбұлақтағы азаптарына аттандырмас бұрын Калверттер жол жүрер алдында бұлардың «қуырылған нанмен, мұраппамен нағыз ағылшын шайын» ішіп шығуын қиыла өтінген. Делбені оң қолына алған Софья сол қолымен күйеуін шынтағынан ұстады.

	— Генри, маған оны дәлелдеп жатудың қажеті жоқ. Фредерик Калверттің ой сапырындысын тыңдау өзіңе онша ұнай қоймаса да, мені өзіңмен бірге Бунарбашыға алып барғаның қандай жақсы болды.

	— О не дегенің! Қазір менің көз алдымнан манағы ростбиф пен Йоркшир пуддингі кетпей тұр. Солардың өзі-ақ осындай сапар шегуге тұрмай ма?

	30 октябрь күні дүйсенбіде жұмысшылар траншеяны жотаның басына жеткізді. Сөйтіп олар түп негізден есептегенде жүз футтан астам биікке көтерілді. Траншеяның тереңдігі бүкіл ұзына бойында он бес футқа жетті. Жотаның басынан Генри Трояның қастерлі жұрнақтарына жолығармын деп ойлаған. Бірақ, оны таң-тамаша; қалдырып, жұмысшылар тастан жасалған найза ұштарын, тас балғалар мен балталарды, граниттен жасалған қармақ батырғыштарды, шақпақ тастан жасалған дән үгіткіштерді, кремнийден жасалған пышақтар мен қырғыштарды, сүйек инелер мен біздерді, соус құятын ыдысқа ұқсас, қарабайырлау терракота сауыттарын, жасыл және қара сланецтен жасалған қайрақтарды көптеп қазып шығара бастады. Қарабайыр көзелер де кезігіп жатты.

	Софья траншея ернеуіне брезент жайып, табылғандардың бәрін соған жинай берді. Жұмысшылар бұндай олжаларды жүздеп әкеліп жатқан. Тас бұйымдар үймесінің үздіксіз өсіп бара жатқанын көріп, не істерін білмей ақырған Генридің сол жақ беті тартып кетті.

	— Түк түсінсем бұйырмасын!— деп дауыстап жіберді ол.— Бұл қабаттан тас бұйымдардың кездесетіні несі?! Онымен қоймай, тас дәуірінің адамдары өздері жасай алмайтын, бірақ пайдаланған деуге болатын заттардың да жолығып жатқаны қалай? Тас дәуірінде қабанды өлтіретін өткір қару болмаса да, қабан тістерін тауып жатқанымыздың себебі неде?

	Бұған жауап қатуға дәл өзіндей дәрменсіз Софья оны қолынан келгенінше тыныштандырып бағуға тырысты:

	— Бұларды кешке өзімізбен бірге әкетейік. Яннакис қашырмен алып барады ғой. Бәрін жуып тазартып, жүйелеп, сыпаттап жазайық...

	— Ол екібастан ғой!— деп зіркілдеді Генри.— Оран қоса өзімнің надандығымды, түк ештеңеден түсінігі жоқ кещелігімді, теориямның тақыршаққа отырғызып кеткенін де жазамын! Мұнара, қамал қабырғалары, Приам сарайы, Гектордың үйі — мұнда бұлардың бірі де жоқ!

	— Теория — жұмыс құралы, басқа ештеңе де емес. Егер оның көмегі аз болса таста да, басқасын ал.

	— Бұл, немене, грек мақалы ма? — деп ерсілеу езу тартты анау.

	Түн ортасына дейін Генри бөлмеде әрлі-берлі теңселіп жүрді де қойды. Тазартылып жуылған пышақ, балта, қырғыш, найза ұштарын, дән үгіткіштерді бірінен соң бірін қолына алады. Зейін сала үңіледі. Және солармен сөйлескендей болып:

	— Алтын Троя тас дәуірінен төмен жатқаны ма? Мүмкін емес...— деп күбірлейді.

	Шаршағанын сылтауратқан Софья ақыры оны да жатуға көндірді. Күйеуінің әңкі-тәңкісі шыққан басын иығына салып, Андромаханы әлдилегендей әлдилеп ұйықтатты. Ал, өзі түні бойы кірпік ілмей, жұбайын аяп азапқа түсті.

	«О, жасаған, Генридің Гомер Троясын таппау себебі оның Ғыссарлықта емес, басқа жерде орналасқандығынан боп жүрмегей! Мүмкін, ол мүлдем өмірде болмаған қала шығар?»

	Сосын басын бір шұлғып жіберіп, осал ойды былай серпіп тастады:

	«Жоқ! Менің сенуім керек!»

	Келесі күндер ешқандай айқындық енгізген жоқ. Жаңбыр төпелеп, аяқасты езіліп жатты. Генридің ұнжырғасы түсіп кетті. Олар траншеяларды жиырма, сосын жиырма бес футқа тереңдетті. Тас құралдар із-түзсіз жоғалды. Олар күміс жіптің үзігін, айшықты өрнегі бар бірнеше ваза, «J» әрпі дөңес етіп бедерленген қорғасын пластина тапты.

	— Дамыған цивилизацияның төбесінде тұрған тас дәуірі дегенді қалай түсінеміз? Тарихтың доңғалағы артқа емес, алға қарай айналмаушы ма еді?— деп ақтарылды Генри.

	— Кейде кейін қарай да айналатын кез болады, Генри. Соғыстар мен шапқыншылықтар дамуды тоқырата алады.

	— Дұрыс айтасың!— деді Генри. Жанары жалт ете қалды.— Дамыған цивилизацияны варварлар жаулап алып, жойып жіберуі мүмкін ғой. Тарихта бұл қанша рет қайталанды десеңші!

	Ол күнделігін шығарды. Түн. Бөлме іші салқын әрі ылғалды. Одеялына қымтана түскен Шлиман қаламын қолына алды.

	«Менің арманым шектен тыс қарапайым. Алға қойған жалғыз мақсатым Трояны табу ғана. Оның тұрған орыны туралы жүздеген ғалым мыңдаған парақ толтырғанымен, қазуды ешқайсысы құнттамаған. Егер мен де сәтсіздікке ұшырар болсам, онда қадым замандардың қараңғы қойнына үңіліп, археология үшін ұлы эдлиндердің көне тарихының қызғылықты беттерін ашып бергенімді қанағат тұтып қана қоймақпын.

	Тас дәуірінің кезігуі мені абыржытқан жоқ, керісінше алғашқы адамдар аяқ басқан жерді ашуға деген құштарлығымды арттыра түсті. Сондықтан мақсатыма жетпей тоқтамаймын, тіпті бұл үшін төмен қарай тағы да елу фут қазу қажет болса да мейлі!»

	— Бәсе, өйтпесең Генри болармысың! Сені неғып жүнжіп кетті деп қорқып жүргем.

	— Трояның жүрегі тап осы жерде екені кәміл. Бірақ көзге көрініп жатқан ештеңе жоқ. Сонда қайда болғаны? Цитадель үшбұрышты жазықты еңсесімен басып тұруға тиіс. Келесі жылы да біз осы солтүстік беткейден бастаймыз. Бірақ елу футтай төменнен қазып, траншеяны батысқа, жотамыз жазықтық үстінен биік көтеріліп тұрған жаққа қарай бұрамыз. Тиісті тереңдікке жетеміз де, біртіндеп жотаның бүткіл солтүстік батыс жиегінің жамылғысын сыпырамыз. Сарайлар мен мұнаралар, Скей қақпасы сол арада болуға тиіс.

	Оның жүдеу тартқан өңі жабығушылықтан арылып жадырап сала берді.

	— Біз жақсы бастадық және көп нәрсеге көзіміз ашылды. Қанша дегенмен қолда дайын оқулығымыз жоқ қой.

	Софья үстелден оның күнделігін алып, алақанымен қағып-қағып қойды.

	— Сол оқулықты өзің жазып жүрсің ғой, Генри.





ТӨРТІНШІ КІТАП. ҚАСИЕТТІ МЕКЕН

	Музалар көшесіндегі үйлеріне қарай бұрылуға ақсары ауғандарымен, олар алдымен Колонға, Андромахаға барды. Қазір жеті айға толған, дөңгелек жүзді, толық бөбек Андромаха өте тыныш бала болатын. Орындықтың аяғына тырмысып қаз тұруға талпынып, сағаттар бойы өзінше былдырлап сөйлеп жүрген. Ол Софьядан аумайтын: шашы да, көзі де соныкіндей қап-қара, мұрыны да, иегі де соған тартқан. Бірақ, бұғағы біршама қалыңдау еді — бұл бибі Викторияның балаға қанша жегісі келсе сонша берудің пайдасы болмаса зияны жоқ дейтін ұйғарымының нәтижесі-тұғын. Торсықтай қыздарына табысқан Шлимандар аман-есен өз шаңырағына қайтып оралды. Драмалидің үйіндегі қарапайым тұрмысқа бойлары үйреніп кеткен олар жиһазға толы бөлмелерін көргенде өз көздеріне өздері сенбегендей аһ ұрып қалысты. «Күнде кешкісін мұны маймен майлап, спиртпен сыламайтының қандай жақсы!» деді матримониале алдына тоқтаған Генри шаттана үн қатып. Ac үйдің табалдырығынан әрі аттаған кезінде Софьяның да иығынан жеті батпан жүк түскендей болды. Ештеңе қозғалмағанына, бәрі орын-орнына тұрғанына көз жеткізіп, тамырлардың, дәмдеуіштер мен тұздықтардың мұрын жаратын жағымды иісін сүйсіне жұтты.

	Олар жәшіктерді ішке кіргізіп, олжаларын шығарды. Жаңа сөрелер ілді. Сөйтіп, арада бір аптадай уақыт өткенде, өздерін ешқайда аттап шықпаған жандардай сезінді.

	Австрия елшілігінен Шлимандар қонақ бөлмелеріне арнап әдемі люстра, хрусталь сатып алды. Асхана енді бұлардың жұмыс бөлмесіне айналды. Гректер үйге бөтен адам келгенін көп ұнатпайды. Тіреліп тұрған шаруалары болса кафеде тындырып қайтады. Ал, Генри, нағыз европалық екенін танытып, құрылысшы инженерлерді, ғалымдарды, музей архивариустарын — өзіне пайдасы тиетін адамдардың бәрін үйіне шақырып қонақасы беретін.

	Софья жаңа жұмысына құлшына кірісіп жатты. Өзіне бүлдіршіндей жап-жас жәрдемші тауып алды. Бұл Энгастроменостарға баяғы Ромвис алаңында тұрған кезінен жақсы таныстығы бар семьядан шыққан қыз еді. Таң бозара Орталық базарға аттанған қыз басына көтерген үйме себеті бар балаң жігітті ертіп қайтып оралатын. Бұдан соң Софья қашан түскі тамағы әзір болғанша бір минут тыным таппайтын. Тамақ пісіру, торай төшкесін сүтсірнемен, петрушкамен кептеп, қуыру сияқты шаруалар оған қатты ұнайтын. Кейде барын салып істеп кетсе алмадан пирог әзірлеп те үлгеретін. Ғыссарлықта қалай тамақтанғандарын әлі ұмытпағандықтан бұл шаруаның рақаты онан әрі арта түсетін. Биік орындыққа жайғасып ап қасықпен тақтай тарсылдатуды ұнататын Андромаха ыстықтан жүзі алаурап, дәмдеуіштер мен қуырылған жаңғағының иісінен діңкелеп, отырған орнында-ақ ұйықтап қалатын.

	Өзімен бірге жазатын қағаз ала шыққан Генри таң атысымен «Ғажайып Грециядан» орын теуіп, әлемнің алуан түкпірінен келген газет тігінділерін оқитын. Оқу барысында да, көп тілдегі хат-хабарларын жазу барысында да кофені судай сіміріп көп ішетін. Түскі тамақ алдында үйіне қайтып оралған ол ұйықтағалы жатқан қызының қолына жаңа ойыншық ұстатып үлгеретін.

	Софья мен Генри Троадаға кеткен кезде премьер-министр Кумундуростың үкіметі орнынан тайдырылған екен. Бұлардың қайтып оралуы Заимис бастаған жаңа кабинеттің орнынан түсуімен атап өтілді. Парламент таратылып, жаңа сайлау 1872 жылдың февралінде өткізілетін болды. Алайда, бұл сияқты саяси сілкіністер Афинының мэрі Панаис Кириакосқа қалаған астаналық ажар кіргізу жөніндегі жұмыстарын жүргізе беруіне бөгет жасай алмапты. Генри мұнда да аса көрегендік істепті. Кириакос әдемі ратуша тұрғызды, көшенің өлусіреген ескі шамдарын жаңартып, қаланың орталық бөлегіне тас төседі. Ұлттық банктің қарсы алдындағы алаңнан қала театрын салуға кірісті. Қала тіршілігі жанданып, жердің бағасы күрт өсіп кетті. Генри өзіне айтылған өте тиімді екі ұсыныстың екеуінен де бас тартты.

	— Жердің тәуірін сатпас болар, сатып алар болар. Бұрын жер сатып аламыз деп жұтап қала жаздап ек, енді сол жер қазір байлығымыздың қайнар көзіне айналып отыр,— деп түсіндірші ол Софьяға.

	Оның қандай ой-жоспарлары бары Софьяға беймәлім-ді, әйтсе де кәсіппен айналысу жөніндегі осынау айрықша құлшынысынан өзінше түйін жасап, «ендеше, балалар бөлмесін жарақтай беруге де болады екен» деп шешті. Кішкене кереует, кілем, бюро, терезе жапқыштар мен тыстамалар сатып алды. Колоннан ілесіп келген бала күтуші әйелге де кереует әперді. Генри оның шығындарына шыдамдылық көрсетіп жүрді. Осыдан бірнеше ай ғана бұрынғы ештеңе сатып алмау, бала күтуші жалдамау жайлы жарлығы тарс есінен шығып кеткендей еді.

	Туғандарымен арадағы жағдай да жөнделді. Баланы күтуге деп Генри бибі Викторияға қомақты сома қалдырған. Георгиосқа да жалақысын үзбей төлеп тұрды, оларды жаңа кредитпен қамтамасыз етті. Енді Александрос импорттың товарларды қанша қаласа сонша алатын дәрежеге жетті. Соңғы екі жылдың ішінде тұңғыш рет Энгастроменостар үйінде киім-кешек жаңартуға, басқа да көр-жер алуға ақша ауысты. Бибі Виктория өздерін астанаға оралту жайлы қайта қыңқылдай бастады.

	Бұл Софья үшін аса бір бақытты кезең болды: бәрінің де көңілі тоқ-тұғын.

	Жаңа, 1872 жылдың нақ алдында, әулие Василий мейрамы күні, Софья мен Генри Колонға мерекелік кешкі асқа аттанды. Түн ортасына тақалған кезде Георгиос ішіне теңге қосып пісірілген дәстүрлі пирогты он екі тілім қып тілді. Теңгені тапқан адам келе жатқан жылда үлкен қуанышқа кезікпек еді. Пирогты пісірген бибі Виктория болғанымен, оның өзі де теңгенің қай тілімге кеткенін тап басып айтып бере алмайтын.

	Теңгені Панайотис тапты. Бұл бәріне де сондай жағымды әсер етті, өйткені ол күзде гимназияға бармақшы-тұғын.

	Одан соң Шлимандар арнаулы сыйлықтарын үлестірді. Апасы мен сіңлісіне Софья қолғап сатып алған.

	Генри Спирос пен Катингоның зайыбы Иоанниске галстуктер әкелген. Панайотисқа кітап, Александросқа былғары әмиян тарту етілді. Генри Софьяның ата-аналарын Андромахаға деген қамқорлығы үшін айрықша бірдеңемен қуантпақ боп ұйғарғандықтан, олар бибі Викторияға Стефанудың зергерлік магазинінен алтын сағат, ал Георгиосқа, Кацимбалистың витринасында тұрған данасына көптен көзі түсіп жүргендігі ескеріліп, алтын балдағы бар таяқ сатып алды. Колонға келе жатқан жолда Генри Конституция алаңында күймеден түсіп, шоколад кәмпиттің бір үлкен қорабын сатып алған. Қайтып кеп қасына отырғанында Софья оған:

	— Сен байқадың ба, семья да адам сияқты ғой,— деді.— Егер оған жамандық жасасаң өзің де жамандықтан арылмайсың, егер оған жақсы қарасаң...

	— Онда өзіңе де жақсы!— деп күліп жіберді Генри.

	Софья оны мойнынан құшақтап сүйді.

	— Жаным, Эррикаки, Жаңа жылға қадам басқалы тұрып сені сүйетіндігімді мойындау қандай жақсы еді! Ата-анам мен үшін тәуір таңдау жасаған екен.

	— Ал, өзім үшін мен епископ Вимпосқа шексіз борыштымын.

	Генри сезімге беріліп кеткен.

	Парижде Софьяның үй иесі деген аты ғана бар-ды, ал шын мәнінде ортақ үстелде үнсіз отыратын қонақ келіншек тәрізді-тұғын. Музалар көшесінде бәрі де өзгеріп сала берді. Алғашқы жексенбіде-ақ олар Афины университетінің профессоры, роман филологиясы, грек тілі мен әдебиетінің маманы Стефанос Кума нудисті қонақасыға шақырды. Ол грек тарихына қатысты ежелгі ескерткіштерді қорғау жөніндегі тынымсыз жұмыстарымен танылған адам еді. Сондай-ақ, вазалар мен жазбаларға және Акропольдың ар жағындағы Дионис театрына да осындай ықылас көрсетіп жүрген. Бұған қоса Археология қоғамының секретары қызметін атқарып, оның бюллетенін шығару жұмысын жолға қойған. Ол Генридің Ғыссарлықтан жазған үш есебін оқып шыққан-ды. Куманудис бұдан төрт-ақ жас үлкен еді, бірақ ғалым ретіндегі беделі шырқау биікке көтеріліп кеткен адам болатын.

	Қонақасыдан кейін үшеуі Генридің кабинетіне барды. Еркектер рахаттанып сигара тартуға кірісті. Софьяның ыждағаттылығы арқасында вазалар, құмыралар мен тас құралдар жаңа сөрелерге орналасып та үлгерген. Әрқайсысы табылған орыны мен тереңдігі көрсетілген тұмармен жабдықталған.

	— Жақсы бастама,— деп мақтады профессор Куманудис.— Қазір бәріміз бірлесе отырып әрқайсысының жасы мен қай мәдениетке жататынын анықтайық.

	— Білесіз бе, профессор,— деді Генри оның алдын орап, әрі атақты адамның алдында отырғандықтан аз-кем абыржыңқырап,— біз бұл бұйымдардың қай-қайсысы да міндетті түрде жыл санауымыздан бұрынғы дәуірдің заты боп шықсын деген ойдан аулақпыз. Келесі маусымда қазбаларымызды тереңдетіп, құрылыққа жақындай түспек едік. Соған көп үміт артып отырмыз.

	Келесі жексенбіде олардың үйінен доктор Эмиль Бюрнуф түстік ішті. Париж университетін аяқтағаннан кейін ол 1846 жылы Афиныға, Конституция алаңына орналасқан Француз археология институтына қарапайым қызметкер боп келген. Қырық алты жасында осы институтқа директор болды. Енді қазір Ликабет тауындағы жаңа институт құрылысының жобасын жасап, Дельфыда қазба жұмыстарын жүргізуге әзірленіп жүрген. Бюрнуф шашы жалбыраған ұзын, мұрты, шоқша сақалы бар, бәкене адам еді. Барлық тәпелтек адамдар сияқты бұл да мейлінше жігерлі-тұғын. Киімді де талғап киетін: иық жағы кең, келісті сюртуктерін Парижде тіктірген. Манжеті бүрмелі жібек көйлек киіп, әдемі галстуктер тағатын. Ол өзімен бірге Луиза дейтін он тоғыз жасар қызын ілестіре келген-ді. Афиныда туып-өскен Луиза гректердің сұлулық жайлы көз қанықты бейнесіне мүлдем қарама-қарсы үлгідегі, француз үлгісіндегі сұлу болатын. Жібектей есілген сары шашы, көгілдір көзі, сопақша беті, культе шыланған еріндері және әдемі иегі — соның айғағы еді.

	Генри оған ерекше елтіп, түскі астың өне бойында онымен французша мылжыңдасумен болды. Софья мосье Бюрнуфпен грек тілінде сөйлесіп отырды, бірақ мадам Бюрнуф қайда екенін, неліктен оның орынын қызы басқанын ақыры анықтай алмады.

	Ғыссарлықтан табылған екі құмыраны, әсіресе бұ шығыңқы, тұтқасы биіктеу біреуін Бюрнуф толық дерлік сенімділікпен троялық деп тапты. Төбе боп үйілген құмыра сынықтарын көріп, көзі оттай жайнады.

	— Мейірімді доктор! Мұнда троялық ыдыс-аяқтың айтары жоқ мол қазынасы жатыр ғой! Мынау терракота энциклопедиясы ғой! Сіз мына сынықтарды құрастыруыңыз керек.

	— Әйеліміз екеуіміз солай етсек пе деп армандап жүрміз.

	— Менің екі студентім бар, осындайға әбден шеберленген. Бәлкім, Шлиман ханым екеуіңіз біздің институтқа сейсенбі күні таңертең соғып кетерсіз? Сынықтарыңызды да себетке сап ала келіңіздер. Луиза екеуіміз көмектесерміз. Ондаған ұсақ бөлшектен тұтас имза құрастыру деген — сондай жанға жағымды жұмыс. Бұлардың арасында жерлеу урналары да бар шығар деп сенемін. Ac үйде және шаруашылықта пайдаланылатын ыдыстар, жалпы алғанда, онша бағалы дүние деп есептелмейді.

	Сейсенбі күні таңертең Конституция алаңына келгендерінде олардың күймесін сары сақалды, сымбатты екі жас француз қарсы алып, сынықтар салынған сечоттерін ішке алып кірді. Лабораторияға кіргесін ұзын үстелдің үстін тазалап, жартысына келтіріп салқын су құйылған бірнеше резеңке шылапшын әкеп қойды. Қонақтарымен қуана сәлемдесіп, бөлмеге Бюрнуф пен, Луиза енді.

	— Бұл өте қарапайым, бірақ өте тиімді әдіс. Алдымен сынықтарды мұқият түрде суға саламыз.

	Студенттер сынықтарды асқан сақтықпен резеңке шылапшындарға сала бастады.

	Лай су төгіліп, таза сумен ауыстырылып отырылды. Ақыры, соңғы құйылған су мөлдір қалпында қалған кезде олар сынықтарды судан алып, шүберекпен, шөткемен сүртіп, кейде тіпті тырнақпен тырнап, таза етіп шығарды. одан соң қатар-қатар етіп кептіруге жайып қойды. артынша сынықтарды сұрыптау жұмысы басталды: қалыңдары жұқаларынан, тегістері өрнегі барларынан бөлінді. Түстерінің ұқсастары өз алдына бөлек қойылды.

	— Ең қызығы енді басталады!— деді Луиза.

	ұшып-қонған жас сұлудың алдында ақысын жібергісі келмеген Софья:

	— Ғыссарлықта біз мынадай жүйені пайдаланғанбыз: алдымен түп жағы мен мойын жағын құрастырып алатынбыз. бұл жұмысты жеңілдете түседі,— деді.

	— Әбден дұрыс істегенсіздер. қабырғаларын кейін құрастыру керек,— деді Бюрнуф оны қоштап.

	Олар екі сағат бойы зор құлшыныспен жұмыс істеді. сынық сәйкес келген кезде шаттанған дауыстар да естіліп қалып жатты.

	— Жеткілікті тәжірибе жинағаннан кейін бұйымның түрі мен тұлғасын үйіліп жатқан сыныққа бір қарағаннан-ақ тани алатын боласыздар. Әзірге осы да жарар. Ал, жігіттер, енді балық желімін әзірлеңдер,— деді Бюрнуф.

	Студенттер котелекке жалпақ сарғыш кесектерді тастап, пешке от жақты. Су қайнап, желі түзіліп, бөлмені шіріген балықтың жүрек айнытарлық сасық иісі басты.

	«Ас үйімде мұндайға жол бере алмаспын. Генридің артқы ауладан кішкене сарай салдырғаны жөн»,— деді мұрынын басқан Софья.

	Қойыртылған желім пештен алынып үстел үстіне қойылды. Студенттер қылқаламмен сынықтардың шеттерін майлап, желімнің балшыққа кірігіп, кебіртектенуін күтті. Сосын бөліктерді біріктіріп, отқа ұстады. Түп жағынан бастаған олар вазаның немесе құмыраның қабырғасын кірпіштен үй қалағандай етіп қиюластыра құрастырып жатты.

	Екі құмыраны олар тұтастай қалпына келтірді, тағы ваза бірнеше бөлшегі жетпей олпы-солпылау күйде қалды.

	Бюрнуф Софьяға қалпына келтірілген құмыралар жайлы күнделіктеріне жазып, біріктірілген сынықтарды рет-ретімен номерлеп қоюды тапсырды. Сөйткенде ғана табылған заттардың тағдырлары толық есепке алынатын.

	— Енді ең соңынан атқарылатын жұмысқа кірісеміз,— деп мәлімдеді Бюрнуф.— Алебастр алып, суға еземіз де, балық желімін қосамыз, сосын онымен ашық қалған тесіктерді бітейміз. Луиза бұған біраз машықтанған, ендігісін соған-ақ тапсырайық.

	Ақшылдау ерітінді қоюланған кезде Луиза оны білікті оқтаумен жалпайтып жайды да, керекті жамауларды жедел ойып шығарды. Студенттер кепкен бөліктерді қолдарына алып, шеттеріне манағыдай желім жағып, орын-орындарына қондырып, отқа қыздырып жатты.

	— Voila23 ,— деді Бюрнуф салтанатты түрде.— Міне, біз алғашқы кемтар вазаларыңызды да қалпына келтірдік. Ғысарлыққа қайтып барған кездеріңізде жетпей жатқан сынықтарын тауып алсаңыздар, алебастр жамауларды алып тастап, қашқындарды орнына қайта қондырып береміз.

	Сосын Генри барлығын Гермес көшесіндегі, «Ғажайып Грецияға» таяу маңдағы «Эптанесос» ресторанына алып барды. Өзі қылықты Луизаның қасына отырып алып, тағы да француз тілінде әлдебір таусылмайтын әңгімеге кірісіп кетті. Бұнысы Софьяны аз-кем таңырқатып та қойды.

	«Бәлкім мен бұндайға арнайы маманданбаған шығармын. Бірақ, гипстен жамау салу деген не — со да сондай бір керемет өнер боп па?»— деп ойлады ол.

	Андромаха өмірге келгенше Генри семьяда бөтен адам тәрізді көрінген. Өйткені, әлемді аралап қаңбақтай ұшып-қонып жүрген, мінезі де адам түсініп болмайтын ала құйын мырза мен бұлардың арасында нендей ортақ нәрсе бар еді?! Христос тумастан мың жыл бұрын гректер исі шет жерлік атаулыға «варвар» деп қарайтын. Бірақ, Генри грек тілін білетін, әйтсе де бұл сияқты өз тілі емес-ті. Сол себепті қарым-қатынастарында сенімсіздік салқыны сақталып қалған. Гректер барлық ынтымақтың бәрінен жоғары қоятын семья — адам ақылы жетпейтін жұмбақ қамал еді. Әйткенмен, Генри Андромаханың арқасында ақыры сол қамалдың ар жағына өткен-ді. Енді міне, январь айында, Софья оған тағы да сәбилі болатындарын хабарлады. Генри оны сүйіп алып:

	— Әділдікке жүгінсек, бұл жолы ұл болуға тиіс!—

	деді,

	Ғыссарлықтағы жұмыс кезінде Генри басқа шаруаларының бәрін басы бүтін былай жиып қойған. Чектерді өтеуді, кәсіби хат-хабарларды өзі келгенге шейін сақтап қоюды қайын атасына тапсырған. Қазба жұмыстары кезінде бұлар турасында ауызға да алмаған, ойланбаған да. Енді міне үстелінің үстінде тау-төбе боп үйіліп жатқан хаттар мен телеграммалар бар ықыласын өзіне аударып алды: Генри оларды жүйелеп, жіктеп, тапсырмалар әзірлеп, баланс жасап, темір жолдың белгілі бір акцияларын сатып алып, өңгелерін сатып, бірге туған бауырлары мен орыс еліндегі балаларына ақша аударумен шұғылданып жатты. Бұл шаруалар оны басы бүтін баурап әкетті.

	Одан қолы босаған кезде де қарап отырмады: Ғыссарлықтағы жарты жылға созылатын жаңа науқанға тыңғылықты әзірлену керек еді. Апрель айында жүретін болғандықтан жұмысшы жалдау, олардың жұмысын бақылауды ұйымдастыру жайын осы бастан ойластыру қажет-ті. Сондай-ақ, жеткілікті мөлшерде құрал-саймандар табу керек еді. Соңғы айда олардың қарамағында күн сайын орта есеппен сексен адамнан жұмыс істеген. Олардың жұмысына Софья мен екеуі ғана бақылау жасаған. Генри Афиныдан өздерімен бірге екі тәжірибелі десятник ала кетуді ұйғарды. Софья таңырқап қабағын керді.

	— Біздің саламыз бойынша тәжірибелі адам табыла қояр ма екен?

	— Біздің саламыздан табылмаса тау-кен саласынан табылар. Дегенмен, Грециядан мұндай мамандар табу қиын соғатын шығар. Бізге жол салушы шеберлер де жарап қалар еді.

	— Дұрыс айтасың! Өйткені, олар таудың астымен туннель қазады ғой. Сонда оларды қайдан табасың?

	— Өздерінің жұмыс орнынан,— деп мырс етті Генри.— Темір жолдан. Сенің үстел басындағы ертеңгі қонағың — фолкстондық ағылшын, мистер Джон Лэтам. Ол Лондан — Дувр — Фолкстон оңтүстік-шығыс линиясының құрылысын басқарған. Қазір мұнда Пирейд! Афиныға жалғайтын жолды салып жатыр. Түсі суық болғанымен, мейірімді, әзіл-қалжыңды ұнататын адам.

	Таза қырынған, оқтау жұтқандай тіп-тік, орта жастардағы Лэтам гүл шоғын ала келді. Түскі тамақ үстінде ашық-жарқын әңгімелесіп отырды. Софья ағылшын елшілігінен шет жерде жүрген ағылшынның көңілін қалай табуға болатынын бекер қылқылдап сұрамаған боп шықты. Өмірінде ешқашан ростбиф пісіріп көрмесе де, әйтеуір оның көп қуырылып, қарайып кетпеуін қатты қадағалаған. Батылданып алғаны сонша, тіпті Йоркшир пуддингін де әзірлеген. Бұның ойдағыдай шықпағанында тұрған ештеңе жоқ еді: Джон Лэтам Софьяның осы ықыласының өзіне-ақ ырза боп, үйде ішіп үйренген тағамдарын сағынышпен еске алды.

	— Қайда бармайын, әйтеуір ағылшын тағамдары жайлы тәуір сөз ести алмай-ақ қойдым,— деп шағынды ол.— Ал мен дүниеде шешемнің пісірген тамағынан тәтті нәрсе жоқ деген ойға әбден үйренген адам едім.

	Шаруа жайы да тез бірыңғайланды. Лэтам ең тәуір деген екі жұмысшысын беруге келісті. Генри оларға жол ақы төлеп, тұрғын үймен қамтамасыз ететін болды және жарты жыл бойына семьясыз тұратындары үшін ақшалай өтем жасауға уәде берді.

	— Бұндай жағдайда біз жүз отыз жұмысшы жалдай аламыз ғой — бақылайтын адамдарымыз баршылық,— деді істің жайын талқылауға қызу кірісіп кеткен Генри кабинетте әрлі-берлі теңселіп жүріп.— Және тағы бір айтатын нәрсе.— Ол әйеліне көз тастап қойды.— Ғыссарлықтың бүткіл жалпағы бойынша жұмыс планының жоспарын жасау үшін бізге инженер керек. Ол жотаның өлшемін алып, нақтылы. жұмыс көлемін көрсетіп берер еді. Сонда біз қанша текше ярд топырақ қазып шығаруымыз қажеттігін, бос топырақты қайда тастау керегін білер едік. Сіздің штатыңызға қол сұққым келмейді, мистер Лэтам,— деді ол жаңа тапқан досына қарап,— бірақ бір-ер айға бір қызметкеріңізді бере тұрмас па екенсіз? Мен оған жоғары еңбек ақы төлер едім.

	Ал, Лэтам болса бұл кезде биік крахмал жағасынан азап шегіп отырған. Өзінің мойындауынша бұлай азап шеккеніне жиырма-отыз жыл боп қалған көрінеді.

	Адам ақыл-ойының қабілеті жетпейтін нәрсе жоқ,деп күңкілдеді ол.- Пирамида мен акрополь да орната алады, пароход та жасай алады,бірақ мынадай қылғындырғыштың орнына жанға жайлы жаға салуға келгенде дәрменсіз... Менде бос инженер жоқ,бірақ сізге Эжен Пиа көмектесе алады ғой деп сенем.

	Ол Афиныдан Ламияға баратын жолды салып жатыр.

	Мосия Пиа өз отанында білім алған, әкімге, инженерге, архитекторға және ғалымға тән қасиеттердің бәрін бір бойына ұштастырған адам еді. Сегіз француз көмекшісінің күшімен 120 мильдік Ламия жолының барлық есеп-қисабын жүргізіп, енді құрылысын салуға кіріскен. Қарауындағы жұмысшыларын шебер басқара білген ол жол құрылысын солтүстікке қарай кесте бойынша кідіртпей жүргізіп келе жатыр еді. Бұған қоса Француз археология институтының жобасын жасауға да уақыт тауып жүрген. Білімдар адам Пиа грекше еркін сөйлейтін. Басы толы инженерлік мәселелер болғандықтан сыртқы түріне көп мән бере қоймай, қонышты етік, қарапайым комбинезонмен жүре беретін. Күл түстес қоңыр шашы да тарақ пен шөткеге шырқын бұздырып көрмеген.

	— Ең бастысы — бастың өзі аман болғаны ғой,— деді Генри.

	Ол Пианы өткен маусымдағы қазба жұмыстарының жай-жапсарымен таныстырды.

	— Қазба жұмысын он төрт футтық траншея арқылы жалғастыру жайлы ойдан бас тартуға мәжбүр боп тұрмын. Өйткені, көрінісі мардымсыз әрі олжа да аз. Маған басқа бір ой келіп жүр: жотаны төбесінен есептегенде қырық алты фунттай төменнен, кең етіп тіліп өтсем деймін. Сол шамадан құрлыққа да жетуіміз ықтимал. Бұл алаңқайдың ұзындығы екі жүз, ені елу футтай болмақ. Осы алаңқай мен жотаның төбесінен солтүстік-батыс бүйірге қарай қаза бастаймыз. Ол түстің шамамен жиырма бес футтай биіктігі бар. Акропольды міне дәл осы арадан табатын шығармыз. Біз ештеңені құлатпаймыз. Үйлерді, ғибадатханалар мен сарайларды, мұнаралар мен қақпаларды — бәрін де өз орындарында қалдырамыз. Жұмыс алаңымыздан жотаны жан-жағына қарай бүйірлеп кеміре береміз. Егер қабырғаға кезіксек, етегіне шейін қазып, жан-жағын үңгіп, тұтастай босатып аламыз.

	Пиа жүн-жүн басын шұлғып қойды.

	— Басқаша сөзбен айтқанда, құрылысқа кезіккен бойда ірге тасын іздеп төмен тартып, әрі сонымен қабат төбесін жалаңаштағанша жоғары өрлей бермексіз ғой?

	— Дәл таптыңыз! Өз есебім бойынша алаңқайым жотаның төбесі мен бір кезде Троя қаласы орналасқан төмендегі жазықтың екі аралығында жатуға тиіс. Қала мен акрополь орналасқан жотаны тұтастай қазам. Қамал мен мұнара да сол жерде болуға тиіс. Соларды тапқанда ғана Гомердің Троясы мынау деп айта аламыз.

	— Мосье Пиа,— деп әңгімеге Софья араласты,— аз уақытқа болса да, жотамыздың егжей-тегжейлі чертежін жасайтын инженер тауып бере алмас па екенсіз? Жотаның аумақты екені өзіңізге белгілі ғой.

	— Әрине, мадам Шлиман. Адольф Лоран — тәп-тәуір маман, оның үстіне өзі жас жігіт, бұл жұмыс оны қатты қызықтыруға тиіс.

	Арада бірнеше күн өткенде Лоран кеп түстік ішті. Қысқа қып қидырғандықтан шашы шөткедей тікірейіп тұрған, бір көзі қылилау жігіт екен. Жалпы, оның бет пішіні құрап-сұрап жинап, қалай болса солай қиыстыра салғандай әсер қалдыратын. Лоран узо бөтелкесі қойылған буфетке қайта-қайта барғыштаумен болды, сөйтіп түстік ішу тәмамдалғанша стақаны бір минут те бос тұрмады. Алайда, бұған былқ еткен ол жоқ — аузына тамақты толтыра асап алып, өзі жұмыс істеген елдер жайлы әр алуан хикаяларды сапырылыстырып соғып отырды.

	Бір күні кешке қарай Джон Лэтам жіберген екі десятник келді. Теодорос Макрис өзінің қос шығанағымен әйгілі таулы Лесбостың басты қаласы Митилиниде туған. Бала кезінен еңбекке араласып, аралдың түкпірінен теңізге қарай жол қашап, теңізде пристань салған. Оның тіл байлығы бір-ер жүз сөзден аса қоймағанымен Джон Лэтамның сендіргеніндей, күрекпен тілдесуге келгенде алдына жан салмайтын.

	Спиридон Адеметиу афиналық қара жұмысшының баласы болатын. Ол да жастайынан жүк тиелген қол арбаны шайқалтпай, тепе-тең ұстай алатын дәрежеге жеткен шағынан, жұмысқа кіріскен. «Ауыр қол жұмысы Спиридон үшін айрықша рухани қажеттілікке айналды»-, деген-ді ол туралы Лэтам. Генри екеуіне еңбек.ақылдарының бір бөлегін алдын ала төлеп, Константипольға марттың аяғында-ақ аттана беруге әмір етті.

	Олардың дастарханынан алпыстың асуынан асқан профессор Ксавье-Джон Ландерер сияқты қадірлі қонақ та, дәм татты. Ол Мюнхенде туып-өсіп, медицина және жаратылыс тану ғылымдарын сонда оқып-үйренген. Жиырма үш жасар жігіт кезінде король Оттонның шақыруымен Афиныға келіп, сарай жанындағы аптекші болды. Афины университеті оны химия мен фармацевтика саласындағы өзінің тұңғыш профессоры етіп сайлады. Генри профессор терракотадағы тотығу іздері мен балшықтың қара, қарақошқыл, қызыл, сары, күл түстес сұр сияқты әр-алуан түстерінің құрамында қандай химиялық компоненттер болатынын түсіндіріп берер деп үміттенген.

	Университет профессорларының арасынан да олар өздеріне көптеген достар тапты; сөйтіп, жұмыстары ғылыми академиялық негізге ие бола бастады. Бұл достары әрқилы саланың ғалымдары болатын және, әділін айту керек, Гомердің Троясы жайлы Шлиманның теориясын жақтай қоймайтын, бірақ күліп, келемежге де айналдырмайтын. Олар бұның сенімділігін, қалған өмірі мен дәулетінің негізгі бөлегін алға қойған мақсатын орындауға жұмсау жөніндегі шешімін айрықша қадір тұтатын.

	Генриді біркелкі жақсы танып үлгерген Софья оның тек қазба орыны мен профессорлар арасында ғана өзін өте бақытты адамдай сезінетінін білетін. Өйткені, Гомер — оның құдайы, ал академия пip тұтатын қара шаңырағы еді. Бала кезінде-ақ университетте білім алу мәселесін шешілген мәселе деп есептеп жүрген. Бұл арманын үй-іші де қолдаған. Сол себепті жақын жердегі Ростокқа барса ма, әлде Мюнхен немесе Берлин асса ма — соны ғана қиялдайтын. Шешесі қайтыс болған кезде бұл тоғыз жаста еді. Әкесі үй қызметінде жүрген жас әйелді жүкті қып қойып, пасторлықтан қуылды. Сөйтіп, тағдыр Генриді ойламаған жерден тақырға отырғызып кетті. Дүкенде он сегіз сағат бойы бел жазбау өз алдына азап болса, білімсіз кеще боп өсіп келе жатқаны жайлы күйініш жанын және жегідей жейтін...

	Сөйтіп, штат та іріктелді: олардың өз десятниктері мен инженері бар — енді жаңа маусымға әзірлікке шындап кірісетін кез жетті. Генри Лондондағы «Шредер және компания» фирмасындағы достары мен компаньондарының көмегіне арқа сүйеуді ұйғарды. Жиырма екі жасында ол бұлардың Амстердамдағы өкілі болған, ал өз бетінше орыс тілін меңгерген кезінде фирма оны Россияға жіберген. «Шредер және компания» Шлиманның қабілеті мен адамгершілік қасиетін өте жоғары бағалайтын. Генри Лондоннан алпыс мықты қол арба алдырмақ болды.

	— Одан да пароход арқылы бір-ер үлгісін алдыр. Егер арба ұнамай қалса, мында келген жүктен қалай бас тартасың?— деген кеңес берді оған Софья.

	— Расында да. Бұған қоса күрек, қайла, сүймендердің үлгілерін де алдырамыз. Лондонға телеграмма жолдап, өзімізге не қажет екенін түсіндіремін.

	Бірақ, ол бұл шешімінен де айнып қалды: Германияны аралап, музейлерден терракотамен және басқа да ерте заманғы экспонаттармен танысқысы келді. Сосын Лондонға барып құрал-жабдықтарды өз көзімен көріп, көтере сатып алмақ болды.

	Генри сол күні-ақ жүріп кетті.

	2

	Жүкті болғалы Софья жиі ауыратынды шығарды: қан кетіп, белі ұйып, қарнының төменгі жағы ауыр тартатын болды. Көп жүрсе аяғы сырқырайтын. Екі аптадан кейін қайтып оралған Генри бұны біліп қатты абыржыды.

	— Андромаханы көтергеніңде бұндай ештеңе байқалмап па еді?

	— Жоқ.

	— Ендеше, саған тынығу керек. Төсекке бар да, тыпыр етпей жатып ал. Жақсылап демал.

	— Жұмыс деген бастан асады. Айлар бойы төсек тартып қалай жатам?

	Бірақ, Генри айтқанынан қайтпады.

	— Ендеше доктор Веницелосқа барайық. Ол бізге пайдалы ақыл берер,— деп келісті Софья ақыры.

	Софьяны ықыласпен тыңдап алғаннан кейін Веницелос бұлар бекер үрейленіп жүр деп тапты. Анау-мынау ауруға аса көп мән бермеу керегін айтты.

	Бірақ, мен оның мән бергенін қалаймын, доктор!Маған оның өзін күткені керек!—деп шаңқ етті Генри

	Веницелос көзілдірігін алып, әйнегін орамалымен асықпай сүртті.

	Құрметті Шлиман, әйеліңіз әдеттегі тіршілігін жасай берсін.Ол жас денсаулығы да жақсы. Көп жүрсе,қимылдаса денсаулығы арта түспесе, кемімейді.

	- Шынында да солай еткенім дұрыс, Генри,— деп қостады оны Софья.— Ақыл қосқаны үшін ақша төлеп, бірақ артынан оны орындамаған адам ең ақымақ адам, дегенді өзің айтпап па едің?

	Доктор Веницелостың сенімділікпен айтылған сөздері Софьяға бірнеше апта бойы сеп боп жүрді. Апрельдің басында Генримен бірге Троадаға баратындығы жайлы қайтадан әңгіме қозғай бастады.

	— Сенімен бірге болғым келеді. Троада маған ұнайды, онда өзімді өте бақытты сезінем. Айтпақшы, сен қазбаның қасынан өзімізге арнап үй салуға уәде етіп ең ғой.

	— Яннакиске ақша жіберіп, ағаш сатып алып қоюға әмір еттім.

	Март айы туды. Софьяның жағдайы күрт нашарлап кетті. Әлдебір жайсыз нәрсенің болып жатқанын сезіп жүрді. Белінің ауыр тартқаны сонша, иіліп-бүгілудің өзі мұң болды. Тағы да қан кете бастады. Төсекке жатуына тура келді. Доктор Веницелос күн сайын келіп тұрды. Жағдайы жеңілдей қоймады. Март айының ортасында Софья түсік тастады. Сол бойда Веницелос шақыртылды.

	— Доктор, неліктен бұлай болды?

	— Тағдырдың тәлкегі, мадам Шлиман.

	— Бәлкім, менің айыбым бар шығар?

	— Ешқандай да! Оның тіпті алдын алуға да болмайды. Ұрық жатырға берік бекімеген. Бұндай бақытсыздық бала бітіп жатқан сәттің өзінде-ақ тап болуы мүмкін. Сол себепті табиғат оны орынды түрде аластап отыр. Өйткені, нәресте дұрыс дами алмас еді. Әл жинап, оңалғаннан кейін әлі-ақ дені сау, жақсы бала тауып аласыз.

	— Сонда мен тағы да балалы бола алам ба?

	— Әлбетте.

	— Бірақ, тек бұ жолы өзім айыпты болмасам болды ғой?

	Доктор Веницелос оның самай шашын саусағымен іліп, еппенен құлағына апарып қыстырып қойды.

	— Бұл арада ешкім де айыпты емес. Реті солай болған ғой. Бұндайдың қайталанатын жағдайы өте сирек. Оны дәрігерлік тәжірибемнен білем. Көп уайымдай бермеңіз. Жақсылап ұйықтап алыңыз. Тұрған кезіңізде өзіңізді өте жақсы сезінетін боласыз.

	Беті мен қолына салқын су басып, бибі Виктория жанында әбігер боп жүрген. Софьяның бойын қорқыныш пен үрей билеп алған-ды. Дәрігер қанша жұбатқанымен, күйеуімнің алдында айыптымын-ау, үмітін ақтамадым-ау деген ойдан зықысы шығып біткен. Жалғыз ғана сенгені — Генри бұны бетіне салық етпес деген үміт еді.

	Ол он бес сағат бойы оянбастан ұйықтады. Оянғанында төсегінің жанында Генридің отырғанын көрді. Көздері бұлаудай. Софья оны қолынан ұстады. Генри бұның өзінен де бетер қапаланып отыр екен. Ұлым болса деп армандап жүр еді, байғұс! Грек әйел тауып алуының өзі бір ғажап-ты, ал ұл бала сол ғажаптың жалғасы болуға тиіс еді. Генри бәріне кінәлі доктор Веницелос деп мәлімдеді:

	— Ол біздің үйге бақытсыздық әкелетін бәлекет. Көзім тіріде де, мен өлген соң да ендігі жерде оған қаралушы болма. Өткен күндерді қайта оралтып, оңбағанның ақыл-кеңесін орындамау үшін не бересің десе ештеңе аямас едім. Ол оңбаған барлық үмітімізді үзді ғой.

	— Сүйіктім менің! Босқа уайымдай бермеші,— деп жалынды оған Софья.— Өзімнің де кім айыпты екенін білмей басым қатып бітті. Бірақ, бұл кездейсоқтық қой. Қалай оның алдын аларсың? Құдайдың өзі берді де, өзі қайтып алды. Ал, доктор Веницелос болса маған күнделікті тіршілігіңді жалғастыра бер дегеннен басқа ештеңе айтқан жоқ. Ол бұндай жағдай екінші рет қайталанбайды дейді. Мен саған әлі-ақ ұл тауып берем. Сосын бәрін де ұмытасың.

	Генридің өкініші ортая қойған жоқ, әйтсе де әйеліне деген аяушылық сезімі басымдау шықты.

	— Троадаға сапарымды кейінге қалдырам.

	— О не дегенің, Генри! Онда апрельдің бас кезінде болуың керек. Сенсіз ондағы жұмыс тоқтап қалады. Сенсіз Лоран да, десятниктер де бармайды. Кішкене оңалғасын мен де жолға шықпақпын. Мені Шанаққалада Калверттер қарсы алып, жақсы күйме мен ат айдаушы тауып береді ғой. Тек сен үйімізді әзірлеп үлгерсең жақсы болар еді...

	Генридің жанарында үміт оты жылт етті.

	Ол жайында қам жеме. Барған бойда Яннакис пен екі десятникті сол жұмысқа жекпекпін. Бірақ, алдын-ала ескертіп қояйын, одан әдемілік іздеме, тек жан-жағыңнан жел кеулеп, төбеңнен тамшы ақпаса болғаны...

	Лондоннан жіберілген құрал-саймандар: алпыс қол арба, жиырма төрт үлкен темір сүймен, жүз сегіз күрек, жүз үш қайла, домкраттар, шынжырлар, жүк көтеретін шығырлар да келіп жетті.

	— Бұны пароходпен Константинопольға апарып, одан басқа пароходқа тиеп Шанаққалаға тасып, одан тағы да арбаларға артып Ғыссарлыққа қарай сүйретілгенше Пирейден Бесік мойнағына шейін бір кішкене кеме жалдасақ қайтеді? Жағамен жүрсең ол жерден Ғыссарлыққа дейін бірнеше миль ғана. Бас-аяғы екі-ақ сағаттың ішінде жүгімізді де түсіріп, баратын жерімізге де барып аламыз.

	— Бірақ, бүкіл экипажымен қосып пароход жалдау қымбатқа түседі ғой,— деп Софья маңдайын тыржитты.

	— Басы байлы жалдамаймыз ғой! Бізге айына бір рейс жасаса жарайды. Ауа райы жақсы болса үш күнде жетеді. Спартадан Еленаны және оған қоса Менелайдың бар байлығын ала қашқан Парис үш сөткеде жетіп үлгерген ғой. Ал, онда бу машинасы жоқ еді, тек ескекшілері мен желкендері ғана бар-ды. Азық-түліктен де тарықпаймыз. Қажет нәрселердің тізімін жолдасаң, Спирос сатып алып пароходқа тиеп жібереді.

	— Шынында да ыңғайлы-ақ. Ал, қайтар жолда пароход олжаларымыздың өзімізге тиесілі бөлегін ала қайтады.

	— Егер бақылаушылар маусымның аяқталуын күтпей-ақ жұмыс барысында бөліп алуға келіссе.

	— Бақылаушылар дейсің бе? Олар қанша адам болмақ сонда?

	— Халық ағарту министрінен хат алдым. Биыл жүз елуден астам жұмысшы жалдауым мүмкін екенін естіген соң, бір бақылаушы бәріне үлгермейтінін айтыпты.

	— Георгий Саркисіміз қайда жүр екен?

	— Сірә, кеңсесіне қайтып барған шығар. Айтайын дегенім, мен үшін тек кемешік суға батпайтын бүтін, ал капитаны ауызына берік адам болса болғаны. Сыртқа сыр шашқым келмейді. Айтуға тұрарлықтай бірдеңе тапқан кезде ғана жар салармыз.

	Портты бірнеше күн бойы аралап, ақыры іздегенін де тапты: бұл капитан Андреас Папалиолостың «Таксиархис» атты кішкентай пароходы еді. Түгелінен өз семьясы мүшелерінен тұратын командасында өзінен басқа төрт адам: інісі, екі ересек ұлы және жиені барды. Жастайынан теңіз толқынында өскен нағыз грек, тапалтақтау келген қайратты қарт Генриге қатты ұнап қалды. Қарт жиырма бес жыл бойы ішпей-жемей ақша жинапты, есесіне қазір өз пароходы бар және ешкімге бағынышты емес.

	Сол күні тамаққа Генри күлімсіреген көңілді жүзбен оралды.

	— Шамасы, капитаны ауыз ашпайтын, өзі суға батпайтын кеме тапқансың-ау?

	— Оған қоса мен жердің тебінгідей-ақ екеніне тағы да көз жеткізіп келдім. Капитан Папалиолостан өзі жайлы кімдер кепілдік бере алатынын сұрағанымда, ол не айтты дейсің ғой? «Доктор Шлиман, мен туралы басқадан гөрі өзіңіздің құрметті қайын енеңіз Виктория Энгастроменостың кепілдік бергені дұрыс шығар», деді.

	— Мамам ба?... Қалайша?

	— Оны мен қайдан білейін! Кешкісін Колонға барып қайтайық. Андромаха да күймемен қыдырғанды жақсы көреді.

	— Капитан Папалиолос!— деп дауыстап жіберді бибі Виктория.— Ойбай-ау, ол Криттен ғой! Біз танысқалы қай заман. Егер теңізге шығып кетпеген болса туған күніме де үнемі келіп тұратын. Ол жайында не білгіңіз келіп еді?

	— Оған сенуге бола ма?

	- Өзіңізге қалай сенсеңіз тап солай сене беріңіз. Сіз қазір біздіксіз ғой, ал Папалиолостар Энгастроменостарды ешқашан жаманатқа қалдырып көрген емес.

	- Рақмет, қадірменді қайын ене. Ендеше, мен сол кісіге тоқтайын.

	- Қоштасу қай-қайсысына да жеңіл тимеді.

	- Бар болғаны бірнеше апта ғана ғой,— деп жұбатты Софья, - Күн болса жылынып келеді, ұзамай бақта жұмыс істеймін. Сөйткенде тезірек оңалам.

	Оның көгершіндерді айрықша жақсы көретінін білетін Генри бақтың арғы түкпірінен құпия түрде кептерхана жасап ішіне құстардың бірнеше жұбын бос жіберген. Ертеңіне таңертең баққа шыққан Софья көңілді әуенмен уілдескен көгершіндері бар күркені көріп, көз жасын сығып алды.

	Епископ Вимпос келді. Софьяның басындағы бақытсыздық жайлы білетін. Көңіл айту үшін және діни уағыздарымен жұбату үшін алыс Афиныға арнайы жол тартқан. Триполистегі екі жыл ізсіз жоғалмапты: өзі жүдеп, су танасы тозып кетіпті.

	«Сондай сұңғыла адам бола тұрып, қияндағы бір түкпірде тым-тырыс жатқаны қандай жаман! Оған ғылыммен шұғылданатын, жазатын, білімдерін пайдалы әжетке асыратын жұмыс тауып берулеріне болатын еді ғой!» деп күйінді Софья іштей.

	Шын мәнінде бұл жер аударумен бірдей нәрсе еді. Немен айналысып жатырсың деген сұраққа ол тап солай жауап берді:

	— Қызмет етемін, басқа ештеңемен шұғылданбаймын. Селолық приходтарға барып тұрмын, епархия қазынасын қадағалаймын...

	— Дәріс беруді қойдың ба?

	— Жоқ, балаларды оқытып жүрмін. Мектеп аз ғой. Менсіз олар сауатсыз боп өсер еді.

	— Шіркеу сені Афиныға қайтаруға тиіс!

	Жауап орнына ол жай ғана езу тартты.

	— Сені түсініп тұрмын: университетте теологиядан, көне еврей тілінен сабақ беруім керек деп ойлайсың ғой. Университетті өзім де сағынып жүрмін. Кітапханасын, әріптестерімді, үміт етуге болатын студенттерді сағындым. Кейде тіпті сырыңды айтып шешіле сөйлейтін де адам таппайсың, жападан жалғыз жүресің де қоясың...

	— Кітапханаң бар емес пе?

	Ол тұнжыраңқы кейіпте бас шайқады.

	— Өкінішке орай, Триполиске кетерде кітапханамды сатып кеткем — қарыздан құтылу қажет болған.

	Аяп кеткені сонша, Софьяның көзіне жас келді.

	— Сонда өмір бақи осылай өтпексің бе?

	— Құйттай ғана жарығым-ау, жаратқан иеміз басыңа не жазса да шыдамдылықпен төзе бер деп үйреткен жоқ па едім саған? Енді сол сөзімнен өзім таймақпын ба?! Жаратқан иеміз бен шіркеуімізді жан-тәнімен сүйдім екен, басыма түскеннің бәрін де байсалдылықпен көтеруге тиіспін.

	Осы әңгімеден соң Софья Генри кеткелі бері алғаш рет қала аралауға жалғыз шықты. Коромеластың өзі кішкентай кезінен жақсы көретін кітап дүкеніне бармақшы еді. Бұл — үш қабырғасына сөрелер қойылған, сөрелердің әр тұсына: «Поэзия», «Тарих», «Әдебиет», «Ғылым» деген жазулар ілінген үлкен зал болатын. Француз, неміс және ағылшын тіліндегі кітаптар өз алдына бөлек тұрған. Ол мұнда жылына екі рет, әулие Василий күні мен өзінің туған күнінде, ересектердің біріне еріп келіп, мұқабалар мен бояулардың иісіне қанығатын. Оған өзі ұнатқан кітапты таңдауға ерік берілетін. Генридің шұғыл шаруаларға деп қалдырған жүз долларының басым бөлегіне Вимпос ағасына кітап алуды ұйғарды. Мұны күйеуінің де шұғыл шаруа деп білеріне зәредей күмән келтірмеді. Бір-біріне кездестіргені және некелерінің сақталып қалғаны үшін олар бұған қарыздар еді, сол себепті оны жалғыздықта қалдыруға болмайтын. Ең болмаса кітаппен сұқбаттассын. Парижде Софья Генриге: «Жалғыздықтан жапа шеккеннен аяғымды сындырып азап шеккенім әлдеқайда жеңіл», деген. Әлде «үйді ойлап, уайым жегенше» деп пе еді? Қалай десе де, екеуі де бір мағына беретін нәрсе ғой. Астанадағы рухани және ғылыми орта — міне, Теоклетос Вимпос осыдан сырттап қалған, осыған қайғырып жүрген. Оның бұл қайғысы Софьяның таяудағы тақсіретіне ұқсас еді.

	Апрель күндері шуақты боп тұрды. Таң сәріде аспан алашабырланып, артынан көкпеңбек боп мөлдіреп шыға келетін. Софья клумбалар мен бүр жара бастаған бұталарға күтім жасап, көгершіндерге жем шашумен шұғылданды. Бірақ, бір таң қалар нәрсе — еркін билеген әлдебір елегізуден ақыры арыла алмай-ақ қойды. Есіл-дерті Ғыссарлыққа, қазбаларға, көптің арасына, олжаға килігу қуанышына жету боп жүрген.

	Генриден келіп жатқан хаттарда қуанышты хабар аз-ды.

	«Жағдайымыз мәз емес. Төңіректегі табиғат, сондай жақсы, басқасының бәрі де жаман»,— деп жазған еді ол.

	Қазба шетіндегі үйлері әлі дайын болмаған. Генри құрал-саймандарға арналған күркеге қонып жүрген. Үш күн бойы жаңбыр жауып, төбелерінен тамшы өтіп кетті,Яннакис қазбаға жұмысшы жинаумен айналысып,тамақ пісіруге қолы тимеді. Оның үстіне плита да, қажетті ыдыс-аяқ та жоқ еді. Тамақты Қыбұлақтан алдыруға тура келді. Төңірек балшыққа былғанып,күн суытып, берекетінің кеткені сонша, кешкісін есеп жазудан да қалыпты. «Мүмкіндігің болса, құдай ақына Афиныда кідіре тұр. Әбден оңалып, денсаулығыңды түзеп ал...»

	Ал, егер ақи-тақи келмекші боп жатса, онда міндетті түрде плита, он тәрелке, пышақтар, қасықтар мен шанышқылар, екі матрас (біреуі үлкен, екіншісі кішкентай), одеялдар, сүлгілер, жұмыс киімін, жыртылмайтын былғары башмақтар, сондай-ақ құмыралар мен вазаларды, сынықтарды салуға арналған үлкенді-кішілі жиырма-отыз себет ала келетін болсын. Софья айтқандарының бәрін де алды. Спирос заттардың себетке ұқыптап салынуын қадағалады. Бұл себеттер қайтарында Шлимандардың археологиялық материалдарын Пирейге алып қайтуға тиіс еді.

	Кезекті бір хаттан кейін Афиныда жата берудің өзі мүмкін болмай қалды. Онда жазылған сөздерден жалғыздық пен жүрек сыздатқан сағыныш лебі есіп тұрған.

	«Ардақты да асыл жарым! Қалың қалай, періштем, жарығым, жан-жүрегім? Не істеп жатыр екенсің сен? Тәбетің қалай? Қалай ұйықтап жүрсің? Оңалдың ба кішкене? Қызымыздың халы қалай? Ол күніне кем дегенде үш сағат таза ауада болуы қажет. Бағыңда нендей өзгерістер бар? Бойыңа біткен қасиетті рух арқылы бейшара пальмамызға жан бітіріп те қойған шығарсың? Көгершіндерің тірі ме? Бағың гүл жайнап, құлпырып тұрған шығар.

	Сүйіктім менің, күн сайын Пирейге барып суға түс, ал темір жол ашылған кезде Фалеронға бар. Сенің әбден сауығып кеткеніңді қалаймын. Маған бір ауыз жылы сөз жазып жіберші — сонда менің түнім де күнге айналады».

	Софья сол күні-ақ майдың бас кезінде Константинопольға аттанатын пароходқа каютаға заказ беріп қойды.

	Ертең жүрем деп отырған күні Генриден он бес беттік мақаланың қолжазбасы келіп түсті. Генри бұны бір сауатты туыстарына көрсетіп қателерін түзеттіріп, афинылық «Пікірталас парақтарына» жіберуді өтініпті. Бұған қоса фотографқа өткен жолы тапқан олжалары — крест пен «свастиканың» қолдан салған суретін де апарып беруі керек еді. Өйткені, мақалаға иллюстрациялар қажет-тұғын.

	Бұл жұмыстың бәрін әкесіне тапсырып, Андромаханы үйренген үйінен ажыратпау үшін ата-анасын Музалар көшесіне көшіріп әкелген Софья бәрімен бір-бір сүйісіп қоштасып шықты. Спирос оны жүк салынған сөмкелерімен бірге Пирейге алып келді.

	Генри Шанаққала пристанынан қарсы алды. Оның кемеден түсетін баспалдақтың түбінде тұрғанын көргенде де Софьяның жүрегі дүрсілдеп қоя берді. Күйеуі қатты жүдеп кетіпті — костюмі қолпылдап тұр. Беті сарғыш тартып, езулігіне терең әжім түсіпті — өздері Қыбұлақта бастан өткерген берекесіз күндерде де ол мұншалықты арықтамаған. Өткен апталардың ішінде ұйқысы қанып ұйықтай алмағаны аңғарылып тұр. Оның үстіне газеттер мен ғылыми қоғамдарға жіберетін есептері және бар — Софьяның көмегінсіз ол грек тілінде үш есе шабан жазатын.

	«Жаным-ай менің, жаным-ай, қандай көп қиындық көрген десеңші. Қап, бәлем, ендігі шаруам сенімен болсын!»— деп ойлады ол жүрегі елжіреп.

	— Сен қандай сұлу едің,— деп сыбырлады Генри оны құшағына қысып жатып.

	Жолға киетін киім таңдаған кезде Софья күйеуінің «жұмыс киімдерін киіп келу жайлы кеңесін мансұқ еткендігі, әрине, өзінен өзі түсінікті еді. Сөйткесін жерде Афиныда соңғы аптада тіктірген шілтерлі жағасы бар жібек блузка, етегі кең көгілдір юбка, өзіне өте үйлесе кеткен көк түсті саржа жекет киген. Жалпы алғанда, күйеуінің көзіне әдемі боп көріну үшін біраз әрекет жасаған.

	Кішкене кейін шегінген ол Софьяның бетінен көз аудармай қарап қалды.

	— Бақытсыздыққа толы бүкіл өмірімнің ішінде ешқашан ешкімді мұншалықты қуанышпен қарсы алған жоқ едім. Жақсылап қарап алайыншы. Мен мұнда кетпен, күректер мен Түркия гректерінен басқа ештеңе көрген жоқпын ғой. Сен толығыпсың. Бұл өте жақсы болған. Көздерің күлім қағады.

	— Өйтетін себебі, өзіңді көріп тұр ғой, Эррикаки. Сосын мамам күніне үш дүркін тамақ пісіріп беріп тұрса қайтып толыспайын? Оның есесіне енді сенімен айналысатын болам. Міне, мынау Андромахадан.

	Қандай тәтті әрі қандай шынайы сүйіс еді. Мамасының да өзінің ала келгендері бар шығар?

	— Әрине. Үйіміз әзір болды ма?

	— Әзір. Жанында ас үйі де бар. Яннакистың тек плита болмай діңкесі құрып жүр. Тоқта! Айтпақшы, сен плитаны ұмытқан жоқсың ба?

	— Әрине, ұмытқан жоқпын. Сосын мол ғып азық-түлік ала келдім. Жарты жыл бойы не қаласаң соны ішетін боласың.

	Олар себеттерді үлкен арбаға қалай тиеп жатқандарын көріп қайтуды ұйғарды.

	— Әне, анау, жастауы — десятник Деметриу,— деп нұсқады Генри.— Оны көргенсің, есіңде шығар. Тиелген заттар тізімін соған бере сал, өзі бәрін қадағалайды.

	Қол ұстасқан екеуі көгілдір Дарданелдің нақ ернеуінде, алыс қиырға, Галлиполь жасыл жоталарына көз тігіп тұрды. Күн бүгін мейлінше жайма-шуақ еді.

	— Софидион, сен өзіңмен бірге күн шуағын ала келдің. Соңғы үш аптада біз жеті күн жоғалттық: жаңбыр жауды, мерекелер болды. Әйткенмен, апрельдің алғашқы жартысында он бір мың текше ярд топырақ шығардың. Ал, күн дегенің қақап тұрды.

	— Соның бәрін тезірек көрсем деп тағатым қалмай барады. Лоранның жұмысы қалай жүріп жатыр?

	— Ол кетіп те қалды. Келісімді бір айын өтеді де кетіп қалды. Әй, ішеді екен өзі де! Жотамызда бар-жоғы бір-ер сағат қана бой көрсетті.

	— Жасап бермек болған чертеждері мен рельефтік карталары қайда?

	— Ол жағы ойдағыдай. Бұларды Фрэнк Калвертке көрсетпекке өзіммен бірге ала келгем. Жұмыс алаңқайымыз жотаны тіліп өткен кезде оның меншігіндегі бөлектен сау қалатын жер аз бола ма деп қорқам.

	— Оған әлдекімдер қой жаятын жайдақ жотадан гөрі Трояның бір бөлегін иемдену тәуірірек емес пе?

	Олар Калверттердікінде қонбақшы еді.

	— Жол ауыр болғандықтан, Ғыссарлыққа жүрер алдында жақсылап дем алғаның дұрыс шығар деп ойлағам.

	Қолтықтасып алған олар орталық көшенің енсіздеу қаптал жолымен жүріп кетті. Бейнебір өз еліне қайтып оралған адамдай Софья түйелер керуеніне, себеттер артылған қара пониларға, пәренжі киген әйелдерге сүйсіне көз тікті. Қоғамдық орындарда қалыптасқан дәстүрді сақтайтын түрік әйелдерінің үстеріне кимейтін киімдері жоқтай еді: балақтары бүрмелі боп келетін кең шалбар, ұзын юбка, айшықты матадан тігілген елек — жоғарғы жағы тарлау, ал белінен етегіне дейін тізілтіп түйме қадаған халат, осының бәрінің сыртынан жеңі желпілдеген желең киетін. Басынан беліне дейін пәренжі бүркеп тұратын.

	— Мына киімнің ар жағындағы түрік әйелінің түр-келбеті қандай екенін бір алла мен әлгі әйелдің күйеуі ғана білетін шығар,— деді Софья күпірлік жасап.

	Генри жанында келе жатқан жұбайына сүйіспеншілікке толы жанармен қарайды. Өңі алабұртып кетіпті. Мына желеті мен жіңішке алтын шынжыры болмаса тынысы тіптен кеңейе түсетіндей сезінеді. Міне, ол Колондағы алғашқы кездесулері кезіндегідей, араларындағы артық жиырма жасты аулақ серпіп тастап, қайтадан жас жігітке айналды. Жан-жағына жалтақтай көз тігіп қойып, Софьяны шап беріп құшақтап сүйіп алды.

	— Мен саған ұл бала қарызбын,— деді сыбырлап.

	Сол сәтте ғана Софья оның бұрынғы өкініштерінен біржола арылғанын аңғарды.

	Калверттер оларды ескі достарындай қарсы алды. Миссис Калверт бейнебір жасы үлкен анадай Софьяны екі бетінен алма-кезек сүйді. Эдит, Алиса, Лaypa және кішкентай баласы — төртеуі де үйде екен. Әкесі анда-санда қыздарын көне бейіттерді қазу жұмысына алып баратын. Бұндай бейіттер Троадада өте көп болатын. Түскі тамақтан кейін ересектер кітапханаға ауысып, жұмсақ былғары креслоларға жайғасты. Генри дөңгелек үстелге Лоранның чертеждары мен пландарын жайды.

	— Алдымен, жұмыс алаңымызды қай жерден әзірлейтінімізді көрсетейін. Міне, мына жерден, «А» әрпінен, өткен жылы он төрт футтың траншеямызды жүргізгенбіз. Жотаның төбесіне көтерілгенімізде оның ұзындығы алпыс футқа жетті. Жолшыбай үлкен ғимараттарды жолықтырам ба деп ойлағам, оның орнына біздің заманымыздан бұрынғы III ғасырға жататын мәжіліс залымен қанағаттануға тура келді. Биыл солтүстік-батыс мүйіске таман жерден — міне, мына «В» әрпі тұрған тұстан қазбақпыз. Қамал қабырғаларын да, Приам сарайын да осы арадан табам ба деген үмітім бар.

	Генридің бүкіл стратегиясы чертеждардан айқын көрініп тұрған. Оның ойы: жайпақтау солтүстік беткейден оңтүстікке қарай қазып, жотаны қақ тіліп өту, сөйтіп осы алаңқайдан жотаның бедеріндегі әрбір өзіндік ерекшеліктерге айрықша назар аудара отырып, барлық басқа бағыттарда қазба жүргізу болатын.

	Сызықтар мен цифрларға үңіле қарап қалған Фрэнк Калверт ысқырып жіберді де, абыржып мұртын сипалады.

	— Мынау орасан үлкен жұмыс екен, Генри. Және неткен батылдық десеңізші! Сонда шамамен қанша топырақ шығармақсыз?

	— Лоранның есебінше — жүз мың текше ярд. Қырық алты фут тереңдікте құрылыққа жетем. Жотаның орталық бөлегі түгелдей жалаңашталады. Сол кезде ұлы құрылыстарды үш мың жылдық тұтқыннан босатып аламыз.

	Калвертке көз тіккен Софья Генридің осынау төтенше жоспарын алғаш рет естіген кезінде өзінің қалай қатты таңырқағанын есіне түсірді.

	— Мен бұлай ете алмаған болар едім... Маған мұндай ой да келмеген болар еді... Мен Аякс жотасы немесе ағайым Фредериктің мекен-жайындағы, Фимбрудегі кішкене ғибадатхана сияқты өзім... көп дегенде бір-екі көмекшіммен және бірнеше күнде бітіретіндей шағын қазбалар жүргізгенді ұнатам.

	Генри не айтарын білмей отырып қалды. Оған Софья көмекке келді.

	— Сізді түсінемін, мистер Калверт. Егер жазушы болсаңыз, романнан гөрі әңгіме жазуды хош керер едіңіз. Ал, Генри болса, Достоевский сияқты...

	— «Қылмыс пен жазасын» жазып шықпақшы,— деп Калверт оған көзін сығырайта қарады.— Өзімді сол романның кейіпкеріне ұсынар едім.

	ЬІңғайсыздау үнсіздік орнады.

	— Фрэнк,— деді үнсіздікті бұзған Генри,— жотаның сіздің меншігіңіздегі бөлегіне де еніп кетуім мүмкін тәрізді. Бұған қарсы болмас па екенсіз?

	— Ойбай-ау, о не дегеніңіз!— деп анау іле үн қатты.— Бұдан бірнеше жыл бұрын алғаш кездескенімізде сізді не үшін асықтырдым, не үшін сізге пәрмен алып беруге көмек көрсеттім деп ойлайсыз?! Мен тек өз бөлегімнен табылған олжаны тең бөлуді ғана өтінер едім.

	— Бұл өте әділ нәрсе болар еді, Фрэнк. Келісімімізді қалай бекітеміз — қол алысумен-ақ шеше саламыз ба әлде қағаз толтырамыз ба?

	— Осы уәдеңіздің өзі-ақ жеткілікті.

	Қол алысқаннан кейін Фрэнк қабырғаға қиюластырған бардан бренди бөтелкесін алды.

	— Гомердің Троясы үшін! Айрықша бірдеңе табылса жазып жібере салыңыз — мен сол бойда-ақ жетіп барам.

	Трояның құрметіне тіпті Софья да бокалын босатып қойды.

	3

	Ғыссарлықтағы өзгерістер Софьяны қатты таңырқатты. Қайда қараса да тарам-тарам боп жүгірген траншеялар шытырманы, жаңа террасалар, топырақ жамылғысынан жалаңашталған қаланған тастар қатарлары. Ал, ең басты жаңалық — жотаның солтүстік-батыс шетіндегі қазбалар басталатын жердегі үш үйден тұратын кішкентай поселок еді. Шығыс беткейдің етегіндегі жазықтан тағы да бірнеше құрылыс бой көтеріпті. Генри өздері тұрғызған үш үйдің екі жүз долларға түскенін мақтанышпен жазған болатын. Соған қарап Софья ілдалдалап қалқайта салған барақтарды жолықтырармын деген. Бақса, мыналар төбесінен су өтпейтін, әдемі есік-терезесі бар, оңды үйлер екен.

	Олардың үйі үш бөлмеден тұратын: жатын бөлме, кең асхана және екі жақ қабырғасына сөрелер жасалған жұмыс кабинеті. Жаңа олжаларды Генри түгелдей номерлеп қойыпты, бірақ тазартпапты. Шанаққаладан жол-жөнекей сатып алынған, мыж-тыжы шығып тозған жазу үстелі де осы бөлмеде тұрған. Бұл ескі үстел Софьяға өте ұнады. Себебі үлкен болатын, екеуі қатар отырып жұмыс істеуіне әбден жарайтын. Сол жақ қабырғадағы терезеден Эгей теңізі, Имброс және Самофракия аралдары көрініп тұр.

	Софья сүйікті иконын Яннакис амалдап жасаған киотқа орналастырды, көйлектерін шымылдықпен көлегейленген бұрышқа апарып ілді — бөлме Колонда қыз кезінде жатқан бөлмесінен аумай қалды. Киім-кешектен ең лайықты дегенін іріктеп алған. Әлдеқашаннан бері киілмей жатқан кең етекті үш көйлегі бар-ды. Бұлар үйінді топыраққа өрмелеуге өте ыңғайлы еді. Қысқа жең, қынама бел тағы бір көйлегі бар-тұғын. Бұның мына арада өте сәнді болып көрінуі де мүмкін еді, бірақ өзіне ешқашан ұнамаған. Бұларға қоса жұмысқа ыңғайлы юбкасы, блузкасы бар болатын. Шаңырайған күннен қорғар көмегі жоқ шарфын тастап, бір жүн қалпақ пен бір ши қалпақ ала келген.

	Сондай-ақ, бір-екі пар былғары бәтеңке ала шығуды да ұмытпаған.

	Генри оған өзге үйлерді де көрсетті: бірінде десятниктер Макрис пен Деметриу тұрып жатыр екен, екіншісі ас үйге арналыпты. Яннакис плитаны қондырып та үлгеріпті (арба түнде келген). Енді төбеден мұржаға тесік оюға кірісіпті. Софьяны көріп баспалдақпен төмен түскен дәу жігіт басын жерге жеткізе тәжім етіп, қолынан сүйді.

	— Шлиманвиллаға келуіңізбен, ханым! Қожайын қатты қуанып қалды-ау!

	— Яннакис, Шлиман ханымға қыз таптың ба? — деп сұрады Генри.

	— Қайдағы қыз? Не үшін?— деп таңқалды Софья.

	— Саған әрі құрбы, әрі күтуші болатын бір қыз керек. Қазір мұндағы жағдай былтырғыдан басқаша. Ренкейлік жұмысшылар үйлеріне тек сенбі күні кешкісін немесе шіркеу мерекелері қарсаңында ғана қайтып жүр. Осы араға лагерь құрып, бірнеше қабат одеялға оранып ұйықтайды. Оларға арнап су құйылған бөшкелер, дәретханалар орнаттырдым. Азық-түлік дүкені де бар, бірақ олар тамақтарын дүйсенбі күні өздерімен бірге ала келеді. Біз, өзің көріп тұрғаныңдай, «Ғыссарлық» атты ауылдың іргесін қалап жатырмыз. Мұнда еркектер көбейіп кеткендіктен сені үйде жалғыз қалдыруға болмайын деп тұр.

	Екі езуі құлағына жеткен Яннакис әлдене айтқысы кеп тағатсызданып тұрған.

	— Қожайын, мен қызды таптым,— деді.

	— Әб-бәрекелді. Ол мұнда қанша уақыт бола алады?

	— Қанша қаласаңыздар сонша. Қашып кетпеуі үшін оған үйленіп те қойдым.

	Бұл шынымен таңқаларлық жәйт еді. Қырықтың қырқасына жаңа шыққан Яннакис былтыр ғана үйленуден ат-тонын ала қашып, азар да безер боған. Біреуге әмір жүргізу қолымнан келмейді, ал әйеліңді лайықты қалыпта ұстамасаң болмайды дегенді сылтауратқан. Себебі, Азияда солай... Енді ол өзін бұлар үшін құрбандыққа шалған боп тұр-ау?

	— Ол қыз қайда, Яннакис?

	— Қазір көрсетем.

	Яннакис ас үйдің шоланына зып беріп кіріп кетті де, тартыншақтаған жұбайын қолынан сүйрелеп сыртқа алып шықты.

	— Міне Поликсена, қожайын. Біз өзі бір жағынан туыспыз да. Бұл да Ренкейден.

	Кірпігін төмен түсірген Поликсена алдымен Генриге, сосын Софьяға бас иіп, естілер-естілмес үнмен:

	— Қызметіңізге әзірмін,— деп күбірледі.

	Бұл өзі жасы он алтылардағы, таза киінген, сүп-сүйкімді қыз екен. Бойы Яннакистің қолтығынан ғана келетін. Грек қызы болғандықтан бетін бүркемепті. Үстіне кең етекті, ұзын жең ақ көйлек киіп, басына шәлі тартыпты. Ұялшақтау болғанымен, еті тірі, елгезек екені, онымен тіл табысып кететіндері аңғарылып та қалды.

	Ac үйдің екі бос қабырғасына Яннакис жүз фунттық; қапшықтарды қатар-қатар етіп қаластырып жатыр еді. Бұларда жоқ емес жоқтың бәрі бар-тұғын: кофе, қант, бадана, жасымық, кептірілген бұршақ, жас бұршақ, жарма, күріш, кептірілген інжір мен мейіз, жаңғақ, ұн... Ал, Яннакис болса сырттан жаңа пакеттер мен бумаларды кіргізіп жатқан. Бұларда макарон, корица, мускат жаңғағы, ваниль, фисташкалар, томат пастасы, үгітілген сүтсірне, патока бар еді. Көшеде өз кезегін күтіп пикуль мен май шабақ салынған бөшкелер, зәйтүн жемістері мен сардиналар тұрған... Берік етіп байланған түйіншектер шешіліп, қапшық ішінде не бары тексеріліп жатты.

	— Паһ, иісін-ай! Сауда үйіндегіден аумайды,— деп қуанды Софья.

	Генри өзінің шат күлкісін жасырып та әлектенбеді.

	— Өткен алты аптада әбден ашықтым. Енді соның есесін қайтаруым керек.

	— Ә-ә, мені неге күткеніңнің себебін енді білдім ғой: саған аспаз керек болған ғой.

	— Мен — аспазбын! Троададағы ең таңдаулы аспаз — мына менмін!— деп өpe түрегелді Яннакис.

	Ойда жоқ жерден Поликсена дауыс қосты:

	— Бұл еркектердің ісі емес. Асты өзім әзірлеймін.

	— Жоқ! Ac үйде мен қожайынмын!— деп кесіп тастады Яннакис.

	Түрі де қуқыл тартып сала берді.

	— Тамақты бәріміз кезекпе-кезек дайындайтын боламыз,— деп күлді Софья.

	Генри оны қазба басына алып барды. Көк шалбар, қызыл тақия киген жүмысшылар жотаның үстінде жосып жүр еді.

	— Мынау нағыз құмырсқаның илеуі ғой!— деп жіберді Софья.

	— Дұрыс айтасың: қазір мұнда жүз отыз адам жұмыс істеп жатыр. Құрал-саймандарымыз да әбден жарап тұр, әсіресе қол арбаларымыз бен қуыс күректеріміз керемет.

	Олар жотаның оңтүстік шетіне қарай бет алды. Бұл арада жыл санауымыздың төртінші ғасырында Жаңа Илион қаласы орын тепкен.

	— Бұл төңірек содан бері елсіз қаңырап жатыр.

	Қырық бес адамдық бір бригада төмендегі жазықтан жайпақ беткеймен жоғары өрлеп бара жатыр еді. Бұл жұмысқа аяғына биік қонышты ағылшын бәтеңкесін, басына шахтер дулығасын киген бір бейтаныс адам басшылық жасап жүрген.

	— Афиныдан десятник қызметіне шахтер тауып алар ма еді дегенім есіңде ме? Сөйткен шахтерім мені өзі іздеп тапты. Бұл кісі Георгиос Фотидис дейтін осы араның грегі. Австралия кен орындарында жеті жылдай жұмыс істепті. Үйін сағынып қайтып оралыпты да, көрші деревнядағы бір жас қызға үйленіпті. Көптен жұмыссыз жүр екен, әрі әйелін де қалың малсыз алған көрінеді. Тоннель салуда тәжірибесі барын естіген бойда жұмысқа қабылдадым. Өз ісін жетік білетін боп шықты. Екінші үйімізде қонып жүр.

	Софьяны қолынан ұстаған Генри кең қазылған траншеяға түсіп, оған Фотидисті таныстырды. Анау темір телпегін шешіп, қолын жүрегіне қойып тәжім етті.

	— Фотидис, миссис Шлиманға не істеп жатқандарыңыз жайлы айтып беріңізші,— деді оған Генри.

	— Айтқанда да қуана-қуана айтамын, доктор Шлиман.

	Ол грекше өте таза сөйлейді екен. Сөз саптау мәнері білімді адамның сыңайын танытып тұр.

	— Миссис Шлиман, біз жазықтан қырық алты футтық белгіге дейін көтерілмекпіз. Доктор Шлиманның ойынша, сол арада құрылыққа табан тіремекпіз. Бұдан кейін жотаны бүйірлеп, Макрис пен Деметриу бригадаларына қарай бағыт ұстаймыз. Соларға кездескенімізде траншеямыз бүкіл жотаны құрылық деңгейінде, яғни Гомердің Троясы деңгейінде, қоршап алатын болады. Доктордың ойы осындай.

	— Басқасынан айныса да доктор енді бұл ойынан айнымақ емес,— деп қосып қойды Генри селқостау ғана.— Жүр, Софья, солтүстік беткейге барып, не болып жатқанын көрейік.

	Олар жотаның үстімен борсаңдап, тағы бір бригада биіктігі жиырма алты футтық жартастың беткі топырағын босатып жатқан жерге жақындады. Шлиман Троя акрополі тап осы арада деп топшылаған. Жотаны үш-төрт мың жылдың шөгінді топырақ қабаты басып жатқан. Бұны бейне бір сыртқы қабық десек, ортасындағы шаттауығы — алғашқы Троя орналасқан жартас еді. Міне, Шлиман осы шаттауықты азуға басып көрмек болатын. Ал, қабығын түкіріп тастамақ-тұғын.

	Сол тұсқа қарай қадам баса берген Софья әлдебір заттарды көзі шалып, таң қалғанынан талып түсе жаздады.

	— О, жасаған! Өңім бе, түсім бе?

	— Шынымен-ақ, әдемі емес пе? Бұларды in situ көруің үшін тұрған жерлерінен қозғамауды өтінгем,— деп шаттанды Генри.

	Бұл көрініс шынымен-ақ таң қалдыратын: он қызғылтым пифос24 белуарына дейін қазып шығарылған қалпында траншеяда қаз-қатар тізіліп тұр еді. Бұлардың биіктігі, шамасы, жеті футқа жететін болса керек, ал көлденеңі бес фут-тұғын.

	— Генри, бұл немене? Нендей мақсатқа пайдаланылған? Және неліктен соншалықты биікте, әрі қаз-қатар тізіліп тұр?

	Генри масаттана тамағын кенеді.

	— Мына топырақ қабырғаларға қарап тұрып, көз алдыңда көше және бір емес бірнеше көше тұрғанына, онда қираған үйлердің жұрнақтары жатқанына сену қиын. Ал, мына ғажайып пифостарда май, су, бидай, арпа сақталатын...

	— Сонда бұнда сақталған қорларын олар қалай алатын болған? Баспалдақ арқылы шыққан ба?

	— Мүлдем керісінше, сүйіктім. Тізелеріне түсетін болған.

	Софья оған сасқалақтай көз тікті. Сол бойда-ақ бәрін түсіне кетті.

	— Сонда бұлар жерге көмулі тұрған дегің келе ме?

	— Әрине. Әдетте үйлер бір-ақ бөлмеден тұратын. Оның ішіне мына пифостарды кіргізсең семьяға сыртқа жатуға тура келер еді. Сол себепті, олар бұны үйдің алдына мойнынан келтіріп көміп қоятын.

	Жотадан қырық алты футтай төмен түскен кездерінде Софья тағы да таңданғаннан не дерін білмей тұрып қалды: ол Генридің ұлы жоспарының алғашқы нобайларын, жұмыс алаңының алғашқы нышандарын көрген-ді. Деметриудің жер қазушылары траншеяны жоғарыдан, жотадан төмен қарай тартқан болатын. Макристің жұмысшылары өз траншеяларын солтүстіктегі тік беткеймен жүргізе отырып, бұлардың жолын кесе-көлденең қиып өткен. Екеуі бірігіп он бес мың текше ярд топырақ босатқан. Бұл алаңқай жотаны жүз елу футтай жерінен орағытқан-ды: осы плацдармға орныққан Шлиманның адамдары цитадельді жауып тұрған — Генри бұған имандай сенетін — топырақ үйіндісін қопара бастамақшы еді. Бір заманда бұл цитадель ахейліктердің он жылдың қоршауынан да қыңбаған қалың тас қабырғалармен қоршалған болатын. Жазыққа қарай бастайтын жол да осы жерден табылуға тиіс еді.

	— Генри, шынымен-ақ Гомер Илионының жеріне аяқ басып тұрмын ба?

	— Мен бұған құйттай да күдіктенбеймін. Сен түсінемісің,— Генри жігерленіп кетті,— бізге ең бастысы қабырғаларды табу ғой. Мына бір биіктесінге отырайықшы.

	Ол сюртугінің қалтасынан «Илиаданы» алып, Посейдонның Аполлонмен әңгімелесіп тұрған жерін оқып берді:

	Илионның жолында

	Мәңгі өлместерден өзіміз

	Ұмыттың-ау тер төгіп,

	жәбір көрген күндерді.

	Кронид берген әмірмен,

	тәкаппар Лаомедонға

	Жай ғана шартты ақыға

	жыл бойы жұмыс жасадық.

	Тепкісін де тырп етпестен көтердік.

	Трояның халқына қалың қабырға тұрғыздым,

	Биік те берік тас қамал қорған болды қалаға.

	Бұған қоса біз жарма есігі бар қақпаны да іздестірмекпіз. Ол жайында кішкене кейінірек айтылған:

	Қарт Приам, қасиетті мұнарада отырған,

	Қорқынышты Ахиллесті көріп қалды бір кезде:

	Трояның ұлдары топырлап қашып барады,

	Қаһарына шыдай алмай батырдың.

	Жылады патша еңіреп, сосын, жерге түскесін,

	Қақпашы есіл ерлерге әмір етті айқайлап:

	«Сарбаздар қашып қалаға түгел келіп кіргенше

	Қақпаны ашық ұстаңдар.

	Оларды қуған, өкшелеп

	Пелид те қалды өкшелеп! (...)

	Жасақтар ішке кіргесін,

	ес жиғасын қамалда,

	Қақпаны қайта жабыңдар,

	жармаларын бекітіңдер жақсылап»

	Олар үйлеріне қайтып оралды. Яннакистің ыждағаттылығы нәтижесінде ыстық тамақ та дайын болған екен.

	— Плита,— деді ол мақтанып,— жұмыс істеп тұр. Муссаку, күріш палау, шараппен шыланған қуырылған ет әзірледім. Пеш — ол да жұмыс істеп тұр. Бір белке грек нанын пісірдім.

	Генри өзі ұнататын түрік шарабының тығынын ашты.

	— Ғажайып та ұлы жаңалықтар үшін ішейік!

	— Бұл үшін ішуге болады. Мұнда сол үшін келдік. Бірақ, мен алдымен өзімізге арнап салынған мына үйдің шаңырағынан бақыт арылмауы үшін ішкім келеді.

	— Біз тек Троя акрополін әлемге паш еткенде ғана бақытты боламыз. Бұл күдік келтіргіштердің аузына құм құяды,— деді Генри Софьяға қадала көз тігіп.

	«Несі бар, дұрыс айтады. Біздің бақытымыз Трояны табатын-таппайтынымызға байланысты боп тұр ғой. Тек ешқашан ешқандай өкініш білдірмеуге тиіспін. Өйткені, неге басымды байлағанымды білгенмін»,— деп ойлады Софья.

	Тамақтан соң Генри Софья Афиныда болған кезде өздерінің не қазып шығарғанын көрсету үшін оны жұмыс бөлмесіне алып барды. Табылған олжаларды материалы бойынша сұрыптамапты. Керамиканы, тас пен сүйекті табылған орындарына қарай бөлек-бөлек етіп үйіп қойыпты.

	— Біз әк тастар мен малта тастардан тұратын төсеніш таптық. Бұл жотадағы үйлердің орнықтылығын арттыру үшін пайдаланылған болса керек. Төсеніштің астындағы топырақ тастан да қатты боп қалыпты. Сол арадан үйлердің жұрнағын және мына жатқан заттарды: диорит балта мен сақпан доптарын, кремний пышақтар мен лавадан жасалынған дән үгіткіштерді, жапалақ басы қондырылған мына бір әдемі мәр-мәр пұттар мен қыштан жасалған үш бұрышты батырғыштарды, терракоталық қауашақтарды таптық...

	— Таңертең бұларды тазалауға кірісемін. Өлшемін жасап, сыпаттамасын жазамын. Өзіммен бірге біраз балық желімі мен алебастр ала келгем.

	— Тіптен жақсы болды. Мұнда саған жұмыс жетершілік.

	— Бірақ, менің де қазғым келеді!

	— Ендеше былай келісейік. Таңертең менімен бірге алаңқайда бол, ал түскі астан кейін үйде қалып жазбалар жүргіз, лондондық «Тайме» пен «Аугсбургер альгемайнеге» арналған мақалаларымды ретке келтір.

	Софья сөрелерден күміс түйреуіш, әшекейлерді құйып шығаратын қалып, әдемі бояулармен көркемделген қираған ыдыс, қарайып кеткен қола инелер, мыс найза тапты. Диориттен жасалған балғалар мен қара, қоңыр, сары түсті керамиканы бір-бір сипап өтті. Құмыра шарығында жасалған ыдыстар, ер адамның пішіні бейнеленген вазалар мен өздеріне бұрын-соңды жолығып көрмеген формадағы бөтенше вазалар, шампанға арналған бокалға ұқсас кубоктар, ұзын мойынды қара құты, іші бос жерлеу урналары, таңқаларлық айшықты бояулармен безендірілген сынықтарға толы себеттер, қыштан жасалған, әлдебір жазулары бар мөрлер, үш аяқты құмыра — бұл шамасы әйелді бейнелемек болса керек, өйткені тиісті жерінде емшектері бар-тұғын — өзі алдарына бөлек-бөлек жинастырылып қойылған-ды.

	— Мұншама мол дүниені жылдам реттей алмайсың. Әттеген-ай, о бастан осында болмағанымды-ай! Топырақ арасында жатқан жерінде танысып, бойымды үйретіп алар едім-ау.

	— Біраз айналысқасын бойың былай да үйреніп кетеді.

	— Бұлардың қай заманның заттары екенін шамалай алмайсың ба?

	— Жотадағы қалаларымыз сияқты бұлар да шым-шытырық араласып кеткен. Біраз нәрсе жұмыс барысында-ақ белгілі боп қалар, ал дәлме-дәл анықтауға университеттегі афиналық достарымыз көмек көрсетер. Менің ойымша, қазір ұйықтаған жөн-ау деймін. Сен бүгін әбден шаршадың ғой.

	Яннакис одеялдар салынған жәшіктерді ашты. Поликсена олардың төсегін әзірледі.

	Мәз-мәйрам боп күлген Софья күйеуінің мойынына асыла кетті.

	— Жаным менің Эррикаки! Қазір сен нағыз атлас сейсеппен тысталған нағыз жүн одеял жамыласың, сосын өзіңді жұмақта жатқандай сезінесің.

	— Өзің жанымда болған кезде өзімді қашанда сонда жүргендей сезінем.

	Софья оқыстан оянып кетіп жастықтан басын жұлып алды:. бетінде бірдеңе жорғалап бара жатыр екен! Шыңғырып қалып, әлгіні қағып жіберді де, жерге секіріп түсті.

	— Генри! Мың аяқ!

	— Жоқ, бар болғаны қырықаяқ,— деді анау ұйқылы-ояу үнмен.

	— Немене, оның шаққаны қауіпті емес пе?

	— Шақса ғана қауіпті.

	— Жоқ, енді ұйықтасам тек қана тас бүркеніп ұйықтайтын болам.

	Софья бетін тағы бір сипап өтті.

	— Киелі аруақтар, қорғай көріңдер!

	— Оларға биікке көтерілу қиындау соғады. Одан да Яннакиске кешке қарай төбені сыпырып қоюды тапсырған жөн.

	Генри сағат төртте оянған кезде күн әлі қараңғы болатын. Құр аттар Симоисқа ән сағатта алып барды. Софья суға түскен жоқ. Олар қайтып келе жатқанда жүн Иданың қыр арқасынан жаңа ғана қылтиып, айналаға алқызыл нұрын тарата бастаған еді. Дарданелдің шұғылаға бөленген шырайлы келбетін көру үшін Софья сәл орағытыңқырай жүрді. Бірер минуттан соң Самофракияның да жон арқасы жалындап қоя берді. Өткен жылы таңның атуын Ғыссарлықтан алғаш тамашалаған кезінде Софья жүрегін кернеген шаттықтан есінен тана жаздаған. Ал, қазір көңілі олай өрекпіген жоқ: өйткені туған топырағында жүргендей сезім пайда болған.

	Яннакис бұлардың алдына кофемен бірге әлдебір қоймалжың нәрсені әкеп қойды.

	— Мынау немене? Хининнің жаңа түрі ме?— деп сұрады Софья.

	— Хининді біз жазда, батпақ кепкен кезде ғана

	ішеміз,— деп жауап қатты Генри.— Мынау «жылан шөбінің» тұнбасы. Тапқан олжаларыңның арасынан жыландар да ұшырасып қалады. Жуандығы жауын құртындай ғана қоңырқай, улы жыландар. Жұмысшылар күнде таңертең осыны ішеді. Мұны ішсең жыланның шаққаны қауіпті емес.

	Поликеснаны үй жинауға қалдырып, сағат бес жарымда шығыс беттегі етекке келгендерінде, Яннакис кішкене қақпасы бар шарбақ, жанына барып та үлгерген екен. Қақпадан өткендерді кітабына белгілеуге кірісіп кетіпті. Еңбекақы қазір кешкісін емес, аптаның аяғында төленетін. Жұмысшыларға бақалшы кредит ашыпты. Толықтай есеп айырысу сенбі күні кешкісін және шіркеу мерекелерінің қарсаңында ғана жүргізілетін. Төлемге керекті ақшаны Генри енді тек еңбекақы төленетін күні ғана алатын болды. Оны Шанаққаладағы агенті Докос дейтін мырза жеткізіп отыратын.

	Генри Софьяға жаңа бақылаушыларды — түріктің екі солдатын алыстан нұсқап көрсетті. Таныстырып жатуды жөн көрмеді.

	— Ескі танысымыз Георгий Саркистің қадірін енді білетін шығармыз! Мыналар қимылдағанымызды қалт жібермейді. Олармен тек ресми түрде, салқын сөйлесіп жүрмін. Белгі-қазықтар жотаның түріктерге тиісті жағын Фрэнк Калверт меншігінен бөліп тұр. Бақылаушылар өз үлестерін мемлекеттік участоктан табылған олжалардан ғана алмақ. Бірақ, мен тәуір ақыл таптым, оларды үйіміздің табалдырығынан да аттатпаймын. Музейлерінің коллекциясын осы арада, олжа табылған жерде, түскі үзіліс кезінде немесе кешкісін, жұмыс аяқталған соң жинақтасын. Табылған заттарды тазартылғаннан кейін көрулеріне жол бермеу керек.

	— Олар сыбағаларын жөндеп таңдай ала ма?

	— Бұндай сұңғылалық оларға қайдан келсін. Қарапайым солдаттар ғой. Жуылған зат па, жуылмаған ба, бәрібір — әйтеуір жартысын алғандарына мәз.

	Софьяның бригадасына ол он адамнан артық бере алмады. Бұлардың бірқатарымен Софья былтырғы маусым кезінде бірге жұмыс істеген. Жаңадан келгендер де оған достың пейіл көрсетіп жатты. Генри чертежін берді: орталық алаңның қос қанатынан отыз екі футтық екі терраса салу керек (төбеге таянғанда олар тағы да он алты — он тоғыз футқа көтерілмек). Бұлардың ені жиырма, ұзыны жүз фут болуға тиіс.

	Чортежда бұл террасалардан жан-жаққа тағы да шағын траншеялар тартылатыны көрсетіліпті.

	— Ақыры бәрі қопаруға кеп саяды екен, жотаны қақ төбесінен бастап қазып, қол арбаларға тиеп басқа бір жаңқа көшіріп тастаған тиімді емес пе?— деді Софья.

	— Жоқ, Софья, біздің мақсатымыз жотаны көшіру емес. Шөгінді топырақты тексеруден өткізіп — бәлкім, бірдеңе тауып қалармыз?— сосын барып аулаққа апару керек. Ал, өзіміз қазып шығарған қабырғаларды, қамалдар мен ғибадатханаларды, сарайларды, көшелер мен қақпаларды — бұлардың бәрін бүлішкесіне де тимей, сол тұрған орнында қалдыруымыз қажет.

	Фотидис келіп, екінші террасаның жобасын белгілеуге көмектесті. Темірден жасалған қуыс күректердің, мықты қайлалар мен жақсы етіп жасалған ағылшын қол арбаларының жұмысты жылдамдатып жібергеніне Софьяның қуанышы шексіз болды. Босатылған топырақ себеттерге немесе қол арбаларға салынып жатқан кезде Софья да барынша сақ тұратын. Табылған заттарды тіпті әуестікпен тазартып та әуре болмастан бір жерге жинай беретін.

	Сағат он бірде түскі асқа үзіліс жарияланды.

	Генридің жіті қадағалауымен Фотидистен, Макристен және Деметриуден тиесілерін алған бақылаушылар Софья террасасына келді. Бөлектеу жатқан сынықтарға олар назар да салған жоқ. Софья Генриге қуанышты жанармен көз тастап қойды. Афиныға барған соң олар бұл сынықтарды құрастырады да, қарасаң көз тоймайтын әдемі бояулармен, өрнектермен әшекейленген әдемі вазаларға ие боп шыға келеді.

	Түскі астың жағдайын Генри былай шешкен. Яннакис тамақты барлығына арнап даярламақ; Шлимандарға тамақты асханаға апарып бермек те, қалғандары — үш десятник, Яннакис пен Поликсена ас үйде тұрған қарабайырлау үстелдің басында ішпек. Яннакистің ыждағаттылығы адам таңданарлық еді. Ертеңгісін жұмысқа шыққандарды белгілеп болғасын жақын маңдағы бірнеше ауылды аралап, елеулі олжаға ие боп, төрт тауық тауып қайтыпты!

	Майдың аяқ шенінде Генри жоғарыдан үдемелеп түсіп жатқан топырақ пен кесектерді төмен құлатуға арналған бірнеше тас қабырға тұрғызуға жарлық берген. Алғашқы қаланған қабырға оған мүлдем ұнаған жоқ. Жұмысшыларға да бұған жақын баруға тиым салды. Фотидиске әлгіден жоғарырақтан, күнде көптеп қазылып алынып жатқан ірі тастардан екінші қабырға тұрғызу тапсырылды. Бұйрықты орындап шыққан Фотидис мақтанып:

	— Бұл қабырға қырық жыл бойы қыңқ етпейді,— деді.

	— Оған таласым жоқ. Бірақ, оны бірден бекітіп қойған жөн,— деді Генри.

	Қабырғаға тіреу орнатуға алты жұмысшы бөлінді. Арада аз уақыт өткенде қабырға гүрс етіп құлап түсті. Генридің жан түршігерлік ащы айқайын естіген Софья жанұшыра жетіп барды. Генри шашын жұлып, секіріп жүр еді: әлгі алты адам құлаған қабырғаның астында жұмыс істеп жатқан болатын.

	Сол арадағылардың бәрі, тіпті әудем жерден келіп жеткен Фотидистің жүмысшылары да жан-дәрмен күн тастарды былай лақтыруға кірісті. Генри де оларға есі ауысқан адамдай екілене көмектесіп жатты.

	— Фотидис, жұмысшылар тастың астында қалды деп ойлайсыз ба?— деп сұрады Софья.

	Бәріне кінәлі өзім деп білген ол үрейден алайған көзін Софьяға аударды.

	— Оларды соңғы рет көрген кезімде, мадам Шлиман...— деді де сөзін жұтып кідіріп қалды.— Мәссаған! Аналарды қараңыз! Өздері шығып келе жатыр, сайтандар!

	Соны айтып, бейнебір шаңды желпігендей тездетіп үш мәрте шоқынып алды. Софья құлаған тастардың арғы бетінде аласұрып жүрген Генриге айқай салды:

	— Генри, Генри, мұнда кел! Адамдар аман!

	Генри бұлардың қасына келді. Сол жақ беті жиі - жиі тартып кетеді. Аман-сау құтылып шыққандардың қолын кезекпен-кезек қысып шықты.

	— Бұл — адам сенбейтін нәрсе,— деді ол Софьяға.— Бұны басқаша түсіндіру қиын. Өйткені, олар қабырғаның нақ түбінде жұмыс істеп жатыр еді ғой. Ескірмеген балалар мен есалаңдарға жасағанның өзі жар болады, деседі. Оның маған кім деп қарағаны бір өзіне аян. Ақылдым, әлгі оқиға мені әбден діңкелетіп кетті. Жүрші, үйге барайық. Поликсена бізге кофе әзірлеп берер.

	Қоп-қою қара кофеден бір ұрттаған соң, шыны аяғын былай ысырды да, үстел үстінен созылып Софьяны қолынан ұстап, қатты-қатты қысып қойды.

	— Софидион, бүгінгі күн одиссеямыздағы соңғы күн болар ма еді, қайтер еді. Ана алтауы қаза тапса, бізді ешқандай ақша да, айла да құтқара алмас еді. Троада әйелдерінің грек әйелдеріне қатты ұқсайтын бір қасиеті — күйеулерін аспан мен жердегі барлық рақаттан артық көреді.

	— Бұл солай болуға тиіс те ғой.

	Софья құдай-ана иконы алдына тізесінен түсіп, адамдарды аман алып қалғаны үшін алғыс айтты.

	— Ана қабырғаны қайтадан тұрғызбаймын,— деп шешті Генри.— Топырақ пен тасты төмен лақтыру аяқ пен қолға зақым келтірсе келтірер, бірақ өмірге зақым келтіре қоймас. Бұған қоса біз сақтану шараларын да жасаймыз. Қыбұлақтан бір-екі бала жалдап алам: олар бәрін бағдарлап тұрады да, төбеден тас домалар кезде: «Абайлаңдар!» деп айқай салады. Сонда жұмысшылар да былай шығып үлгереді.

	Айлар мен апталар бірінен соң бірі өтіп жатты. Қиындықтар да көп болды, қуаныштар да аз жолықпады. Жүз елу адам баспалдақтар мен террасалар жасап, орларды ортан белінен кертіп, үңгірлерді опырып, аңқыған аңғарлар орнатып, жотаның жұлма-жұлмасын шығарды. Софья жотаның кескіні күн өткен сайын өзгеріп бара жатқанын байқап жүрді. Бұрын ол таулардың өсуі де, өшуі де мүмкін екендігі, әйтеуір мәңгі бақи бір қалып пен күйде қалмайтындығы, оларға түрлі табиғи күштер әсер ететіндігі, оның ішіндегі оң құдіреттісі адам екендігі жайлы мүлдем ойланбаған. Биіктен жотаның жырымдалған кеспіріне назары түскен сайын көз алдына түрлі суреттер елестейтін. Бірде бұл оған Криттегі, Кносс сарайының астындағы лабиринттей (мұнда Тезей Динозаврды өлтіріп, Ариаднаның жолдан жаңылдырмайтын арқауының көмегімен сыртқа шыққан болатын) зор шытырманды еске алатын. Басқа бір мезгілдерде, әсіресе ертеңгісін және кешкісін, шұрық тесік жота оған алып омартадай, екінші Гимет тауындай елес беретін. Ақыр аяғында жан-жақтан тұмшалаған тастар мен лаваға тәкаппарлықпен қарап тұрған жалғыз ғана ағашы бар сөнген жанартау кратерінің көрінісі көз алдына келетін.

	Июнь айы адам айтқысыз ыстық болды. Жұмысшыларына жағдай жасауды ойлаған Генри Драмалидың үлкен ұлын таяу жердегі салқын қайнардан поселкеге су тасуға жалдады. Бұл семьяның тағы бір өкілі есекке шағын бөшкелер артып, суды траншеяларға апарып жүрді. Июннің орта шенінде, күннің ыстығы әбден күшейіп алған кезде, жотаға он бөшкедей су әкелінетін. Бірақ соның өзі жетпей қалатын.

	Солтүстіктен дауылға бергісіз дүлей жел соға бастады. Құтырына ұйтқыған күлдей ұсақ шаққан бет-ауызын қорғау үшін Поликсена Софьяның басын қалпағымен қосып жұқа мөлдір жібекпен орап тастады. Оның есесіне жыландар қарасын жоғалтып, күндегісін күнде уға қарсы дәрі ішілмейтін болды.

	Тымық кештерде олар таза ауада тамақтанып, күннің Эгей теңізіне батқанын тамашалайтын. Бояулар қандай ғажап құбылушы еді десеңізші! Әуелі теңіз беті қызғылтым шұғылаға шыланатын, сосын өрттей лаулап алқызыл тартып шыға келетін, артынан ол сөніп, күлгін-көктеніп сала беретін де, жарық жоғалып, аспанда жұлдыздар жана бастайтын.

	Жанға жайлы жылы кеш еді. Самал жел шағын тоғайдан апельсин иісін жеткізіп тұрған.

	— Мен теңізді сан түрлі кейіпте көрдім,— деді Софья ойлы жүзбен.— Оның қара, күл түстес, көгілдір, таңғы мезгілдегідей көкпеңбек және дәл бүгінгідей алқызыл болатынын білемін. Бірақ, Гомер айтқандай «шарап түсті теңіз» дегеннің қандай болатынын өмірі көрген емеспін.

	Генри төс қалтасынан сигарасын шығарып, сағат шынжырына байланып, бұлғаңдап жүрген кішкене алтын бәкісімен ұшын кесті де, тұтатып, түтінін рақаттана бұрқ еткізді.

	— Ахиллдың ата-анасының үйлену тойына қатысып отырған құдайлар мен әйел құдайлардың ортасына Эрида әкеп тастаған «айтыс туғызған алтын алма» да бір, бұл да бір нәрсе. Немесе көңілін аударып, кідірту үшін жарыс кезінде Атлантаның аяғының астына лақтырған Меланионның үш алтын алмасын мысалға алайық. Бұлай етпесе, Аталантаға үйленудің орынына бұрынғы әріптестеріне ұқсап ажалға үйленетінін ол білген болатын...

	— Сен аздап ауытқып кеттің-ау деймін, жаным. Алтын алмалар жайлы бірдеңе айтайын деп пе едің?

	— Ешқандай алтын алма болмаған. Грецияда ешқашан алтын алма болып көрген емес, ал алтын апельсиндердің болғаны рас. Ертегідегі алтын алмалардың кәдімгі апельсиндер боп шыққаны шынында да күлкілі емес пе? Жарайды, қалжың өз алдына, «шарап түсті теңіз» жайында маған бір ерсілеу ой келіп жүр. Бұл арада Гомер теңіздің түсін емес, қоймалжыңдау түрін айтып отыр-ау деп ойлаймын. Тек бұны университеттегі достарымызға айта көрме. Олар барлық абырой-беделімнің басына су құйып. жүрер. Және жай суды емес, «шарап түсті» суды!..

	Күн сайын бір жаңалық болып жатты. Оңтүстік беткейдегі өткен жылы тас қабырға табылған тұстан үш жүз ярдтай қашықтан, Фотидис қазып жатқан жерден о заманғы тас ойған орын табылды. Бұл — осы жотада бертінгі христиандық дәуірге дейінгі тастан тұрғызылған барлық Троялардың құрылыс материалы алынған орын болатын. Апанның аңқайған ауызын қалың бұталар бүркепті. Генри мен Софья бос карьерге түсті.

	— Міне, мынау троялықтардың Троаданың басқа бір жерінде, мысалға Бунарбашыда емес, дәл осы арада құрылыс жүргізгендерінің тағы бір айғағы. Іздесең таптырмайтын құрылыс материалы және ең бастысы — қол астында,— деп түйді Генри.

	Келесі күні араларына балшықтан ерітінді құйылған, қашалған ірі әк тастардан қаланған үй қабырғасы табылды. Барлық тастың да көлемі бірдей еді және шектен тыс шебер өңделіпті: Генри біздің дәуірімізге дейінгі оныншы ғасыр деп белгілеген осынау қабырғаның үсті таңқаларлық тегіс болатын.Қабырғаның астында сары және қоңыр түсті күл қабаты жатқан. Бұл төбесін қамыспен жапқан ағаш құрылыстардан қалған қалдықтар еді.

	Арада екі күн өтті. Олар әлгі үйдің ірге тасының деңгейінен есептегенде төмен қарай тағы да он үш футтай тереңдеді. Кенет тағы да қабырға кезікті! Қалыңдығы алты футтай. Генри жерге сылқ етіп отыра кетті.

	— Жеттік-ау ақыры! Бұл құрылықта тұруға тиіс.

	Софья да, әрине, сондай ойда-тұғын.

	— Енді аз-маз есеп-қисап жүргізіп көрелік.— Генри айрықша абыржып кеткен еді.— Мынау жотаның төбесінен отыз үш фут төменде. Ал, үлкен алаңқай — қырық алты фут төменде. Қырық алтыдан отыз үшті алып тастаймыз — он үш қалады. Олай болса, бұл қабырға төмен қарай әлі де он үш футқа созылуға тиіс қой.

	— Ал, егер олай болмаса ше?

	— Оны тексеру керек. Ол үшін мына әдемі үйімізді бөлшектеуге тура келеді.

	— Бұған тимеші! Бәлкім, басқа бір реті табылар.

	— Басқа ешқандай реті жоқ. Егер қабырға құрылықтағы жартасқа орналасқан болса, онда мен оған, әрине, тимеймін.

	Бірақ, қабырға өздері ойлағандай нәрсе боп шықпады. Ол алғашқысынан әлдеқайда көне, түк ештеңесі қалмай қираған басқа бір үйдің іргетасы боп шықты.

	— Әлі де сол бұрынғыша Троя деңгейіне жеткендігімізге ешқандай дәлелдеме жоқ. Ал, қазғанымызға екі айдан асты,— деп реніш білдірді Генри кешкісін күндізгі олжаларды каталогқа енгізіп отырып.

	Түрегеліп, бөлме ішінде әрлі-берлі теңселіп жүрді. Бәрі де мың мәрте тексеріліп, есеп-қисабы жүргізілген болатын.

	— Ана бір соңғы ірге тасты қай замандікі деп ойлайсың?

	— Ежелгі троялықтардың ең жақын ізбасарлары екені анық.

	— Ендеше, оның несіне күйініп тұрсың — жақындап қалыппыз ғой.

	Ол Софьяның қолына жапалақтың басы бейнеленген, онша көп бүліне қоймаған вазаны ұстатты. Тазартып, табылған мүліктер тізіміне енгізу қажет.

	— Дұрыс айтасың. Күйгелектенбеу керек.

	Фрэнк Калверттен хат келді. Онда әйелімен бірге Фимбрудағы ағасына қонаққа бара жатқанын, қандай нәтижеге қол жеткізгендерін көрмекке жексенбі күні түстен кейін Ғыссарлыққа соғатынын хабарлапты. Яннакис пен Поликсенаны көмекке шақырған Софья жексенбілік түскі астың егжей-тегжейін ойластыра бастады. Үстелге грек тағамдары қойылуы керек. Бұл қонақтардың талғамынан шығуға тиіс.

	Сенбі күні түс қайта Генри жетпіс жұмысшы алып бұрынғыларымен қосып есептегендегі үшінші, жүз футтың террасаны жасауға кіріскен. Осы арадан Фрэнк Калверттің бөлігі басталатын. Солтүстіктегі құлама жартастың нақ жиегінен Генри жер бедерінде ойыстық барын байқады. Өлшеп көріп, ұзыны жүз, ені жетпіс алты фут екенін білді. Яннакис Софьяны шақырмаққа үйге қарай жүгірді. Софья келген соң Генри оған бұның варварлық сипаттағы тас алатын орын екенін түсіндірді. Тап осылай римдіктер де Колизейді құрылыс материалдарының қоймасы ретінде пайдаланған болатын.

	— Түрік зираттарының жанынан өткенде құлпытас орнында мәрмәр кесектер тұрғанын көргеніміз есіңде ме?'

	— Әрине, есімде. Сен бұларды Ежелгі Грециядан қалған белгілер дегенсің.

	— Рас-рас. Түріктер бұнда жүздеген жылдар бұрын болып, мәрмәр тақталар мен бағаналарды алып кеткен. Егер олардың әкеткендерінің бәрін жинаса ғибадатханасы, мәжіліске арналған залы мен сарайлары бар қала пайда болар еді. Бұл мына жотада тас пен мәрмәрдан тұрғызылған бірнеше қала көміліп жатқандығының тағы бір айғағы.

	Ымырт жабылып, жұмысшылар қайтуға жинала бастаған кезде Генри қия беткейден шошайып шығып тұрған, көркемдеу жұмысы жүргізілгендігінің белгісі бар мәрмәр тақтаның шетін байқап қаған. Бастапқыда ол бұны жаңа заманға дейінгі 310 жылы Ұлы Александрдың қолбасшысы Лисимах салдырған ғибадатхананың қалдығы ма деп ойлаған. Тақта айырым сызығына мүлдем жақын жердегі түрік участогында жатқан болатын. Софьяны шынтағынан тартып ескертіп қойды да, тез-тез басып жұмысшыларға қарай беттеді.

	— Қараңғы түсіп кетті. Бір-біріңді жазым қып жүрерсіңдер. Құрал-саймандарды қоймаға апарыңдар да, Яннакистен ақшаларыңды алыңдар.

	Оны айтқызбай-ақ түсінген Софья орнынан қозғалмады. Жанынан өтіп жатқандармен бас изесіп қоштасып, үй-іші, ошақ қасында жақсы демалып қайтуларына тілек білдірумен болды. Тек соңғы жұмысшы қараңғылық құшағына кіріп, көзден тасаланғанда ғана ол Генридің қасына келді.

	— Софья, сенің көмегің қажет боп тұр. Мұның не екеніне көз жеткізу үшін мына тақтаны әлі де біраз аршыңқырау керек. Мен төңірегін қалақпен қопсытайын, сен уыстап былай тастай бер. Қорықпа, құламайды. Бұл берік бекітілген тақта.

	Тақтаның едәуір бөлегін топырақтан аршығанша олар бел жазбай жұмыс істеді. Бұл парос мәрмәрі еді; ойып өрнектелген метопа триглифтермен қоршалыпты. Тақтаның биіктігі — үш фут, ұзындығы — алты футтан астам, қалыңдығы — алты дюймдей болатын.

	Олар сәл кейін шегініп тұрды да, еріксізден еріксіз қол ұстаса кетті. Генри оның қолын саусағын ауырта сығымдады. Метопада төрт ат жеккен күн құдайы Аполлонның горельефтік бейнесі бедерленген екен. Аполлонның төбесінен тәж тәрізді күн сәуле таратып тұр.

	— Керемет!— деді Генри тынысы тарылып кеткендей болып.— Аполлонның желмен желбіреген хитоны, ер келбетті кескіні Акропольдың ең таңдаулы горельефтерімен теңдесе алады. Ал, аттарға қарашы! Аспан кеңістігімен ала қашып, осқырынып барады ғой! Анатомиялық жағынан алғанда бәрі де мүлтіксіз дәл берілген. Жоқ, мұншалықты шебер жасалынған дүниені бұрын-соңды көрген емен. Бұл — қолымызға түскен алғашқы асыл туынды.

	Бейне бір аялағандай метопаны алақанымен ақырын сипап өтті.

	— Керемет жақсы сақталған. Мына дорийлық бағаналарға назар аударшы! Сондай-ақ, аттар да бір-біріне ұқсамайды, әрқайсысының өз кескіні бар және алға қарай ата жөнелер алдында алдыңғы аяқтарын қалай-қалай көсілтіп жіберген десеңші!

	Софья жан-жағына ұрлана қарап қойды. Қараңғылық қоюланып та кеткен.

	— Біз Фрэнк Калверттің жеріндеміз бе әлде мемлекет жеріндеміз бе?

	— Біз Фрэнк участогындағы тас алатын орыннан бірнеше ярд қана жерде тұрмыз. Бұл араға, өкінішке орай, түріктер қожайын.

	— Құдайым-ау, мүсінші шығармасын қалайша қақ бөлуге болады? Аттары жоқ Аполлон немесе Аполлоны жоқ аттар деген мағынасыз нәрсе ғой!

	— Оған қоса ерте заманғы өнердің озық үлгісі ретіндегі тақтаның да қадірі жоғалмақ. Бұл да, мысалға, Венера Милосская мен Давид Микеланджелоны қақ тіліп, компаньондарға жарты-жартыдан бөліп берумен бірдей тағылық болар еді.

	Софьяның көзі ойнақылана жалт етті.

	— Мен бір амал таптым. Тақта қалың ғой — қақ жарайық. Бетін өзіміз алайық та, астын түріктерге берейік.

	Екеуі де мәз бола күлді. Генри оның иығына қолын қойды.

	— Алпыс екі айлалы грек әйелі екенің көрініп-ақ тұр!

	Софья салмақты кейіпке енді:

	— Қауіпсіздеу болуы үшін бұны бірдеңемен бүркеп қою қажет деп ойламайсың ба?

	— Қажеті шамалы. Күзетшілеріміз жөніне кетті, дүйсенбіге шейін қайтып қараларын көрсетпейді. Дүйсенбіге шейін мұнда жалпы жан баласы болмайды. Мұны мен ертең Фрэнк Калвертке көрсеткім келіп тұр.

	Калверттер сағат он бірге таман келді. Генридің апрель айынан бері нендей нәрсеге қол жеткізгенін өз көздерімен көрулері үшін Софья оларды бірден қазба басына қарай сүйреледі. Бригадалардың қанша топырақ шығарғанына таңырқаған Фрэнк аһ ұрумен болды. Ал, жотаның мемлекеттік бөлегіндегі жұмыс алаңқайларының, террасалардың және өтпелі галереялардың көптігін көргенде көзі бұлдырап кетті.

	— Бірақ, Трояның өзіне тән құрылыстарды әлі тапқан жоқсыздар ғой?— деп сұрады ол.

	— Тапқанымыз — әртүрлі құрылыстардың қалдықтары ғана... Акрополь, ғибадатхана, сарай сияқтыларды әзір жолықтырғанымыз жоқ.

	— Алдыңызға орасан үлкен міндет қойып отырсыз.

	— Сіздің бөлегіңізде көп ештеңе тындыра алмай жатырмыз, Фрэнк. Енді-енді ғана бастамақпыз. Мен сізге бөлегіңізде жатқан жүздеген жылдар бұрын түріктер талан-таражға салған мәрмәр карьерін көрсетейін. Сондай-ақ сізді таңқалдыратын тағы бір нәрсем бар, оны кейін айтармын.

	Төрт бұрыштылау келген ойпаңға Фрэнк зер сала үңілді.

	— Мына жыртықтың бұл жерде қалай пайда болғандығы жайлы мен де жиі ойланатынмын. Сіз өте дұрыс айтасыз. Мәрмәр бағаналар мен тақталарды Троялық Александрияға дейінгі аралықтағы жолдың ұзына бойынан жолықтырып жүргенім енді ғана есіме түсіп отыр. Ал, бұл аз жер емес — жағалау бойымен қырық миль.

	Миссис Калвертті қолтығынан алған Софья оны метопаға қарай бастады. Генри мен Фрэнк олардың соңынан ерді. Генри тақтаны жұмсақ шүберекпен сүртіп өтті. Бірінші болып миссис Калверт ес жиды.

	— Құдайым-ай, неткен көркем дүние еді! Бұндайды тіпті музейлерден де көрмеп ем. Бұл қай заманның дүниесі екен?

	Генри мен Фрэнк кеңесе келіп, бұл кейінгі грек дәуірінің, Христостың өмірге келуіне дейінгі 300 және 200 жылдар аралығының туындысы болуға тиіс дегенге тоқтады.

	— Біз қиналып жүрміз, мынаны не істейтінімізді білмейміз,— деп мырс-мырс күлді Софья.

	Генри Калверттерге кешегі әңгімені қайталап айтып берді.

	— Былай етіңіздер. Бұны Түркия жерінен жасырын түрде алып кетіңіздер. Бұл сіздердің тұңғыштарыңыз ғой — оған түріктердің қанша қатысы бар?— деп Фрэнк те қызынып кетті.

	— Сонда қалай? Бұны Шанаққалаға апаруға болмайды ғой...

	— Сіз әлдебір кішкентай пароход өздеріңізге азық-түлік тасып жүргенін айтқан жоқ па едіңіз?

	— Шынында да тұп-тура екі күннен кейін капитан Папалиолос «Таксиархисін» Бесік мойнағына алып келеді,— деді Генри.

	— Міне, керемет! Сенім көрсетуге болатын қанша адамыңыз бар?— Фрэнктің бойын желік биледі.

	— Үш адам. Десятниктерім.

	— Және Яннакис. Ол ең сенімдісі,— деп қосып қойды Софья.

	— Жетеді,— деді Фрэнк.— Бүгіннен қалдырмай мәрмәрді брезентпен орап, сыртынан жіппен шандыңыздар да, Қыбұлақтан тәуір арба тауып, кереметтеріңізді мойнақтың жағасына апарып тастаңыздар. Ешкім де тимейді. Кемеде жүк көтеретін шығыр бар шығар?

	— Қарапайым күйенте ғана бар. Оның өзі де ескі...

	— Сол да жарайды,— деп жұбатты Фрэнк.— Тақтаны пароходқа тиеңіз де Пирейге аттандырыңыз. Жан баласы сезбейді.

	Олар ұзақ уақыт үнсіз тұрып қалды.

	Бірінші болып Софья ес жиды.

	— Үйге жүріңіздер! Сіздерге арнап грек тағамдарынан түскі ас әзірлеп қойдық... Ұсақтап туралған көкеніс пен қызартып қуырылған жұқа нан, уылдырықтан жасалған салат, қойдың маринадталған миы...

	Калверттерді шығарып салғаннан кейін Генри Яннакисті Драмалиден пар ат жеккен арба алып келуге Қыбұлаққа жұмсады. Софьяның бойын күдік билеп алған.

	— Жаным, мен тәлімсіп отырған жоқпын, бірақ осы істеп жүргеніміз дұрыс па?

	— Мына кері кетіп бара жатқан дүниеде кіршіксіз ештеңе жоқ. Ақыры Аполлонды екіге бөлуге болмайды деп шешкен екенбіз, алдымызда бір-ақ міндет бар — ол мұны сау-сәлемет күйінде музейге табыс ету. Бұған келісесің ғой?

	— Әрине... Бірақ, менің тынышымды алған тағы бір нәрсе: ұрлығымыз білініп қалса, қазба жұмысына берілген рұқсатымыздан айырыламыз ғой.

	— Қорықпа, олар ештеңе де білмейді. Бәрін өз мойныма аламын. Барлық жауапкершілікті түгелдей.

	Софья ыңғайсыздана езу тартты.

	— Мен ар-ұят алдындағы жауапкершілікті айтып тұрмын.

	Десятниктерді ертіп, брезент рулондары мен берік арқандарын артып, Генри мен Софья Аполлонға қарай бет алды. Олар тақтаны брезентке орап болған кезде арбасын айдап Яннакис те жетті. Арба екі тонналық алып тақтаға жақынырақ әкелінді. Сосын Яннакис аттарды ұстап тұрды да, десятниктер тақтаны шығырмен көтеріп, арбаға мұқияттап жатқызып, шырмап байлап тастады. Яннакис пен Поликсена арбаның алдындағы биік отырғышқа отырды. Макрис пен Деметриу тақтаның үстіне жайғасып, қолақпандай етіп ораған темекілерін түтіндете бастады. Генри оларға тағы да тиянақтап ескертті:

	— Тақтаны өткенде вельбот келіп тоқтаған жердің тұсына апарып түсіріңдер. Ол жерді өздерің жақсы білесіңдер, өйткені вельботтың жүгін өздерің түсірген болатынсыңдар.

	Бейсенбі күні Шлимандар «Таксиархис» Бесік мойнағына келіп зәкір тастады деген хабар алды. Капитан Папалиолос көптен күткен он футтық шығырларды әкеліпті. Генри сол бойда атқа мініп жағалауға қарай шаба жөнелді. Яннакис тағы да Драмалидың арбасын сұрап алды және қазбадағы бір шығырды да ала кетті.

	Олардың жүгі жағада жан адам қозғамаған қалпында жатыр еді. Яннакистің көмегімен семьялық экипаж тақтаны ботқа тиеп алды да, жағадан жүзіп кетті. Капитан Папалиолос өзінің о заманғы күйентесінің көмегімен Аполлонды «Таксиархистың» бортына көтерді. Бұл кезде жағадағы Яннакис азық-түлік салынған себеттер мен темір сүймендерді арбасына тиеуге кіріскен.

	Жағадағылар мен кемедегілер айқайлап қоштасты. Капитан Георгиос Энгастроменосқа хат алып бара жатқан. Онда тақтаны Пирейден қабылдап алып, Шлимандардың бағына, бассейн жанына қою тапсырылған.

	Капитан кемесін аздап артқа шегіндіріп алды да, жайменен бұрылып Эгей теңізіне қарай бағыт ұстады. Осы кезде астындағы есегін аямай қамшылап, үсті-үстіне тебініп, өздерінің түрік бақылаушылары да келіп жеткен. Жерге секіріп түскен ол Генриге көз аудармай қарап қалды.

	— Бұл арада не істеп жатырсыздар?

	— Жүк қабылдап жатырмыз,— деп жауап қатты Генри.

	— Жалтармаңыз. Кемеге не тиеп жібердіңіз? Қыбұлақтағылар жексенбі күні сіз бір үлкен нәрсені тиеп әкетті дейді ғой. Жаңағы жібергеніңіз сол емес пе? Ол немене екенін айтыңызшы. Мен сізден талап етем!

	— Апырау, сіз неменеге абыржып тұрсыз? Ол үлкен нәрсе — табылған олжалардың өзімізге тиесілі бөлегі салынған үлкен жәшік болатын.

	— Пароходты дереу кейін қайтарыңыз. Не тиегеніңізді өз көзіммен көргім келеді.

	— Ол алыстап кетті ғой. Дауысыңыз жетсе шақырып көріңіз,— деді Генри өкінішті үнмен.

	Бақылаушы айтқанға құлақ асып, қолымен ауызын қалқалап, айқайлай бастады, бірақ «Таксиархистегілер» тас саңырау боп қалған-ды. Генри күзетшіні шамасы келгенше алдаусыратып бақты. Ұзамай анау ренжігенін ұмытып та кетті. Ал, пароход болса соңына қара түтіннен шұбатылған із қалдырып, көкжиекке қарай тынымсыз жорғалап бара жатты.

	Кешкісін Генри бұл оқиғаны атап өтпек болып, тәуір француз шарабының бір бөтелкесін шығарды.

	— Кейін шатаққа ілігіп жүрмеуі үшін ана жігітке жәрдемдесуіміз қажет,— деді Софья.

	— Табылған ақыл. Сонда не істеуіміз керек?— деп келісті Генри шарапты рақаттана иіскеп отырып.

	— Олардың музейінде біздің пифостарымыздай дүниелер бар ма?

	— Жоқ-ау деп ойлаймын.

	— Сен оларды тұрған орындарынан босатып алмақ боп жүр емес пе ең?

	— Иә.

	— Ендеше, ертең қазып ал да, жартысын бақылаушыға бер.

	— Мен тіпті сенің айтқаныңнан да асып түсем: оларға жетеуін берем де, өзімізге үшеуін қалдырам. Қандай жомарт жандар екенімізді көрсін.

	Ол Софьяға бокалымен ишарат жасады да, шараптан бір жұтып қойды.

	— Бұларды жеткізу көп қиындыққа түседі. Алдымен арбамен Шанаққалаға дейін, сосын пароходпен Константинопольға шейін, одан әрмен порттан музейге дейін қайтадан арбамен апару керек. Жыртылмайтын қалың мата тауып, жақсылап орап, қабырғаларына соғылмас үшін жәшікке берік етіп бекіту керек. Сындырмай-бүлдірмей аман-есен жеткізсе бұлар баға жетпес нәрсеге айналады.

	Ертеңіне жұмысшылар алып пифостардың арт жағындағы топырақты мұқияттап қопсытып, былай шығаруға кірісті. Яннакис ас үйдің іргесінен верстак әзірлеп, тақтай сатып әкелуге кетті: биіктігі сегіз, ені алты фут, үлкен жәшіктер керек еді. Фотидис те десятниктермен бірге өздерінің құр алақан еместіктерін көрсетіп қалды: олар пифостарды мойынынан, ортан белінен және түбінен қысып ұстап тұратын көлбеу тіремелер дайындаумен айналысты.

	Пифостарды топырақтан босатып, жәшік әзірлеп, құмыралардың жан-жағына сабан толтырып, орын-орындарына орнықты етіп отырғызып, тас-түйін ғып шегелеп тастағанша бірнеше жұмыс күні мен бірнеше жүз доллар желге кетті.

	— Жалғыз пароходқа ғана емес, музейдің табалдырығына дейін жеткізетін көлікке де төлейміз,— деп күңкілдеді Генри.

	— Мейлі. Оның есесіне мына сүйкімді вазалар саған Константинопольдан көптеген дос тауып береді,— деп тойтарды оны Софья.

	5

	Поликсена сондай сүйкімді көмекші болып шықты. Бұдан артық күтушіні табу да қиын еді: кешкісін ол бұлардың төсегін қандаладан тазартатын, ертеңгісін төсек-орындарын күнге жаятын, ал күндіз есіктің астындағы қуыс пен терезе жақтауындағы саңылаулардан еніп кеткен қарақұрттар мен қырықаяқтарды аулайтын. Оның үстіне ол бәрінің кірін жуатын. Софья оған Генридің көйлектерін жуып, жағасын крахмалдауды үйретті. Сондай-ақ, күн сайын бір сағаттан уақыт бөліп, қызға хат танытумен шұғылданып жүрді.

	Үйде оңаша қалған сәттерінде олар сағаттар бойы ауыз жаппайтын. Поликсена Түркиядағы гректердің тіршілігі жайлы айтатын, Софья Афиныдағы өмірлерін жыр ғып, үйінен келген хаттарды оқып, Андромаханы еске алатын. Қызы біраз жаңа сөз үйреніпті, қаз басып жүре бастапты. Катингоның «Андромаха салқын тиіп ауырып жатыр» деген хаты келгенше ол жайында Софьяның ойына алаң кіріп көрмеген.

	— Генри, сен қалай ойлайсың, Афиныға барып қайтсам қайтеді?

	— Бос әңгіме. Балаға тиген салқын екі-үш күн өтпей-ақ кетіп қалады. Сен сүйретіліп Спорадыға жеткеніңше ол жазылып та кетеді.

	Поликсена да қазбаларға барғысы кеп қыңқылдап жүрген. Софья қоймадан керекті саймандар алды да, қос құрбы үйлерінің іргесінен шағын траншея қазды. Жерге күрек батырған бойларында-ақ терракоталық дөңгелек бұйымдарға кезікті. Олардың бірнешеуі өрнектелген боп шықты. Поликсенаның шаттығында шек болмады. Қазбаларын кішкене кеңітіп, тереңдетіп еді — тағы да көп олжаға кенелді: пышақ, айбалта, өрнек салынған піл сүйегі табылды. Софья оның көзінше сынықтардан құмыра құрастырды. Зейінді шәкірт біраз қиналыстан соң өзі де ваза құрастырып шығарды да, қуанғанынан қол шапалақтап жіберді.

	— Бұл сенікі, Поли. Ескерткіш ретінде үйіңе апарып қой,— деді Софья.

	Қатты ырза болған шәкірті оны қолынан сүйіп алды.

	Тек қарақұрттар мен қырықаяқтар ғана мазалап қойған жоқ. Түн мезгілінде қазба басына жапалақтар қонақтайтынды шығарды. Қараңғы түсісімен-ақ қиғылық салатын олардың түні бойы жағы тынбайтын. Нақ терезелерінің алдында дауысы сұмдық ащы әлдебір жапалақ балапан басып жатыр еді.

	— Жапалақ — Афинаның сүйікті құсы. Мен ырым-жырымға сенбеймін, бірақ, құлағымыздың құрыш етін жеп жүрген мына байғұсты өлтіруге қолым көтерілер емес. Бәлкім, ұясын жазыққа апарып, сол жерден бұған бір лайықты ағаш табармыз?

	Кешкі астан кейін үстелден ыдыс-аяқ жинап жүрген Поликсена да әңгімеге елең етті.

	— Ұяның орынын ауыстырса балапан басып жатқан жапалақ ұясына қайтып жоламай қояды да, балапандары өліп қалады. Бірақ, жапалақтан көп нәрсе жоқ емес пе? Оны аяудың не қажеті бар?

	Бұдан соң Генри жапалақты үркітіп, ұясын аулақ апарып тастауға әмір берді. Сол түні бәрі де тұяқ серіппей ұйықтап шықты.

	Адамның өзі тойса да көзі тойған ба! Тапқан олжаларын әкеп бергендердің бәріне Генри ширек пиастр (бір цент) сыйлық төлейтін. Кейде олжа мүлдем жолықпайтын күндер де кезігетін. Міне, дәл сондай күндер әртүрлі айла жасалынатын: қарапайым сынықтарға қолдан өрнек сызылатын.. Және бұл айла іске асып та жататын. Өйткені, Шлимандардың әр сыныққа арнайы назар салатын уақыттары жоқ еді. Бірақ, бірде, керамиканы сұрыптап, жуып жатқан Софья таяуда түсірілген сызықтарды көріп айран-асыр болды. Сынықты Генриге көрсетті.

	— Олардың бізді делқайыр деп ойлайтындарын білемін. Бірақ, қалайша олар бізді оған қоса делқұлы деп есептейді екен?

	— Дүниеқоңыздық деген осы, қымбаттым. Адам бойындағы жаман қасиеттердің ішіндегі ең жаманы. Оқасы жоқ, мен бұған әлі-ақ тиым салам. Қолыма түскен қулық жасаушылардың бәріне екі пиастр айып төлеттірем,— деді Генри.

	Тіпті ең ыстық күндердің өзінде де Генри Софьяны өзімен бірге Дарданелге шомылуға көндіре алмады. Осының нәтижесінде душ жасау жайлы ой туды. Макрис олардың жатын бөлмелерінің бұрышын төбеден тесіп, су ағатын шүмегі бар бақ орнатты.

	Бұрышты бөлмеден тақтаймен бөлектеп қойды. Софья енсіз шкаф тәрізді осынау қорапқа кіріп, іштен іліп алатын да, жоғарыдағы жіптен тартқылайтын. Яннакис бакты таңертеңнен толтырып қоятын. Софья жотадан қайтып оралғанша су жылынып қалатын.

	Былтырғыдай биыл да үйлері лазаретке айналып кетті. Аурулар айнала-төңіректің бәрінен әкелініп жатты. Іштерінде бұлар тіпті қандай ақыл айтудың амалын таппаған ауыр науқастар да бар-ды. Көргенінен жазбайтын көрсоқырдың қылығын жасап, Генри әйелдерге күн сайын теңізге шомылуға кеңес берумен болды. Бастапқыда бәрі де бұдан бас тартқан. Өйткені, түріктер мен Түркиядағы гректерде әйелдердің теңізге шомылу дәстүрі жоқ-ты. Бірақ, аурумен айтысып бола ма,— әрі Шлимандар да таңғажайып істерімен танылып жүрген адамдар,— жұрт теңізге қарай топырлай бастады. Шомылғаннан кейін көпшілігінің көңіл-күйлері едәуір көтерілгендері байқалды.

	Бірде Неохордан тұла бойына түгел жара шыққан бір қыз әкелінді. Жара тіпті сол жақ көзіне де шығыпты. Бейшараның қатты әлсірегені сонша, аяғын әрең басып тұрды. Оны есекке мінгізіп әкесі алып келген. Жөтелі де жан түршігерліктей екен.

	— Бұл байғұсқа қалай көмектессек екен?— деп жылап жіберді Софья.

	Соңғы бір айдың ішінде одан жеті рет қан алыныпты. Софья қыздың денесін касторкамен майлады. Генри әдетінше күн сайын теңізге шомылуды міндеттеді. Арада айға жуық уақыт өткенде әлгі қыз алғысын айту үшін үш шақырым жердегі Неохордан өзі жаяу келді. Оны тізерлеп тәжім етіп отырған жерінен тұрғызған Софья сол жақ көзін мұқият қарап шықты.

	— Генри, енді бұған окулистке көріну қажет қой. Қызды қайда жіберсек екен?

	— Тек қана Константинопольға жіберу керек. Және онда бұл жалғыз бармайды, бұған бүкіл семьясы еріп барады. Жол-жоралары сондай. Христос өмірге келгенге дейінгі он екінші ғасырда ахейліктер медицина жайында не білсе, бұндағылардың да ол туралы білетіні сол деңгейде. Басқаша сөзбен айтқанда,— деді Генри мысқылмен мырс етіп,— сенің афинылық танысың Веницелостың білетініндей мөлшерде ғана. Бәлкім, бұндағылар тіпті ондай да білмейтін болар. Агамемнон інісі Менелайға:

	Қарап шығып жараңды білгір дәрігер

	Дүлей дерттен емдейтін амал табады,

	дейді. Ал, жаралы Эврипид Патроклдан:

	Қара кемеме отырғыз;

	Санымдағы жебе ұшын ойып ал;

	жылы сумен қара қанды

	Жу-дағы, жарақатыма жанға шипа дәрі сеп,—

	деп өтінеді. Сосын Патрокл:

	Батырды жерге жатқызып, өткір жүзді кездікпен

	Ойды санын; жылы сумен қара қанын жуғасын

	Жан азабын сездірмейтін, дауалы.

	Тамырлардың ұнтақтарын септі әкеп;

	Қан да тоқтап, жарақаты құрғады.

	Софья оның доктор Веницелос жайлы айтқанын естімеген бола салды. Өкініш пен күйініштің көңілде ұзақ сақталатынын қарай гөр...

	— Бірақ, шаруа әйелдерінің өздеріне мәлім шөптері, тамырлары, жапырақтары, жидектері бар емес пе?

	— Әрине, оны шаруалардың бәрі де біледі. Бұл — атадан балаға мирас боп келе жатқан білім. Тек бір өкініштісі, бұл шөптер мен тамырлардан қайнатылған дәрілер барлық ауруға бірдей ем бола бермейді.

	Июльдің басында күннің ыстығы 88 градусқа25 жетті. Жұмыс өнбей жатты. Жаңбырлар мен мерекелердің салдарынан жеті күн босқа жоғалды. Бірталай шаруа тындырылғанымен аңсаған Троя тебе көрсете қоймады. Генри күйгелектене бастады.

	— Ренкейлік жұмысшылар және жалпы осы төңіректің гректері жұмыс күнін толық өтемейді. Мен бәрін де есептеп шығардым. Әр жұмысшы сағатына үш рет күрегін былай тастап, қалтасынан темекісін алып, асықпай-саспай орап, қағазының шетін ұзақтан-ұзақ сілекейлейді, сосын сіріңкесін іздейді немесе көршісіне барып тұтатып алады, шіреніп тұрып тартады: ең аз дегенде он минут желге кетеді. Сағат сайын солай! Оларға таңғы тоғызда — жарты сағат, сәскеде — бір жарым сағат демалыс берілген ғой. Тартсын сол уақытта. Бұл оңбағандықты тоқтатпай болмайды.

	— Олар наразылық білдіреді деп қорықпайсың ба?

	— Білдірсе білдірсін. Бұл арсыздар діңкемді әбден құртып бітті. Олар өмір бойы тек қарақан басының қамын ғана құнттай келген жандар, толық жұмыс күні дегеннің не екенінен хабарлары жоқ.

	Түскі үзіліс кезінде ол бұдан былай жұмыс уақытында темекі тартуға рұқсат бермейтінін мәлімдеді. Ренкейлік жетпіс жұмысшы құлақ тұндыратын қиқумен жауап қатты. Бір тәуір жері, олардың бұл қиқуларының мәні Софьяның қып-қызыл боп кеткен құлағына ғана ұғымды болатын.

	— Олар шартыңды қабылдамайды. Темекіні қанша тартқылары келсе сонша тартуға рұқсат етілмесе жұмысты да жиып қоймақ,— деді Софья.

	Бірақ, Генридің қаны қарайып алған еді.

	— Олар мені ауа райы жақсы болғандықтан уақыт жоғалтқысы келмей, райынан қайтатын шығар деп ойлайды ғой. Табансызды тапқан екен. Яннакис, кеткісі келетіндердің бәріне түске дейінгі ақыларын төле.

	Есеп айырысқан соң ренкейлік жұмысшылар траншеяларды бойлап тізіліп тұрып алды да, басқа деревнялардан келген, иі жұмсақ шаруаларға балағат жаудыра бастады. Ақыры сөздері өтпегесін тас жаудыруға кірісті. Генри Яннакисті шақырды.

	— Атқа мін де, түрік ауылдарын арала. Мыналарды ауыстыратын адам ізде.

	Яннакис бас шұлғыды да, жөнеп кетті.

	Ол күні кеште ренкейлік бүлікшілер үйлеріне қайтқан жоқ. Шатыр-қостарында қонып шығып, таңертең жұмыс басталар алдында барып кешірім сұрамақ ойда болатын. Олар Генриден өш алып жүре ме деп қорыққан Софья түнімен тыныш ұйықтай алмады. Ертеңгісін Генри әдетінше шомылуға кетті. Қайтып оралғанында Яннакис кітабына жаңадан келгендердің есімдерін жазып жатыр еді. Жүз жиырма түрік келіпті. Шлиманның тапқырлығынан тауы шағылған ренкейлік жұмысшылар үн-түнсіз шұбатылып үйлеріне қайтты. Түрік үкіметі мен оның чиновниктері жайлы аса жақсы ойда болмағанымен Генри сол арада Софьяға :

	— Қандай ақ көңіл де адал жандар. Мен бұл халыққа мейлінше тәнті боп жүрмін,— деп мойындауға мәжбүр болды.

	— Ал, мен ана ренкейліктерді аяп тұрмын. Мүйіз сұраймын деп құлағынан айырылған тоқал ешкінің кебін киіп қалды ғой,— деп күрсінді Софья.

	Макрис пен Деметриу келіп, топырақ жарлардың тығыздалып кеткені соншалық, ештеңеге беріспейтінін мәлімдеді.

	— Ондай жерлерді неге орағыта қазбасқа? Сосын астынан үңгіңіздер, сонда қалай беріспес екен,—деген кеңес айтты Фотидис.

	Идея Генриге де ұнап, бәрі ақылдаса отырып мынадай жоспар жасады: топырақ қабырғаны қалыңдығы он, ені он алты футтық бөлшектерге бөліп, әрқайсысын жеке-жеке опырмақшы болысты. Фотидис жуан бөренелерден баспана жасады. Жоғарыдан тас домалап, балалар «сақтанға» салғанда жұмысшылар осыған кіріп бас сауғалайтын.

	Арада бірнеше күн өтті. Астын үңги-үңги әбден азары шыққан қабырға толайым тұтасымен гүрс етіп опырыла құлаған кезде Генри мен Софья өз участоктарында жүрген. Қасында бір жұмысшысы бар Фотидис баспана ішінде күрек қайрап жатқан. Қабырға солардың үстіне құлапты. Софья жақында еді, жүгіріп тез-ақ жетті. Тегіс жерге оба орнап үлгеріпті. Іле Генри де келді.

	— Ыңыранған дауыс естіледі!— деді Софья оның қолынан шап беріп ұстай алып.

	Жан-жақтан жүгіріп жұмысшылар да жетті. Олар жан дәрмен қайла мен күректерге жармасып жатыр еді, Генри айқайлап:

	— Тұра тұрыңдар! Жарақаттап алуларың мүмкін. Қолмен тазартыңдар,— деді.

	Жұмысшылармен бірге Генри мен Софья да топырақты жанталаса аршып жатты. Құдай сақтағанда, берік етіп орнатылған қабырға мен шатыр соққыға шыдас берген екен, ал кең бөлме екеуінің еркін тыныстауын қамтамасыз етіпті. Олар сау-сәлемет күйінде қазып алынды. Тіпті пантеистік сенім сүйегіне сіңген Генридің өзі де православие кресімен үш мәрте шоқыну ишаратын жасады.

	— Құдайдың құдіреті мен қамқор көңілі арқасында бәріміз де есен-сау жүріп жатырмыз,— деді Софья жай ғана.

	Генри оның бетіне бетін басты.

	— Менің қамқорым — сенің ізгі тілегің. Мені қатерден қорғап жүрген де жалғыз сол.

	Күндіз бастан кешкен толғаныстары Генриді түні бойы ұйықтатпады.

	— Біз үлкен сәтсіздікке ұшырадық, Софья,— деді ол өкінішпен, үстінде көйлек, аяғында сүйретпе, бөлме ішінде әрлі-берлі сенделіп жүріп.— Орасан зор жұмыс алаңын әзірлеу идеясынан айнуға тура келіп тұр — жотаны түгел жалаңаштай алмаймыз. Фотидиспен жалғасу үшін бұрынғыша оңтүстікке қарай қазатын боламыз. Бірақ, өткен жылғыдай траншеялар жасап қазамыз.

	— Алаңқай әзірлеуді неге сәтсіздік дейсің, Генри! Соның арқасында жотаның үлкен бөлегін аршып шыққан жоқ па едің?

	— Солайы солай, бірақ біз құрылықты көз таса қып алдық. Және тапқандарымыз да татымсыз. Бар болғаны бірнеше урна, әлдебір аңдардың сүйегі, сынған ыдыстар мен терракота қаптырмалары ғана.

	Тура жолды таңдай алмағандары айқын боп қалды. Енді қалай қарай жүрмек керек?

	— Софья, мен не істерімді білмей дал боп тұрмын. Өзіме керектің бәрі осы арада екеніне ешқандай күдігім жоқ, бірақ оған қайткенде қол жеткізермін?!— Ол бейнебір басына жаңа идея енгізіп жатқандай төбесін тырнағы мұқыл саусағымен өршелене ыспалады.

	— Зерттеушінің көретін күні осы ғой. Бүгін ол өткір желдің өтіндегі жүнін қырыққан қошақандай қалтырайды, ал ертеңіне жайраң қағып жұмақтың қақ төрінде отырады.

	Айтса айтқанындай-ақ, ұзамай Афиныдан салқын жел соғып қоя берді.

	Трояның тұрған орыны турасындағы өз болжамы жайлы сенімсіздік білдірілген сөздер мен мазақ еткен күлкілерді Генри талай естіген. Уақыты мен қаржысын текке шашып жүргені жайлы өкініштер де айтылып жататын. Бірақ, оны ешкім әлі баспасөз жүзінде мұқатып көрмеп еді.

	Генри жұмыс күнделігін жариялап жүрген афинылық «Пікірталас парақтарының» кезекті саны келді. Бұнда Шлиманның жазбаларын, оның теориялары мен жүргізіп жатқан қазба жұмыстарын тас-талқан етіп сынаған Георгиос Николаидистің мақаласы басылыпты. Николаидис Археологиялық қоғамның мүшесі болатын, оның пікірімен есептеспейтіндер кемде-кем еді. Ол Критте туған; Пиза университетінде заң ғылымдарын зерделеп, Флоренцияда археологияға ауысқан. Гомер мәселесінде оған бедел жиып берген нәрсе — алғаш рет Францияда, кейін қосымшалар енгізіліп Грецияда жарық көрген «Илиада және оның топографиясы» атты кітабы болатын.

	Николаидистің ойлары негізінен: доктор Шлиман «бекерге әуре боп» ақшасын текке шашып жүр, кәсіби және ғылыми тұрғыдан алып қарағанда дәрменсіз мәлімдемелер жасайды, бұнысы оның академиялық ғылым алдында аяғын әлтек-тәлтек басатын әуесқой-онтузиаст екенін аңғартады, сол себепті оның баспасөздегі ойлары толған ерсілік, дегенге саятын. Шлиман оқырманды бос қиялмен алдаусыратады. Ғылыми орта бұған қатты ренжулі, өйткені доктор Шлиманның баспа бетіндегі бірде-бір сөзі қандай да болмасын айқын фактімен дәлелденбейді. Трояны бос топырақ пен шөгінді қабаттар астынан табудың мүмкін еместігін барлық адал жанды, ақылды адамдардың бәрі де біледі және біліп те отыр. Өйткені, Троя ақын қиялынан туған қала. Сол себепті, Шлиман қазуды доғарып, жөніне жүруі керек. Өзіне қол болатын басқа бір жұмыс тауып алғаны, барлық күш-жігерін соған жұмсағаны абзал. Ал, археология сияқты жауапты жұмысты сол қаланың шынайы мамандарына тапсырғаны жөн...

	Саусағын түкіріктеп қойып, журнал беттерін парақтаған Генри ызадан жарыла жаздап шақ отырған. Өзі троялық деп жариялаған жекелеген бұйымдар — міне, дәлелдерінің сиқы осы. Иә, оның осалдығы көп әлі.

	— Николаидис Троадаға ең болмаса бір рет келіп көріп пе екен! Ол ауызымен орақ орады, ал мен болсам тер төгіп еңбек етіп жатырмын!— деп зіркілдеді Генри.

	Софья ештеңе дей қойған жоқ.

	Генри күйгелек боп кетті. Жұмысшыларға да ақырып-жекіретінді шығарды. Қабағы ашылмай, үнемі түксиіп жүретін болды. Софьяны да жерден алып, жерге салатын. Бірақ, әйелі бұны көңіліне алмайтын. Өйткені, Гомер Троясының тап осы жерде орналасқанына имандай сене тұрғанымен, соған ешқандай дәлел таппай таусылып жүрген жағдайын жақсы түсінетін.

	Сол тұста Софья оның о бастағы: бұндағы жұмыс кем дегенде бес жылды керек етеді, деген сөзін есіне салды.

	— Өткен жыл есеп емес,— деп қуланды Софья.— Кеш кірісіп, қара жаңбырлар басталғанша бар болғаны алты-ақ апта қаздық. Сонда биылғы жыл шын мәнінде бірінші жыл боп табылады. Ал, биылғы қазғанымызға бар-жоғы үш-ақ ай. Несіне асығасың!

	— Бұл мәңгі мойыннан түспейтін қамыт болды ғой,— деп түнере тіл қатты Генри Софьяға қарап.— Кейде менің: Троя ма, әлде өзім бе — қайсысымыз тұтқын екенімізді білмей басым қатады.

	Софьяның айтқанының көбі айна-қатесіз келетін. Алаңнан оңтүстікке қарай тартылған жаңа траншеяда талмай атқарылған жұмыстың нәтижесінде үшінші күні әртүрлі бұйымдардың аса бай көмбесі табылды. Бұлардың арасында: күмістен жасалған шаш түйрегіш, мыс шегелер, піл сүйегінен жасалған инелер, табақшалар, пышақтар, қанжарлар, мыстан және сүйектен жасалған сақиналар бар еді. Жотаның төбесінен бастап есептегендегі отыз үш футтан елу екі футқа дейінгі аралықтан мыс білезіктер ұшырасты. Қара кубоктар, балғалар, гранит батырғылар, мөп-мөлдір жасыл тастан жасалған призмалар, көз жауын алатын мәрмәр пұттар, лақтыратын шығыршықтар себеттерді лық толтырып жатты. Барлығы да көне бұйымдар еді, бәрі де асқан шеберлікпен, әдемі етіп жасалған болатын және терракотадан басқалары өте жақсы сақталыпты.

	— Екі жағынан да жонып, траншеяны кеңейту керек. Бәлкім, үйге немесе сарайға кезігерміз,— деді Генри ынтығып.

	Құрылыққа жеттім деген оймен жігерленген ол көзі оттай жайнап, траншея топырағын сыртқа атып, оны саусақ арасынан себезелеп жатты. Күйеуінің сюртугін шешіп тастап, галстугын төмен түсіріп, жеңін шынтағына шейін түріп алып жүрген кейпін Софья осында келгелі бері алғаш рет көріп тұрған.

	Ұзамай оларға шағын зират ұшырасты. Құрылықтық жартастан үшаяқты үш ыдыс қазып шығарылған-ды. Жоғары көтермес бұрын жасын анықтап алу үшін, Генри олардың ішін қарап шықпақ болған. Ойда жоқ жерден біреуінен ұрықтың қаңқасы табылды. Дауыстап Софьяны шақырды.

	— Мына қаңқаны қара. Мен бірдеңе білетін болсам, бұл жеті айлық бала.

	— Сонда бұл қалайша сақталған? Бұрын біз жерлеу урналарынан күл екеш күлді де таппайтын ек қой.

	— Бүгін Афины университетіндегі хирургия профессоры доктор Аретайосқа хат жазып, бұл жайындағы оның оқымысты пікірін сұраймын. Ал, өзімнің жобам мынадай: анасы босанып үлгермей қайтыс болып, кремацияланған, ұрық шешесінің қарынында жатқандықтан сүйегі отқа өртенбей аман қалған. Тәжірибелі хирург тауып, қаңқаны қалпына келтіріп беруін өтінсем деп тұрмын.

	Софья үнсіз қалды. Генридің кещеленіп кеткені сонша, бұл әңгіменің Софьяның жанына қатты батып тұрғанын аңғармады. Мына нәзік сүйектер өзінің түсікке айналған сәбиін есіне салып еді — ол да шамамен осындай болатын. Сол ойына оралып, жүрегі қан жылап тұрған. Бір мезет басы айналып жүре берді де, әлі құрып, күйеуінің аяғын құша құлап түсті.

	Содан Софья үйде, төсекте ғана есін жиды.

	— Яннакис пен Фотидис зембіл жасап, сені осында алып келді,— деп түсіндірді Генри.— Айтшы, не болды саған, жаным?

	— Әлгі сүйектер түсік тастағанымды есіме салды.

	Генридің өңі қуқыл тартып кетті.

	— Неткен түйсіксіз топас едім! Сол қалай ойыма келмеген? Сені сүйектерге жақын жуытпау керек еді ғой!

	Софья стаканнан су жұтып, кебірсіген ерінін жібітті.

	— Босқа күйзелме, Генри. Бұл еркімнен тыс нәрсе болды. Жәй тек ішімде бірдеңе үзіліп кеткендей көрінді.

	Доктор Аретайостан жауап келді. Доктордың пікірі Генридің ойлағанынан өзгешелеу екен: «Ұрықтың «сүйектері анасы босану үстінде қайтыс болып, кремацияланып, өлі туған бала урнаға анасының күлімен бірге жерленген жағдайда ғана сақталуы мүмкін».

	Генри кеңейе түскен траншеядағы жұмысшылар санын екі есе көбейтті. Ұзамай олар үйдің жұрнағына, сол күні кешке таман сарайға ұқсас құрылысқа жолықты. Генри балаша қуанды. Қашалған ірі тастарды мұқият қарап шықты. Араларындағы жігіт пышақпен шұқылап, қызғылтым топырағын конвертке салып алды. Сосын Софьяны жанына шақырды.

	— Үйлер мен сарайларды қиратудың оңай болғандығының себебі енді түсінікті: тастар балшықпен ғана бекітілген. Қабырғаны итеріп қалсаң, бүкіл үй бірден жалп етеді. Мына қаланған тастарды босатып алсақ, астынан көптеген қызыққа кезігетініміз анық.

	Күміс пен мыс бұйымдарды, шегелерді, қанжарлар мен сақиналарды тазартуды олар түн ортасы ауа аяқтады. Одан соң сипаттамаларын жазды. Софья толғаныстан ұйықтай алмайтын шығармын деп ойлаған, бірақ көпшікке басы тиюі мұң екен, сағат бестен кете бір-ақ оянды. Генри оған бір шыныаяқ кофе әкеп берді. Өзі теңізге шомылып та үлгерген-ді.

	Қаланған тастарды босатып алу жұмысына олар таңертеңнен кірісті. Сәскеге таман жұмысшылар үлкен үй мен сарайдың бос топырағын шығара бастады. Жолай ошақтар, ашық аулалар, ішкі қабырғалар, есіктің табалдырықтары, жануарлардың сүйектері, қабанның азу тістері, ұсақ қауашақтар, өгіз бен қошқардың мүйіздері табылды.

	Түстен кейін де көп қызық олжалар жолықты; көне қабырғалар куә болған тіршілік өзінің бет-бейнесін таныта бастады. Кешкі тамақтарын ішкесін олар қалпына келтіру мақсатында ірілеу терракота сынықтарын іріктеп алды. Яннакис бәрін жуып берді. Поликсена балық желімін қайнатып, Шлимандар ас үстелінде отырып көзелерді құрастырумен айналысты. Бірсыпыра сынықтары жетіспей жатқандарына қарамастан олар бұрын-соңды көз көрмеген небір ғажайып құмыралар мен вазаларға жан бітіріп те қойды. Бұлардың арасында: ұстайтын тұтқасы бар, үш жеріне қошқар мүйізі бедерленген, түсі сарғыштау үлкен тостақ; бүйірлерінде шығыршықтары бар — шамасы төбеге ілуге арналған болса керек — түбі жалпақ, қара ваза; бүйірлері кірігіп кеткен қос құты түрінде жасалған, шүмектері құстың мойынынан аумайтын, айрықша назар аударуға тұрарлық бір қызыл ыдыс бар-ды.

	Арғы ата-бабалардың тұрмыстағы тіршіліктерінің кейбір өзіндік ерекшеліктері де аян боп қалды. Мысалға, мына мәдени қабатта тұрғандар қоқысты аяқтарының астына, жер еденге тастай беретін болған. Сөйтіп, одан аяқ алып жүре алмайтындай жағдайға жеткен кезде сырттан топырақ әкеп еденді биіктетіп, тиісінше үйдің қабырғасын да өсіріп, шатырын да бірер футқа жоғары көтеріп отырған. Софья бұл жорамалды жақтаудан үзілді-кесілді бас тартты,

	Қоқысты неге сыртқа шығарып тастамасқа? Жаңбырдың өзі жуып әкетпей ме?

	- Ақылдым-ау, Троадада жарты жыл бойына тамшы тамбайтын кездер жиі боп тұрады ғой.

	— Ендеше, отқа жағып жіберсе неғылады?

	— Сүйектер мен қауашақтарды ма? Жағып көр.

	— Жарайды, онда оларға жөн көрсетпей-ақ қойдым.

	6

	Олар жотаға тереңдей ене отырып, траншеяны кеңейткен кездерінде қиынды қатпарлардан тағы да үш қаланың тұрқы көрінді: үй қабырғалары мен көшелер, шөгінді топырақ қыртыстары — өзіндік архитектурасы, өзіндік канализация жүйесі бар, бір-біріне ұқсамайтын үш дәуір. Төменнен санағандағы екінші мәдени қабат жотаның төбесінен есептегенде отыз үш фут тереңдікте жатқан (оның қалыңдығы он фут еді); үшінші қабат жиырма үш фут пен он үш фут аралығында еді; төртінші, жоғарғы қабат, жотаның төбесінен алты футтай жерде аяқталатын. Салынған кездерінде төрт қаланың төртеуі де аяқтарының астында не жатқандарынан бейхабар болғандықтарына талас жоқ-ты: бір қабырға екіншісіне мінгесіп тұр, деңгейлері де сақталмапты. Үйлер болса құрып кеткен бұрынғы көше жобаларына біресе бүйірін, біресе арқасын беріп орналасыпты. Бұл араға адамдардың екі мың жылдың өмір нәтижесі қатталған еді. Дәл қазір жота қопарылыстан шатыры ұшып кеткен, сөйтіп, бөлмелері, қабырғалары мен дәліздері, есіктері мен едендері, ішкі аулалары аңырайып ашық қалған алып ғимараттан аумайтын.

	— Ғажап!— деп таңданды Софья.

	— Төрт қабатты да қазу керек. Бірақ, сонда екінші қабатты қалай қазбақпын? Қалған екеуі басыма құлайды ғой,— деді Генри әрі-сәрі болған кейіпте.

	Екінші қаладан табылған алғашқы бағалы олжа — іргесі тас болғанымен, қабырғалары бөренеден тұрғызылған үйлер еді. Қаланы тып-типыл қып жайпаған өрт кірпіштерді керемет жақсы етіп күйдіріпті: олар жер сілкінуге де, жаулардың шапқыншылығына да қынбапты. Осындай сенімді баспананың ығында қалған арийлік діни символдар салынған керамика да, тамаша қызыл кубоктар да — Генри тұмарға: «Шампан ішуге арналған, қос берік тұтқасы бар орасан зор бокалдар», деп жазды — мүлдем дерлік бүлінбеген күйінде сақталыпты. Софьяның қуанышы қойнына сыймай жүрді.

	— Генри, балық желімінен ақыры құтылатын болдың-ау! Қарашы, қандай әдемі ваза: мынау шошқа ғой, міне, алдыңғы жағында делдиген танауы, арт жағында ұстайтын тұтқасы бар. Қандай әдемі! Тап қазір музейге апарып қойсаң да болады.

	— Музей дегенді аузыңа алма,— деді Генри,— Әйтпесе, шынымен-ақ музейге жол тартып жүрер. Константинопольдық - музейді айтам... Бұны жасыра тұруымыз керек. Бұл әділдікке жата ма, жатпай ма — оған тіреліп жатқан әңгіме жоқ!

	Биіктігі бес, бүйірлері кейде үш футқа дейін баратын шаруашылық және жерлеу урналары жер қойнынан көптеп шығып жатты. Брезент үстінен: әйел құдай Афинаның қасиетті құсы — жапалақ бейнесінде жасалған, бірақ, әйел емшектеріндей емшектері, тәу етіп жоғары көтерген қолдары бар вазалар; тұрба тәрізді ұзын мойынды шар тәрізді ыдыстар; терракоталық қаптырмалар — қасиетті өмір бәйтерегі мен күн құдайы символдарымен шебер көркемделген атаулы тартулар; Генри өзі Индия мен Персиядан, кельттердің жоралық бұйымдарынан бұрын да кездестіріп жүрген «свастикалы» сынықтар орын тепті. Ал, ас үйлік бұйымдардан — ыдыс-аяқтар, май мен шарап құюға арналған пифостар кезігіп жатты. Қару-жарақтар жағы да көп күттіре қоймады: мыс айбалталар, найзалар, жебелер, сапылар табылды. Таныс заттарды көздері шалған бақылаушы-солдаттардың да бойына желік кіріп траншеяға секіріп түсті де, дем арасында өз үлестерін бөліп алды. Генридің әдеттегідей өз пайдасына арамдық жасауына үлгертпеді.

	Кешкісін әскери олжаларды тазалап отырған ол мұрын астынан міңгірлеп:

	— Оларға енді не істерсің, олар да троялықтар тәрізді жауынгер адамдар ғой. Әлде тек өздерімен де есептесу керегін ескерту үшін солай етті ме екен?— деді.

	Қолапайсыздау бұрылған Генри өртенген үйдің сарғыштау күлінің арасынан табылған балқыған металл мен сымдардың түйіншегін үстелден түсіріп алды. Ертеңгісін олар бұған онша мән бермей, себетке тастай салған. Кейін ол жайында ешкім еске алмаған. Әлдебір сым үзіліп кетті де, темір қорапшадан сыңғырлап асыл заттар төгілді. Екеуі дереу тізерлей кетіп, алақандарымен еденді сипалай бастады. Генридің қолына үш білезік ілінді.

	— Мына қызықты қара. Оттың қызуы сырғаны білезікке жабыстырып тастапты,— деді ол.

	Шамның шамалы жарығында әлдене болар-болмас жылт еткендей болды. Софья қорапша ішін қопарыстырып, екі жағы да жұлдызшалармен безендірілген алтын сырға тауып алды.





— Алақаныңды аш,— деді Софья.— Приамның қазына қоймасының алғашқы қарлығашын қабыл ал. Өлім алдында Гектордың Ахиллға:

	Алтын мен мыс қанша керек — сұрағын,

	Әкем менен асыл анам айтқаныңды береді,—

	деп жалбарынатыны есіңде ме? Бір қызығы, Гомер Троадада алтын кендері болғандығы жайлы ештеңе айтпайды.

	— Бұл маңайда алтынның болмағанына кәміл сенемін. Троялықтар алтынды Грециядан келген керуендерден таланттап26 сатып алып отырған. Ал, алтыннан әдемі жиһаз жасайтын зергерлер өздерінікі, жергілікті жердің адамдары еді. Бері қара, егер біз бір сырға тапқан болсаң онда басқасын да табатын шығармыз! Алтын білезіктер, кубоктар мен диадемалар да табылар... Софья, сезіп тұрмын, Троя осында...

	Июльдің екінші жартысында күн қатты ысып кетті. Жұмысшылардың көйлектері терден кеппей қойды, дененің қымтаусыз қалған жері күйіп, күлбіреп шыға келетін болды. Бұл азап аздай-ақ солтүстіктен, Қара теңіз бен Мәрмәр теңіздерінен Дарданелге қарай қатты жел есіп, жердің шаңын аспанға шығарып, көз аштырмады. Софья ақ матадан яшмак тігіп алды, бұл оның басын көз саңылауы ғана бар бітеу қауашаққа ұқсатып жіберді.

	Августте шаруалар егін жинауға кірісті. Жұмысшылар саны едәуір кеміп қалды. Генри Галлиполь түбегіндегі герман консулына хат жазып (өткен жылы анау бұған өзінің бірнеше мақаласын жіберген), жұмысшы қолын табуға көмек көрсетуін сұрады. Тап сондай өтініш Константинопольдағы ағылшын консулына да жолданды. Бұл хатында Генри Шанаққалаға дейінгі жол қаражатын өзі өтейтіндігін айтты. Екі дипломат та қанағаттанарлық жауап қайтарды. Тағы да жүз елу жұмысшы жиналып, төрт қаланы қатарынан қазуға кірісті. Босатылған топырақты былай шығару мәселесі күн өткен сайын күрделілене түсті. Жұмысқа бөгет болмауы үшін оны мейлінше алысырақ апарып төгуге тура келді. Константинопольдағы ағылшын консулы тағы да он өгіз арба мен он қол арба тапты. «Таксиархис» оны Бесікке алып келді.

	Герман консулынан да он өгіз арба мен қырық қол арба келді. Ол қырық жұмысшы жіберген. Генри бұлардың жол қаражатын ғана өтеп қоймай, оған қоса ішетін тамағы мен жататын орындары үшін де ақша төлейтін болды. Осы бір ғана күннің шығынына ой жүгірткен Софьяның жүрегі жиі-жиі соғып кетті.

	— Биылғы маусымның саған қазірдің өзінде қаншаға түсіп отырғанын есептеп көрдің бе?— деп сұрады күйеуінен.

	Үстел үстінде шашылып жатқан піл сүйегінен жасалған мүсіншелерді күнделігіне тізіп отырған Генри басын көтеріп, Софьяға таңырқай көз тікті.

	— Оған арнайы кітап ашқаным жоқ, бірақ жалпы соманы, әрине, шамалаймын ғой.

	— Сонда, сенің ойыңша, осы маусымда біз қанша жұмсамақпыз?

	— Бұл маған бәрібір. Қанша қажет болса сонша жұмсаймыз.

	Софья ойша есептеп көріп, жұмыстың қазіргі қарқыны сақталып отырса бір маусымда елу мың доллар жұмсалатынын анықтады. Жүрегі зырқ ете қалды, бұл деген бір әулеттің үрім-бұтағына жетер дәулет қой!

	Афиныға жайдан-жай Арсакейонды сыйлай салған бір бай болған; тағы бір қалталы адамға Эжен Пиа Конституция алаңынан сән-салтанаты мол тұрғын үй тұрғызған. Ешқандай пайда түспейтін шаруа үшін елу мың доллар шашатын бұл екеуінен басқа адам бүтін Грециядан табыла қояр ма екен? Софья оның басын төмен тұқыртып алған түріне көз тікті: Генри табылған фетиштерді өзі Шығыста болғанында көрген әулие-әмбиелердің мүсіншелерімен салыстырып, жыбырлаған ұсақ әріптермен бір парақтан соң бір парақты толтырып жатыр еді.

	«Троя жолында банкроттыққа ұшыраудан да қорықпайды», деп ойлады Софья.

	Алаң мен траншеяларды қолына «Илиаданы» ұстап аралап жүрген, олжаларға ойлы көзбен үңіле қарап жүрген Генри Лисимах салдырған ғибадатхана Александрдың өзі келіп көрген троялық көне ғибадатхананың қираған орынында тұруға тиіс деген қорытындыға келді. Сөйткен соң Аполлон табылған ғибадатхананың жұрнағы жатқан жерге қайтып оралып, төменге, ірге тастың астына қарай қазуға ұйғарым жасады.

	Таңертең өзі жобасын көрсетіп берді де, Макрис пен Деметриудің бригадалары ені жиырма футтың траншея қазуға кірісті. Түскі үзілістің алдында Софья не жаңалық барын білмекке күйеуінің жанына келді. Келсе анау ауызымен ауа қармап тұр екен.

	— Сырқаттанып қалғаннан саумысың?— деді шошып кеткен Софья.

	Анау жауап орнына жұмысшылар топырақтан арылтып жатқан қабырғаны нұсқады. Қабырға Лисимах ғибадатханасының іргетасынан да төменіректе болатын.

	— Қалыңдығы алты фут және төмен қарай кем дегенде он футқа дейін барады,— деді ол дауысы қырылдап.

	Жұмысшылар қабырғаның шетіне тезірек жетуге жанығып, жын соққандай жылдам қазып жатты.

	— Іргетасындағы тастарды көрдің бе?— деп Генри Софьяны қолынан ұстай алды.

	— Қандай орасан үлкен тастар!

	— Бұл — қабырғаның о баста бұдан әлдеқайда биік болғандығын көрсетеді. Гомер оның биіктігі жайлы асырып айтпаған боп шықты. Ал, ең бастысы — тастардың циклоптық әдіспен қалануы.

	Софья тұла бойының дірілдеп бара жатқанын байқады.

	— Генри, сонда сен... Сонда сен Посейдон мен Аполлон тұрғызған қабырғаны тауып тұрсың ба?

	— Оған зәредей де күмәнім жоқ. Бұл — алғашқы қабырға. Оның іргетасы жоғарыдан есептегенде қырық төрт фут тереңдікте жатыр. Қабырғаның үстінен көзің көріп тұрғанның бәрін, тіпті Лисимахтың ғибадатханасын да, мына көне қабырға өз иығымен көтеріп тұр.

	Олар тіл қатпастан тым-тырыс тұрып қалды. Тек күректердің күмілжіңкі шықылы мен қол арбаға түсіп жатқан топырақ дыбысы ғана құлаққа шалынады. Софья сыйқырланғандай кейіппен сыбырлап:

	— Құттықтаймын сені. Сен дұрыс болжапсың, басқалардың бәрі қателесіпті,— деді.

	Генри қолын жоғары көтеріп, аттай тулаған жүрегін алақанымен басты.

	— Приам қабырғасын тапсақ, қалғанын да табамыз.

	Бір күні, августың орта шеніне таман, Яннакис үйге ұшып кірді де, Софьяны Генриге қарай сүйрелей жөнелді. Келсе анау терең траншеяның ернеуіндегі террасада әрлі-берлі теңселіп жүр екен.

	— Мен бір ғажайып құрылысқа кезіктім. Соған кеп тірелдік те, алға қарай адым аттауға зар боп қалдық. Бір қызығы, мен оңтүстіктен өзіме қарай бет түзеген Фотидиспен бір түзу сызықтың бойында жұмыс істеп жатырмын. Оның траншеясы бізден онша алыс емес. Бірақ, менің оған қарай өте алмай сорлап тұрғанымды қарасаңшы! Жүрші, көрсетейін. Біз солтүстік жағынан шықтық.

	Софья траншеяны көлденең кесіп жатқан, тастан қаланған тік жарға мұқият зейін салды.

	— Бұл қабырғаның жалғасы болып жүрмесін.

	— Солай да, олай емес те! Тұрпатына қарағанда бұл қамал қабырғасына ұқсайды. Ал, олай болса неге оқыстан едәуір кейін шегініп кеткен? Өзі ана, оңтүстік жағынан да осылай ілгері озыңқырамай ма екен?

	Биікке көтерілгендіктен алқынып, Фотидис жетті. Маңдайындағы тер моншақтарын қасқасы айқындала бастаған төбесіне қарай сүрткіштейді. Әлденеден абыржып, дегбірі қалмай тұр.

	— Доктор, біз тұйыққа тірелдік. Жолымызды қаланған тастардың қалың қабаты кесіп өтті. Екі жүз футтай жерді артта қалдырдың, әйтсе де мұндайға алғаш жолығып тұрмыз. Түк түсінсем не дейсіз. Бәлкім, барып көріп шығарсыз?

	— Ол қамал қабырғасынан оңтүстікке қарай озыңқырамай ма?

	— Иә, он бес — жиырма футтай ілгерілейді.

	Шлимандар бір-біріне бақырая қарап қалды.

	— О, құдіреті күшті тәңірім!—деп жіберді Генри.— Софья, ойбай-ау, бұл Үлкен мұнара ғой!

	Көз жасы бетін жуып жүре берді.

	— Троя мұнарасы ма? Приам Еленадан қабырғаға жақындап қалған ахей көсемдері жайлы сұрайтын мұнара ма?— деді Софья тілін кәлимаға азар келтіргендей болып.

	Генри қазбаларға шалбарсыз немесе сағатсыз келсе келер, бірақ«Илиадасыз» келмес. Сюртугінің қалтасынан кітабын шығарып, көзілдірігін киді де, беттерін парақтап, үшінші жырдан қажетті тұсын тауып оқи жөнелді.

	Келе ғой бері, қарашығым! Отыра ғой қасыма,

	Бұл арадан көресің тұңғыш күйеуің мен туыс, жақын-

	жаранды.

	Сен кінәлі емессің мүлдем; құдайлар ғана кінәлі —

	Ахейліктерге маған қарсы аяусыз соғыс аштырған.

	Отыр да айтшы, есімдерін мына ерекше ерлердің:

	Кім анау — ахей әскерінің алдындағы айбатты ер?

	Ахейліктерде одан да асқан бар екен зор алыптар,

	Бірақ, мұндай сымбатты ерді көзім менің көрмеген....

	Бұдан соң алтыншы жырдан да бірер жол оқыды:

	Ахейліктер күші басым деген хабар мазалап

	Илиондық мұнараға зәулім бет алды...

	Генри мен Фотидис өз бригадаларын мұнараның іс, қос қапталына — солтүстік және оңтүстік бетіне салды. Генри қойын дәптеріне есеп-қисап жүргізіп, Софьяға өз ойларын айтып берді.

	— Менің есебімше, біз мұнараның орта белінде тұрмыз. Төмен қарай жиырма фут жерді және, бәлкім, жоғары қарай да жиырма футтай жерді тазарту керек болатын шығар.

	— Мәселе осынша топырақты қайда тастауға тіреліп тұр ғой.

	— Оны мүмкін болғанынша алыс апару керек.— Ол Яннакиске бұрылды.— Тезірек ат-арба жинастыр. Ал, оған шейін біз,— ол енді Софьяға қарап сөйледі,— қол арбамен таси тұрамыз.

	Мұнараның жоғарғы жағын қазып жатқан Генри ұзындығы отыз футтай батыңқы жерге жолықты. Бұл придан ол мыс найзалар мен жебе ұштарын, екі жақты ара, мыс және күміс шегелер, көп сүйек тапты. Бұл жер садақшылардың баспанасы болғанға ұқсайды. Августың аққа кептірер аңызақты тәуліктеріндегі көп күндік жан беріп, жан алған жұмыстың нәтижесінде, солтүстігі мен оңтүстігінен бірдей аршылған мұнара Генридің орталық траншеясының ұзына бойына көлденеңдеп тұрып алды. Яннакис бар болғаны жеті ат-арба ғана тапты. Бірақ, осының өзі тастай қатты тығыз топырақты сыртқа тасуды жеделдете түсті. Бұл бор мен әк тасты қыртыс болатын. Мұнараның солтүстік жағынан биіктігі он бес, ені алпыс бес футтай, тұтасымен әк тастан құралған оба бой созып тұрған — шамасы, мұны мұнараға ірге тас төсерде троялықтардың өздері қазып шығарған болса керек. Жұмысшылар обаны қақ жарып арғы бетіне өткен кезде Генри мұнараның солтүстік жағы дәу-дәу кесек тастардың үйіндісінен тұратындығына көз жеткізді,— тек жоғарғы бөлегінің ғана өріле орналастырылғандай сипаты бар екен. Бұған керісінше, Троада жазығына қараған оңтүстік жағы ірге тасынан төбесіне дейін қашалған әк таспен теп-тегіс, түп-түзу етіліп қаланыпты. Тастардың арасына саз балшықтан ерітінді құйылыпты. Қалыңдығы қырық футтай екен.

	Кешкісін Генри Софьяға өзін мазалап жүрген күдіктер жайлы айтып берді:

	— Бәрінен бұрын мені мұнарамыздың биіктігі бар-жоғы жиырма фут қана екендігі абыржытып жүр. Мұнараның іргетасына қаланған ана дәу қойтастардың аспаннан түсуі мүмкін емес қой!

	— Әбден мүмкін, Генри! Мұнараның қазіргі биіктігі мен жотаның биіктігі арасында әлденеше қала орналасқанын ұмытпасаң етті.

	Қаламын сияға батырып алған Генри күнделігіне былай деп жазды:

	«Бүтіндей басып қалған қиратындылардың арқасында ғана мұнара бізге қазіргі қалпында жетіп отыр. Троя күйретілгеннен кейін де көп нәрсенің өз орындарында қала беруі, қабырғалары мен қорғаныс қалқаларынан айырылған троялықтар мұрагерлерінің қиратынды арасынан бой көтерген құрылыстардың тастарын босатып алуы әбден ықтимал. Шөгінді топырақтың көлеміне қарағанда мұнара акропольдың батыс бұрышында тұруға тиіс. Бұл өте бір оңтайлы орын: осы арадан бүкіл Троада жазығы, оның ар жағындағы теңіз — Тенедос, Имброс және Самофракия аралдары алақандағыдай анық көрінеді. Бұл ара Трояның ең биік нүктесі. Сол себепті мен мұны троялықтарды тықсырып тастаған «ахейліктердің басым күші» жайлы хабардан мазасызданған Андромаха асыға бет алған«Илиондық зәулім мұнара» деп мәлімдеймін. Отыз бір ғасыр бойы жер қойынында жатқан, мыңдаған жылдар бойы бірінің орынын бірі басқан сан алуан халықтардың тынымсыз тіршілігін бастан кешкен бұл мұнараға қайтадан жан бітті. Енді қазір ол бүкіл жазық үстінен болмаса да, оның солтүстік бөлегі мен Геллеспонт үстінен төңірегіне үстем көз тігіп тұр. Қаһарман Грецияның осынау қасиетті де ұлы ескерткіші Геллеспонт арқылы өтушілердің көз алдында әрқашан асқақ көрініп тұра беретін болсын. Бұл ара арманшыл жастардың білімге деген ынтызарлығын арттыратын, Грецияның асыл әдебиеті мен тілін ардақ тұту мақсатында арнайы сапар шегетін орынына айналсын».

	Ертеңіне тағы бір тосын олжа тап болды: қырық екі футтық тереңдіктен үйдің орыны мен әйелдің қаңқасы кезікті. Әсіресе айтарлықтай берік, адам таңқаларлық ұсақ тістері бар бас сүйек жақсы сақталыпты. Бұл ересек адамның алғашқы қаңқасы еді!

	— Троя қызын да таптық-ау аңыры! Егер мына сүйектер сөйлеп кетсе, небір қызықты хикаяларды естіген болар едік-ау!— деді Генри алақанын уқалап.

	— Сүйектер неге сарғыш?— деп сұрады Софья.

	— Бұл өрт кезінде өлген әйел. Афиныға барғасын қаңқаны қалпына келтіреміз.

	— Ал, Оттоман музейіне қай бөлегін бересің?

	— Бақылаушылар — діндар адамдар. Олар сүйектің маңына да жуымайды. Бұл басынан бақайшағына шейін біздікі.

	Саусақтарының ұшымен бас сүйектің төңірегіндегі күлді қопсытқан Софья сақина, үш сырға және алтын түйреуіш тауып алды. Екі сырға мейлінше қарапайым еді — дөңгеленте иілген алтын сым ғана болатын. Оның есесіне мейлінше әдемі етіліп жасалынған үшіншісінің бес алтын тамыр жүгіртілген жапырақшасы бар-ды. Сақина үш тінді алтын жіптен өріліпті.

	Генри әшекейлерді алақанына салып, үңіле көз тікті. Сосын мардамси езу тартты.

	— Неге ғана троялықтар Мысырдағыдай пирамидалар тұрғызып, өздерінің патшаларын бар дүние-жиһаздарымен жерлемеді екен! Қаншама қазына қазып шығарып, әлемге әйгілеген болар едік!

	— Сенде тойым жоқ екен, Генри. Үлкен мұнара мен қамал қабырғасы қандай қазынаңнан да артық емес пе?

	Августың ортасында батпақ безгегі әбден құтырынып кетті. Жұмысшылар оннан, жиырмадан, отыздан, топ-тобымен қатардан шығып жатты. Хинин бәріне бірдей жетпеді. Генри Софья екеуінің күндік сыбағаларын арттырып, Яннакис пен Поликсенаға және жұмыскер десятниктеріне төрт граннан беріп тұрды. Бірінші боп Поликсена, одан соң Яннакис пен десятниктер науқастанды. Үшінші аптаның аяғына таман қазба басында санаулы адам ғана қалды. Бұл кезде Шлимандар да біресе күйіп-жанып, біресе қалтырап, берекелері кете бастаған. Сырқаты Поликсенаның сұрқын қашырып жіберді. Зордың күшімен бас көтерген десятниктер күзгі жапырақтай дірілдеп жүрді. Генри оларға хининді аямай ішкізумен болған. Ақыры ол да таусылды.

	— Қымбаттым, қанша өкінішті болғанымен, осымен тәмамдауға тура келеді-ау деймін. Тағы бір айдай шыдаймыз ба деп ойлағам, өйткені, күн өткен сайын қызық олжалар да көбейіп бара жатыр еді, Бірақ, дұрысы Троададан қазір аттанып кеткен ғой деп ойлаймын. Безгектің бәсеңдейтін түрі көрінбейді. Бірақ, алдымен Шанаққалаға барып келуім қажет. Фотограф әкелем — Афиныда қазбаларымыздың толық көрінісі қажет болады. Сондай-ақ, Шанаққалада мені Константинопольдан келген топограф та күтіп жатыр — оған хат арқылы хабарласқам. Ол жотаның егжей-тегжейлі планын жасап береді.

	Екі күннен кейін Генри фотограф неміс Зибрехтпен және топограф грек Сисиласпен бірге қайтып оралды.

	— Өзіме қажеттінің бәрін суретке түсірттім-ау деймін, әйтеуір,— деді ол Софьяға.— Тек негативтер сорлатып кетпесе тәуір болар еді! Соры қайнаған Зибрехт! Қара матаның астында күні бойы күнге шыжыды!

	Софья жиналып болып та қалған.

	— Қашан жүреміз?

	Жайлы баспаналары мен жақсы тамақтарының септігі тимегендей жүдеп-жадап, арып кеткен олар бір-біріне үнсіз көз тікті.

	— Константинопольдан Пирейге пароход бес күннен кейін жүреді. Макрис пен Деметриуға жататын орын, өзімізге каюта алдым. Фрэнк Калверт табылған олжалардың өзіне тиесілі бөлегіне есі кете қуанды, бірақ бәрін алудан бас тартты. Үй-іші боп көңілдеріне ұнағандарын ғана іріктеп алды. Қалғанын өзімізбен бірге Афиныға әкетеміз.

	Генри күзетші жалдады. Көп қаржы жұмсап алдырған күрек, қайла, сүймен, шығырлар мен қол арбаларды Яннакис ас үй мен десятниктер жатқан үйге ыңғайластырып жинады. Генри күзетшіге айлық жалақы белгілеп, қазба басына жиі келіп тұруды, құрал-жабдықтардың бүтіндігін апта сайын тексеруді міндеттеді. Сондай-ақ оған алдағы жылдың бас кезіне, Шлимандар қайтып оралатын кезге қарай лагерь мен үйлерді дайын қылу, жүз елу жұмысшы әзірлеу жұмысы да жүктелді.

	Төрт күннен кейін олар қазбаларға қарай бастайтын қақпаның алдында тұрды. Генри жұмысшылармен есеп айырысып, алғысын айтып, январь айында қайтып келуге шақырды. Сөйтіп, өз. үйлерінің табалдырығын аттай бергендері сол еді, төрт ай бойына тамбаған жаңбыр сұрапыл нөсер боп құйды да кетті. Олардың дер кезінде жиналғаны жақсы болыпты: енді бұл араны әлденеше апта бойы аяқ алып жүре алмайтын батпақ басады.

	Ертеңіне таңертең Генри Софьяны күн шұғыла шашқан шақта оятып, мұнараға ертіп келді. Софьяның қолында күнделік, қалам, сия, бір бөтелке француз шарабы бар еді. Олар қамал қабырғасына жақындаған кезде күн де едәуір көтеріліп, Иданың биік шоқыларын шырақтай жарқыратып, Дарданелдің жүйрік ағынын жүзіктің көзіндей жылтылдатып жіберген. Генри мұнараның бір кездегі биіктігімен бір деңгейде тұрмақ үшін Софьяны іргедегі құм төбеге білегінен тартып шығарып алды. Сосын бойын тіктеді де, өзіне, Софьяға, бүкіл адамзатқа айтқандай боп, мынадай сөздерді жазды:

	«Жұмсалған зор шығындарымның және осынау құлазыған түкпірде бастан кешкен барлық жайсыздық жағдайсыздықтарымның, азаптарымның өтемі үшін, әсіресе өзім ашқан елеулі жаңалықтарым үшін, осынау қасиетті мекеннің атын өзгертуге хақым бар ғой деп ойлаймын және бұл талабымды жер жүзінің зиялы жұртшылығы ерсі көрмес деп сенемін. Құдай сынды Гомердің құрметіне оның мәңгі жасар, даңқты атауын қалпына келтіріп, бұл жерді «Троя» деп атаймын, ал осы жолдар жазылған акропольды «Трояның пергамосы» атандырамын».

	Софья езу тарта күліп, күйеуін қолынан ұстады. Сосын оған мейіріммен және шынайы сүйіспеншілікпен көз тігіп:

	— Әумин,— деп сыбырлады.





БЕСІНШІ КІТАП. БҰЛ ТРОЯ МА ЕКЕН?

	1

	Афиныдағы сентябрь айы жанға жайлы мерзім. Солтүстіктен Эгей теңізінен толқындаған ақ самал — әскери күймеге мінген Аполлон тәрізді көк зеңгірде көсем көлбеген шуақты күні, ызғарлы лебі бар күз келе жатқанын еске салып тұрғандай.

	Шлимандарды бала бағатын қыз бен Андромаха және күтуші әйел қарсы алды. Екеуінің келуіне орай үйдің іші-сырты тап-таза етіп жарқыратылған екен. Арада бірнеше күн өткенде олар безгектен құлан-таза сауығып кетті: туған үйдің түтіні жылы деген ғой. Аяғы маймиған Андромаха бір жас бес айда болатын. Ата-анасын көріп мәз-мәйрам бола былдырлады.

	Олар уақыттарының көбін бақта өткізіп жүрді. Ағаштар бой соза бастапты. Қуанышқа орай, пальмалар қурамай аман қалыпты. Глициния артқы қабырғадағы қатар-қатар ағаштарды қоңырсалқын жасыл кілеммен жауыпты. Тап-таза мөлдір сумен толтырылған фонтан бақтың ауасын әрлендіріп жіберген. Құс күркеде көгершіндер көңілді әуенмен уілдесіп отыр. Сегіз қабырғалы күнсаяны қаумалай өскен жүзім оны жайлы орынға айналдырыпты. Софья кейде түскі астың дастарханын осында жаятын.

	Ұрлап әкелінген сұлу Аполлонға арнап Генри фонтан жанынан тұғыр орнатты. Енді шай ішетін күнсаяда Андромаханы ойнатқан кезінде Софья метопаны анық көріп отыратын болды. Үйде жұмыс істейтін жер қалмағандықтан Генри бақтың арғы түкпірінен төбесі жабық шағын павильон тұрғызып, табылған көзелер мен вазаларды, жоралық мүсіншелерді, сауыттарды, балғалар мен балталарды, табақшаларды тазалап, қалпына келтіретін ұзын верстактар орнатты. Афинылық достарына өз олжаларының көрмесін әзірлеу үшін олар ертеңгісін таңғы салқынмен осы шеберханаға келіп жұмыс істейтін. Сағат онда Генри төмен түсіп, қалаға барып, «Ғажайып Грециядан» шетел газеттерін оқитын. Оқып отырып дағдысынша бірнеше шыны-аяқ кофе ішетін. Ал, Софья түскі тамақ әзірлеуге ас үйге кететін. Азық-түлікті ертеңгісін саудагерлерден өзі сатып алатын, жетпегенін қызметші әйел базардан барып алып келетін. Өмірдің қалыптасқан ағымына қайта оралған қандай жақсы еді! «Аспаздық та басқа өнерлер сияқты өнер, тек бір артықшылығы — жемісін күнде жеп отырасың» деген халық ауызынан шыққан қанатты сөздің әділдігіне Софья қайта-қайта көз жеткізіп жүрген.

	Мысалға, бүгін ол шараппен тұздықталған теңіз сегізаяғын әзірледі: ніл дорбасын сылып тастап, зәйтүн майына пияз қуырды, лавр жапырағын қосты. Етті сарымсақ қосылған томат шырынымен, шарап сірке суымен және жаңғақтармен бұқтыру оған өте ұнайтын. Ыстықтан жүзі албырап кететін, ас үйдің. іші алуан түрлі тәтті иістерге толатын.

	Сағат дәл бір жарымда Генри түскі тамаққа оралатын. Энгастроменостар әзірше топырлап мазаларын алып жатқан жоқ-ты. Алғашқы жексенбіде-ақ жүздесу қуаныштарына арнап семьялық түскі ас әзірлеген Софья оларға Генридің демалып, тоқырап қалған шаруаларын ретке келтіруі керектігін еппен ескерткен. Түскі тамақтан соң көз іліндіріп алған Шлимандар,— ал бұл кезде төменде Афины түгел қорылға басып жататын,— қаланың қақ ортасымен Фалеронға суға түсуге баратын. Генри тұрақты пайдалану мақсатында өзі ұнатқан Иоаннис Мальтезос есімді делбешінің күймесін жалдаған. Әкесі Андромаханы да өздерімен бірге ала жүрмек болды.

	— Мен оған жүзу үйреткім келеді. Осы бастан үйрене бергені дұрыс.

	Софьяның таңырқамасқа амалы қалмады: әкесі белінен демеп тұрған қызы суға сүйсіне шомылып, аяқ-қолдарымен бірдей шалпылдатып, айтып жеткізгісіз рақатқа бататын.

	Кешкі сегізге қарай олар «Дарданелдегі» Яннакистің немесе Дордың кофеханасындағы үйреншікті үстелдерінде отырады. Дос-жарандарымен және туыстарымен негізінен осы жерде жүздесіп, сұқбаттасады.

	Қызын алдына отырғызып алған Софья оған балмұздақ береді. Үйлеріне сағат тоғызда қайтып, жеңіл кешкі астан кейін тағы да бір сағаттай бақта демалады. Афинының қап-қара аспанын алтын ай аралап жүреді. Шлимандар ерте жатып, таң алагөбеңде оянады.

	Генри өзінің Троя (ол енді Ғыссарлықты тек осылай ғана атайтын болды) жайлы есептерін грек, неміс француз және ағылшын газеттері мен журналдарына жолдап жатты. Грек ғалымдары онымен салқын сыйласатын. Француз академиктері ашықтан-ашық әжуа ғып, неміс филологтары оған өркөкіректікпен менсінбей қарайтын. Бірақ, ағылшындар таң-тамаша болып жүрді. Ал, Шлиман жайлы лондондық «Таймстан» құлақтанған американдар оның есептерін аса қызғылықты «шығыс» хикаясындай көріп, құныға оқып жатты.

	Май айында жолға шығарының алдында Софья Генриден афинылық «Пікірталас парақтарына» арналған мақала алған. Генри грамматикалық қателерін түзету үшін оны бір туыстарына көрсетіп алуды және крест пен «свастиканың фотосуретін жасатуды өтінген. Георгиос Энгастроменос бұған өзі бас-көз болуға уәде берген. Жарық көрген мақаласын оқып шыққан Генри жынданып кете жаздады: оны ешкімнің түзеп, жөндемегені былай тұрсын, баспахана да өз тарапынан жаңа қателер қосыпты. Және бұлар жай грамматикалық қателер болса ештеңе етпес еді: жекелеген сөздердің өңі өзгеріп кетіпті! Ал, бұл айтар ойдың мағынасын бұрмалайтын. Бір-екі абзацты шолып шыққан Софья бұған анық көз жеткізді: текст адам танымастай боп бүлінген, репродукцияларға көз салған кісі онда крест пен «свастика» бейнеленді дегенге өлтірсең де сенбейтіндей. Генридің бұрқан-талқан болуының жөні бар еді.

	— Қателердің көптігі және шектен тыс келеңсіздігі сонша, жұрт мені мазақ қып күлкіге айналдыратыны анық. Мына қойыртпақтың астына қойылған қолды өзімдікі деп мойындағаннан ондай қолымды кесіп тастағаным артық!—деп күйіп-пісті ол.

	Осынау мағынасыз мақала мен Георгиос Николаидистің осы журналдағы жер-жебіріне жетуі Афины университетіндегі ғалым мамандармен ара қатынасын қатайтып жіберді.

	Алайда, достары безінген жоқ. Эмиль Бюрнуф оған екі лаборант бекітіп берді — бұлар өткенде Шлимандарға сынықтардан ваза құрастыруға жәрдемдескен жас жігіттер еді. Екеуіне де Генри ақыны жақсы төледі. Сондай-ақ ол Луиза Бюрнуфты да көмекші етіп алды. Сөйтіп, бұл қыз күнде ертеңгісін бақтағы шеберханаларына келіп, жуылып, жүйеге түсіріліп, номерлері белгіленіп, верстактарға жайылған олжалардың суретін салумен шұғылданып жүрді. Генридің оны қолпаштап:

	— Суреттерін айнытпай салыңыз. Бұл суреттерді Троя жайлы кітабыма енгізбекпін,— деген сөзі жел бітірген көгілдір көзді сұлу бикеш ақсары шашын арқасына жайып жіберіп, биік орындыққа орғып мінетін.

	Шынтуайтына келгенде, Луизаның көмегіне тіреліп тұрған қандай мұқтаждық барын біле алмағанымен, Софья олардың жұмыс барысындағы достық қарым-қатынасына наразылық білдіре қоймаған. Өйткені, олжаларды фотограф күн сайын суретке түсіріп кететін. Осынау творчестволық ынтымаққа бибі Виктория ғана басқаша көзбен қарады.

	— Мынау кім? — деп сұрады ол Софьядан.

	— Луиза Бюрнуф, Француз археология институты директорының қызы. Генридің штаттағы суретшісі.

	— Генридің мынадай сұлу қызбен күнбе-күн жүздесіп жүруі жақсылыққа жеткізе қоймайды. Бұл керек десең өте қауіпті нәрсе.

	— Неге қауіпті?

	— Еркектер дегенің ғашық болғыш келеді... Ал, Генри болса құдай қайраттан да, абырой-атақтан да кенде қылмаған адам. Қармаққа осындайларды ғана түсіруге құмар болады...

	— Кімдер, балықшылар ма?— деп Софья әңгіменің соңын қалжыңға айналдырып жібергісі келді.

	— Балықшылар емес, ақылы бар, ар-ұяты жоқ қыздар. Іздестірсе, Афиныдан сурет сала білетін талай жас жігіт табылады.

	Софья ернін жымқырып, иегін қайқаң еткізді.

	— Мама, сен бұл тақырыпта енді ешқашан әңгіме қозғаушы болма, білдің бе?

	Жарты жыл бойына ештеңе оқымаған Генри (анда санда бір келіп тұратын «Пікірталас парақтары» есеп емес) жаңалыққа сусап қалған.

	«Ғажайып Грецияға» жасалынатын күн сайынғы сапары қанағаттандыра қоймағасын афинылық барша баспасөзді жаздырып алды. Софьяны да әлемдегі оқиғаларды бағдарлап отыруға баулыды. Әйтсе де әйелінің өз шаруалары бастан асып жатыр еді: ол Варвакейон мектебінде неміс тілінен дәріс алып, тамаша педагог Н. Контопулос ханымның көмегімен француз және ағылшын тілдерін үйренуді одан әрі жалғастырып жүрген. Генри өзіне де кеңшілік жасаған жоқ-ты: Ұлттық кітапханадан алынған ежелгі өнер, мифология және діни символика жайлы кітаптарды күніне бірнеше сағат бойы қатарынан тапжылмай отырып зерделейтін, сөздіктер оқитын.

	Афинының өзі де қазбалар орынын еске салатын: көшелер қопарылып, қорғасын және мыс тұрбалар барлық жерде де. тау-төбе боп үйіліп жатқан. Қалалық су құбырын салу жаңа ғана аяқталып, енді жеке үйлерге су болу жұмысы басталып жатыр еді. Генри де, әрине, бұндай жақсылықтан құр қалмауға тырысты және бұл дер кезінде жасалған әрекет болды: сектябрьдің ортасында күн керемет ысып кетті. Түнде олар барлық терезелерін аңқитып ашып тастайтын, бірақ бәрібір ауа жетпейтін. Тек шыбын-шіркейден қорғайтын тор тұтылған ашық террасаға ауысқан кезде ғана кішкене жан шақырысты. Ал, үйге су келіп, бақта фонтан атқылай бастаған шақта — бұдан асқан рақат өмір болмады.

	Қалада кәсіпкерлік қауырт өріс алды. Рухани өмір таласында да жандану бары байқалды. Аз уақыттың ішінде әлденеше журнал мен альманах: ғылыми «Атеней», саяси «Истерн гардиан», әдеби «Парфенон», әйелдерге арналған «Пенелопа» өмірге келді. Генри бұлардың бәріне де жазылды. Ұлттық музей өздерінде мақтаулы тұрған көне теңгелер каталогының бірінші томын басып шығарды. Генри оны сатып ап, Софьяға сыйлады.

	— Бір семьяға бір нумизмат керек-ақ.

	Генри енді астананың қоғамның өмірінен қалыс қалмауға шешім қабылдады. Софья бұған қарап Греция оның Отанына айналған екен деген тұжырым жасады. Профессор Куманудис және Ксавье-Джон Ландерермен бірге олар Конституция алаңындағы фонтанның ашылуына қатысты; өмір бойы құрғақшылық қинатын көріп келе жатқан афиналықтар бұл ғаламатты ұзақ уақыт есте сақтайтын шығар. Сондай-ақ олар Афины университетіндегі күзгі семестрдің ашылуына да қатысып, ректордың акт залындағы кіріспе лекциясын тыңдады. Бюрнуф оларды Француз археология институты құрылысының ірге тасын қалау салтанатына шақырды; грек үкіметі құрылысқа арналған жерді Ликабет тауының етегінен бөлген. Француз елшісі Ферри осы оқиғаға орай салтанатты қонақасы берді. Бұған шақырылған санаулы адамдардың ішінде Шлимандар да болды. Генри Софьяны жоқ-жітіктерге жұмыс тауып беретін үйді ұйымдастыру мәселесімен шұғылданатын Әйелдер ассоциациясына кіруге көндірді. Мұнда іс тігу, жіп иіру, кесте төгу ісі оқытылуға тиіс еді. Қамқоршылары король ханымы Ольганың өзі болатын. Дайын өнімді базарға апарып сатып, түскен қаражатты оны өндіргендерге бөліп беру көзделген.

	— Қоғамнан өзіңнің лайықты орныңды алатын кез жетті,— деген Генри.

	Софья мойынсұнып, шешесінен алған дәрістерін есіне түсіріп, аптасына екі рет кесте төгуден сабақ беpiп жүрді. Ассоциациядағы матроналар оны қуана қабылдап, Қыбұлақтағы тұрмыстары, Ғыссарлықтағы қазба жұмыстары жайлы әңгімелерін сүйсіне тыңдап жүрді.

	Афиныда американдар онша көп емес-ті. Сол себепті американ елшісінің қызы мен Нью-Йорк мэрінің ұлының неке қияр салтанаты мен одан кейінгі үйлену тойларының Шлимандарсыз өтпегені де өзінен-өзі түсінікті болатын. Сол тойда олар екі жылдан бері Құрама Штаттардың Түркиядағы елшісі қызметін атқарып жүрген Джордж Бокермен танысқан. Бокер археологияны айрықша қадірлейді екен. Шлиман мақалаларының да біразын оқыпты. Үйлеріне барып, тапқан олжаларын көрмекке құштар болды. Кешкі қонақасы ішті. Керамикаға керемет қатты сүйсінгенін білдірді. Оттоман музейі өз пайдасына деп бөліп алған дүниелерден бірде бір бұйымды көрмегенін айтты. Ал, әскери күймедегі мәрмәр Аполлонды көргенде, көз аудара алмай тым-тырыс тұрып қалды.

	Генри есеп жазу жұмысын одан әрі жалғап, оларын «Пікірталас парақтарында» жариялату үшін өз қалтасынан ақша төлеп жүрді. Сол тұста бір күтпеген оқиға болды: журнал иесі олардың дәл жандарынан үй сатып алды — бұл Музалар көшесіндегі 8-ші үй еді. Редакция да осында орналасты.

	— Мақалаларымызды апарып, гранкаларын әкелу үшін алысқа бармайтын болдық,— деп мырс етті Генри.

	Генри Лейпцигтегі Ф.А. Брокгаузбен және Париждегі «Мэзонев және К°» баспасымен троялық күнделіктерді жариялауға шарт жасасты. Баспагерлердің екеуі де бір-бір шағын кітапшадан және брошюраланған немесе папка ішіне бос парақ күйінде салынған фотосуреттер мен қолдан салынған суреттерден туратын екі жүз комплект басып шығаруға міндеттенді.

	Генри қатты ақ қағаз іздеп, Афиныны ақтап жүріп, ақыры нағыз пергамент тапты.

	— Кітабымды 1873 жылдың аяғына шейін шығартқым келеді. Сонда академиялық топтағы оқымыстылар да бізбен санасатын болады,— деп ол Софьяға шынын айтты.

	Мәдени тұрмыс кешуді мақсат еткен олар театрдан «Сауланы» тамашалады, «Тимолеон» трагедиясын көрді; шетелдіктерге арналған қонақ үйде лейпцигтік пианист Ольга Дюбуаны тыңдады. «Ғажайып Грецияға» таяу маңнан жаңа отель мен ресторан салынған болатын. Бұлардың ашылу салтанатына Шлимандар да шақырылды. Мұндағы тұрмыстық қызмет көрсетудің жаңа түрі Софьяны қатты таңырқатты. Ресторан үйде той-томалақ өткізуге, қонақасылар беруге көмектесетін аспаздар мен даяшылардың арнайы штатын ұстайтын.

	— Қонақтарыма беретін қонақасымды өз қолыммен даярламайтын күн басыма ешқашан туа қоймас,— деді Софья салтанатты түрде.

	— Олай ант-су ішуге болмайды. Бәлкім, мен жүз елу адамды бір-ақ шақырармын. Сонда қайтесің?

	— Сен ондай көп шақырма. Қонақ шағын болса, отырыс та көңілдірек болады.

	Қала Генридің ойлағанынан да жылдам өркендеп, өсіп жатыр еді. Көшелер тас көрпе жамылып, кешкісін шам жарығына шыланып тұратын болды. Құрылыс қарқынмен жүргізіліп жатты. Ат жегілетін темір жол тартуға шешім қабылданды. Континенттік Европадан, Англиядан, тіпті сонау алыс Америкадан келіп жатқан туристер үшін «Нью-Йорк» атты жаңа отель тұрғызылды. Генридің жер участоктарының бағасы төрт есе қымбаттап кетті. Қалада қылмыс жасаушылық көбейе түсті. Газеттер ұрлық жайында жазбайтын күн кемде-кем еді. Аптекші Г. Церахистің қызметшісі Николаос Каритаракис дейтін біреу түнде қожасының сейфін бұзып, үш жүз драхмасын ұрлап алыпты. Каламиоту көшесіндегі дүкеннен екі жарым мың драхма ұрланыпты. Бұл ұрыларды полиция іздеп таба алмағанымен, Колокуристің галантерея магазинінде тонаушылар тобын түгелімен тұтқындапты.

	Бұл өзі, жалпы, өте мазасыз жыл болды. Афины халықаралық шатақтарға үздіксіз шырматылып жатты. Солардың ішіндегі ең көп шу шығарғаны — «Лаврия мәселесі» деген атаққа ие болды. Мәселе көне күміс кендерін тазартып, пайдалануға тірелген. Греция бұл кендерді өз жеке меншігім деп жариялады. Ал, Франция мен Италия ондай жағдайда Греция жеріне басып кірмекке қоқан-лоққы жасады. Өйткені, кендерді игеру жұмысын жүргізіп жатқан Серпиери компаниясы акцияларының негізгі бөлегі осы елдер азаматтарының қолында еді. Константинопольдық фанариоттардан27 діни тәуелсіздікке ие болуды, ал шын мәнінде Түркиядан саяси тәуелсіздікке ие болуды көздеген Болгария шіркеу-анадан іргесін аулақ салды. Бұл екі елдің қарым-қатынасын шиеленістіріп жіберді. Шлимандар кафедралды соборда қасиетті Синодтың бірінші секретары архимандрит Аверкийдің болгарлардың бөлінуі жайлы уағызын тыңдаған. Архимандрит дін тұтушыларға арнаған уағызын:

	— Бұл солтүстіктің салқыны,— деп аяқтады.

	— Сонда ол нені мегзеп отыр?— деп сұрады Софья күймеге мінгеннен кейін.

	— Россияны. Ол бөлінуге кінәлі орыстар деп есептейді.

	Ертеңіне орыс елшісі архимандрит Аверкийді орнынан түсіруді талап етті. Архимандрит Афиныдан аласталды.

	— Жағдай жақсарып келеді. Грецияның бірден үш мемлекетпен — Франция, Италия және Россиямен жанжалдасуы шынында да күлкілі жайт қой,— деп түсіндірді Генри.

	Ішкі саяси жағдай да шиеленісіп кетті. Жетекші партияға жататын министрлер отставкаға шықты да, король I Георг парламентті таратып жіберді. Жаңа сайлау 1873 жылдың январь айының аяғына белгіленді.

	— Өкінішке орай, біздің дауыс беруге қақымыз жоқ: мен — американмын, сен — әйелсің,— деді Генри.

	— Менің жайым — басы ашық нәрсе, ал сенің азаматтықты қабылдауыңа болады ғой. Грецияны ардақ тұтады екенсің, неліктен оның толыққанды азаматы атанбасқа?

	— Жоқ, одан да американ болып қала бергенім жақсы. Константинопольда көзің жеткеніндей, мұның өзіндік артықшылықтары бар. Оның үстіне ұлтыңның атын төртінші рет ауыстыру дегеннің өзі де онша жағымды емес қой — жұрт мені жеңілтек біреу деп ойлап қалмай ма? Айтпақшы, бүгін газеттен Ұлттың кітапхананың кітаптарын кешіктіргендер абонементтен айрылады деген хабарландыруды оқыдым. Ал, мен болсам алғандарымды әлденеше ай бойы қайтармай жүрмін! Тап қазір апарып тапсыруым керек, әйтпесе мені шынымен-ақ мәңгілік аластап жіберулері ықтимал.

	Әкелінген көне дүниелерді тазалап, тәртіпке келтіру жұмыстары тоқтаусыз жүріп жатты. Доктор Аретайос өз көмекшісімен бірлесе отырып әйелдің де, ұрықтың да қаңқаларын қалпына келтірді. Аретайос бұларды тірнектелген жәшіктерде сақтау қажеттігін айтты. Генри осындай жәшіктер жасату үшін сол бойда Плакадағы шеберханаға заказ берді.

	Тазалау, каталогын жасау және суретін салдыру жұмыстарын тәмамдағаннан кейін Генридің артқы қабырғадан баққа қарай сегіз фут сұғынатын күнқағар орнатуға ойы кетті. Сол жерге верстактар жасалды, оған биіктігі жеті фут пифостар, қоңырау орынында пайдаланылған тұтқалы қыш ыдыстар, айбалталар сияқты елеуге тұрарлық ерекше олжалар қойылды. Қонақ бөлме қауқиған мебельдерден босатылып, ұзын үстелдер енгізіліп, бұларға құс тұмсық құмыралар, құм сағаты тәрізді етіліп жасалған қара вазалар, шампан ішуге арналған бокалдарға ұқсас қызыл кубоктар орналастырылды. Көңілі жай тапқан Генри бақ пен үйдің арасында азы кіріп, көбі шығып жүрді.

	— Шлиманның шағын музейі,— деді Софья.

	— Мен сондайымның болғанын тілеп те едім ғой, періштем! Үлкенін кейіндеу тұрғызам. Тәуірірек участок табуым керек. Ал, қазба жұмыстарын түгел тәмәмдаған кезде бәрін сүйікті қаламызға тарту етеміз.

	Октябрьдің аяқ шеніне таман «шағын музей» қонақтарды қабылдауға дайын боп та үлгерді. Түскі қонақасы ішуге және өздерінің археологиялық олжаларын тамашалауға Генри ең алғаш профессор Стефанос Куманудисті шақырды. Көрген дүниелері Грек археология қоғамының секретарына қатты әсер етті. Көне бұйымдарды жинаушы және антиквар ретіндегі көп жылдық тәжірибесіне сүйене отырып, бертінгі грек мекендерінен табылған бірталай олжаның жасын дәл анықтап берді.

	— Кейбір бояу реңктері мен өрнектер көне керамиканы зерттеу негізінде қалыптасқан түсінігімізді кеңейте түсетіндігін мойындамасыма болмай тұр. Мұндағылардың көбін өз басым тұңғыш рет көріп тұрмын! Сонымен бірге мен, әрине, сізді уәдеңізге тұрып, құрылыққа жетуіңізбен құттықтаймын. Мына суреттегі Үлкен мұнара мен қорғаныс қабырғалары сіздің ойыңызша Гомер Троясына жата ма?

	— Оған ешқандай күдігім жоқ, бірақ дәлелдей алмаймын.

	— Тырысып көріңіз.

	Бұдан кейін келген қонақ профессор Ксавье-Джон Ландерер болды. Олжалар оны да таңырқатты.

	— Қателеспесем, бұл тапқандарыңыздың тең жартысы ғана ғой?

	— Дәл солай. Және ең тәуір жартысы-ау деп ойлаймын,— деді Генри масаттанып.

	Ландерер өз лабораториясында зерттеу үшін Ғыссарлықтың әртүрлі қабатынан табылған бірнеше қыш сынығын беруін өтінді.

	— Троя демей, Ғыссарлық деп отырғанымды айыпқа бұйырмаңыз. Мен циник емеспін, скептикпін. Мына үлгілерді өзіме бұрыннан белгілілерімен салыстырып, түрлі түсті саз балшықтың химиялық құрамын анықтағым келеді. Сонда ғана керамикаңыздың жасын белгілі бір дәрежеде ғылыми түрде негіздеуге болады.

	Кезекті бір жексенбіде олар Джон Лэтам мен Эжен Пианы және айық жүрген аз ғана сәттерінің өзінде зор жұмыс алаңын жобалауға негіз болған, жотаның тамаша планын жасап берген инженер Лоранды шақырды. Бұл үшеуі археологиялық объектілерден гөрі қазбалардың суреті мен топографтың чертеждеріне көбірек үңілді. Әңгімелері бірыңғай техникалық, инженерлік сипатқа ие болды.

	Олжаларды өз көздерімен көріп, ғылыми және көркемдік құны жайлы ой түюлері үшін Афины университеті мен Политехникалық институт профессорларына да шақыру жіберілді.

	— Мен де Арсакейондағы ұстаздарымды шақырайыншы. Олар да мені мақтан етсін,— деп өтінді Софья.

	— Оған сен әбден лайықсың, Софидион.

	Алдымен бірен-сарандап, артынан топ-тобымен ғалымдар да келе бастады. Генри оларға үлкен ілтипат көрсетті: әрқайсысымен жеке сұқбаттасып, ештеңе жасырмай бәрін алдарына жайып салды. Белгілі бір бұйымның қандай деңгейден, қандай қабаттан табылғанын түсіндірді. Әйтсе де бәрі бірдей ойынан шыға қойған жоқ: біреулері күдіктеніп, екіншілері кері тартып, өңгелері салған жерден дау шығарып, бас дегенді құлақ деуге шейін барды. Софья Генридің төзімділік көрсеткеніне таң боп жүрді. Ол біреумен ұстасып қалудан қорқып, тек сұрақтарға жауап берумен ғана шектеліп отырды. Бұл тіпті өзін мұқату мақсатындағы сұрақтар болса да былқ етпеді: бар болғаны кітаптарға жүгіне берді — ал кітаптар қашан да қол астында дайын тұратын.

	Күйеуі скептиктердің сенімін өзгертті деуге Софьяның ауызы бармайтын. Бірақ, келген адамдардың ой-пікіріне аз да болса өзгеріс енгенін аңғарып қалған. Бұрын бұлар Генри Шлиманды ақшасын қалай шашуды білмей жүрген миғұла миллионер деп ойлап келген болса, енді мына дүниелер мен фотосуреттер, техникалық жағынан мүлтіксіз чертеждер мен пландар оларды доктор Шлиманның шын мәнінде де қадым заманғы және көп қабатты мекенді ашқанына әбден сендірген. Әрине, бұл ешқандай да Троя емес. Трояны гомеридтер28 ойдан құрастырған. Бірақ, бұл жотаның өзіне жұмсалған қыруар шығынды, уақытты, күш-қайратты ақтайтын аса бағалы археологиялық объект екендігіне

	ешқандай дау жоқ... Софья осы тұрғыдағы ойларын Генриге айтып көріп еді, анау мырс етті де қойды:

	— Арқадан қалқандарына да алда разы болсын дейміз де, қайтеміз. Бір жылдан соң олар: «Иә, бұны Троя десек Троя дей қояйық, бірақ бұл әсте де Гомердің Троясы емес», дейтін шығар. Ал, арада екі-үш жыл өтіп, қазба жұмыстарымызды әлдеқашан аяқтаған кезімізде бұрынғы жырларына қайта басатындары кәміл.

	2

	Теңіз салқын тарта бастаған кезде Софья жол азық дайындап алатын да, Генри мен Андромаха үшеуі Афиныдан бірер миль жырақтағы, Гимет тауының беткейіндегі Кесариани монастырына жол шегетін. Бұл V ғасырдағы византиялық базиликаның жанына X ғасырда орын тепкен монастырь болатын. Бұлардың маужыраған тыныш өмірін жүз жасаған кәрі ағаштар қоршап тұрған. Олар XI ғасырда салынған шіркеуі бар Дафни монастырына барып, оның лавр тоғайында да қыдырыстап қайтып жүрді. Монастырдың архитектурасында готикалық күмбезді дәліздер мен өркешті қабырғалар әлі сақталып тұрған. Генри қала сыртына қыдыруға шыққан кезде Элевсинге баруды айрықша ұнататын. Бұл көне замандардағы, сыры мен шыны құпия боп қалған атақты мистериялар орыны еді. Баспана бергені үшін әйел құдай Деметра Элевсинге бидай масағын сыйлап, оған жер өңдеуді үйреткен болатын.

	Серуенге шыққанда Генри міндетті түрде өзімен бірге хрестоматиясын да ала шығып, Андромаханы әлдилеп отырған Софьяға осынау қасиетті орындар жайлы тарихи мәліметтер мен халық аңыздарын оқып беретін.

	— Андромаханың әлі есін білмейтіні, сенің сабақтарыңды түсінбейтіні қандай өкінішті.

	— Мен өзіңді қалай оқытсам, оны да солай оқытатын болам. Тек төрт-бестерге келсін. Сосын кірісем.

	Ноябрь жаңбырлары басталған кезде ол Германияға барып келмек болды. Реттейтін шаруалары бар-ды, әрі келесі қазба маусымына қажетті тәуірлеу жарақтар қарастырмақшы еді. Тек соның кетуін күтіп тұрғандай Андромаха қызуы көтеріліп, төсек тартып жатып қалды. Софья доктор Веницелосты шақыртты, бірақ ол да дәрменсіз боп шықты. Бибі Виктория өзі білетін ем-домын жасап, Софьяны барынша жұбатып бақты: бұндай қызу баланың бәрінде де болады, көп ұзамай басылады деп сендірді.

	— Өздерің де осылай ауырғансыңдар.

	Андромаха он күн бойы ауырды, немен ауырғанын ешкім білмеді, Генридің жоқтығы себепті қызының тағдырына деген барлық жауапкершілік Софьяның өз мойнында болатын. Жазатайым бір жамандық бола қалса Генри ешқашан кешірмес еді. Парижде болған кездерінде орыс әйелінен туған қызы Натальяның қазасына қалай қатты қайғырғанын, кімді айыптарын білмей алас ұрып, ақыры бәріне өзін кінәлі етіп шығарғанын Софья әлі ұмыта қойған жоқ-ты. Сол себепті Андромаханы он күн бойы қолынан түсірмеді. Түн баласына ұйқы көрмей, сағат сайын шошып оянып, салқын компресін жаңартып, құдайына сыйынумен болды. Спирос күні-түні қасынан шықпай, қолғабыс жасап жүрді.

	21 ноябрь күні қасиетті құдай анасы Әулие Марияның ғибадатханасына тәу ету мерекесі болды. Софья Андромаханы шешесіне қалдырды да, күймеге отырып, Ромвис алаңындағы Құдай-ана шіркеуіне аттанды. Христостың шешесімен аттас пәк қыздарға толы шіркеудің ішінен ладанның хош иісі аңқып тұр еді. Софья шырағын жақты да, ортасына алтын крест пен Әулие қыз бейнесі кестеленген қызыл атлас жабылған аналойдың жанына жақындады. Бейнеге бас иіп тұрып қызының тәуір боп кетуін тілеп жалбарынды.

	Үйіне оралғанда оны мәз-мәйрам болған бибі Виктория қарсы алды:

	— Мына ғажапты қара деймін! Шіркеуге барып келгеніңше аурудың да беті қайтты. Андромаханың қызуы қалпына түсіп келеді!

	Талай күннен бері жанын жегідей жеп жүрген үрей сейіліп, Софья икон алдына айрықша ырзашылықпен тізерлей кетті.

	Екі күннен кейін Генри де қайтып оралды. Өзі үйден аттанғалы бері қызының қатты сырқат болғанын естіп, не дерін білмей тұрып қалды. Андромаханы қайта-қайта құшақтап сүйіп, әйеліне абыржи көз тікті.

	Әрине, Андромаханы аяймын, бірақ өзің де мені қатты таңырқатып тұрсың. Науқас баланы он күн бойы қолдан түсірмеу деген не сұмдық! Егер ол жұқпалы аурумен ауырса ше?! Шыныңмен-ақ Андромаха өзіңді өзің осылай құрбандыққа шалуыңның арқасында тәуір болып кетті деп ойлайсың ба? Тәуір боп кеткеніне, әрине, шексіз қуаныштымын. Бірақ, өзіңді бұлай азаптауға болмайды ғой, жаным-ау...

	Бұдан арғысын естігісі келмеген Софья оның ауызын сүйіспен жапты.

	— Оған қоса жүдеп те кетіпсің,— деп күйінді Генри.— Егер өткенде уәделескеніміздей өзіңді Олимпке алып барсын десең, екі-үш күн тынығып алуға тиіссің.

	Жауап орнына Софья күйеуіне жадырай езу тартты.

	Келесі бейсенбіде олар австриялық пароходқа отырып, Пирейден Фессалоникиге жол шекті. Бір жарым күндік саяхатты Софья ойдағыдай өткерді: кесте тігумен айналысты, Мольердің грек тіліне жаңартылып аударылған шығармаларын оқыды. Салоникиде кішкене қайық жалдап алған олар Литохорон атты портты мекенге барды. Жолшыбай жандарынан үйір-үйір балық жүйткіп жатты, бірақ бір жақсы жері теңіз тыныш-тұғын. Литохороннан Олимптің нақ іргесінен орын тепкен кішкене деревняға шейін салт атпен үш сағаттық жол еді. Мұнда қарапайым ғана селолық қонақ үй бар-тын. Генри екінші қабаттан терезелері тау жаққа қараған екі бөлме алды. Қалың перделерді былай ысырып, терезе қалқандарын ашты. Құдайлар мекен қылған Олимп тауы өзінің барша сән-салтанатымен көз алдарына кеп тұра қалды. Осында келе жатқан жолдың өзінде-ақ Олимп бұлт пен тұман арасынан оқтын-оқтын бой көрсетіп қап отырған. Қазір енді бар тұлғасымен көрініп тұр еді.

	— Қасиетті құдай ана!— деді Софья таң-тамаша болып.

	— Сен құдайларды шатастырып алдың!— деп күлді Генри.

	Бірақ, оның өзі де осынау керемет көрініске елтіп қалған. Аспанға тік шаншылған тау көз жетпес биікте қалықтап тұрған. Бұл — қасына жақындаған нәрсенің бәрінің қасиетін жойып, көзге қораш етіп жіберетін алып асқар болатын. Оны тіпті тау, немесе тау шоқылары деп атау да қиын-ды; бұл — жердің қиыр шетінен тұрғызылған, тірі жанды әрі аттатпайтын тас қамал еді.

	— Басым айналып барады,— деп Софья шынын айтты.

	— Ал, менің қуаныштан жүрегім жарылып кете ме деп қорқып тұрмын,— деді Генри. — Зевс пен Гераның, Аполлон, Гермес, Гефест, Афина, Афродита, Арес, Гестия мен Артемиданың — бәрінің де өз сарайларын осы таудың биік шыңдарына салғандарына таң қалатын ештеңе жоқ. Бұл жерден оларға бәрі де алақандағыдай көрініп тұратын болса керек.

	Олардың қонақ бөлмесі ас үйдің үстіне орналасқан еді. Өз ошағы бар-тұғын. Генри қожайынды шақырды. Анау ошаққа от жағып, бір бөтелке рецина, бұрышталған басытқы беріп жіберді. Ошақтың алдына үстел қойылып, үстіне жаңа дастархан жайылды. Қызыл ала бояулармен безендірілген қарапайым ыдыс-аяқ орналастырылды. Ұсақтап туралған нан қосып қуырылған, ерітілген май құйылып, сарымсақ себілген омлет әкелінді.

	Кешкі тамақтарын ішкен олар қоюлана түскен қараңғылықтан қыр арқалары айқын көрініп тұрған Олимпке жылы төсектен көз тікті. Генри таудың тұлғалы тұрғындарын еске алды.

	— Ең әдемі сарай Зевс пен Гераның ұлы, әрі ұста, әрі суретші ақсақ Гефестің сарайы екен. Ондай сарай тіпті Зевстің өзінде де болмаған көрінеді. Оның сыны мен сипатын біз «Илиададан», Фетиданың Ахиллге жаңа қару-жарақ соғып беруін өтінгелі — бұрынғы қару-жарағы Патрокл қаза болған кезде жоғалып кетеді — Гефесті іздеп Олимпке келген жерінен кезіктіреміз:

	Сол шамада Фетида жеткен-ді Гефест үйіне —

	Ақсақ шебер өзіне жылтылдақ мыстан жасаған,

	Олимптегі ең сәнді, жұлдыздай жанған отауға.

	Терге батып жатыр еді құдай көрік жанында.

	Жедел үрлеп, жиырма үшаяқ жасауға бірден кіріскен —

	Жиһазы мол үйінің қабырғасына қоймақшы.

	Астына әкеп олардың алтын дөңгелек орнатты:

	Өз-өзінен өлместерге жақын жылжып барады,

	Өз-өзінен оралады үйге қайта, таңырқатып көргенді.

	— Неткен сұлулық. Қараңғыдан жарқ-жұрқ етіп тұратын сол бір сәнді отаулар көзіме әне бір қарлы қабатың үстінде тұрғандай елес береді,— деп күбірледі Софья.

	— Зевстің мыс қабырғалы сарайы болған,— деді Генри әңгімесін әрі жалғап.— Сондай-ақ, Гефест анасы Гераға арнап жатын бөлме жасап беріпті. Оның:

	...Құлыппенен құпия, өлместерден ешкім әлі ашпаған

	Бекітілген-ді есігі. Соған барып кіргесін

	Жапты Гера жалтыраған жармаларын есіктің.

	Классикалық грек текстерін оқыған кезінде Генридің бойы салтанатты сезімге бөленетін. Дауысы діріл қағып, қатайып, Одеон Герод Аттикада жиналған мың сан көрермен алдында Еврипид пен Софоклдың драмасында ойнаған актерлердің дауысындай айқын да әуенді боп кететін. Ал, күнделікті әңгімеде кейде қиқылдап та қалатын.

	— Бейне бір Олимптің нақ өзіндегі сәнді сарайда жатқандай жаным жай тауып жатыр,— деп Софья күйеуіне қолын созды.

	Софья ұйқыдан оянған кезінде күн сәулесі Олимптің терең әжімдермен қатпарланған қатулы өңіне шақырая шағылысып тұр еді. Генри әдеттегісінше сағат төртте тұрып, жолбасшысымен бірге таудың етегіне жүріп те кеткен. Жалғыз аяқ жол қия жақпарлар арасымен бұралаң қағып жоғары өрлеп бара жатқан. Генри тауда бірнеше сағат қана болмаққа ұйғарды. Асқар төбеге бәрібір жете алмақ емес — ол үшін биікте, ормандағы үйшікте қонып, деревняға ертеңіне кешкісін ғана оралуы керек. Софьяны соншама уақыт жалғыз қалдырғысы келмеген.

	— Олимпте әдеттегідей жалпақ жоталардың жоқтығының өзіндік мәні бар,— деген еді ол соның алдында Софьяға. — Аспанның өзімен бой таластырған үшкір басты шыңдар бірінің үстіне бірі мінгесіп жатыр. Жоғары қарай өмір бойы өрмелегеніңмен құдайлар құжырасын ешқашан көре алмайсың. Олар әрине ешқайда жоғалған жоқ, бәрі де өз орындарында тұр. Құдайлар онда сол бұрынғыларынша той тойлап, лира шертіп, ән салып, қызғаныштан күйіп-жанып, бір-бірін аяқтан шалып, бір-біріне ор қазып жатыр. Олардың биік мекеніне адам аяғы жетпейді. Ал, құдайлардың өздері Олимпке Идадан ұшып келеді. Адам болса ұша алмайды. Бірде Леонардо да Винчи Сеттиньяно маңындағы жотадан — сол төңіректе Микеланджело да мекен еткен — ұшып байқап көрген. Бірақ бұл әрекетінен түк те өнбеді, тек аяғын сындырып тынды. Бұдан: құдайлармен теңесем деп босқа әлектенбе, деген қорытынды жасауға болады.

	Қожайынның әйелі кофе алып кірді. Софья қолына Мольердің кітабын ұстап диванға кеп қисайды да, ойға шомды. «Біз ғой қазір Трояны қазып, Приамның мәңгі өлмес қаласын іздеп жатырмыз. Троялықтардың қалай өмір сүргенін білгіміз келеді. Ал, көне құдайлардың қалай өмір сүргендері жайлы не білуге болар еді?»

	«Илиаданы» ашты да толғаныстан жүрегі діріл қағып, алғашқы жырдағы мына жолдарды оқыды:

	...Аппақ өңі жарқырап, жымиды Гера жадырап,

	Езу тартып, баласынан алды күміс кубокты.

	Кубокпен көсіп, балдан тәтті нектарды үлкен көзеден

	Оң жақтан Гефест өлместерге үлестірді біртіндеп.

	Кубок ұстап сабылғанын көріп ұста

	Гефестің Аспанның шат тұрғындары айран-асыр күлді көп.

	Шат құдайлар күн батқанша осылай Той тойлады;

	Аполлонның лирасының сыңғырлаған

	сазына

	Сыңғырлаған тәтті әуенмен музалар жауап қайтарып,

	Жүректерді шомылдырды шаттыққа.

	Кешкіргенде күннің күміс сәулелері сетінеп,

	Демалмаққа кетті өлместер үйлеріне жылыстап...

	Кітап соңына Генри Гомерде кездесетін деректерді бірнеше парақ етіп жазып қойыпты. Онда жай киімдер мен сәнді киімдердің, жерлеу мен жерлеу жораларының, майдан жарақтарының тексте кездесетін тұстары көрсетіліпті. «Құдайлардың Троя соғысына араласуы» атты рубрика Софьяның назарын аударды. Сосын Генри көрсетіп қойған беттерді парақтай отырып, Брисеиданы тартып алған Агамемнонға деген Ахиллестің ашу-ызасы жайлы хикая мен Зевстен ахейліктерді жеңіліске ұшыратуды сұрап жалбарыну жайлы Ахиллестің Фетидаға өтініш білдіретін жерін тағы бір қайталап оқыды. Бірақ, Гера ахейліктерге іш тартатын, сол себепті ерлі-байлылар арасында айтып жеткізгісіз шатақ шығады. Гефест ата-анасын әрең дегенде татуластырады. Сөйтіп, Гера ахейліктер Трояны тек бір жылдан кейін ғана қирататындығын хабарламаққа Афинаны Одиссейге жібереді... Ал, мына жерде Менелайдың қаһарынан қорғау үшін Афродитаның Паристы бұлт арасына жасырып қойғандығы айтылған...

	«Біз қандай таңқаларлық тұрмыс кешіп жүрміз десеңші,— деп ойлады ол.— Бір қарағанда кәдімгі қазіргі заманның адамдары тәріздіміз: Лаврия мәселесі жайлы айтысамыз, соғыстың болмауын тілейміз. Генри жоқ-жітіктердің балаларына арналған мектепке қаржы беріп жүр. Афины көшесінде күзетсіз қыдырған король мен оның ханымын көрген кезде Генридің: «Европада бұндай нәрсенің болуы мүмкін емес. Греция — демократиялық ел», деген сөзді қыстырмай қалмайтын кезі жоқ. Қасиетті Синодтың кезекті сессиясының ашылу салтанатында діни әмірші діндарларға білім беру қажеттігін айтты. Сонда мен шыдай алмай: «Ендеше, эпископ Вимпосты Триполистен неге шақыртып алмайсыздар?» деп дауыстап жібердім.

	Солай бола тұрғанымен, біз Гомердің заманында, Христос өмірге келгенге дейінгі 1000 және 900 жылдар аралығында тіршілік етіп жүрміз. Генри Германияда, Францияда, Скандинавияда, Англияда шығып жатқан ежелгі дәуір жайлы кітаптар мен монографияларды қадағалап оқып жүр. Гомер материалды өзі өмір сүрген заманнан алды ма, әлде, Троя соғысынан екі жүз жылдан кейін, халық ауызындағы аңыздар мен өз аңғарымпаздығына сүйеніп жазды ма — бұл мәселе оны қатты толғандырып жүрген болатын. Өткен заманалар тіршілігіне тікелей куәлік ете алатын нәрселерді өз жұмысыңа кеңінен пайдалануың керек. Адамдардың қандай құдайларға және қалай құлшылық еткенін, қандай қару ұстағанын, қандай сауыт кигенін біліп алуың қажет. Көсемдердің қолында қандай билік болды, адамдар нендей тамақ ішті, қандай үй салып, қандай киім киініп, әшекейлер тағынды — бұның ешқайсысына ұсақ-түйек деп қарамау керек. Ал, иконография, значоктар мен терракотадағы символдар ше? Генридің бұларды «жазу пайда болғанға дейінгі дәуірдің сұңғыла энциклопедиясы» деуі тегін емес. Бұларға қоса, әрине, Гомер де бар — оның Генриді жаза бастырған кезі кемде-кем».

	Генри екеуі тек Гомер дәуірінде ғана толыққанды, қуанышты өмір кеше алатын. Бір заманда барынша гүлденген, кейін үш мың жыл бойына жұрттың жадынан жоғалған Гомердің Троясын қазу жұмысында олар айлар бойы талмай еңбек ететін. Сосын жаңа маусымның басталуын тағатсыздана тосып, барлық бос уақыттарын жер қойнынан қазып алынған таңқаларлық қазыналарын қалпына келтіруге арнайтын. Бұл олардың барлық күш-қайратын, ой-сезімін, қабілетін, тосын жаңалыққа деген іңкәрлігін бір өзіне баурап алған бақытты дәурен болатын... Софья Олимп жаққа қаратылған балконға шықты. Жалғыз аяқ жолдар көзіне шалынды. Генри сол маңның бір жерінде ертегі әлемін аралап жүр.

	Афиныда Генриді жауап қайтарылмаған хаттар, жазылмаған мақалалар, қолға алынбаған істер қарсы алды — ал, январьда жүріп кетулері керек-ті! Бұған қосымша оның тағы да бір бітпей жатқан шаруасы бар еді: Троадада тұруға келісім беретін тәуір суретші тауып алуы қажет болатын. Софья күймеге Андромаханы отырғызып алды да, Колонға тартты.

	Әкесі күн өткен сайын жүдеп бара жатқан.

	— Папа, саған не боп жүр? Тамақ та ішпейсің, Жүзің жадырап та бір күлмейсің. Үн-түнсіз жүресің де қоясың,— деді Софья.

	Георгиос Энгастроменос тура жауаптан жалтарып кетті.

	— Алып бара жатқан дәнеңе жоқ, Софидион. Асқазаным аздап сыр берейін деген білем. Қойды ғой. Ал, жалпы, менің жасымда жүдеу деген сұмдық күлкілі нәрсе емес пе! Өйткені, мен осынша жылдар бойы жуан грек болмайды деген жел сөзді жоққа шығарып келген жоқпын ба? Егер мен де мақтау алуға лайық болсам, тек осы толықтығым үшін ғана мақталуға тиіс болар едім. Менімен бүкіл Гермес көшесі сәлемдесетін, Монастиракидегілер де мені жақсы білетін. Ал, қазір, шамасы, тіпті өзімді өзім танудан да қалып бара жатырмын-ау деймін. Бәрінен жаманы осы болып тұр.

	— Оқасы жоқ, папа. Ертең доктор Скиадарессиске барасың. Бәлкім, ол саған арнайы диета белгілер,— деді Софья жаны ашып.

	— Бұндай сөзді естігім де келмейді!— деп айқайлап жіберді Георгиос.— Гректер өз өмір тарихында аз ашығып па еді?! Біздің тілімізде «диета» дегеннен артық қорқынышты сөз бар ма!

	Софьяны Александрос та аз алаңдатып жүрген жоқ-ты. Оның семьяны асырап отырған дүкенді біртіндеп оз қолына қаратып алмақ ойы бар-ды. Себебі, шаруалары оңға басып келе жатқан. Александрос грециялық және европалық сауданың жағдайларын жетік білетін тәуір коммерсант боп шықты. Георгиос сырқаттанып, дүкенде бірер сағаттан артық бола алмайтын жағдайға жеткен шағында Александрос әкесіне енді бұнда келмей-ақ қойса да болатынын емеурінмен ескерткен. Сонымен бірге оның Спиросты да сыртқа теппек ойы бары байқалып қалды.

	— Сірә, ұзамай кететін шығармын,— деп шынын айтты ол бірде Софьяға.— Александрос мені қолбаладай жұмсайды. Басқа жұмыс іздеуге тура келеді-ау деймін. Бірақ, қолымнан келетін іс те көп емес. Саудагерлікке ебім жоқ, тіпті оны, шынымды айтсам, суқаным сүймейді.

	Ағасына деген аяушылық сезімі Софьяның жүрегін сыздатты: ол өзі әрі әлжуаз, әрі бойкүйез болатын. Кейде ұзақ уақыттар бойы тіл қатпай үнсіз отырып қалатын. «Не ойлап отырсың?» деп сұрайтын сонда Софья. «Ештеңе де ойлап отырған жоқпын, жай ғана қарсы алдыма қарап отырмын», деп жауап қайыратын ол.

	— Дүкендегі жұмысы діңкелеткен кезде мен оған басқа бірдеңе қарастырармын,— деп жұбатты Генри кешкісін Софьяны.

	Жаңа жылдың қарсаңында Афины көшелерін адам нөпірі басқан. Жұрт жақын-жуықтарына сыйлық алуға асығулы еді. Зергерлік бұйым дүкеніндегі заттар түгелдей сатылып кетіпті, ойыншық дүкенінде адам сеңдей соғылысып жүр. Софья Генриді Монастираки алаңына жалғыз жіберді де, өзі Коромеластың кітап дүкеніне қайтып оралды. Мұнда ол Андромахаға арнап Майкл Деффнердің жаңа ертегілер кітабын, ал Генриге арнап жақында ғана жарық көрген «Константинополь жаулап алғаннан бергі кезеңдегі Греция тарихын» сатып алды.

	Келесі күні ертеңгісін оларды мерекелік канонада оятты. Сағат онда олар кафедралық собордағы таңғы мінәжатқа барды. Бұған король Георг пен король ханымы Ольга да келді. Сағат он бірде король Конституция алаңындағы сарайында министрлер мен бірқатар зиялы азаматтарды қабылдады. Шақырылғандар арасында шақыруды қуанышпен қабылдаған Генри де бар еді. Бұл оның король сарайының табалдырығын алғаш рет аттап тұрғаны болатын. Король ханымы да өз тарапынан түске таман Әйелдер ассоциациясын қабылдады. Кешкісін Шлимандар сарайға қайта аттанды. Генри ақ галстук байлап, қара фрак киді. Софья әдемі муслин көйлек киді (материалын Александростың өзі таңдаған). Көйлектің жағасы мен шлейфі француз шілтерімен әдіптеліп, жібектен жасалған розалармен әшекейленген еді. Есік алдында әйелдердің бәріне әдемі етіп жасалған бал карточкалары үлестірілген. Сағат онға шейін Софьяның билетінде қолтаңба қоярлық орын қалмады. Бал әрқайсысы жарты сағатқа созылған қос кадрильмен басталды. Сосын ширек сағаттық полька, мазурка, вальс және алты турдан тұратын лансье биленді. Түн ортасында қонақтар мерекелік дастархан басына шақырылды. Одан соң қайта басталған би таңғы сағат төртке дейін созылып, котильонмен аяқталды.

	— Мен бұдан гөрі қазбада жақсырақ билейтін сияқтымын. Бірақ, шындап кетсем қазірдің өзінде ана бір сүйкімді ағылшын офицерлерін айдалада қалдырар едім,— деп шынын айтты Генри.

	— Сен жоғарғы қоғамнан лайықты орын алуымызды қалайтын едің. Бүгінгі кештен кейін бұдан биікке көтерілудің өзі қиын боп қалды-ау,— деп күлді Софья.

	— Олай астарламашы, алтыным,— деп қабағын түйді Генри.— Мен мансапқор емеспін. Қоғамда өз орынымыздың болуы бізге жұмысымызды жеңілдете түсу үшін ғана керек.

	Құдайдың оң көрсету мерекесі күні Шлимандар әулие Мелетий шіркеуіндегі Христосты Иордан өзенінде шоқындыруға арналған мінәжатқа үлгеру үшін таңертең ертемен Колонға жүріп кетті. Дұға қылып болғаннан кейін священник кресін су құйылған үлкен бақырға түсірді. Сосын діндарларға батасын беріп, келушілердің әрқайсысына бір-бір бөтелкеден қасиетті су құйып бере бастады. Үйге оралған соң Георгиос Энгастроменос суды барлық бөлмеге бірдей себезелеп шашып шықты. Осындай мақсат үшін Софьяға үш бөтелке керек еді, бұларын күйме орындығының бұрышына ұқыптап орналастырып та қойған. Ғыссарлықта жүргенде ол Генриден байсалды пантеистік сенім қабылдаған-ды. Сансыз көп олимпиялық құдайлармен қатар, от, жел, күн, теңіз, орман және өзен құдайлары сынды көптеген табиғат құдайлары бар ахейліктер мен троялықтар арасында, Трояда да өмір сүрген олар ,үшін бұл әбден табиғи нәрсе болатын. Афиныға, бүгінгі өмірге қайтып оралған Софья шіркеу-ана құшағын қайта тапқан: жексенбілік мінәжат атаулыдан қалмай, екі аяғынан тік тұрып өткеретін. Әулие атаулыны ардақтап, оларды еске түсіретін күндерде әрқайсысына шырақ қоятын, үй-ішінің амандығын тілеп жалбарынатын. Жылына бір рет сыр айтуға баратын. Үйленгендерінің алғашқы айларында Генри екеуінің арасында кикілжіңдер жиі болып тұратын, соның бәрін ағынан жарылып айтып беруші еді. Ал, енді қазір қанша жасырмайын десе де айтатын ешнәрсесі жоқ-ты.

	Сәске түсте бибі Викторияның мерекелік дәстүрлі тағамы — каштандармен фаршталған қуырылған күркетауық еті желінді. Доктор Скиадарессистің диетасының арқасында Георгиостың әжептәуір тыңайып қалғаны байқалды. Түскі астан соң семья мүшелері бір қора адам боп Пирейге — «Иорданға» аттанды. Мұнда халық қарақұрым екен. Суға қасиет дарытып священник теңізге крест лақтырды. Оны тауып, жағаға алып шығатын жеңімпазды Афины халқы ынтыға күтіп тұрған. Төрт жас жігіт киімшең қалыптарында теңізге қойып-қойып кетісті. Крест ұстаған қолын мәз мейрам боп жоғары көтерген Александрос судан бәрінен бұрын шықты.

	— Осынау сәтті ол өмір бойы күткен-ді,— деп сыбырлады Софья күйеуіне.

	Арада бірнеше күн өткеннен кейін Афиныға шіркеу шаруаларымен Теоклетос Вимпос келді. Ол қазбаның фотосуреттері мен пландарының, жер қойнынан табылған көне дүниеліктер қорының жанынан шықпай қойды.

	— Менің мінез-құлқымның негізгі арқауы — сенім,— деп мәлім етті ол.— Үлкен мұнара мен қамалдың қалың қабырғасын тапқандарыңызға сенемін. Мына найза, балта, жебелермен троялықтардың ахейліктерден қорғанғандарына да сенемін. Генри, университетте сіз турасында: елтушілік оның түбіне жетпей қоймайды, деген әңгіме айтыла бастапты. Сізді шынайы ғалымдарша байсалды, жүйелі жұмыс істей алмайды деседі. Елеп-екшемей асығыс тұжырым жасайды деседі. Анық-қанығы белгісіз нәрсенің өзіне бола канат байлағандай көріп, қиялға құлаш ұрып кетеді, түймедей нәрсе көзіне түйедей боп көрінеді деседі. Бұны сізді сынаушылар айтып жүр.

	— Мен олардан бұдан да уыттырақ сөздерді естігем,— деп Генри ықылассыз езу тартты.

	— Бірақ,— деп Теоклетос Вимпос, әңгімесін әрі жалғады,— жүректерде ыстық ықыласқа орын болса сенім адамды ешқашан алдамақ емес. Бірде маған археолог болғыңыз келетінін айтқаныңызда мен сізге сенген болатынмын. Өзіңізге грек әйел керегін айтқан кезіңізде мен тағы да сендім. Софьяның карточкасына ғашық боп қалдым дегеніңізге де сендім. Ендеше, қазір маған сенбестік білдіріп не көрініпті?!

	Софья жаққа көз аударған кезінде Вимпостың эльгректік сопақша келбеті күлкімен шырайланды.

	— Мына сұлулықты жер қойнынан қазып алып жүргенде өзің де сұлуланып кетіпсің.

	Ал, бибі Виктория бұл жөнінде басқаша көзқараста еді. Ол қызын оңаша шығарып алды:

	— Қымбаттым-ау, осы айдың аяғында қайтадан жүргелі жатырмыз дейді ғой Генри.

	— Ол рас.

	— Саған жамандық ойлап тұрған ештеңем жоқ, бірақ балаң мен үйіңді тастап кете беруіңді қашан қоясың?

	— Трояны тапқан соң.

	Бір күні әдеттегі таңертеңгі почта әкелінді. Конверттерге тез-тез көз жүгіртіп өткен Генри Шанаққаладан келген хатты былай шығарып қойды. Оны жазған Фрэнк Калверт екен және ол мүлдем түсініксіз жәйттерді жазыпты. Генри Аполлонды Европаға көп ақшаға сатып жіберіпті-міс деген сыбыс естіліпті. Одан соң Калверт метопа мемлекеттің жерінен емес, одан бірнеше футтай әріректен, жотаның өзіне тиісті бөлегінен табылғанын айтыпты. Ол Генриді арамдық жасады деп айыптағысы келмейді, өйткені, Генридің қателескенін біледі. Аполлонды сатудан түскен ақшаның транспортқа кеткен шығындарынан өзге бөлегінің жартысы — Калвертке тиесілі. Ол соны Шанаққалаға салып жіберуді өтінеді.

	Олар бақ ішінде отырған. Күн әлі қыза қойған жоқ еді. Көгілдір аспанның тұсынан мәрмәр Аполлон аппақ қанттай ағараңдайды.

	— Бұндай бәтуасыз әңгімені Фрэнкке кім айтып жүр екен?

	— Білмедім. Қауесет те жарғанаттар сияқты ғой: бәрі де су қараңғы және бәрі де қараңғыны ұнатады.

	— Неге өкпелеп отырғаны жалпы алғанда түсінікті. Әрине, метопаны өз жерінен таппағанымызды ол жақсы біледі, бірақ саған бұны Троададан алып кетудің әдісін үйреткеніне іші күйеді-ау деймін.

	— Қазір қолма-қол жауап жазам, мәрмәрді Лондонға да, Парижге де — ешқайда апармағанымды және ешқашан сатпайтындығымды түсіндірем. Ол осында, біздің бақта.

	Әйткенмен, Фрэнк Калверт бұған тоқтай қоймады. Ұзамай олар Калверттің осынау оғаш қылықтарының шын сырына да қанықты. Оның жынына тиген нәрсе Аполлонының сатылуы жайлы сыбыс емес-ті, ол бұдан да гөрі күрделірек нәрсе еді. Бұлардың қолына Калверттің «Левантин хабаршысына» арналған мақаласының гранкалары түскен. Мұнда Фрэнк Генриді де, оның Ғыссарлықтағы жұмысын да аямай қаралапты.

	Таққан айыптарының жөнсіздігі сонша, Софья мен Генри не дерін білмеді.

	Ал, мәселенің мәні мейлінше қарапайым болатын. Бақса, Фрэнк Калверт Шлиманның Ғыссарлық жотасынан Трояны табатындығына ешқашан сенбеген көрінеді. Міне, әңгіме қайда! Европа газеттеріне жолдаған есептері арқасында, әсіресе лондондық «Таймстағы» мақалалары арқасында Генридің аты алысқа кетті — сол «Таймстың» өзі оны археологиядағы табыстарымен құттықтады. Ұлы Британияда Генри Шлиманның есімі жұрттың ауызынан түспей жүр. Ал, Фрэнк Калвертті кім біліп жатыр? Білетіндердің өзі де оны тек отанына опасыздық жасаған адам ретінде ғана біледі. Бұл оның жынын қоздырмай қайтсін. Сондықтан да ол мақала жазып, Трояны ашқан бір адам болса ол өзі екенін, бұған Генри Шлиманның ешқандай қатысы жоқтығын дәлелдеуге тырысып баққан-ды.

	— Шынтуайтына келер болсаң, Фрэнктің жотаның өзіне тиісті бөлегінен үш тайыз траншея қазғаны рас. Бірақ, сол бұрынғы әдетінше бірнеше күн қазған да қойған,— деп ағынан жарылды Генри.

	Калверт жұртшылықтың Генриге деген сенімін азайтуға әрекет жасады. Егер Трояда тас құралдар болған болса, оларды Гомер неге атамаған, деп сұрайды ол. Ендеше, Генри ашқан, құрамында тас құралдары бар бірде-бір мәдени қабатты Гомердің Троясы деуге қақымыз жоқ. Мысалға, Гомер кремнийден жасалған ара, тас пышақтар жайлы еш жерде ауызға алмаған. Калверт Генридің жотадан табылған үйдің қабырғаларын сипаттауда бәрін былықтырып жібергенін, көлемін дәл көрсетпегенін, оның қандай материалдан тұрғызылғанын анықтай алмағанын бетіне салық етеді. Терракотаның атқаратын қызметі мен оның сипаттамасын қате деп табады, Генридің қадым замандар мен кейінгі грек қоныстарының ара жігін ажыратуға мүмкіндік беретін аргументтерін мансұқ қылады.

	— Мынау сұмдық! Мен бұл адамды қатты құрметтейтінмін, ол да бізді қадірлейтін сияқты көрінген,— деді Генри аһ ұрып.

	— Ол бізді қадірлеуін қадірлейді,— деді Софья ойлы жүзбен.— Бірақ, оның іші күйіп барады. Қызғаншақтың іші тар екен ғой. Мен оның ойларындағы кереғарлыққа ақыл жеткізе алмай тұрмын. Алдымен, Трояны сен емес, өзім таптым деп мәлімдейді, содан соң бұл мүлдем Гомердің Троясы емес деп жазады. Оның мақаласынан бізге келіп-кетер не бар?

	Генри көңілсіз бас шайқады.

	— Бұған тек біздің қателескенімізге қуанатындар ғана қол шапалақтауы мүмкін.

	— Енді ол өзіне тиесілі бөлекті қазуға рұқсат етпес пе екен?

	— Жоға. Фрэнк ондай кекшіл емес. Мына қылығы, сірә, өзін де онша көп қуанта қоймас.

	1873 жылғы қазба маусымына әзірлік январьдың ортасына қарай толықтай дерлік аяқталды. Генри Полихрониос Лемпессис есімді сүйкімді жас суретші тапты. Жаңа жұмысқа айырықша ықылас білдірген бұл жігіт әлі бойдақ болатын, әрі Афиныда алаңдайтын да ештеңесі жоқ еді.

	Яннакис, Поликсена мен Фотидис Трояға Шлимандар келген бойда баруға уәде берген. Өкінішке орай, жас болғанымен іскер десятник Деметриудің жолға шығуына биылғы жылы үй-ішінің жағдайы көтермеді. Олардың екінші десятнигі Теодорос Макрис провинцияда бір жерге жұмысқа орналасқан екен, қанша іздегенмен ақыры таптырмады. Генри сосын капитан Георгиос Цирогианнисті жалдады.

	— Адамдарды басқара білу — сирек кездесетін өнер,— деп түсіндірді ол Софьяға.— Бұл тек теңізшілердің ғана қолынан келетін нәрсе. Айтпақшы, теңізші демекші, біз өз капитанымыз Папалиолос пен оның Таксиархисін» қолдан шығарып алып отырмыз. Крит пен Александрия аралығындағы рейстерге жылдың аяғына шейін шарт жасасып қойыпты. Бізге өзінің ескі досы капитан Теодоруды ұсынды. Оның «Омониа» атты кішкене кемесін барып көріп те қайттым. «Омониа» Бесік мойнағына ай сайын келіп тұрмақ.

	3

	«Омониа» Шанаққала пристанында шайқатылып тұрған. Олардың дүние-мүліктерін тиеуге арба әкелген Яннакис те осы арада еді. Жүктерді түсіруге Афиныдан Генримен бірге келген екі десятник — капитан Цирогианнис пен саламиндық әлдебір албан да көмектесті. Сосын бүкіл компания Ғыссарлыққа аттанды.

	Генри Николаидистің порттағы қонақ үйіне түсті: Фрэнк Калверт шақырмаса, олар әу бастан-ақ осында тоқтаған болар еді.

	— Бұның ешқандай ерсілігі жоқ,— деді ол Софьяға.— Фрэнк өз үйіне түсіңдер деп айта қояр деймісің... Баспасөз бетінде жауап қайтармас бұрын оның мақаласын өзімен бірге отырып жіліктеп талдағанды жөн көріп тұрмын.

	Сырт салқын, желеміктеу еді. Январь айының аяқ кезі болатын. Олар губернатор үйінің жанымен өтті. Алдағы зәулім үй Калверттікі-тұғын. Жол бойы Генри таңырқап бас шайқаумен болды.

	— Жоқ, достар бүйтпейді. Оған менің пікірімді жақта деп жатқан ешкім жоқ. Жақтамай-ақ қойсын, бірақ мені масқаралап, көптің көзінше күлкі етудің не қажеті бар еді?

	Есікші оларды кітапханаға алып кіргенде Фрэнк Калверт не тақырқау, не тосырқау сезімін білдірген жоқ. Креслоларын от жанып жатқан каминге қарай жақындатуларын өтініп, коньяк ұсынды. Генри сабырлы дауыспен Фрэиктен өзінің сыни пікірлерін неліктен бірден баспасөз арқылы айтуға ұйғарғандығының себебін сұрады. Фрэнк әңгімені басқа тақырыпқа бұрып жіберді, бірақ Генри жалтаруға жол бермеді.

	— Фрэнк, мақалаңызда менің тапқан кремний араларым мен тас пышақтарым Ғыссарлықты Трояның орын тепкен жері деп айтуға негіз бола алмайды, себебі Гомер бұларды ешқашан атап көрсетпеген деп жазыпсыз...

	Фрэнк креслосынан тұрып, ойға батқан күйі өзіне тағы коньяк құйып алды. Есік ашылып, ішке миссис Калверт кірді. Генримен ақжарқын амандасып, Софьяны құшағына қысты: еркектер қандай ақылсыздық жасаса да өздері біледі, бірақ бұның оған ешқандай қатысы жоқ.

	— Қымбаттым, қонақ бөлмеге барып, бір-бір шыны аяқ шай ішсек қайтеді?

	Софья жағымсыз әңгіме өршігелі жатқан жерден қуана-қуана сытылып кетті. Қонақ бөлмеде олар балалары жайлы және жазғы жоспарлары жайлы шүйіркелесті. Бір сағаттай өткен соң Генри кірді. Ол жалғыз болатын және сыр білдірмеуге барын салып тұрғаны бірден байқалатын. Софьяға деген жылы пейілі үшін миссис Калвертке алғыс айтқан ол шайға отырудан бас тартты. Фрэнк қоштасуға шықпады. Суықтан сіресіп тұрған көшемен жүгіре басып өз номерлеріне қайтып оралды. Генри тек осында келген соң ғана тіл қатты.

	— Фрэнктің икемге келетін түрі жоқ. Ақылға да, алдына қойылған фактілерге де тоқтайтын емес. Баспасөз арқылы айтқан пікірлерімнің бәрі де орынды және тек пайдадан басқа зияны жоқ дейді. Трояны сізден бұрын өзім тапқанмын, әйтсе де бұл бәрібір Гомердің Троясы емес, дегенді тағы қайталап айтып отыр. Себебі, біз, одан византиялық бұйым таба алмаппыз, ал Ғыссарлықта цивилизация он төртінші ғасырға шейін орын теуіп келіпті-міс. Ол Ғыссарлықты Троялық Александриямен шатастырып отыр.

	Софья ыңғайсызданған кейіпте езу тартты.

	— Сөйтіп, айтыстың ақырында саған сыпайы түрде есікке қарай иек сілтенген болды ғой. Ол жотаның өзіне тиісті бөлегінде қазба жүргізуімізге тыйым салған жоқ па?

	— Жоқ, әзірге тиым сала қойған жоқ, Бірақ, біз тәуір нәтижеге жетті дегенді естісе жүз жанбайтыны кәміл. Мына бөлмені алдын ала меншіктеніп қойғаным қандай ақыл болған. Барып, кешкі асқа бірдеңе әзірлесін деп айтып келейін.

	— Фрэнк өз бөлегіне жібермей қойса күніміз қараң ғой.

	— Сол себепті де мен көп жұмысшы жалдап, тезірек қазуға ұйғарым жасап отырмын. Біз мұнарадан бастап, жан-жақтың бәріне траншея тартатын боламыз...

	Келесі күні таңертең олар губернаторға кіріп шықпақшы болды.

	— Құрмет көрсетуден келген зиянды көргем жоқ,— деді Генри.

	Қаншалықты илікпейтін, қатты бастық болғанымен Ахмет-паша да өзінің тәрбиелі адам екенін таныта алатын. Оларды Троадаға қайтып оралуымен құттықтап, малайына кофе әкелуге әмір етті. Сосын сөз арасында айта кеткендей боп:

	— Сіздер, әрине, таяу күндерде Константинопольда жаңа заң қабылданатынын естіген шығарсыздар?— деді.

	— Жаңа заң дейсіз бе?— деп сұрады аң-таң болған Генри.— Жоқ, мен ондай ештеңе естіген емеспін. Ол қандай заң?

	— Ол Түркияның ұлттық байлығын құрайтын археологиялық ескерткіштер жайлы заң.

	Софья Генридің сұп-сұр боп кеткен жүзіне көз тікті.

	— Бұл документпен танысуға бола ма?

	— Жоқ, заң әлі толық дайын емес.

	— Бірақ, сіз оның негізгі қағидаларын білетін шығарсыз?

	— Әрине, білемін. Және бұның сізге тікелей қатысы бар. Біріншіден: барлық табылған олжа тиісті ретпен тізімделіп, халық ағарту министрлігіне жіберіледі. Екіншіден:, Ұлы мәртебелі тақсырдың елінен тыс жерге арнаулы рұқсатсыз ештеңе әкетілмеуге тиіс. Үшіншіден: егер жоғарыда аталған олжалар музей коллекциясына қажет деп табылып, оны сатып алуға шешім қабылданатын болса, онда музей бұларды өзі лайық деп тапқан бағаға сатып алады. Төртіншіден: музей өзіне қажет деп таппаған олжаларды ғана шет елге әкетуге рұқсат. Соның өзінде де Ұлы мәртебелі тақсырдың елінен тыс жерге әкетілетін нәрселерге берілетін рұқсат — тек арнаулы рұқсатты алып, баж салығын төлеген соң ғана өз күшіне енеді. Бұған қоса айтатын соңғы шарт: археологиялық олжаларды ел шегінен құпия жолмен алып кетпек әрекеті анықталғандардың бағалы заттарының құны өтелмейді.

	— Сонда, біздің пәрменімізде қандай қасиет қалды?— деп дауыстап жіберді Софья.— Әуелі ресми түрде рұқсат бересіздер, сосын сөздеріңізді қайтып аласыздар — бұларыңыз қалай?

	Губернатордың жеке басының бұларға деген жаман ойы жоқ-ты, сол себепті байсалды түрде кішіпейілділікпен жауап қатты:

	— Үкімет өзі шығарған заңын қалай өзгертем десе де ерікті. Сондай-ақ қабылданған заңның қазіргіге қиғаш соғатын бұрынғы қағидалардың күшін жоятыны да табиғи нәрсе ғой.

	— Мен бұл қазбаларға ондаған мың доллар қаржы жұмсап едім ғой!— деді өзін өзі ұстай алмай қалған Генри.— Және тағы да сонша жұмсамақ ойым бар! Жоқ, мына заң маған қол емес!

	Губернатордың жүзіне күлкі тебіндеді.

	— «Асықпаған арбамен қоян алар» деген ғой, мистер Шлиман. Оны талқылау әлденеше айға созылуы ықтимал. Одан соң оны өңдейді, одан соң отыз рет қайта қарайды, тек сосын барып қана жария етеді. Ол менің үстелімнің үстінен орын алғанша әлі талай бар.

	Олар көшеге шықты. Суық сүйектен өтердей еді. Генри дірілдеп тоңып, мұнартқан жанармен аяғының астына қарап келеді, ал Софьяның жүйкесі жұқарған кездегі әдетінше іші бүре бастады.

	— Жаңа заң құлашын кеңге сілтеген екен,— деді Генри.— Бағалы нәрсені музейге беріп, бізге қара бақырларды ғана қалдырмақшы. Еткен еңбегіміз бен төккен теріміздің бәрі зая кетпекші.

	Ғыссарлықта Яннакис ренкейлік екі шебер құрылысшының көмегімен өткен жылы Софья тапсырып кеткен тас үйді салып болып та қалған-ды. Тастары қазба барысында шығарылғандардан іріктеліп алынған. Құрылысшылар кесектерді тегістеп қашап, қабырғаны жіптіктей етіп қалаған. Жатын бөлме мен асхананы Софья сол бұрынғы ағаш үйлеріндегідей, ал жұмыс бөлмесін бірнеше үстел қоюға болатындай кең етіп жасауын сұраған. Терезеден Дарданелл мен Эгей теңізі көрініс беретін. Қалпағын қолына сығымдай ұстаған Яннакис салмағын бір аяғынан екінші аяғына кезек алмастырып, табалдырықтың алдында Софьяның не айтарын күтіп тағатсызданып тұрған.

	— Тамаша етіп жасаған екенсің, Яннакис. Мұнда бізге өте жайлы болмақ.

	Яннакис заттарды ішке кіргізді. Поликсена төсек-орындарын әзірледі. Пештегі отын сытырлай жанып, плитада кешкі ас жылытылып жатқан. Трояға қайта оралуларымен құттықтап, ішке Фотидис келіп кірді. Капитан Цирогианнис пен албандық үшеуі өткен жылы Шлимандар тұрған ағаш үйге орналасатын болды.

	Софья тумбочка үстіне иконын әкеп қойды. Генри риза кейіппен езу тартты.

	— Осы иконды әкеп қойсаң болды, баспана атаулының ажары кіріп, өз үйімізге айналып кететініне таңмын.

	— Сенің ежелгі гректеріңнен айырмашылығымыз да осында ғой: олар өз құдайларынан қорқатын, ал христиандар өз құдайларын ардақ тұтады. Гректер де, ахейліктер де жерді шараппен суарып, бұқалардың, текелер мен қошқарлардың семіз жілігін отқа өртеп немесе Ида мен Олимптің маңайына хош иіс көңірсітіп құдайларының көңілін аулайтын. Ал, біз ештеңені өйтіп пір тұтпаймыз.

	— Өйдөйт деген-ай! Сонда алтын мен күмістен жасалған білезіктерді, алқаларды, сақиналар мен крестерді не деп білуіміз керек?...

	Софья сасқалақтап ернін тістей қойды.

	Қазба орынын аралап шыққаннан кейін жаңа асханаларына кірді. Поликсена кешкі асты әзірлеп те қойыпты. Олар төсекке ертерек жатты. Генри оны сағат бесте оятты.

	— Қазір жұмысшылар да кеп қалады.

	Яннакис құрал-саймандарды тазалап, қол арбаларды майлап, күректер мен қайлаларды қайрап, бәрін сақадай сай қып қойған екен. Сағат алтыға қарай айнала маңдағы ауылдардан адамдар ағыла бастады. Барлығы жүз елу грек пен түрік келді. Генри оларды бес бригадаға топтап, әрқайсысына белгілі бір участок бөліп, траншеялар, террасалар, орлар қазу, қамал қабырғаларын топырақтан арылту, қарауыл мұнарасының іргесін жердің сонау шақпақтасты қыртысына дейін жанамалап қазу сияқты жұмыс сипатын белгілеп берді. Ол ғибадатхананы да құлату керек деп шешті. Өйткені, оның астында алғашқы, троялық шағын ғибадатхана болуға тиіс-тұғын — бұған Генри имандай сенетін. Үш десятникке бір-бір бригададан берілді. Ең үлкен бригаданы өзі алды — ол мұнараның оңтүстік-батыс бөлігін аршымақ еді. Софьяның қарамағында да біраз адам болды.

	Бұл жолы түріктер оларға бір ғана бақылаушы берді. Есімі Әмин әпенді болатын. Оның міндеті оңай емес-ті: жотаның тұс-тұсына таратылып орналастырылған бес бригаданы бірдей назарда ұстауы керек-ті. Ал, бригадалар болса қызыл лакпен сырланған терракоталық бегемот, вазалар мен кубоктар, үлкен жайпақ табақтар, жапалақтың басы бейнеленген, әйел құдай Афинаның мәрмәрден жасалған мүсіншелері сияқты таңқаларлық дүниелерді қазып шығарып жатқан. Төменіректен, он футтай тереңдіктен, дорийлық стильде өңделген екі тонналық мәрмәр тастар кезікті. Генри бұларды Лисимах ғибадатханасының бөлшектері деп тапты. Тастарда ешқандай жазу жоқ еді, сондықтан Генри көп ойланбай-ақ төменге, жазыққа қарай домалатып жіберуге әмір етті.

	Әмин әпенді дене бітімі сымбатты, жан-жақты білімі бар, қабілетті жас еді. Жұмысын жақсы атқарып шығуға жанын салып жүрді. Мінезге де бай болатын. Бірақ, салған жерден-ақ Шлимандарға сезіктене қарады. Алғашқы олжалар табылған кезде ол:

	— Жаңа заң күшіне енгенде бәрі дайын боп тұруы үшін табылған олжалардың тізімі жасалып, жұмыстың соңына қарай маған тапсырылуы керек,— деп мәлімдеді.

	— Пәрменімде ондай талаптар көрсетілмеген. Әлі үштен бір нұсқасы жоқ заңға бағыну деген сөкет емес пе?

	— Губернатор маған оның таяу арада қабылданатынын айтқан. Тізімді күнбе-күн жасап отыру өзіңіз үшін де ыңғайлы ғой. Ағаттық кетпеуі үшін оны бірлесіп жасауымызға да болады. Сосын мен өзіме тиісті дананы Константинополь музейіне жіберем.

	Әдетте Софья мұндай айтыстардан қалыс қалуға тырысатын, бірақ кейде оның да шыдамнан айрылып қалатын кезі болатын.

	— Әзірше музейге тізіміңіздің түкке де қажеті жоқ, Әмин әпенді! Егер өзіңіз соншалықты қажет деп тапсаңыз, жасай беріңіз. Бірақ, біз бұлай жұмыс істей алмаймыз. Біз әуелі бұйымдарды тазартып, күнделікке сыпаттап жазамыз, сосын кейін бытысып кетпеуі үшін каталогқа енгіземіз. Ана заң күшіне енген кезде журналдағы жазбалар бойынша сізге табылған олжалардың толық та нақтылы тізімін табыс етеміз.

	Жас жігіт бұған құлақ қойған жоқ.

	— Әркім өз қабілетіне орай жұмыс істейді ғой, Шлиман ханым. Мысалға, маған тізімді күнбе-күн жасап отырған жайлырақ болар еді.

	— Егер ақыры осылай етуді ұйғарсаңыз, сізге көмектесуімізге болады,— деді Генри келіскендей рай танытып.— Табылған олжалар кешкісін біздің үйдің жанына жиналсын. Сіз сол жерде отырып жұмыс істеңіз.

	— Көп рақмет, доктор Шлиман. Мен бұйымдарды табылған бойда тізімге енгізгенді жөн көрем.

	«Жаным-ау, барлық жерге бірдей үлгеру үшін саған бір тәуір ат тауып алу керек қой», деп ойлады Софья.

	Капитан Цирогианнисті кезіктіргендері сондай жақсы болған екен. Оның жұмысшылары басқалардан гөрі өнімдірек істеп жатты. Тіпті Генридің өзі де жұмысшыларының көптігіне қарамастан оған ілесе алмай жүрді. Ал, албандықтың жұмысы мүлдем мандымай қойды, қарауындағы адамдары да өңкей қабақтарынан қар жауған біреулер сияқты көрінді. Генри Софьядан солардың арасына барып, сөз тыңдап қайтуын өтінді.

	— Олардың албандықты суқаны сүймейді. Шамасы, бұның айтқанын орындауды өздеріне ар көретін тәрізді,— деп хабарлады Софья көп ұзамай.

	— Қанша әулие болсам да оларға албанды грек қып беру қолымнан келе қоймас. Сірә, албанмен қоштасу қажет шығар. Деметриуға телеграмма жолдап, жағдайын бірыңғайлы қылу үшін жеткілікті мөлшерде ақша жіберейін. Мен үшін жақсы десятник он жұмысшыға татиды.

	Келесі аптада Деметриу өздерімен бірге жұмыс істеп жүрді.

	Полихрониос Лемпессистің келуі кешкі демалыстарын көңілді етіп жіберді. Яннакис шоланның ішін тазартқан соң, суретші соған қуана-қуана орналасып алды. Сынаптай сусыған бұл жігіт қалжыңбас та қайырымды жан еді. Өз ісін де жетік білетін: салған суретінде мін жоқ-ты. Алғашқы күндері қазба орыны мен жұмысшылардың суретін салумен айналысты. Сосын төңіректің таңғажайып сұлулығын қағаз бетіне түсіруге тырысып Троада пейзажын бейнелеуге көшті. Терракотаны, тас құралдарды, темірден жасалған қару-жарақтарды тазартуға да көмектесіп жүрді. Сосын бұларды верстакқа жинап, тущьпен суретін салатын. Ол Шлимандарға осындай іскерлігімен ұнаған.

	Қарауындағы қырық жұмысшысымен арпалысып әбден титықтаған капитан Цирогианнис күлкі мен қалжыңға онша көп ықылас көрсетпей, кешкі тамағын ішіп алған соң бірден ұйықтауға кететін. Ал, Фотидис, керісінше, Софьяға түн баласында көз іліндіре алмайтынын, істейтін іс пен тілдесетін адамның жоқтығы жанына батып жүргенін айтып шағынды. Полихрониос Лемпессистің түні бойы Шлимандармен бірге жұмыс істейтінін білген ол өзін де қатарларына қосуды өтінді. Генри жақтырыңқырамай кіржиіп еді, оған Софья ара түсті:

	— Жалғыз болғасын іші пысатын шығар. Ол нивелировка жасап, профильді әсем сызады дейтін ең ғой. Бұндай адамнан айырылып қалмағанымыз жөн.

	— Сызбағанда қайтсін. Жаман болсын, жақсы болсын, әйтеуір инженер деген аты бар ғой, Фотидистің көңілі жайланды. Ұзамай ол Генриге хатшылық қызмет атқарып, грек газеттеріне арналған ақпарларын тазалап көшіріп беретін болды. Бірақ, жанына әсіресе қатты жағатын шаруасы — Софьяға терракотаны жууға көмектесу және сынықтардан құмыра құрастыру еді. Осы мақсат үшін өз ықтиярымен ас үйде балық желімін қайнататын.

	— Бір қолыңмен құмыра құрастырғаныңмен, екінші қолыңмен жүректерді жусатып жатырсың. Ол саған мөлиіп қарайды да отырады,— деді Генри Софьяға.

	Күн қатты суыта бастаған кезде олардың Трояға келгеніне үш аптаға айналып бара жатыр еді. Градусник түнде Фаренгейт бойынша 23° суықтықты көрсетіп жүрген. Тас үйде, әрі жүн көрпе жамылып жатқандардың ұйқыларының шырқы онша бұзыла қоймаған. Ал, десятниктер түнімен тістері тістеріне тимей сақылдап тоңып шықты. Сүйектен өтетін солтүстік желінен тығылатын жер таппадық, деп шағынды Фотидис ертеңгісін. Шамдар өшіп, су қатып қалыпты. Бәрінің де сұрқы қашып кетіпті.

	— Күн жылынғанша үйлерімізді айырбастай тұруымызға тура келетін шығар. Мұнда оларға әлдеқайда жылы болады,— деген ұсыныс айтты Софья.

	— Сөйтсек сөйтейік. Әйтпесе түгел төсек тартып қалулары кәдік. Яннакиске төсек-орындарымызды алмастыр дейін. Көрпеден тоқа қоймаспыз. Оның үстіне екеуіміз жатқан соң жылы болады ғой.

	Айырбас жасалғаннан кейін десятниктер тас үйде ұйқылары қанып тұрды. Ал, Шлимандардың ұйқыларында маза болмады. Қазба орынында траншея іші жылы-тұғын, соның өзінде де жігіттер бастарына бөрік, үстеріне пальто киіп, бөкебай байлап жүрді.

	Бесінші күн дегенде ертеңгісін аспаннан күн көзі қылтиды. Жел де тынды. Троада қайтадан жылынып сала берді. Яннакис пен Фотидис Шлимандардың кереуетін тас үйге қайта кіргізді. Фотидис жасаған қамқорлығы үшін Софьяға алғыс жаудырумен болды.

	Яннакис күндіз жаңа жұмысшылар іздестіріп ауыл-ауылды кезіп кететіндіктен, Генри таңертең және түс кезінде «пайдос» жариялау міндетін Софьяға жүктеп қойды. Софья бір топтан екіншісіне барып, қолымен ауызын қалқалап үзіліс болғанын айқайлап айтып жүрді.

	Ойламаған жерден жаңа бір жайсыздықтар жолықты. Смирналық әлдебір саудагер жұмысшыларды өніміне қарай төленетін жұмысқа — мия тамырын қазуға еліктіріп алып кетті. Мұнда олар күніне елу цент табатын, ал Генри бар-жоғы отыз бес қана төлейтін. Өйткені, кеш ерте түсетіндіктен жұмыс күні әлі қысқа болатын. Сөйтіп, жұмысшылардың жартысы тамыр жинап, шырын әзірлеу жұмысына ауытқып кетті. Енді екі аптаға шейін оларды қайтып оралады деп күте қою қиын еді. Яннакис ауыл-ауылды қанша шарласа да тапқаны татымсыз болды. Генри қатты мазасызданып жүрді: себебі уақыт текке өтіп жатқан.

	Күн жылынып, аспан бұлтсыз ашық боп тұрды. Жұмыс қолына зәрулік те өтелді. Күн ұзара түсті. Генри еңбек ақыны көбейтті. Оның бригадасы ғибадатхананың төңірегін тазалап, он бір мың текше ярд грунт пен бос топырақты былай шығарды. Бұл қуанарлық жетістік еді. Басқа бригадалар да өз участоктарында енді-енді жұмыс жасап жатты. Көңіл бөлуге тұрарлық олжалар сағат сайын дерлік табылып тұрды. Олардың арасында егіншілікке қатысты тұңғыш олжалары — мыс қол орақ, мыстан соғылған қару-жарақ, найза мен жебелер, қалпағы бар, ұзын да жіңішке мыс шегелер бар еді. Үлкен мұнараның солтүстік-батыс бетімен орағыта траншея жүргізіп жатқан Генридің бригадасы бірінің үстінде бірі кесе көлденең тұрған, қалыңдықтары он футтай қос қалың қабырғаға кезікті. Үстіңгі қабырға әжептәуір аршылған кезде Генри Софьяны шақырып алып, мұнда құрылыс материалының орнына коринфтік бағаналардың пайдаланылғанын көрсетті. Астыңғы қабырға да айрықша болатын; оған қаланған қомақты қойтастардың көбінде тас қалаушы әлде құрылысшы салғаны белгісіз — сигма, дельта, ипсилон белгілері бар-ды.

	Жұмыс жүйеге түскесін Софьяның тіршілігі де қалыпты арнасын тапты. Генри таңертең шомылып қайтқан соң Софья онымен бірге отырып кофе ішетін, сосын өз жұмысшыларына барып, түске шейін қазба басында болатын. Ертеңгісін табылған олжалар түс кезінде жұмыс бөлмелеріне әкелініп те қойылатын. Софья Әмин әпенденің қойын дәптерін қолынан тастамайтынын көріп жүрген. Бұған тек іштей күлетін де қоятын. Ол бәрін жазып үлгере алмайтын, өйткені бір мезгілде бес жерде болып үлгеруі мүмкін емес-ті. Әмин әпенде олжаның жартысын алу жайында онша көп бас ауыртып жүрген жоқ-ты, себебі жаңа заңның таяу апталарда-ақ қабылданатынына сенімі мол еді. Заң қабылданса Шлимандардың өздері-ақ бәрін Константипольға жөнелтпек. Онда барғасын музейдің директоры өзіне керегін өзі іріктеп алады ғой...

	Софьяның көңіл күйі сергек болатын. Күн сүйіп, жел қағып, екі бетіне қан жүгіре бастаған. Сонда да Генри оған түскі астан кейін аздап көз іліндіріп алуға, қазба басына күннің қызуы қайтқан кезде қана келуге қолқа қылды. Софья жоқта оның жұмысшыларына өзі бас-көз боп жүретін. Тас үйдің іші жанға жайлы, қоңырсалқын еді. Ұйықтап тұрған соң Софья Поликсенаға барып, ертеңгі түстік жайын келісетін. Екеуі бірігіп алып Яннакистің аспаздыққа әуестігін әжуа етісетін.

	Февраль айының аяғына қарай Генридің қол астында күн сайын жүз алпыс адамнан жұмыс істеп жүрді. Мұнараны, қамал қабырғалары мен ғибадатхананы топырақтан арылту жөніндегі жұмыстар барынша қарқынды жүргізіліп жатты. Генридің көңілі тоқ еді. Әуел баста Фрэнк Калвертке тиесілі бөлектегі қазба жұмыстарын жеделдетпек боп ұйғарған болса, енді жаңа заңның қатері оны одан әрмен жанықтыра түскен. Сондықтан қазір траншеялар мен орлар, террасалар барлық жерден бірдей қазылып жатқан-ды. Генридің бригадасы суырылып алға шыққан. Олар мұнараның шығыс жағынан қазып жатыр еді, ал бұл жерден жотаның оңтүстік беткейі қол созымда болатын, яғни қоқысты төгетін жер тиіп тұрған-ды. Бұл жағдай оны жұмыс ыңғайына түзету енгізуге итермеледі. Бұрын қол арбаға топырақ тиеуге арнайы адам белгіленсе, енді тиеуді де, тасуды да бір жұмысшы атқаратын болды.

	Жынына тиіп жүрген нәрсесін ашық айтудан жалтарған Генри түрік шарабының қымбаттап кеткеніне шағынды:

	— Былтыр екі бөтелкесі бес центке түсетін еді, қазір сегіз сұрайды!

	— Бірақ, бұл сондай тамаша шарап қой, Генри. Сен оны француз шарабынан да артық көресің ғой.

	— Шарапты жамандап отырғам жоқ, бағасының қымбаттап кеткенін айтам.

	Жұмысшылардың жер астынан табылған терракота жыландарының мүйіздерін мұқияттап тұрып сындырып тастайтындықтары да жынына аз тиіп жүрген жоқ-ты. Троадада бұл мүйіздер құтырудан және басқа да көптеген аурулардан сауықтырады деген сенім тараған. Мысалға, өткен жылы бір азамат осындай мүйіздердің бір құмырасын жинап алған-ды. Бұның бәрі де сандырақ екенін түсіндіріп қанша арпалысқанымен, оларды сенімнен тайдыру мүмкін болмады.

	Шіркеулер мен көпірлер құрылысына тас алмақ оймен жотаға шаруалар келгіштей бастады. Жақсы етіп қашалған үлкен кесектерді беткеймен төмен домалату әрі ауыр еді, әрі көп уақытты керек ететін. Сондықтан Генри айтқандай «азапты» жұмыс атқарып, зор кесектерді икемге ыңғайлы бөлшектерге бөліп бейнеттенуге тура келетін. Жұмысшылар тасты «турап», бір-бірлеп жазыққа домалатқанша келімсектер тапжылмай тосып отыратын. Сосын сол жерден әлгі тастарды асықпай-саспай арбаларына тиеп алатын.

	Олардың өздеріне титтей де көмек көрсетпейтіндері Генридің зығырданын қайнатып жүрді. Айтпаған сөзі, істемеген амалы қалмады.

	— Тастарды ұсатып, жотадан төмен түсіруге көмектескендерге бұларды басы бүтін иемденуге ерік берем.

	Бандының басшысы қолдан ораған темекісін түкірігімен бір сулап қойып, иығын қиқаң еткізді:

	— Бұлар онсыз да біздікі ғой.

	— Жоқ, бұл менің тастарым! Бұларды қазып шығару маған қанша ақшаға түскенін білесіңдер ме? Тек жақындап көріңдер, сендерді қайда жөнелтер екенмін!— деді ызадан жарыла жаздаған Генри күйіп-пісіп.

	— Сізге бұларды қазып шығаруға ғана ерік берілген, ал қазып алынғаннан кейін бұлар жалпыға ортақ боп саналады,— деп жауап қатты банды.

	Оларды Софья да үгіттеп көрді. Енишаһардан келген христиан — гректерге ол жергілікті диалектіде сөйледі:

	— Демек, қоңыраухана салмақшы болған екенсіздер ғой?

	— Солай.

	— Жаратқанға жақындай түспексіздер ғой?

	— Ой, оған тас шақ келе ме.

	— Шіркеу сіздерге жақыныңа жәрдем бер дегенді үйретпеп пе еді.

	— Біз оқымысты емеспіз, біз үй тұрғызуды ғана білеміз.

	Олар бұрынғысынша жотаға күн сайын келіп жүрді. Траншеяларды тазарту үшін жұмысшылар да бұрынғысынша тастарды бөлшектеумен әуре боп жатты.

	Үлкен ғибадатхана Генриді магнитше тартты да тұрды. Бұл арадан ол бірнеше тамаша жаңалық ашты. Ғибадатханаға су жеткізіп тұрған төрт қыш құбыр (ұзындығы жиырма екі, көлденеңі он екі дюйм) және көне грек сөздері қашалған үш мәрмәр тақта тапты. Жазуларда бұл тақталарды ғибадатханада сақтау керектігі айтылыпты. Генридің көңілі судай тасыды: « Ғибадатхана» деген сөз айтылса, бұл «Афина ғибадатханасынан» басқа не болуы мүмкін. Басқа ешқандай қасиетті мекен «ғибадатхана» атана алмақ емес! Оның үстіне бұл ғимарат шығысқа қаратылып тұрғызылған және құрылысы жағынан афинылық Парфеноннан ешқандай айырмасы жоқ. Ол үш тақтаның үшеуін де жұмыс бөлмесіне алып келіп, жылы сумен жуып шықты. Софья тексті аударуға кірісті. Тақталардың жасын біздің заманымызға дейінгі үшінші ғасыр деп белгілеуге әбден болатын.

	Аударып болғасын Софья оған ыңғайсыздана көз тікті.

	— Жаным, көңіліңді қалдырғым келмейді, бірақ бұлардың культке ешқандай қатысы жоқ. Патша әлдекімге жер тарту етіпті... Есіңде ме, бізге бұндайлар кезігіп еді ғой.

	Бірақ, қиялына қанат байланған Генриді жерге қайта оралту кеш боп қалған-ды.

	— Онда тұрған ештеңе жоқ. Ана тақталарда ғибадатхана дейтін атымен ауызға алынбайтын, ал мыналарда бұларды ғибадатхана ішінде сақтау керек деп арнайы атап көрсетілген ғой. Солай емес пе?

	— Солайы солай...

	Оның ғибадатхана ішінен бүлінбеген сау мүсін таба алмауы жақсы әсер еткен жоқ. Қаза-қаза ақыры еденге жеткендерінде тас тақталарға тірелді. Басқа ештеңе де таппады. Генри мүсіндерді діншіл фанатиктер мен қараңғы құл-құтандар жойып жіберуі мүмкін деп есептеді. Ғибадатхананың едені топырақ болса, сандаған ғасыр ішінде мүсіндер жерге сіңіп, сақталып қалған болар еді. Ал, тас еден вандалдар келгенше оларды жер бетінде ұстап тұрады ғой.

	Ғибадатхана іргетастарының астынан Генри жарқырата жылтыратылған әскери балта тауып алды. Бұрынғының шеберлері құрал-жабдықтарының жұтаңдығына қарамай осындай тамаша дүниелерді қалай жасағандарына тағы да таң-тамаша болды.

	Заттар көптеп табылып жатты. Жұмыс бөлмелері аузы-мұрнынан шығып тұрды. Мұнда жапалақтың басы бейнеленбесе де, әйелдің емшегі, кіндік және артына қайырылған тәрізді, бұратылған қолдар бейнеленген терракоталық вазалар да бар еді. Жұмысшылар себетке салып, граниттен жасалған лақтыратын шығыршықтар, диорит егеулер, балғалар мен пышақтар әкеп жатты. Траншеялардың бірінен олар шарап құюға арналған ыдыстардың орасан мол жиынтығын тапты. Бұлардың биіктігі алты фут болатын. Март айы туып, күн ұзара түсті. Табылған олжаларды тазалап, қалпына келтіріп, сұрыптаумен шұғылданған Полихрониос Лемпессис пен Фотидис түннің бір уағына шейін жұмыс істеп жүрді. Кейде оларға Яннакис пен Поликсена да көмектесетін. Софья енді қазбаға бармайтын болды: күндіз табылған олжаларға сипаттама жазу үшін оған кешкісін үстел басында тапжылмай алты сағат отыруға тура келетін. Генри үстелдің бір бұрышын өзі меншіктеніп, күндіз істелген жұмыс жайлы егжей-тегжейлі есеп жазатын. Кейде ол грекше, көбінесе немісше немесе французша жазатын. Қалта компасын жанынан қыл елі қалдырмайтын. Сондықтан жаңадан табылған қабырғалардың қай тұсқа, қалай бағытталғаны қашан да дәлме-дәл қағазға түсіріліп отырылатын.

	— Өзімізге тиесілі бөлікті бұл арадан әкету керек-ау деймін,— деді бір күні ол Софьяға.

	Бұл маусымдағы алғашқы алтынды Софьяның жұмысшылары тапты. Алтын қалпақты екі мыс шегені — алғашқы олжасын алақанына қысқан күйі жүгіріп Генриге келді. Күйеуі қуаныштан күлімдеп кетті.

	— Жарайсың!

	Ол әсіресе Үлкен мұнараны айрықша мақтан тұтатын. Күнделігіне: «Тек жотаның етегіндегі жазықтың ғана емес, оңтүстікке қарай құлаш созған барлық адырлардың да үстінен асқақ қарап тұрған бұл мұнараны бір көру үшін жер түбінен жол шегіп келудің өзі артық болмас еді», деп жазып қойған-ды.

	Мұнараның батыс жағынан жұмысшылар бір ерекше үлкен үйдің қалдығын тапты. Оның иесі асқан бай адам болғанына күмән жоқ-ты: бірнеше бөлмесінің еденіне әдемі етіп қызыл тастан қашалған тақталар төселіпті. Биікке, аспанға қарай көз тіккен Генри «өзіне-өзі сөйлегендей болып:

	— Жөн. Әзірге бұл мұндағы ең зәулім үй. Ал, Приам сарайын қашан табар екенбіз?— деді.

	4

	Көктем ерте келген-ді. Март айының ортасына қарай Троаданы көз жауын алатын көрікті кілем — сарымсақтың қызыл-қошқыл түсті шоқ гүлдері жапты. Ағаш бұтақтары бүр жара бастады. Бірақ, күннің жедел қызып кеткені сонша, жаңбырсыз қыстан кейінгі батпақтар бірден кеуіп, көлбақалар жаппай қырыла бастады. Жұмысшылар безгек тиіп, бірінен соң бірі төсек тартып жатты. Генри хининді мол ғып ала келген. Өзі, Софья, десятниктер мен суретші Лемпессис дәріні еселеп ішіп жүрді. Жұмыс күні ұзара түскен соң еңбекақыны тағы да арттырып, он пиастрға (қырық цент) жеткізді.

	Бірқалыпты, жүйелі жұмыс жүргізіліп жатқан осы күндерде ол айта қаларлықтай олжаға кез болды. Мөп-мөлдір тау хрусталынан арыстанның басы формасында жасалған скипетр балдағын тапты. Ертеңгілік үзіліске шейін әзер шыдаған Генри бұны зор мақтанышпен Софьяға әкеп көрсетті.

	— Бұрын бұл арадан хрусталь кезіктірмегенбіз,— деді ол.— Ерте замандарда жуық мандаты тауларда арыстан дегеніңіз қаптап жүрген болуы керек. Гомер бұлар жайында көп айтады. Тек жиі жолықтырып жүргенде ғана бұл хайуанның өзіндік ерекшеліктерін соншалықты шеберлікпен бейнелеп беруге болатыны анық.

	Қызық олжалар сағат сайын дерлік табылып жатты. Арыстанның басына таяу жерден тау хрусталынан жасалған алтыбұрыш пен қара, ақ және көгілдір тамырлары бар мәрмәр пирамида табылды. Бұларға қоса ауыздыққа ұқсас, мыстан жасалған әлдебір құрал, мыс пышақтар, найзаның тастан қашалған ұштары ұшырасты. Мұнараның жоғарғы алаңқайынан тұңғыш рет музыкалық аспаптардың бөліктері — өрнек салынған, піл сүйегінен жасалған түтікше мен үстінде үш тесігі бар, ортасы қуыс жалпақтау сүйек кезікті.

	— Егер осылай жалғаса беретін болса, біз шынымен-ақ троялықтар тұрмысын толық біліп алатын шығармыз,— деп қуанды Генри.

	Қазба бағытын сәл-пәл өзгерткен Генри өздерінің тас үйлерінің қақ алдында үлкен ойыстың барын байқады. Он футтай тереңдіктен жұмысшылар әдемі етіп жасалған бірнеше үлкен ыдыс тапты. Сорпа құятын ыдыс тәрізді әдемі қара ваза Софьяға қатты ұнап, оны бірден бөлек алып қойды.

	— Үйге барған алғашқы кеште-ақ саған көкөніс қосылған қой сорпасын пісіріп берем,— деді ол Генриге.

	Сәл төменіректен бірнеше үлкен бақыр табылды. Біреуінің тұтқалары бар екен және биіктігі екі футтай боп шықты.

	— Сен біреудің ас үйіне кіріп кеткеннен аманбысың? Енді тек істікке шаншылған қой етін табудан басқа ештеңе қалмаған сияқты,— деді Софья.

	Он үш және жиырма алты фут аралықтағы тереңдіктен үй қабырғаларын аршып алған жұмысшылар ыдыс-аяқтардың аса бай қоймасының үстінен түсті. Вазалардың бәрі де бір-біріне ұқсамайтын өзгеше пішінде жасалған дүниелер еді. Солардың арасынан Софьяға әсіресе әйелдің емшегі бейнеленген, қос тұтқасы бар жылтыр қара ваза айрықша ұнады.

	Софья Генриден өздерінің тас және ағаш үйлерінің төбесіне ләйлек ұяларын жасауын өтінді. Түрік ауылдарында ләйлектен көп нәрсе жоқ еді, кейде бір шатырға бірнешеуі ұя салатын.

	— Германияда ләйлектер үйге бақыт әкеледі деген сенім бар,— деді Генри.

	— Оған қоса жәндіктер мен көлбақаларды да құртады. Олар бізге қырықаяқтарды жоюға жәрдемдесе ме деп ойлағам.

	Генри бұл жұмысты ағаш шебері — түрік Мастроянниске тапсырды. Ол ұяларды ойлағандай етіп қатырып жасап берді, бірақ, неге екенін белгісіз, ләйлектер бұған жоламай қойды.

	— Шамасы, біздің үйлерімізге бақыт қонбайтын болғаны ғой,— деді Генри күйінішпен.

	— Бос сөз. Жотадан ара-тұра жел соғатындықтан, ләйлектер ұямызды бұзып кете ме деп қорқатын шығар,— деген сылтау айтты Софья.

	Март айының аяғына таман жұмысшылар үйді-үйіне тарап кетті: жүзім сабақтарын қиятын уақыт болған. Жотадағы жұмыс мүлдем дерлік тоқтап қалды. Тапқандары да татымсыз еді: сырт пошымы жебеге ұқсас алтын табақша мен бүлінбеген терракоталық урна ішіндегі әйелдің жақсы сақталған бас сүйегі ғана. Вазаның түбінде күл мен сүйектер, қоладан жасалған шаш түйреуіш те жатқан.

	Солтүстіктің ызғарлы желі қайтадан соғып берді. Тіпті үй ішінде де бой жылыту қиын болды. Ұзақ кештер бойына Шлимандардың қолынан қалам түспейтін. Генри саусақтарының сіресіп икемге келмей қалғанына қарамай мақалаларын жазып, оны көшіріп жатты. Тас үйлерін тағы да десятниктерге беріп, жатар алдында ағаш үйлерінің пешіне толтыра от жағып қоятын болды. Осының салдарынан олар бір рет өлім ауызынан қалды. Өйткені, ошақтары ағаш еденнің үстіне орнатылған. Бірде Генри түн ортасында әлдебір мұрынжарды иістен оянып, еденнің бірталай жері мен үйдің қабырғасы жанып жатқанын көріп есі шығып кетті. Жалма-жан Софьяны көрпеге орап, көтеріп алып үйден жүгіріп шықты. Осы арада әйелі де оянды.

	— Не боп қалды?..

	— Өрт!... Бөлме түгел жанып жатыр. Осы арада бола тұр. Мен жұртты шақырайын.

	Десятниктер де жетті. Генри жанған қабырғаға су шашып, Фотидис отты өшірмекке еденді қапшықпен сабалауға кірісті. Капитан Цирогианнис пен Деметриу еденнің тақтайларын қақыратып, шалаларды топырақпен көміп жатты.

	Көрпеге қымтана түскен Софья осынау арпалысты кіре берістен бақылап тұрды. Түгелдей қарайып кеткенімен қабырға құлаған жоқ. Еденнің жартысына жуығы жанып, тек төсек орындары тұрған жердегі бөлегі ғана аман қалды. Поликсена шай әзірледі.

	— Яннакис, төсегімді тас үйге алып бар,— деп әмір етті Генри.— Оған Шлиман ханымды жатқызамыз. Ал, қалғандарың тез барып киініп алыңдар, таң атысымен мынаған жаңа еден төсеуіміз керек.

	Күннің ызғары алты күнге шейін қайтпады.

	Апрельдің бас кезінде ауа райы әбден жақсарды. Генридің қарауында қайтадан жүз елу адам жұмыс істей бастады. Мұнараның жоғарғы жағынан бір үй кезікті. Бөлмелерінің саны сегізден асады екен. Тапқан олжаларының арасында түбінде металдың қалдығы сақталған мыс қорытатын қазан, мыс жамбыларды құюға арналған қалыптар мен қара, қызыл және қоңыр түсті көптеген қыш сынықтары бар еді. Бір бөлменің еденіне теп-тегіс әк тақталар төселіпті. Басқа бөлмелердің қабырғаларының бәрінде де қара дақтар бары байқалды.

	— Ал, мына бөлмелердің еденіне ағаш төселген. Өрт шалып, қабырғаларының төменгі жағы қарайып қалыпты,— деді Генри.

	Пасха мерекесі келіп, гректер той тойлауға деревняларына кетті. Ұлы бейсенбі күні Софья таң қараңғысынан тұрып, шығыс жаққа қараған терезелеріне қызыл мата керіп қойды. Поликсена жұмыртқа пісіріп, оны қызылға бояды. Софья ақ доғаш пісірді. Кешкісін Тауратты қолына алып, икон алдына тізесінен түсті де, Інжілден құштарлық жайлы оқыды. Құштарлық жұмасында олар ораза ұстады. Сенбі күні ертеңгісін Софья икон тұратын сөреге қою үшін жазықтан гүл теріп келді. Кешкісін дөңгелек тәтті нан пісірді. Яннакис ас үй жанындағы кішкене қашада арнайы семіртілген тоқтыны сойды. Жексенбі күні Софья икон алдына шырақ жағып, мерекелік түстікті Поликсена мен өзі пісіретін боп Яннакисті көндірді.

	Мерекелерден кейін Софьяның бригадасы айта қаларлықтай олжаға жолықты: сұр граниттен жасалған, биіктігі бес футтай құрбандық шалатын сайман тапты. Бауыздауға арналған жоғарғы бөлегі жарты ай түрінде жасалған-ды, төменде қақ ағатын жасыл сланец науасы бар еді. Сайман тамаша сақталыпты.

	— Бұны осы күйінде қалдырайық. Келгендер көрсін,— деп ұйғарды Генри.

	Софьяның участогі олжаға бай көрінгесін Генри оған тағы да оншақты жұмысшы қосып берді, өзі де одан алшақ кетпей, таяу маңда жұмыс жүргізді. Үміті ұзамай-ақ ақталды да: олар толықтай сақталған екі қаңқа тапты. Бұл — жауынгерлердің сүйектері тәрізді көрінді, өйткені жандарында жылқы қылынан айдар таққан дулығалары мен мыс найзалары жатыр еді. Генри «Илиаданы» парақтады.

	Троялықтардан алғашқы боп Антилох жауды түсірді:

	Сауыт киген Эхополды — Фализий батыр үмбетін,

	Удар-дудар дулығадан жедел келіп түйреді.

	Тесіп өтті маңдайын...

	Бақылаушы келіп, құрбандық шалатын сайманды орнына қалдыруға рұқсат етті

	— Қаңқаның біреуін алмайсыз ба?- деп сұрады Софья қандай жауап боларын білсе де.

	— Жоқ, қажет емес.

	— Ендеше, тіпті жақсы. Екеуін де өзімізбен бірге Афиныға алып кетеміз.

	Генри ұста шақыртып, үлкен жәшік жасатты. Күндіз қаңқаларды соған мұқияттап салып, жұмыс бөлмесіне апарып қойды. Кешкісін қаңқалар суретін салып отырған Лемпессис Генриге:

	— Қандай үлкен әрі сонымен қабат сопақ бас-сүйектер. Бұндайды көріп тұрғаным осы. Доктор, бәлкім бұлардың түрін өзгерткен мына ауыр дулығалар болар?— деген сұрақ қойды.

	— Олай деп ойламаймын. Өйткені, олар мұны тек шайқас кезінде ғана киген ғой. Әйел бас сүйегіндегі ұсақ тістер тәрізді бұл да бір троялықтардың өзіндік ерекшеліктері шығар.

	Лемпессис пен Фотидисті босатқаннан кейін Генри Софьяға өзінің ойына оралған жорамалдары мен болжамдарын айтып берді.

	— Жауынгерлерді мұнараның үстіңгі жағынан таптың. Приамның сарайы мұнарадан онша қашықта болмағаны және одан қосарлы Скей қақпасына қарай және одан әрі жазыққа, майдан алаңына қарай тас төселген жол өтетіні мәлім. Құрбандық шалатын сайман мен қаңқалар мұнараның шығыс жағынан табылды. Әлгі жол мен Скей қақпасы оның батыс жағында, Троада бетінде болуға тиіс.. Ертең таңертең сол бетке жұмысшылар болу керек.

	Арада төрт күн өткен соң, 9 апрель күні, олар жолды да тапты. Жан-жағын кеңейтіп қазып, тас төселген бұл жолдың ені он жеті фут екенін анықтады. Генри жүрегі жарылардай қуанды. Оның лепірген көңілі жүмысшыларды да шат сезімге бөледі. Жұмысшылардың шаттануының тағы бір себебі — жұмысты жақсы істегендері үшін және тәуір олжа тапқандары үшін Генри оларға жиі-жиі үстеме ақы төлеп тұратын. Күйеуінің көрегендігіне таң-тамаша болған Софья төменірек түсіп, қабырғаның шетіне кеп тоқтап, топырақ пен қоқыс тиелген қол арбалардың жан-жаққа жедел жол шегіп жатқандарына қадала қарап қалды.

	— Енді жолды қалай қарай тазартпақсың — төменге жазыққа қарай ма, әлде жоғарыға, Приам сарайына қарай ма?— деп сұрады.

	— Фотидиске алпыс адам береміз, төмен қарай, жотаның етегіне қарай қазады: сол жерде Скей қақпасы болуға тиіс. Ал, өзім жүз адаммен жоғары өрлеймін. Мұншалықты әдемі етіп төселген жол міндетті түрде жотаның биігіндегі ғимаратқа барып тірелуі керек.

	Отыз үш футқа созылатын жолды тазартып, жазыққа жетуі үшін Фотидиске бір аптаға жуық уақыт қажет болды. Қақпа дегеннің қарасы да көрінген жоқ! Оны өртеніп кетті деп есептегеннің өзінде құрсаулары мен болттары сақталуға тиіс еді ғой!

	Кешкісін Шлимандар әріптестері тамақтанып жатқан ас үйге келіп, жұртпен бірге асқа отырды.

	— Сөйтіп, ешқандай қақпа жоқ дейміз бе?— деді Генри.— Неліктен олай?! Егер мен қамал қақпасына қарай тықсырылып келе жатқан армияға қолбасшылық еткен болсам, қосарлы қақпаны жотаның етегіне қойған болар едім. Өйткені, оған жаудан бұрын өз солдаттарым мен әскери күймелерім еніп алуы керек қой.

	Ертеңгісін Генри жолдың басталатын тұсы осы-ау деген шамаға шейін жотаның бойымен жоғары қарай қанша жер өрлеуі керегін есептеп көрді. Өзі Приам сарайы деп қалтқысыз сеніп жүрген «зор ғимараттың» орналасқан жері де сол арада болуға тиіс еді. Осы есебі бойынша оған жотаның түріктерге тиесілі жағынан жетпіс сегіз шаршы фут жер қазу керек екен. Жолшыбай ол бірінің үстіне бірі қым-қиғаш орналасқан кейінгі қабырғалардың үш қатарын аршып алды: шамасы, кейінгі құрылысшылар бұл жерде өздерінен бұрын да құрылыс жүргізілгендігінен бейхабар болған болса керек. Кейін салынған грек қаласының қалдықтарын қазып жатқан Генри Мысыр иероглифтері жазылған вазаны тауып алды. Бұл Троя мен Мысыр арасында сауда байланысының болғандығын дәлелдейтін. Соның сүйісіп жатқан ғашықтардың барельефтік бейнесі бедерленген табақша жарық дүниеге шықты; мүсінді шебер қолдың жасағаны айтпай-ақ аңғарылып тұрған-ды. Жиырма фут тереңдіктен Генри бір үлкен қыш тостақтың тұтқасын тапты. Тұтқа бұқаның әсем етіп жасалған басымен көркемделіпті. Софья қол шапалақтап жіберді.

	— «Тана көзі жалтылдаған әйел құдай Гера» есіме түсіп кетті.

	Генри жеті текше ярдқа жуық топырақты тазартқан кезде үлкен-үлкен үйдің қалдығы жалаңаштанды: кейін салынған жаңалауы үстінде, көнелеуі астында орналасқан еді. Екеуі де өрт кезінде құрбан болыпты: айнала-маңы күл-күбір мен өртке шалдыққан қоқыстан көрінбейді. Төменгі үйдің қабырғалары қалың да қомақтырақ еді, әрі нақ жолдың үстінде тұрған.

	— Адамдар жолды мына көне үйді салған кезден-ақ пайдалана бастаған боп тұр ғой.

	Софья да өз ойын айтпақ еді.

	— Егер жол тура Приам сарайынан шығатын болса, онда...

	— Әзірше бәлен деу қиын. Қосарлы Скей қақпасы қайда?! Ол жотаның етегінде болуға тиіс еді ғой.

	— Неліктен оны міндетті түрде сонда болуға тиіс деп ойлайсың? Жолды жоғары қарай әлі түгел аршып біткен жоқпыз ғой,— деп Софья оны жұбатпаққа әрекет етті.

	Генри оған ашулы көзбен жалт қарады.

	— Бәрібір бұл жол бізді көздеген жағымызға апармайды.

	— Гомерге сенсек, солайы солай. Бірақ, ол соғыстан кейін екі жүз жыл өткен соң жазған еді ғой. Екі жүз жыл ішінде мұндағыны тегістей жаңартып жібергендері анық. Гомердің өзі қақпаны көрмеуі де мүмкін. Тарихи шындыққа нұқсан келтірмегенімен, халық қаперінде қалған естелікте қақпа қырық-елу футқа былай ығысып тұруы әбден ықтимал.

	— Бұның құлаққа қонымды. Қақпаның аты да сол аңыз арқылы жеткен еді ғой...

	Кейіндеу салынған үстіңгі үйді бөлшектеуге бірнеше күн кетті. Төменгі үйдің дөңестеу жерде тұрғызылғандығы анықталды. Бұл оның маңызды мекен екендігінің белгісі еді. Бір мезет үй қабырғаларының арасындағы ашықтан орасан үлкен мыс ысырмалар көзге шалынды. Генри сол бойда-ақ Софьяны шақыртты. Софьяның жұмысшыларына да жеңіл тиіп жатқан жоқ еді: қайта-қайта қабырғаларға кезігіп, жолды тазартуды баяулатып алған болатын.

	Ысырмаларды қолына қыса ұстап тұрған Генри жүгіре басып жеткен Софьяға тас қабырғадағы ойықты нұсқады. Бір кезде бұнда жарма топсалары бекітілген-ді.

	— Құдайым-ай! Скей қақпасын тауыпсың ғой!— деді Софья қуаныштан жылап тұрып.

	— Әзірше тек біреуін ғана таптым. Енді екіншісін табуым керек.

	Генридің қатты толқып кеткені соншалық, тіпті, Софьяға тіктеп қарамаған да еді.

	Қабырғаны бойлап он жеті фут жоғары өрлеген Шлимандар екінші қақпа бекітілген орынды да тапты — бұл көне үйден бес-ақ футтай жерде екен. Генриді айналдыра қоршап алған жұмысшылар қақпа орналасқан орынға зер сала көз тігіп тұрды.

	— Қақпа неліктен үйдің қабырғасынан ойылған? Жауынгерлер мен ат жегілген әскери күймелердің үйді көктей өтуі мүмкін емес қой?— деп сұрады Софья.

	Генри титтей де тосылған жоқ.

	— Екінші қақпа үлкен ішкі аулаға қаратылған. Көшелер осы арадан бастау алып, сан тарамға бөлініп қала аралап кететін болған. Гомердің былай дейтіні бар емес пе:

	...екпіндей басып шықты Гектор үйінен,

	Келген ізбен, жинақы сәнді жолменен

	Жақындап та қалды жайлап, Трояны жалпақ қақ жарып,

	Қақпасына Скейдің (қаладан шығар жол еді бұл жазыққа)

	Осы жерден аяулы жары Андромаха жолықты оған

	асыққан...

	Сілесі қатып шаршаған Генри түнімен көз іліндіре алмады.

	— Үйдің қақпадан жоғарырақ тұруы және оның анау-мынау емес, алапат үлкен үй екені бұның Троядағы ең елеулі құрылыс болғандығына ешқандай күдік қалдырмайды-ау деп ойлаймын. Шайтан алғыр, Приамның сарайы осы емей не дейсің!

	— Бұл Приамның сарайы болса, онда оның астында қазына сақталған қойма болуға тиіс қой.

	— Шанаққалаға барып Зибрехті алып келуім керек боп тұр — жолды және қақпа орналасты-ау деген жердің белгілерін суретке түсіру қажет. Мосье Пиаға телеграмма жолдап, Лоранды жіберуін өтінемін: қазбаларымыздың планын жасап, акропольды тұтастай аршып алуға әзірлік жүргізуіміз керек.

	Қазір ғой біз түріктерге тиесілі бөлекте жүрміз, егер акрополь Фрэнк Калверттің участогын қамтитын болса қайтпекпіз?— деді Софья абыржып.

	Генридің қабағы түсіп кетті.

	Онымен татуласуға тырысып бағамын. Бірер күн менсіз тұра аласың ғой?

	— Яннакистен Поликсенаны сұрап алармын.

	Генри таң қараңғысында жүріп кетті: жол қашықтау еді. Софья ерте тұрып, күні бойы сарай қабырғаларының ішкі бетіндегі қазба барысын бақылады. Түскі тамағын Поликсенаның мылжыңын мәз бола тыңдап оңаша ішті де, кешкі асын жұртпен бірге ас үйден ішті. Поликсенаның ыдыс-аяқтарды жинап болуын тосып отырды да, болғасын оны ертіп тас үйге оралды. Келгесін үйіне хат жазды, жаңа олжаларды журналға тіркеді. Яннакис кіріп, сағат он бірге таянғанда үсті-үстіне есіней бастады.

	— Сендер ұйықтай беріңдер,— деді Софья.

	— Қаласаңыз қасыңызда қалайын,— деген тілек білдірді Поликсена.

	— Рақмет, қажет емес. Яннакисті ұйықтата бер.

	Түн ортасында төсегіне жатты да, сол бойда ұйықтап кетті. Біреу түртіп қалғандай оқыстан шошып оянғанында қанша уақыт ұйықтағанын бірден біле алмаған. Жанында біреу жатыр еді, ал кім екенін тас қараңғыда анық ажырата алмады. Іле керемет сасық иіс қолқасын қапты: Фотидис сондай нас жігіт-ті. Софья шошынып, не істерін білмей қатты да қалды. Фотидис оны құшақтап бауырына тартты. Сол мезетте Софья да жанталаса қимылдап қарсылық көрсете бастады. Фотидис өлерменденіп сілекей-сілекей ауызын жақындатпақ болады. Софья оны бетінен бар күшімен ұрып жатыр. Жып-жылы боп аққан қаннан қолы да былшырап кетті. Фотидис басын сілкілеп қойып, бірнеше рет боқтап алды.

	— Яннакис! Мұнда кел! Мұнда!— деп айқайлады Софья.

	Фотидис алақанымен Софьяның ауызын жапты. Софья саусағымен оның көзін шұқып алды да, анау ауырғаны жанына батып ойбайлап жіберді.

	— Яннакис! Яннакис! Мұнда кел!— деп айқайлады Софья.

	Тағы бір боқтап алған Фотидис оның қолын қайыра бастады. Софья ақырғы қайратын жұмсап жанұшыра тайталасып жатты.

	«Құдайым-ай, мына есалаң мені шынымен-ақ зорлап кетер ме екен», деп ойлады дәрмені құрып бара жатқан Софья.

	Есік айқара ашылды. Жартылай жалаңаш Яннакис пен оны өкшелей басып Поликсена кіріп келді. Фотидисті көрген бойда Яннакис оны төсектен жұлып алды да, құм толтырған қапшықтай басынан асыра көтеріп, бар күшімен еденге лақтырып кеп жіберді.

	— Шлиман ханымның қасында бол. Қамқорлық жаса,— деп бұйырды ол Поликсенаға. Өзі есінен танып қалған Фотидисті жерден көтеріп алды.— Мына хайуанды,— деді Софьяға қарап,— өз бөлмеме әкетем. Қожайын қайтып оралғанша тырп еткізбеймін. Қожайын бұйырса, жанын жаһаннамға жіберем.

	Ол Фотидисті алып шығып кетті. Поликсена орындығын төсекке жақындатып, Софьяны қолынан ұстап жұбату айта бастады.

	Софья көз жасына ерік беріп, түнімен еңіреп жылап шықты. Біресе қалтырап тоңып, біресе күйіп-жанып жатты. Поликсена оның беті-қолын жуып алуына көмектесті, сосын шөткемен жақсылап шашын тарап берді. Бірақ, маңдайы от боп жанып тұр еді және жүрегі де айнып тұрған. Таң атқасын бірнеше қайтара құсып тастады.

	— Кішкене ұйықтап алыңыз. Мен ешқайда кетпеймін, қасыңызда отырам,— деп өтінді одан Поликсена.

	Софья ұйқылы-ояу халде жатып көз шырымын алды, бірақ түндегі сұмдықтың санасын сескендіргені сонша, әлденеше мәрте шошып оянып айқай сап төсектен атып тұрды.

	Генри Шанаққаладан таң алдында шыққан. Жолшыбай еш жерге аялдамай суыт жүріп отырып, сәскеде үйіне келді. Софьяны көрген бетте үрей толы үнмен:

	— Ау, саған не болған?!—деп айқайлап жіберді.

	Поликсена зып беріп шығып кетті.

	Софья жүгіріп барып күйеуінің мойынына асылып, бар дауысымен бақырып қоя берді. Генри өзі жоқта не болғанын анықтап білгенше бірталай уақыт өтті. Софья мың мүдіріп әңгімесін ақыры аяқтап шыққанда ол ашудан жарылудың аз-ақ алдында отырған.

	— Қайда ана оңбаған? Тап қазір өлтірейін.

	— Қажет емес,— деп сыбырлады Софья баяу үнмен.— Оның сыбағасын Яннакистің өзі-ақ берді. Ол соның бөлмесінде жатыр.

	Ұзамай ызадан қалш-қалш еткен Генри де қайтып оралды.

	Яннакис ана хайуанға атша мініп алыпты. «Басын көтерген сайын жақсылап жұдырық жегізіп қоям» дейді. Драмалидан арба әкелуге адам жібердім. Яннакис ананы байлап жатыр. Біз оны Шанаққаладағы түрмеге жөнелтеміз. Іріп-шіріп он жыл зынданда отырып көрсін. Оған сол ғана лайық.

	Софья бар күшін жұмсап, ойын жинақтауға тырысты.

	— Жоқ, Генри, олай жасама. Бұны жұрттың білмегені дұрыс. Онсыз да өзім ұяттан өртене жаздап отырмын.

	— Қандай ұяттан? Не үшін?

	— Өзім жайында жұрттың өсек таратқанын қаламаймын... Болған оқиға жайлы деймін. Ондай әңгімені көтере алмаймын.

	— Ешкім де ештеңе айтпайтын болады. Сол үшін саған уәде берейін.

	Софья оның бетіне бетін басып тұрып, жалынышпен сыбырлап:

	— Өтінем сенен, Эррикаки. Қайтарып жібере сал,— деді.

	Біраз үнсіз тұрған соң Генри ақыры амалсыз келісті.

	— Жарайды. Өзің өтініп тұр екенсің — жіберейін. Бірақ, бұл түбі сонда бармай тынбайтын адам,— деді.

	Генридің Софьяға деген қамқорлығы үдей түсті. Бір сәтке болса да көзден таса қылмауға тырысты, өзі қазба басына кеткен кезде қасына отыруға Поликсенаны жіберді. Үй сыртында түннен бетер түнеріп, Яннакис сенделіп жүрді. Кешкісін Генри оны бала құсатып әлдилеп, алақанына салып ұйықтатты. Софья жылауын қойған, бірақ оқтын-оқтын денесін діріл кезіп кететін.

	— Уақыт бәрін де ұмыттырады, қалқам. Теңіз суын сорған губкадай ол да жағымсыз естеліктердің бәрін өз бойына жинап алады. Сосын сен бұл губканы жағымсыз естеліктерімен қосып былай лақтырып тастайсың.

	— Әрине, ұзамай-ақ ұмытармын-ау. Менің қазба басына барғым келеді. Қатты сағындым.

	Күндіз Докостан, Генридің Шанаққаладағы агентінен, шабарман келді. Бибі Виктория Софьяға телеграмма жіберіпті. Онда: «Әкең күйсіз. Тезірек кел», делініпті.

	Өкініш-күйініштерінің бәрі былай қалды. Икон алдына етпетінен түсіп, құдайдан әкесіне денсаулық тілеп, жанұшыра жалбарына бастады. Яннакис Генриді акропольға қарай созылған терең траншеяның ішінен тапты. Софья заттарын тез жинастырды. Бірнеше минуттан кейін Генри де келді. Телеграмманы оқыған соң, Софьяны құшағына қысып ақырын ғана сүйіп алды. Сосын шабарманға ақша беріп, күйме жалдауға жіберді. Америка консульдығындағы Джордж Бокерге Константинопольдан Пирейге жүретін алғашқы пароходтан каюта алып қою жөніндегі өтініші жазылған телеграмманы да сонымен бірге жөнелтті.

	— Біз бес күнде жетеміз. Сәті түссе тіпті төрт күнде жетіп қалуымыз ықтимал. Әкеміз төзімді адам ғой, біз оған көмек көрсетіп үлгереміз,— деп жұбатты ол оны.

	— Жоқ, жаным, мені Шанаққалаға шейін шығарып сал да, Константинопольдың пароходқа отырғызып жібер. Мұндағы жұмысты тоқтатуыңа болмайды. Онсыз да бізге түріктер, түріктер болмаса Фрэнк Калверт кез-келген минутта кедергі келтіруі мүмкін.

	— Маған алдымен сен керексің.

	— Жұмысың ойдағыдай жүріп жатса менің де көңілім тыныш. Жалғыз жібергің келмесе, бәлкім, өзіммен бірге Поликсенаны ала кетермін?

	Генри Яннакиске сұрақты жүзбен көз тікті. Анау бұған бейне бір медаль алғандай мәз бола езу тартты.

	— Поли Шлиман ханымға күтуші болады. Әрі Афиныны да көріп қайтады.

	Пирейде кемеден баспалдақпен төмен түсіп келе жатқан Софья қарсы алушылардың арасынан өзін іздеп мазасызданып тұрған Спиросты көріп қалды. Бір жамандықтың болғанын бірден аңғарды: әдеттегі бойкүйез Спирос жүдеп, өңі қуқыл тартып, іштей ширығып кетіпті.

	Софья жұдырығын тас қып түйіп алды. Спирос оны иығынан құшақтады.

	— Болған іске шара бар ма, қымбаттым...

	— Папам қайтыс болды ма?

	— Иә, өткен түнде.

	— Ақыры қоштаса алмай да қалдым-ау.

	— Келе жатқаныңды білді, өзі де сені көріп кетсем деп арман етумен болды. «Мен үшін Софьяны бетінен түйіңдер, оны ардақ тұтқанымды айтыңдар», деді үзілер алдында.

	Софья басын Спиростың иығына қойып еңіреп жылап жіберді.

	— Енді біз қайтпекпіз?— деп кемсеңдеді ол.— Бүкіл өміріміз сонымен бірге өтіп еді ғой. Енді оның күлкісін де, әзіл-қалжыңын да ести алмаймыз, ол құсап бізді жұбататын да ешкім жоқ.

	— Сені түсініп тұрмын. Біз үшін бұл да бір Акропольдың аяқ астынан жер қойнына түсіп кетуімен бірдей тосын оқиға болды.

	— Мамам қалай?

	— Нашар. Сен барғасын жеңілдер. Мынау сенің заттарың-ау деймін?

	— Сонда ол немен ауырып еді, Спирос?

	— Ол күн санап жүдей берді. Дәрігер бұны асқазан paгi дейді.

	Афиныға келген соң Софья Поликсенаны Музалар көшесіне жіберді де, өзі Спироспен бірге Колонға дейін күйме жалдады. Ол есіктің қоңырауын қағам дегенше Мариго есікті ашып та үлгерді. Софья бірден анасына барды. Құшақтасып алған әйелдер жұбату бермей ұзақ жылап-сықтасты. Андромаха үйде жоқ еді. Георгиос қайтыс болғаннан кейін Катинго оны өз үйіне алып кеткен.

	Бибі Виктория Софьяны Георгиостың мәйіті қойылған қонақ бөлмеге алып барды. Оған ең тәуір костюмі кигізіліпті. Көпшікпен сәл биіктетілген басы көздері жұмық қалыпта шығысқа қарап жатыр. Бас жағы мен аяқ жағында шырақ жанып тұр. Марқұмның жаны үйге қайтып оралардай болса жағылған шамдар оған жол көрсетіп тұруға тиіс-тұғын.

	Бөлмеге семья мүшелері түгел жиналыпты. Бәрі де қара киініпті. Достары мен туыстары бірінен соң бірі кіріп жатыр. Священник те келіп, спитрахилін киіп, ладан тұтатып, қысқаша уағыз айтты. Мәйіт жанында алқа-қотан отырған әйелдер дауыс салып жылай бастады. Еркектер көрші бөлмеде еді. Әйелдердің бірі Георгиос Энгастроменостың ізгі қасиеттерін тізіп, әлсін-әлсін жоқтау айтып қояды.

	Анасының қолын қатты қысып ұстап алған Софья тіл қатпастан сазарып тұрды. Бөлмеге табыт әкелініп, оған Георгиостың мәйіті салынып, гүлмен көмкерілді. Шырақтар өшіріліп, айнала қараңғы тартты. Сосын «ұйқысыз жарық» жағылды. Бұл қырық күн бойына жанып тұратын болады. Туыстары бөлмеде қалып, сыбырласа сөйлесіп, Георгиостың қайырымдылығы мен қанағатшылдығын еске алысып отырды.

	Ертеңіне таңертең табыт шығаруға екі священник пен бір дьякон келді. Төрт еркек табытты иықтарына көтерді. Қолдарына шырақ ұстаған священниктер жол бастап жүрді, олардан кейін кадилосын оңды-солды бұлғаңдатып дьякон келе жатты. Табыттың соңына бибі Виктория мен балалары ілесті. Процессия көшенің бұралаң-бұралаңымен шіркеуге қарай бет алды. Олардың қарасы көрінген бойда әйелдер үйлерінің терезелерін тұмшалап, саудагерлер дүкендерін жауып жатты.

	Шіркеуде табыттың бас жағы шығысқа қаратылып қойылды, екі жақ бетіне жақын-жұрағаттары отырды. Шіркеу қызметі бір сағатқа жуық уақытқа созылды, сосын священник «соңғы рет сүю» рәсімін орындауға шақырды. Софья әкесінің кеудесіндегі иконды сүйді. Орындықтар есік жаққа қарай апарылды. Достары мен туыстары бірінен соң бірі кеп көңіл айтып жатты.

	Табыт жерлеу арбасына ауыстырылды. Шығарып салушылар Афинының орталық зиратына дейінгі қайғылы жолды жаяу жүріп өтті. Софья үшін бұл өмірімен қоштасумен тең нәрсе болды. Өйткені, әкесінің өлімімен бірге өз бойындағы әлдебір нәрсе қоса шейіт болғандай, жастық шағымен, кіршіксіздігімен қоштасқандай әсер алған. Табыт қабірге түсірілген соң, священник төменге крест сұлбасын жасап топырақ тастады да, шырағданнан май тамызып, бір шөкім көмір мен ладан лақтырды. Софья мен туыстары бір-бір уыс топырақ тастады. Қабірге топырақ толтырылды, жер бетінде жаңа төмпешік пайда болды. Бейіттің жанында бірде-бір түйірін жерге түсірмей тәтті нан желінді, шарап ішілді. Туыстары зират басына түрлі тағамды мол ғып ала келіпті: Георгиос жерде әлі қырық күн қатады, мына бата алған тағам оған жұмақ жақсылықтарын күту кезінде көмегін тигізбек. Зираттан көңілдері жер боп оралды.

	Софья Андромаханы алып келуге Катингомен бірге барды.

	— Жүрегімде бейне бір тас жатқандай. Бірақ, Андромаха ештеңе сезбеуге тиіс. Ол бәрібір дәнеңеге түсінбейді, тек көңіліне босқа алаң кіреді.

	Ертеңнен кешке дейін Софья мен Поликсена Андромахамен айналысты. Қыз қақпай көрмей, ерке боп өсіп келе жатыр еді. Күндіз Софья анасына барып қайтатын. Өзінің көңілсіз жаңалықтарын: не істерін білмей дал боп жүргенін, анасының ұзақты күн бойы көзі жастан кеппейтінін айтып Генриге күнбе-күн дерлік хат жолдап жатты. Бибі Виктория күйеуінен мәңгі-бақи қол үзгендігі жайлы ойға көндіге алмай жүрді.

	Үші мен тоғызы беріліп, бейнебір марқұммен бірге той тойлап жатқанның рәсімі жасалып, кутью желінді. Софья бұның бәрі де мәжусилік ғұрып екенін білетін: бұлар ежелгі Грециядан ауысып, оны христиандық дін өз мақсатына ыңғайлап алған. Осы сәт ол өткенде Олимп маңында жолыққан кепке қайта кез болды; өзінің бірден екі өмірді бастан кешіп жүргені, бұлардың екеуінің арасында мыңдаған жылдар жатқаны жайлы ой арқасын аяздай қарып өтті.

	Түн болса таң атып болмайтын, таң атса күн батып болмайтындай көрінді. Тағы да қалай жарыларын білмей дағдарды: туыстарын тастап кету де аянышты, Генриді жалғыз қалдыру да қиын. Өз басына салса Генриге, Троадаға, құмырсқаның илеуіндей құжынаған жоталарына жетуге ұшарға қанат таппай жүрген. Қашан көрісетіндерін білмей абыржып біткен.

	Генриден келген хат барлық қобалжуларын былай ысырып тастады.

	«Троя, 14 май 1873 жыл.

	Ардақты да асыл жарым, ерте ме, кеш пе бәріміз де қадірлі әкейің кеткен жолмен сапар шегетініміз жайлы ойды еске алсаң бәлкім сабыр етерсің. Аялы алақаныңды аңсайтын қызымыз үшін сабыр ет. Кеткен адамды көз жасы қайта оралта алмайтынын ойлап, сабыр ет. Және оның нағыз шынайы бақыттың қызығына кенелетін басқа дүние үшін бұ дүниенің әуре-сарсаңынан, қайғысы мен қасіретінен қол үзген нағыз христиан екенін ойлап, сабыр ет.

	Ал, егер қайғың бұған да басылмайтын болса, онда пароходқа отыр да, өзіме кел. Жүректегі шеріңді тарқатып, сүйкімді жанарыңды қайтадан ұшқын аттыру үшін қолымнан келгеннің бәрін де істеймін».

	Софья Андромаханы Катингоға апарып тастады да, Поликсенамен бірге заттарын жинастыра бастады. Спирос оларды Пирейге шығарып салды.

	5

	Генри оны Шанаққаладан қарсы алды. Олар Калверттерге соққан жоқ. Генридің бұл жолғы сапары, жалпы, жайсыз сапар болды. Скей қақпасы мен Приам сарайын тапқандарын естіген Фрэнк өзіне тиесілі бөлекті қазуға үзілді-кесілді тыйым салды. Жаңа губернатор Ибрагим-пашаға жасаған визиттер де көңіл көншітпеді: Түркия территориясындағы барлық археологиялық олжаларды қадағалап отыратын заң ақыры жасалып бітіп, тек сұлтанның немесе халық ағарту министрінің қол қоюын ғана күтіп жатыр екен.

	Тас үйлеріне қадам басқан кезінде Софьяны Фотидис жайлы естелік қайта оралып, азапқа салық жүре ме деген үрей буған. Бірақ, әкесінің өлімі бұндай нәрселер жайлы естелікті былай серпіп тастаған екен. Әрі ондай уайымға салынарлық уақыты да болмады: келген бойда Генри оны Приам сарайынан табылған — піл сүйегінен жасалған жоралық мүсіншелер мен қару-жарақты көрсетуге жұмыс бөлмесіне ертіп әкетті. Ғажайып көркем вазалар да осында тұр еді — үш жылды қазба жұмыстарының ішінде мұндай нәрсе ешқашан жолықпаған.

	Афинаға арналған, жапалақтың басы бейнеленген, мойынында алқасы бар қоңырқай ваза Софьяға әсіресе қатты ұнады. Біреуіне Генри «көзілдірікті ваза» деген ат берді. Мұнда балтырына шейін жететін ұзын бұрымды кариатида формасында жасалған тағы бір сауыт бар-тұғын. Ең соңынан Генри оған мойынында ұзын-шұбақ жазуы бар вазаны көрсетті.

	— Ақыры тауыпсың-ау, Генри! Мынау шешуге тұратын жұмбақ болса керек! Бәлкім, бұл троялық жазу шығар? Бәлкім, сен троя тілін тапқан боларсың?

	Генри вазаны асқан сақтықпен қолына алды.

	— Солай болса солай да шығар. Біз бұны Приам сарайының астынан таптық. Сынып қалмас үшін жан-жағы таспен қоршалыпты. Өзімізбен бірге Афиныға ала кетерміз. Бірақ, бұны,— оның дауысында өкініш «сарыны бар сезілді,— шет жерден әкелулері де мүмкін ғой. Мысалға, саудагерлерді алайық...

	Бір десятник кем болғандықтан, Софьяға күні бойы қазба басында жұмыс істеуге тура келді. Жотаның солтүстік-батыс жағынан акрополь бағытына қарай Генри жаңа терең траншеяны қолға алып жатыр еді. Ұзамай жолына зор қабырға көлденең тұрды. Бұны бөлшектеуге бірнеше күн кетті.

	Май айының соңғы күні таң атып үлгергенше болмай, бейне бір зеңбіректен атылғандай күн шырқау көктен шығандап бір-ақ шықты. Софья үстіне жұқа көгілдір блузкасын, зығыр юбкасын киіп, таранып боп қалғаны сол еді, сырттан құлаққа таныс тұяқ дүсірі естілді. Бұл суға түсуден оралған Генри болатын. Софья қалпағын шашына түйрей салды да, онымен бірге кофе ішуге ас үйге барды.

	Таңғы серуеннен жүзі алабұртып тұрған Генри Софьяға көңілді дауыспен қайырлы таң айтты. Сағат төрттен он бес минут кеткенді. Күрек, қайла, сүймендерін таратып алған жұмысшылар өз орындарына беттеп бара жатты. Софьяның бригадасын Генри жаңа участокқа — өздері Приам сарайы маңынан қамал қабырғасына жолыққан жерге жіберуге ұйғарым жасады. Олар оңтүстікке қарай қазатын болады.

	— Мына тереңдікте жұмыс істеу қиындыққа түсейін деп тұр, Генри. Өртке шалынған қабаттың қалыңдығы бес футқа жетеді және тас сияқты беріспейді.

	— Үлгергендеріңше қаза беріңдер... Дүйсенбі күні тағы бірнеше қайла қосармын.

	Сағат таңғы жетіге қарай жұмысшылар ақыры жұмсақ қабатқа да жетті. Одан соң биіктігі он футтай қабырғаны бойлап қазу жұмысы өнімдірек жүре бастады. Шыдамсыздық жеңген Генри дамыл-дамыл оралып соғып тұрды.

	— Әзірге ештеңе табылған жоқ. Топырағы өте тығыз екен. Есесіне мына бір күл қабаты үміттендіріп тұр. Мен біраз уақыт қалақпен жұмыс істесем деп едім.

	Бірақ, қалақты Генри өз қолына алды. Оның бұнымен мейлінше сақ жұмыс істеп үйренгені соншалық, жер қойынында жасырынып жатқан құмыраны немесе вазаны бірде-бір рет бүлдірген емес. Көріпкелдігінің нәтижесі не боп шығарын абыржи күткен Софья жанында тұрған. Кішкене қазғаннан кейін Генри сопақша патнасқа ұқсас үлкен мыс қалқанға кезікті. Жүрелей кетіп үстіндегі шаңын сыпырып, бір шетінен жоғары көтере берді де, сол бойда қайта жауып тастады. Дереу бойын тіктеген ол Софьяға мәңгіре көз тікті.

	— Софья, анда алтын жатыр. Көп алтын.

	Софья жалт қарады: жұмысшылар алыста еді, олар ештеңе көрмеген де, естімеген.

	— Не істейміз?— деп сұрады сыбырлап.

	— «Пайдос» жарияла.

	— Таңғы сағат жетіде ме?!

	— Бүгін менің туған күнім екенін айт. Ол жайында жаңа ғана есіме түскен. Яннакис бәріне де толық жұмыс күнінің ақысын төлесін, сосын дүйсенбіде бір-ақ көрісерміз. Бақылаушының да айтқандарыңды естіп, жұртпен бірге кеткеніне көзіңді әбден жеткіз.

	Софья жұмыстың аяқталғанын алдымен өз бригадасына жариялады. Жұмысшылардың қуанғандары сонша, Софьяның туған күн жайлы ойдан шығарған өтірігін аяғына шейін тыңдап үлгерместен құрал-саймандарын тез-тез жинастырып та тастады. Софья капитан Цирогианнистің, сосын Спиридон Деметриудің участоктарына барды.

	— Пайдос! Жақсылап демалып, көңіл көтерулеріңізге тілектестік білдіреміз. Толық жұмыс күніне ақы алыңыздар. Дүйсенбі күні таңертең жолығысармыз.

	Яннакис ақша қалтасын беліне байлады. Ақша төлеген бойда қойын дәптеріне ықтияттап белгі соғып жатты. Софья жанында тұрды. Яннакис соңғы адаммен есеп айырысқан кезде, бақылаушы да, басқалары да түгелдей жотадан кеткен кезде, Софья оған:

	— Яннакис, доктор Шлиман Поликсена екеуіңе қосымша демалыс берді. Ренкейдегі туыстарыңа барып қайтыңдар,— деді.

	Мәз болған Яннакистің екі езуі құлағына жетті.

	— Көп рақмет, ханым. Поли шешесін сағынып жүр еді. Қазір кете беруге бола ма?

	— Бара беріңдер. Сосын өздеріңмен бірге капитан Цирогианнисті, Лемпессис пен Деметриуді де ала келіңдер. Әрқайсысына елу пиастрдан бер, өзіңді де ұмытпа.

	Риза болған дәу жігіт тізерлей кетіп, Софьяның аяғын құшты. Бірер минуттан соң самбырласа сөйлескен демалушылар есектеріне мініп ап, Ренкейге қарай тепең қағып бара жатты.

	Жотаның маңы құлаққа ұрған танадай тыныштыққа бөленді. Олар оңаша қалды.

	Генри көмбені қас қақпай қарауылдап тұрған. Софья Ғыссарлықта жан баласы қалмағанын айтқан кезде әйелін шап беріп құшақтай алды.

	— Сен қандай сұңғыла едің!

	— Қане, не тапқаныңды көрейік.

	Генри пальтосы мен жилетін шешіп, жағасын босатты да, қалқанды былай ысырып тастады. Үстінде мыс қазан мен мыс табақ жатыр еді. Одан соң көз жауын ала жарқыраған алтын флакон назарларына ілікті. Софьяға дем жетпей қалғандай көрінді. Генри флаконды көмбеден алып Софьяның қолына ұстатты.

	— Таза алтын,— деді Генри дауысы дірілдеп. Сосын алтын тостақ пен әдемі қос тұтқасы бар, қайық пошымында пішінделген алтын кубокты алып шықты. Софья тасқа отыра кетіп, бұйымдарды ішкі юбкасының етегімен ысқылай бастады. Бұлар да таза алтыннан соғылған.

	— Оған ешқандай күдік жоқ,— деп қостады оны Генри.— Ал, мынау күміс бұйымдар: үш ваза, кубок пен табақша. Қалай шебер жасалған дүниелер десеңші!

	— Сонда біздің тапқанымыз не нәрсе, Генри?— деді Софья сыбырлап.— Бұның көмбе екені анық. бірақ қалайша бәрі осындай шағын аумаққа сыйып кеткен?

	— Әнебір ұзынша мыс таспаны көрдің бе? Екі шетінде шеге қағатын тесіктері бар. Менің ойымша бұл сандықты бекітетін ысырманыкі болуға тиіс.

	Қалақпен асықпай үңгіп жатқан ол мыс қанжарлар мен пышақтарды бері алып шықты. Бір мезет оқыстан дауыстап жіберді де, орнынан атып тұрды. Қолына мыстан соғылған төрт дюймдік кілт ұстап тұр еді.

	— Кілт!— деп айқайлады Генри.— Сандықтың кілті. Сандықтың өзі өртеніп кеткен, ал темір-терсегі сақталып қалған.

	— Мен де кішкене қазып көрейінші,— деп өтінді Софья.

	Күйеуі кішкене әрі жылжып отырды. Софья еңкейіп, көмбеден бір үлкен күміс вазаны суырып алды. Бастарын түйістіріп, таласа-тармаса ішіне үңіліскен олар аһ ұрып қалды: вазаның іші толған асыл заттар екен.

	— О, жасаған!— деді Софья дауысын созып. Софья талай уақытқа шейін өзіне өзі келе алмады.

	Сосын тағы да екі алтын кубок алып шықты. Бұлардың астында да алтын сырға, сақина, түймелер мен білезіктер уыс-уыс боп шашылып жатыр еді... Бірінші боп Генри сергіді.

	— Жүгіріп үйге бар да, қызыл шәліңді алып кел. Бұл арада жан адам болмағанымен сақтың жасағанымыз артық етпейді.

	Үйлері екі жүз футтай ғана жерде еді, Софья тез барып келді. Генри алтын флакон мен кубоктарды шәліге орап берді де, Софья оны үйге апарып кереует астына тығып тастады. Қайтып оралған кезінде Генри күміс вазалар мен кубоктарды, алтын әшекейлерді пальтосына орап та қойған екен. Онысын өзі көтеріп, Софьяны көмбені күзетуге қалдырып кетті.

	Үшінші сапарда ол Софьяға асыл заттар салынған күміс вазаны ұстатып, көпшіктің астына тығып тастауды тапсырды.

	Мыс балталар мен пышақтарды, қалқанды Генри пальтоға орады да, Софья қалған әшекейлерді, мыстан соғылған ысырма мен кілтті қолына ұстады.

	Үйге кірген бойда Генри алдымен есікті ауыр кресломен тіреп қойды. Сосын терезе жапқыштарды жауып, Софьяға төсектегі көрпелерді алып, таза сейсеп жаюға әмір етті. Күміс вазаны көтеріп, ішіндегісін кереует үстіне ақтарды. Мұнда тіл байланарлықтай тамаша нәрселер баршылық еді... Шаш түйінін ұстап тұратын алтын пластина. Екі үлкен алтын диадема. Оның біреуі ұзындығы жиырма екі дюймдік алтын лента түрінде жасалыпты. Самай жақтарына жеті-жеті шолпыдан тағылыпты. Әр шолпысы бір-бірімен алтын шығыршық арқылы үзбелестірілген он бір алтын жапырақшадан тұрады екен де, төменде Афина бейнеленген кішкене медальонмен аяқталады екен. Ал, маңдай жағында алтын жапырақшалармен безендірілген қырық жеті қысқа шолпы салбырап тұр»

	Екінші диадеманың ұзындығы жиырма дюйм болып шықты. Ол түгелдей алтын шашақтардан тұрады екен. Самай жақтарына тұтастай алтын жапырақшалардан түзілген сегіз-сегіз шолпыдан ілініпті. Төменде жапалақ басты Афина мүсіншелері тербетіліп тұр. Диадеманың маңдай жағы да құдайлардың алтын мүсіншелерімен және алтын жапырақтармен безендіріліпті.

	Генри бірінші диадеманы жоғары көтерді де, оны зор салтанатпен Софьяның басына әкеп кигізді. Диадема оған шап-шақ екен.

	— Әйел патша Шлиман! Әйел патша Софья! Троялық Елена!— деп айқайлап жіберді Генри.

	Қол жуғыш үстіндегі айнаның алдына келген Софья сусылдаған алтын самалға қас қақпай қарап қалды. Құдай мүсіншелері салмақты тамшыдай салбырап, жапырақшалар дыбыссыз діріл қағады.

	— Ешқандай музейден мұндай ештеңе көрген емеспін!— деді Софья ышқына үн қатып.

	— Бұндайды бүкіл әлемнен іздесең таппайсың. Бұлар - тек қана троялық дүниелер!

	Генри былғары белбеулер мен қалқандарды, пышақ саптарын әшекейлеуге қолданылатын алтын қаптырмаларды, алтын сырғалар мен білезіктерді, жүзіктерді, жұлдыз, жапырақ, үш бұрыш, шеңбер пошымындағы моншақтарды төсек үстіне уыс-уыс қып төкті.

	Әйелін төсек шетіне отырғызып қойған Генри оның білегіне білезік кигізіп, құлағына сырға тағып, саусақтарын жүзікке толтырды. Софья оны бейнебір тұман арасынан көргендей халге ұшырап, тынысын тартып тым-тырыс отыра берді.

	Генри Софьяның алдына тізерлей кетті де, ернінен сүйіп алды. Жанарында жалт еткен көз жасы ма әлде қуаныш ұшқыны ма — оны айыру қиын еді. Сірә, құдай келбетін көзбе-көз көріп тұрған пенденің бастан кешетін кебі бір болса тап осындай-ақ болатын шығар.

	— Жаным, бұл олжамыздың қандай мәні барын анық аңғарып тұрсың ба? Бұл Приам Троясын ашқанымыздың бұлтартпас дәлел ғой. Міне, мынау Приамның қазынасы! Мұны мансұқ етуге кімнің дәті бармақ? Біз ақыры жеңіп шықтық. Приамның қазына қоры қолымызда тұр. Гектордың өлтірілгенін естіген кезде Андромаханың басынан сырғып түсетін жалтылдақ жамылғы дегеніміз міне, мына жатқан алтын пластина.

	Софья басын қозғаған сайын алтын тіндер ақырын-ақырын сыңғырлап тұрды.

	— Генри, асыл заттар салынған сандықтың қабырға сыртында қалуы қалай? Ол сарайдың қираған қалдықтарының арасында жатуға тиіс емес пе еді?

	— Егер басқа біреу оны бөтен жерге апарып тыққысы келмесе, ол сонда жатар да еді ғой,— деп мырс етті Генри.— Шамасы, ол бұны ахей әскері қақпадан лап берген кезде алып шықса керек. Әйел бұл сандықты көтере алмайды, оны алған ер адам болуға тиіс. Өзін ахейліктер өкшелеп қалғанын көрген ол зіл батпан сандықты былай лақтырып тастаған ғой. Сандық жұмсақтау жерге барып түсіп, топырақпен көміліп қалған да, көзден мәңгіге таса болған. Өзіміз де қалқанға кездейсоқ жолыққан жоқпыз ба...

	Софья келісім білдіріп бас шұлғыды.

	Алтын бұйымдар дәнеңесі де құрымай сол қалпында сақталыпты, ал мыс қалқан мен күміс және мыс бұйымдар мың жылдың тозаңнан түстері тотығайын депті. Софья дөңгелек флакон мен қайық пошымында жасалған кубокты жұмсақ шүберекпен сүртіп, жұмыс бөлмесіндегі верстактың үстіне апарып қойды. Генри соңынан бір адым қалмай еріп жүрді.

	— Көруге көз керек!.. Трояда неткен тамаша шеберлер өмір сүрген десеңші! Тас қалаушылық пен зергерлік еркектердің дүниедегі ең ескі кәсібі екенін сен білуші ме едің?

	— Трояда олар ойдағыдай еңбек етіпті. Генри, ал сонда мыналарды қайтпекпіз? Мұнда мыңдаған алтын бұйымдар, мыңдаған түймелер мен моншақтар бар... Оларды іріктеп бөліп, күнделікке сипаттап жазамыз ба?..

	Софья сөзін жұтып, оның көзіне қадала қарады: болған оқиғаның маңызы олардың санасына енді-енді ғана жеткен-ді.

	— Жоқ! Ештеңе де айтпаймыз, ештеңе де жазбаймыз!— деді Генри үзілді-кесілді түрде.— Баға жетпес көмбемізді бұл арадан қалай алып шығудың амалын ғана ойластыруымыз қажет.

	— Олжамыздың бірде-бірін жұртқа көрсете алмаймыз ба сонда?

	— Өйтуге болмайды. Жаңа заң қабылданып та қойылуы мүмкін. Ондай жағдайда үкімет көмбені түгел кәнпескелейді.

	Генри не істерін білмей абыржып, мазасызданып кеткен. Ең дұрысы бұндай сәттерде онымен сөз таластырмау еді, бірақ Софья ойына оралған сұрақтарының басын ашып алмақшы болды.

	— Егер ескі заң әлі күшінде болса, музейге жартысын берер ме едің?

	Генри оған ала көзбен қарап қойды.

	— Әрине,— деп сөзін жалғай түсті Софья,— өзіңізге ең тәуірін таңдап аламыз ғой: флаконды, диадемаларды...

	— Сөйтіп көмбенің тұтастығын бұзамыз ба?! Гомердің Троясы мен Приамның қазына қорын таптық екен дәлелден өзімізді өзіміз айырамыз ба? Көмбені бүтіндей әкетуіміз керек. Біз оны дүние жүзінің барлық астаналарында: Афиныда, Берлинде, Римде, Лондонда, Нью-Йоркте көрсетеміз. Бұл тек маңдай теріміз бен арманымызға адалдығымыздың ғана өтемі емес, бұл сонымен бірге патша сарайын қазып шығарғанымыздың да айдан анық дәлелі.

	Генри болашақ өмірін, жаңа қазбаларын осы көмбеге орайластырып отырған болатын.

	— Сонда сен бұны қалай алып кетпексің?

	— Аполлон бейнеленген метопаны әкеткен жолмен әкетем.

	— Ал, капитан Теодору Бесік мойнағына қашан келмекші еді?

	— Бір жарым аптадан соң.

	— Ендеше қазынаны тығып қоюдың амалын ойластыру қажет шығар...

	— Бұларды тазалап сүртіп, сұрыптап, ескі көйлектеріңе орап жол сандығына салып тастаймыз. Сосын мен десятниктерге маусым екі аптадан кейін, мәселен 14 июньде аяқталатынын мәлім етем. Бұл жинала беруімізге тәуір желеу болады. Қазба жұмысын бірден доғармаймыз, бірақ құрал-саймандарды біріндеп қайтар жолға әзірлей береміз. Мен мұнда ештеңе қалдырмай түгел алып кеткім келіп тұр. Қазба аяқталды, періштем. Біз дегенімізге жеттік. Мына көмбе, Үлкен мұнара, Скей қақпасы, тас төселген жол, Приамның сарайы — бұдан соң Трояның өмірде болғандығына сенбеу мүмкін бе?

	Софья диадемасын алып қойды да, сейсепке төгілген алтындарды бір жерге жинап үйе бастады.





— Адольф Лоран келген соң Европадағы күдікшілдердің ауызына құм құю үшін одан өз жұмыстарымыз жайлы чертежге түсірілген ақпар дайындап беруін өтінем. Екеуіміз бірлесе отырып жотаның Фрэнк Калвертке тиесілі жағын қосып есептегендегі қалған бөлегіне жасалатын қазбалар жобасын әзірлейміз. Бұл болашақ жұмыстардың жобасы болмақ. Калверттермен әлі-ақ татуласып кететінімізге титтей де күдігім жоқ.

	Түні бойы олар бұйымдарды тазалап, сұрыптап, Софьяның ескі костюмдері мен көйлектеріне орап сандыққа мұқияттап салумен шұғылданды. Бұл жұмыс тек таң бозарып атқан кезде ғана аяқталды. Генри күнделігін әкеліп, жиырма беттейін толтырды. Бірақ, бірде-бір сипаттама жасаған жоқ. Генридің иығынан үңіле қараған Софья оның желе-жортқан қаламына азар ілесіп отырды. Ол бір жазғанын қайта сызып әуреге түсіп жатқан — бұрын күнделігін ешқашан бұлайша шатпақтап көрген емес-ті. Мейлінше абдырап, әбігерленіп отырған. Аса бай көмбе табылғанын айтқысы-ақ келеді, қай жерден табылғанын көрсетуге құштарланады, бірақ көмбеден не табылғанын хабарлаудан ат-тонын ала қашады. Қиын шаруа екені анық! Софья оның иығына қолын қойды.

	— Болашақта мына күнделікке көз жіберген адам сенің Приам патшаның қазынасын қай жерден, қашан тапқаныңды айтпай-ақ аңғаратын болады. Ал, енді ұйықтайық. Әбден діңкеледік қой. Сандықты кілттеп, юбкаларыммен бүркеп, түкпірге қарай ысырып қойдым.

	Генри күнделігін жауып, жұмыс бөлмесіне апарып тастады.

	— Бүгін жексенбі ғой. Бізді оятуға ешкім де келмейді,— деді Софья ұйқылы-ояу үнмен.

	6

	Шаруалар егін орағына кіріскен-ді. Генридің қарауында алпыс жұмысшы ғана қалды.

	— Маған да керегі осы,— деді ол Софьяға.— Қазір алдымда тұрған міндет біреу ғана, ол — Скей қақпасының оңтүстік жағындағы қорғаныс қабырғаларын ақырына шейін аршып шығу. Менің мақалаларым мен кітаптарымнан кейін Трояға қарай тәу етушілер шұбыра бастайтындықтан, сарайды, әсіресе үстіңгі жағында кейіннен салынған құрылыстары жоқ жиырма футтық бөлмесін, әлі де қазыңқырасам деймін.

	Үлкен мұнараның батысы мен солтүстік-батысынан жүргізілген траншеяларды бір-бірімен жалғауға кедергі келтіріп тұрған биік жарды опыру үшін ағаш үйлерін құлатуларына тура келді.

	— Қандай өкінішті. Біз онда көптеген бақытты күндер өткізіп едік, ол көптеген қуанышымызға куә болып еді,— деп өкінді Софья.

	— Егер археолог боп қалатын болсаң ондай бақытты күндер бізге әлі талай кезігер. Ал, біз сірә енді өмір бойы археолог болып қалған да шығармыз,— деді Генри.

	Көмбе жайлы біреудің бірдеңе біліп қоюы адам сенбейтін нәрсе еді! Әуелі олар бұны жұмысшылардың жеке бастарының мазасыздығы шығар деп жорамалдаған: өйткені, жұмысшылар орақтан кейін өздерінің мұнда қайтып оралмайтындарын, жотаны тып-типыл ғып қазу сияқты қызық-шыжығы аралас жұмыспен енді онша ұзақ шұғылданбайтындарын біліп жүрген.

	Генри жұмыс көлемін ықшамдап, Яннакис қол арбаларды тазалап, майлап, жолға әзірлеп жатқан. Осының салдарынан қазбадағылардың көңіл ауанына азды-көпті өзгеріс еніп, жұрттың мінезі түрленгені байқалып та қалған. Қабырғаны тазалау барысын көріп қайтуға келген Генри мен Софья грек жұмысшыларының өздеріне оқшырая қарайтынын сезіп жүрді. Түріктер өзара сыбыр-күбір әңгіме айтып тұрады да, бұлар жақындаса қоя қояды. Генри бір шатақтың шыққалы жатқанын сезді. Бақылаушы Әмин әпенді бұлармен кездескен кезде де, ең тәуір деген олжаларды былқ етпестен музейге бөліп алып жатқан кезде де тіс жарып тіл қатпайтын болып алды. Бірақ, ашықтан ашық ешкім ештеңе айтып көрген жоқ, үй маңына да бөтен адам аяқ басқан жоқ, жалпы ешқандай бөтен оқиға болған емес. Әйтсе де, жұрттың арасында адам түсінбейтін әлдебір сенімсіздіктің салқыны бары байқалып қалды.

	— Олар қазына жайлы қайдан білуі мүмкін? Жотада екеуімізден басқа жан болған жоқ еді ғой,— деп мазасызданды әңгімелерін бұл арадан ешкім естімейтініне анық сенімді Софья түн ортасында.

	— Ештеңе білмейтіндеріне көзім жетеді,— деді Генри.— Бірақ, бізді бір маңызды олжа тауып, соны жасырып жүр-ау деп сезіктенеді. Ал, не таптық және ол қаншалықты бағалы дүние, одан олар, әрине, бейхабар. Алдауға ұшырағандарын адамдар қайткен күнде де сезбей қоймайды.

	— Бәлкім, өткен сенбіде ерте жібергенімізден секем алып қалған болар? Бәлкім, бір амалын тауып тұран күн дегеніңнің жалған екенін білген болар? Әлде өзімізді біртүрлі оғаштау ұстап, онымыз көзге ұрып жүр ме? Мүмкін, оларды жұмыстың тәмәмдалып келе жатқаны өкіндіретін шығар?...

	— Бәрі де мүмкін,— деп келісті Генри.— Айқын нәрсе біреу ғана: бұл жерден тезірек кетуіміз керек.

	— «Омониа» қашан келеді?

	— Есебімше, бес-алты күннен кейін келуге тиіс. Ертеңнен бастап Яннакис пен Мастроянниске олжаның өзімізге тиесілі бөлегін салатын жәшіктер жасаттырам.

	Ағаш ұсталары жұмысты елең-алаңнан-ақ қыздырып жіберді. Штативтері мен жәшіктерін арқалап Дольф Лоран мен фотограф Зибрехт келіп, келген бойда қазба басына кетті. Софья терракотаны, тастан және піл сүйегінен жасалған бұйымдарды буып-түюге дайындаумен шұғылданып, жұмыс бөлмесінде қалды. Олар талдан тоқылған жиырма-отыз себет тапқан. Соңғы үш жылда Софья заттарды себетке орналастыруға әбден шеберленіп алған. Бұл даярлықты Әмин әпенді көз жазбай қадағалады. Себетке немесе жәшікке салынбақшы әр затты мұқият тексеріп, дәптеріне түсіріп, өзі жасаған тізіммен салыстырып отырды. Ол табылған олжаның тізімін Константинопольға апта сайын жіберіп тұрған болды. Алданып қалғанын іштей сезгенімен шатақ шығарып, жұмыстарына бөгет жасаған жоқ.

	«Омониа» он үшінші июнь күні келді. Яннакис Драмалидан арба сұрап алып, тас үйдің жанына әкеп қойды. Десятниктер жәшіктер мен себеттерді арбаға тиеді, бақылаушы тиелген жүкті тексеріп тұрды. Жүктің бәрін ол ашық-тесік жатқан кезінде-ақ тексеріп шыққан, себеттердің ішін ақтарып қараған, содан соң ғана Софья мен Поликсена бұларды сыртынан кенеппен қаптап, жіппен шаңдыған.

	Ең соңынан Яннакис Генридің екі шамаданын, Софьяның буыншақ-түйіншегі мен жол сандығын алып шықты. Бақылаушы багажға назар аудармады: онда Шлимандардың бұдан бес ай бұрын Афиныдан өздерімен бірге әкелген дүниелері жатыр деп есептеді.

	Генри Яннакиспен бірге мойнаққа барып, жүктердің пароходқа тиелуін қадағалады. Соның алдындағы кеште Софья шешесіне хат жазған. Генри хатты капитан Теодорудың қолына ұстатып, барған бойында Энгастроменостарға табыс етуін өтінді.

	«Біз бірталай қызықты материал таптық, ол капитан Теодорудың пароходымен барып жетпек. Осы хатты алысымен Спирос пен Александросқа өзіміз барғанша багажымызды сақтай тұратын екі қойма іздетіп таптыр. Қоймалар Афинының әр түкпірінде болатын болсын және есігі жақсылап бекітілетін болсын. Кілтін өздерің алыңдар. Қоймаға қожайындар үйінен кіретін қосымша есіктің болмауын қадағалаңдар...»

	— Ағаларыңа да хат жаз,— деп нығыздады Генри.— Пирейде бірде-бір затты баж бақылауынан өткізбесін. Егер чиновниктер көнбесе, багажды түгел пешеттеп, өзім барғанша қоймада сақтасын. Баж қызметкерлерінің заттарымызға қол сұғуына жол бермеу керек.

	Хатты тек қана бибі Викторияның қолына табыс ету керектігін тағы бір рет ескерткен Генри капитанға жол болсын айтты. «Афиныда кездескенше», деді анау басын изеп. Түтінін будақтатқан кішкене пароход аздан соң Спорадыға қарай бағыт түзеді.

	Сол күні Генри Құмқаладан екі балықшы қайығын жалдап алды да, Яннакис құрал-саймандар мен жабдықтарды кешке дейін тасып апарып та қойды. Бұлар Пирейге жөнелтілмек еді. Генри қайтадан пайдаға асырғанша сондағы қоймаларды қоныс ете тұрмақ.

	Ымырт жабылардан екі сағат бұрын Яннакис жұмысшылармен ақырғы рет есеп айырысты. Бәрі тас үйдің жанына шақырылды. Софьяның кеңесі бойынша Генри қазбаларға бата беруге Енишаһарға кісі жіберіп священник алдырды. Мәжусилер қаласының траншеяларынан, қабырғалары мен қираған қалдықтарынан қатты қысылып, ыңғайсызданған ол қызметін қалай болса солай атқара салды. Сосын тапқырлық танытып, қазбаларға арқасын бере бұрылып кетті де, жаны енді ғана жай тапқандай кейіппен жерлестеріне жақсылап бата берді.

	— Бәріміз бірігіп тау қопардық, бәріміз де есен-саумыз. Мен осыған қуанып тұрмын,— деді Генри жиналғандарға.— Қанша қиындық кезікті, қаншама қауіп-қатерді бастан өткердік — сөйтсек те бәріміз де аманбыз. Осы үшін жаратқанға зор алғыс айтуымыз керек. Шлиман ханым екеуіміз сіздермен қоштаса отырып, егіннен мол өнім алуларыңызға тілектестік білдіргіміз келеді.

	Священниктің келуі мен Генридің жылы лебізі жотадағы соңғы күндердің берекесін алған сенімсіздікті сейілтіп жіберді. Жиналғандар жапатармағай алғыс жаудырып, есектеріне мініп, деревняларына қарай бүлкекке басты. Лоран мен Зибрехт десятниктермен және суретшімен бірге Шанаққалаға тартты.

	Жандарында Яннакис пен Поликсена ғана қалды. Генри екеуіне бұрынғыша жалақы төлеп тұратындығын мәлімдеді. Жолға асығыстау жиналғандықтан, мұнда қалған терракота мен қыш сынықтары әлі өте көп-тұғын. Бұлардың бәрін Афиныға жөнелту қажет еді. Поликсенаны құшағына алып тұрған Софья Яннакиске:

	— Егер мүмкін болса бізді тышқандардан қорғаған ана үш мысықты ұстап берші. Сосын маған екі ләйлек керек. Сен оларды ұстап бізге, Пирейге жөнелте аласың ба?— деген өтініш айтты.

	Яннакис не дерін білмегендей басын қасыды.

	— Өмірімде ләйлек аулап көрмеп едім, Шлиман ханым. Жалпы, оларды ешкім ауламайтын да сияқты. Әйткенмен, қолымнан келгенше тырысып бағармын.

	Скей қақпасын, Приам сарайын, қорғаныс қабырғалары мен тас төселген жолды қарауылдап тұрған үйде олар соңғы рет қонып шықты. Таң елең-алаңда өздерін кешеден бері Қыбұлақта күтіп жатқан күйме іселіп, көшірі жүктерін арбаға тиеді.

	Олар Смирна мен Шанаққала аралығындағы почта жолына қарай бағыт ұстаған. Софья Троя қамалына, Троадаға, Дарданелге, Эгей теңізіне, Скамандр мен Симоистың күмістей жылтыраған кескініне соңғы рет көз жібермекке мойын бұрды. Июнь айының осынау жайма-шуақ таңындағы ауаның мөлдірлігі сондай, ұмсынған қолың Имброс пен Самофракия аралдарына барып тірелетіндей еді.

	Генри екеуі тату-тәтті тұрмыс кешкен, туған үйіндей бауыр басқан мекенді тастап бара жатқанын сезіп жүрегі шымырлап қоя берді. Колондағы бақтарында өзіне күйеу болуға белгіленген бейтаныс адаммен алғаш жүздескен күннен бері төрт жылға жуық уақыт өтіпті. Сонда ол қандай көзге қораш, кәртамыс көрініп еді десеңші; бойындағы көңіл қоярлық жалғыз ғана қасиеті — Россия мен Калифорнияда дәулетін үш еселегені сияқты еді. Сосын ол Гомер мен Троя жайлы сөйледі. Сонда қалай өзгеріп сала берді десеңші! Приамның «мәңгі жасайтын қаласы» осында, Ғыссарлықта екенін де жаңылмай дәл айтып берді. Цитадельді қалай қазып шығаратынын да, қамал қабырғалары мен патша сарайына қалай жететінін де, Үлкен мұнара мен сарайдан қосарлы Скей қақпасына қарай, одан әрі қызу шайқастар өткен жазыққа қарай тартылған не жолды қалай табатынын да алдын ала біліп отырдым.

	«Бұл данышпан адам,— деп ойлады Софья Генриге көзінің қиығын тастап.— Кемел ойлы кемеңгер. Және жер бетінде сирек ұшырасатын қаһарман. Трояның өмірде болғандығына сенбейтін ғалымдардың, тарихшылардың, филологтардың бәріне бір өзі қарсы тұрды. Және бәрін де масқара ғып жеңіп шықты».

	Енді қазір, Генридің қолында дау тудырмайтын дәлелдер тұрған кезде, оларға өздерінің қандай сұңғыла да салауатты ғалымды ескеріп, елемей келгендерін мойындауға тура келетін шығар.

	Ал, осының бәрі оңайлыққа түсіп пе еді?

	Парижде ауырып-сырқап, үйіне деген сағыныштан және туғандарына пайда тигізуге дәрменсіздігінен тірі өлік боп жүрді емес пе? Соның салдарынан Генримен де жиі-жиі сөзге келіп қалатын еді ғой. Иә, оның мінезі ауыр: көңілі түссе — көл, көңілі түспесе — шөл. Бірақ, көздеген мақсатына жету жолында ештеңеден аянып қалмайды. Ал, Софья онда әлі сәби еді ғой. Генриді сүйіп кете алмайтын шығармын, түбі ажырасармын деген ой келіп жүрген кездер де болған.

	Ғыссарлықтың жонына тұңғыш рет күрек батырылып, топырақ толтырылған алғашқы қол арба төмен қарай жүгіре жөнелгенде бәрі де жөнделіп сала берді. Сақылдаған сары аязда да, ми қайнар ыстықта да, шаң жұтып, безгектен аяқтарын әрең басып жүрген шақтарында да жұптары жазылмай, жұмыла еңбек етті. Бастан кешкен қиындықтары махаббаттарын нығайтып, бір-біріне жіпсіз байлады.

	Бұл өңірмен қоштасу оған да оңай тиіп отырмаған шығар деген оймен күйеуіне қарай бұрылған Софья оның қиялы басқа қиырды кезіп кеткенін байқады. Ол ойша басқа сапар бастап бара жатыр еді. Оны Олимпия, Тиринф, Микендер шақырып тұрған болатын. Былғары орындыққа шалқайыңқырай жайғасқан Генри қарсы алдына қас қақпай қарап қалыпты. Күйеуінің жүзіне көз жіберген Софья: «Бұл тек бастамасы ғана», дегенді ұққандай болды.





АЛТЫНШЫ КІТАП. УАҚЫТ КӨПІРЛЕРІ

	Пирей пристанында оларды Спирос қарсы алды.

	— Бажда бөгеуіл болған жоқ. Бірде-бір себет ашылған жоқ. Софьяның сандығын Ликабетке, ең жоғары көшеге апарып орналастырдым. Сарайда кілттеулі жатыр. Міне, мынау кілті, мынау үй иесі Папандоиулостың заттарды сақтау үшін алған жүз жетпіс драхмасына берген қолхаты. Мен тек бір айға ғана төледім, өйткені қандай ойларыңыз бары маған беймәлім болатын. Өңге олжаларды Александрос мүлдем басқа Монастиракиге әкетті. Сондағы қамал тәрізді қоршалған көне түрік үйінің ауласындағы сарайды жалдап алды.

	Генри риза бола езу тартып, Софьяға көз тікті.

	— Айтқаның рас екен, патшайым Софья: криттіктер айлакер халық көрінеді,— деді. Сосын:—Бәрі де ойлағандай етіп орындалыпты,— деп Спиросқа қарап әңгімесін әрі жалғады.— Ә, міне Иоаннис Малтезос та бізге күймеден қол бұлғап барады. Софьяны Музалар көшесіне апарып салайық та, бірден Ликабетке, Папандопулосқа тартайық. Көзге түсіп, күдік туғызбау үшін күймені үйден бірнеше квартал аулақта қалдырайық.

	— Онсыз да солай етуге тура келеді: жолымыз тік, жоғары өрлеуге аттардың әлі жетпейді. Онда небары екі-үші үй ғана бар.

	Софья үйінің табалдырығын аттаған кезде күн сәске боп қалған. Оны шешесі, Мариго мен Катинго қарсы алды. Мәз бола айқайлап Андромаха алдынан шықты.

	— Маматайым келді!

	Қызы тығыншықтай екен.

	— Сен барда Андромаха жайлы алаң болудың қажеті аз,— деп Софья шешесін сүйіп алды.

	Үйді аралап шығып, күтімді ұсталғанын көріп ырзалық білдірді.

	— Ешқашан сен сияқты ұқыпты бола алмайтын шығармын.

	Бибі Виктория қызының сөзіне масаттана езу тартты.

	Генри қайтып оралды. Сопақша келген ашаңдау өңінде күлкі ойнайды.

	— Бәрі де сол күйінде сақтаулы. Сандығыңның кілтіне қол тимепті. Байқауымша, алтындарың Трояда көйлегіңе орап тасыған кездегіден де әдемілеп кеткен тәрізді.

	Бибі Викторияға түскі тамақ әзірлесуге көмектесіп жүрген қызметші әйел қожайындарымен амандасуға келді. Осы жерде тағы бір жас қыз тұрған. Андромахаға күтуші керек-ті. Бұл бибі Викторияның соған лайық көрген қызы еді. Есімі Калипсо болатын. Он сегіз жастағы колондық бұл қыз онша көрікті емес-тұғын. Бірақ, Андромаханы айрықша жылы мейіріммен алдандырып жатқанын көрген Софья оны сол бойда жалдап алды. Қызметші еркектері бұлар келгенше басқа біреулерде жұмыс істеген екен, жақында астыңғы қабаттағы өз бөлмесіне қайтып оралыпты.

	Түскі астың алдында Софья күйеуін бақ ішіне ертіп әкетті.

	— Сенсіз шыққым келмеген. Терезеден көз салып қана қойғам.

	Июнь айының тамылжыған тымық күні болатын. Ырғай мен шырмауықтың қаптап өскені сонша, жалғыз аяқ жолды түгел дерлік жауып кетіпті. Қабырғаны жағалата отырғызылған лимон ағаштары гүл төгіп бітіпті, қазір биіктегі бұтақтарында жасыл жемістері бұлтиып тұр. Тұт ағаштары жасыл жапырақтарын жұмсақ сыбдырлатады.

	— Қандай әдемі!— деп дауыстап жіберді Софья.— Естір құлаққа оғаштау болса да айтайын: мен өз бағымызға сүйсіне көз тігіп, хош иісін құмарлана жұтып қана қоймаймын, дәмін де сезінгендей боламын.

	Кешкісін Андромаханы ұйықтатып, өздері төсек киімдерін киіп алған соң Софья мен Генри Акропольға қаратылған верандаға шығып, таза ауамен тыныстап отырды. Ай сәулесі астындағы Парфенонмен қайта жүздесу қандай ғанибет еді! Генри таяу айлардағы жұмыстарын жобаластыра бастады.

	— Ең бастысы — қазынаның қайда сақталғанын құпияда ұстау. Олжамыз жайлы Константинопольдағы американ елшісі Бокерден басқа жан баласы білмейді. Ол бізге көп жақсылық жасаған адам, сол себепті білуге қақы бар.

	— Көмбені үйге әкелгің келмей ме?

	— Әкелгім келеді. Бірақ тек кітабыма арнап суретке түсіру үшін жарым-жартылап қана әкелсем деймін.

	Қолына кішкентай шамадан ұстаған Спирос Ликабет пен араға жиі қатынап жүрді: суретке түсірілген алтын бұйымдарды апарып тастап, жаңа білезіктер мен сақиналар алып қайтатын. Кейде Иоаннис Малтезос оны Монастиракиге алып баратын. Ол жақтан Спирос себетке салып терракота мен басқа да көне дүниеліктерді әкелетін. Үйге келген соң бұлар жуылып қалпына келтіріліп, суретке түсірілетін. Фотограф Шлиманның 1871 және 1872 жылдары тапқандарын ұзақ айлар бойына суретке түсірумен шұғылданған, бұрыннан таныс адам еді. Шақырған бойда келе қоятын да, аппаратын бірден Шлиманның кабинетіне кіргізетін: алтынды суретке түсірген кезде онда қызметшілері түгіл, жекжат-жұрағаттары да жіберілмейтін. Спирос сыр сақтай білетін, сондай-ақ фотограф та сенімді адам еді.

	— Аузын алдым,— деп шынын айтты Генри.— Алтын жайлы тісіңнен шығармайтын болсаң көп ақша берем деп уәде еттім.

	Жұмыс барынша жедел жүріп жатты. Софья сегіз мың алтын моншаққа жіп өткізіп, біреуі он бір баудан, екіншісі үш баудан тұратын, моншақтарының саны бірдей екі алқа жасауға тиіс еді. Әдемі үзбелермен жалғанған жүздеген жапырақшалардан тұратын көркем диадемалар мен Софья тізген алқаларды Генри кітаптың бір парағына орналастырмақшы болған. Екінші бір сурет үшін Софья үлкен стендіге шолпылы алтын сырғалар мен жүзіктерді, былғары белбеуді безетіндіретін әшекейлерді, пышақ саптары мен қындарын бекітті. Бұлардың жоғарғы жағына шаш ұстайтын қалпақ алтын пластина ілінді. Ал, бәрінің үстіне Генри сандықтың үлкен мыс ашқышын орналастырды.

	Софья көрген адамның көз жауын алатын он төрт алтын және күміс тостақты, флакон мен вазаны сөреге қойды. Генри мыс қанжарлар мен пышақтарды, үлкен ыдыстар мен семсерлерді, сондай-ақ осынау асыл заттарды мыңдаған жылдар бойы сақтап келген мыс қазан мен қалқанды мұқият тазартып шықты. Алтын бұйымдар түгелдей суретке түсіріліп болған соң, Генри Приам көмбесін — алтын-күміс мүліктеріне мыс қалқан мен қазанын қосып — тұтастай суретке түсіруге ұйғарым жасады. Оқырман бір қарағанда-ақ бүкіл коллекцияны көз алдына елестете алатын болсын, деді. Бірнеше сағатқа болса да коллекция тұтастай Музалар көшесіне көшуге тиіс.

	— Оны қай күні әкелген қауіпсіз болар екен?— деп сұрады Генри Софьядан.

	— Шіркеулік немесе мемлекеттік мереке күні әкелген дұрыс қой. Бұл күндері дүкендер мен кеңселер жабық болады, жұрт демалып жатады. Күймедегі сандықты ешкім де байқамайды.

	29 июнь күні, жексенбіде, әулие Петр мен Павелдің күні мерекеленген. Тек шіркеулер мен кофеханалар ғана ашық болды. Музалар көшесінде қыбыр еткен қозғалыс байқалмады.

	Жеткілікті мөлшерде пластинка алған фотограф таң елең-алаңнан келді. Суретті жарығы мол жерде, бақ ішіндегі бастырма астында түсіруге ұйғарым жасалды. Генри мен Софья сегіз мың алтын бұйымды төрт ұзын үстелге тығыз етіп орналастырды. Мыс қалқан мен қазан жерге қойылды. Фотограф бірнеше сағат бойы әуреленіп, ақыры көп суреттің бірнешеуі болса да тәуір шығар деген үмітпен өз жұмысын аяқтады. Бүкіл коллекция тұтастай суретке түсіріліп болған кезде Генри:

	— Ендігі кезек Шлиман ханымдікі,— деді.

	Софья сол күні тік жағалы қара көйлек киіп шыққан. Мойылдай қара шашы биіктеу етіп түйілген. Сол жақ бетінде меңі бар. Генри алтын диадеманы әйелінің басына кигізді. Ұзын шолпылар Софьяның иығын жапты. Софья алтын үзбелермен ұстатылған алты алтын мүсіншесі бар алтын сырғаны құлағына тақты; екі ұзынша алтын сырғаны Генри оның биік жағасына әкеп қадады. Троя алтыны барлық сән-салтанатымен көрініс табуы үшін ол фотографтан Софьяны жақын жерден түсіруін өтінді." Фотограф қара матаның астына сүңгіді. Ол суретке түсіріп біткенше Софьяның да әптер-тәптері шығып, әбден берекесі кетіп болды.

	— Саған бүгін Троялық Еленаның өзі де қызғаныш білдірген болар еді!— деп жіберді мақтаныштан масайраған Шлиман.

	— Әй, қайдам, бүгін қызғаныш білдіре қоймас. Бәлкім, бүгінше осы азабым да жетер?

	— Жарайды, абайлап ағытып, қайтадан сандыққа салып тастайық. Сосын Спирос оны Ликабеттегі құпия орынға апарып қояды. Енді бұл қазына болашақ ұрпақтарға жететін болды.

	Бұрын да, кейін де Шлиман ешқашан бұлайша қатты қателесіп көрген жоқ-ты.

	Монастиракидегі құпия орыннан терракота мен басқа да олжалар салынған себеттер бірінен соң бірі келіп жатты. Эмиль Бюрнуфтің жас әріптестері оларды құрастыруға жәрдемдесті. Генри мен Софья мыстан, піл сүйегінен, тас пен мәрмәрден жасалған бұйымдармен шұғылданды. Көне бұйымдармен жүргізілетін жұмысты жетік меңгерген Софьяға ешкім теңдесе алмай жүрді. Генри көшірмеші жалдап, Троя күнделігінің неміс тіліндегі екі данасын әзірлетіп жатты. Біреуін Лейпцигке, екіншісін — Берлинге, француз тіліне аударуға келісім берген грек елшілігінің қызметкері Александр Р.Рангабеге жібермек ойы бар еді. Бірақ, бәрінен маңызды шаруа — әр кітап үшін ең елеулі деген олжалардың екі жүзден астам суретін әзірлеу-тұғын. Бұны да, әрине, өз қаражатымен жасатуы керек еді.

	— Ақыл жетпейтін алапат жұмыс қой бұл!— деп жіберді Софья, күйеуіне сүйсіне көз тігіп. Генридің бұны таңырқатуы ешқашан таусылмайтын тәрізді.— Сен неміс тілінде екі жүз және француз тілінде де соншама кітап шығармақсың ғой. Сонда сексен мың фотосурет жасау керек болғаны ма?!

	— Немене, аздау көрініп тұр ма?— деп күлді Шлиман.

	— Сонда бұның бәрін қалай жасауға болады?

	— Крисикопулос дейтін бір мырзаны фотографқа көмекші етіп жалдадым. Екеуі сурет шығарады да, мен оларды қарап, жарамсыздарын іріктеп отырамын. Суреттерді кітапқа желімдеу жұмысы Лейпцигте, Брокгаузда жүргізіледі.

	Ойға берілген немесе әңгімелескен кезінде Генри бір орында отыра алмайтын. Үстел басынан ұшып тұрып, Афиныға қараған терезе алдында әрлі-берлі теңселіп жүріп кетті. Қатты толғанғаны сонша, оған Софья да елти бастады. Генри жанына кеп еңкейіп, қолын қатты-қатты қысып қойды.

	— Софидион, дәл қазір көңілімді мазалап жүрген нәрсенің не екенін айтайын ба? Мен парламенттің бірнеше мүшесімен тілдестім. Троялық коллекциямызды сақтайтын музейді салу үшін Афиныдағы жер участогымыздың бірін және екі жүз мың франк ақшаны Грецияға сыйға ұсындым.

	Софья күйеуін құшақтай алды.

	— Генри, сүйіктім, сені сондай мақтан тұтамын!

	— Бірақ, мен оларға: музейді Греция иеленеді, алайда онда жиналған коллекцияның қожасы ақырғы демім біткенше өзім боламын, деген шарт қойдым.

	— Неге өйттің? Сонда қазынаны басқа музейлерге де апармақпысың?— деп таңқалды Софья.

	— Жоқ. Ондайды тіпті ойыма да алған емеспін. Бірақ, бұл арада мәселе принципте болып отыр. Музей «Шлиман музейі» деп аталады, сондықтан күллі әлемнің жұртшылығы көзім тіріде коллекцияның қожасы өзім екенімді білуге тиіс.

	Шлиман шалқайыңқырап кеткенді және бұнысына тежеу саларлық дәрмені де жоқ-ты: өйткені, өмір бойы аңсаған арманы жүзеге асқан еді ғой. Ол әсте де сараң адам емес-ті, керісінше төңірегіндегілерге мейлінше мырза болатын. Семьясын толық қамтамасыз етті, Софьяның туғандарына қамқорлық жасауды да міндетіне алды. Таяуда ғана Спиросқа қашан келсе де жұмыс тауып беруге уәде етті. Сондай-ақ, қызметкерлері алдында да әрқашан адал еді, оларды құрметтеп, еңбекақыларын мол ғып төлеп отыратын. Рас, кейде оның да жолдан таятын кезі болатын: мысалға, Нью-Йорктағы бір танысын өзінің, Генри Шлиманның натурализацияға документ алуға правосы бар деп жалған ант беруге үгіттеп көндірген-ді. Немесе Индианаполистен үй және шағын кәсіпорын сатып алуы да сондайдың бір мысалы болатын. Ондағы ойы — осында орныққысы келетінін дәлелдеу-тұғын. Онсыз некені бұзу мүмкін емес-ті. Генридің барлық жетістігі де және кейбір сөгуге тұрарлық кемшілігі де, алдына қойған мақсатын орындау жолында неге де болса бас байлайтындығында еді. Жағымсыз іс-әрекеттерін ақтап алу үшін өз маңдайына әлемдік мәдениетке қомақты үлес қосу жазылғандығын, сол себепті кей-кейде шалыс басуының да заңды екендігін желеу ететін. Ал, ашуға булығып, бұлқан-талқан болатын сәттері жайлы мүлдем еске алмауға тырысатын. Бұл мінезін өзгерту, сабырлы болу жайлы ойламайтынын айтпағанның өзінде, онысының себебін жөндеп түсіндіріп те бере алмайтын. Генри келіншегіне басын бұрды:

	— Музей мен коллекциямыздың ақысына грек үкіметінен Олимпия мен Микенді қазуға рұқсат сұрап отырмын.

	«Пікірталас парақтары» журналы Троя дәптерінің соңғы тарауларын жариялай бастады. Афинылық газеттер көрнекті жерге қазбалар жайлы мақалалар басып, Шлиманның Троядан табылған олжалар мен Эллада жерінде жасырынып жатқан басқа да болашақ олжаларды грек үкіметіне беретіні жайлы уәдесін және Афиныда осынау олжаларды сақтауға арналған музейді салу үшін екі жүз мың франк аударатындығы жөніндегі мырзалық ұсынысын кеңінен талқылап жатты.

	Жаздың ыстың күндері басталған. Шлимандар Фалероннан «Севиль шаштаразын» тыңдады. Түскі астарын үйден ішпей, «Афины» қонақ үйінен ішетін. Оның рестораны тағамының дәмділігімен ауызға ілігіп жүрген-ді. Қаладағы жағдай мейлінше қиындап кетті. Соңғы парламент сайлауына деген наразылықтың күшейгені сонша, қалаға әскер тартыла бастады; корольді сынаған мақалалар басқаны үшін афиналық «Таймстың» редакторы абақтыға жабылды.

	Күннің ыстығы қайта қоймағандықтан, жағдайы келгендердің бәрі деревняларға немесе теңіз жағалауына кетіп жатыр еді.

	— Генри, Кифисьядан үй сатып алсаң қайтеді?

	— Әзірше қоя тұралық, Софидион.

	Бір күні таңертең, ауа әлі қоңыр салқын кезде олар Акропольдың орталық есігіне қарай бастайтын кең мәрмәр баспалдақпен жоғары көтерілді. XIV ғасырда Афиныны жаулап алған венециялықтар тұрғызған Веция мұнарасының (кейде бұл Франк мұнарасы деп те аталатын) көлеңкесіне келіп аз-кем кідірді. Акропольдың батыс бөлегіндегі сән-салтанаты мол қақпа — Пропилейдің оң жақ қанатының орнынан бой көтерген бұл мұнара Афинының қай түкпірінен де көзге ұрып тұратын. Оның табаны жүз алпыс шаршы фут жерді алып жатқан, биіктігі — сексен, қабырғаларының қалыңдығы — бес фут болатын. Мұнара антикалық құрылыстар мен Одеон Герод Аттикадан опырылып алынған зор мәрмәр тақталардан көтерілген-ді. Оны салу үшін классикалық антикалық, ғимараттар қиратылған, бірақ өз басының ешқандай архитектуралық құндылығы жоқ-ты. Бұған қоса мұнара бір заманда Акропольды түріктер иемденгенін әрдайым еске сап тұратын. Грек археологиялық қоғамы бұл мұнаралы бөлшектеп, Пропилейді қайтадан қалпына келтірудің жайын көптен ойластырып жүр еді.

	Генри мұнараға ынтыға көз тікті.

	— Оларға көмектескен жөн ғой деймін,— деді ол ойлы жүзбен.

	Бірде июль айының бас кезінде олар қоңырау күңгірінен оянды; архиепископ Теофилос қайтыс болыпты.

	— Жаңа архиепископ сайлауы өтетін болды ғой,— деді Софья.

	— Епископ Вимпос сайланар ма екен?— деп сұрады Генри.

	Олар сыртта, ас үйдің терезесі алдында кофе ішіп отырған. Софьяның үстінде Парижден әкелінген қызғылтым түсті кең пеньюар бар еді.

	— Сайланып қалуы ықтимал. Сайланса шынында да ғажап болар еді-ау!

	Келесі күні түс қайта сағат бесте олар архиепископты жерлеуге барды. Айшықты әдемі риза кигізілген марқұм қария қолын бата беруге ұмсынған қалпында тақ үстінде шалқайып отыр еді. Сайлауға қатысу үшін 11 июль күні Афиныға Теоклетос Вимпос келді. Оның сайланатын-сайланбайтындығы жайлы Афины жұртшылығы арасында қызу әңгіме жүріп жатты. Ғылыми жұмыстағы табыстары оны лайықты ізбасар етіп еді.

	Шлимандарға соққан кезінде Софья ағасының бойында айтарлықтай өзгеріс барын байқады. Өткен жолы қабағы қатыңқы, көңілі пәс болатын; киімі де, сақалы да, тіпті көз жанары да өңін өзгертіп, оқып кеткендей көрінген. Ал, қазір киімі де шыт жаңа, дауысы да сергек.

	— Екеуіңізді де Приамның Троясын ашуларыңызбен шын жүректен құттықтаймын. Генри өз уәдесінде тұра біліпті,— деді ол.

	Софьяның мойылдай көздерінде мазасыздың оты жылт етті.

	— Сыр айтып, тәубеге келгің кеп тұр ма, балапаным?

	— Иә, Генри екеуіміз моральға мүлдем сыйымсыз іс істедік...

	Софья көмбені қалай тапқандарын, табылған нәрсенің тең жартысын Константинополь музейіне беру жайлы пәрменді бұзып, оны қалай құпия түрде Түркиядан алып шыққандарын епископқа егжей-тегжейлі баяндап берді. Өздерін ақтап алу үшін түрік үкіметі әзірлеп жатқан қазбалар жайлы заң жобасын алға тартты.

	— Сен рухани қамқорыңнан күнәңді кешіруін өтініп тұрсың ба? Әлде ет-жақын туысыңнан қолдау күтіп тұрсың ба?

	— Екеуін де,— деді басын төмен түсірген Софья.

	— Дін қызметшісі ретінде саған: «Құдайдың өзі кешірсін», демекпін. Бірақ, өзімнің бұл оқиғаға қалай қарайтынымды сұрамай-ақ қойғын. Қоштасам — өз бағыма күнә артам. Айыптасам — сүйікті жиенімді өкпелетіп алам. Жалғыз ғана айтарым: күйеуіңнің cosine құлақ қой, семьядағы жағдайдың бәріне сол жауап береді,

	Софья епископқа назар салды: оның көзі қулана күлім қағып тұр еді.

	— Бейнебір Дельфы көріпкелі құсап сөйлеп тұрсың ғой,—,деді Софья мырс етіп. Сосын аз-кем үнсіздіктен кейін:— Афины университеті сенің кандидатураңды қолдап отыр деп естідік,— деді.

	Софьяның өз көзінен аумай қалған Вимпостың мойыл көздерінде қуаныш оты ұшқындады.

	— Мен әлі жаспын ғой — маған бұл жайында ойлау ертерек. Православие шіркеуінде адамға жасының егделігі бедел береді. Қара сақалдан гөрі ақ сақал көбірек құрметтеледі. Ал, мен өзің көріп тұрғандай, әлі жарты жолда жүрмін — сақалымды енді-енді ғана ақ шалып келеді.— Ол кеңкілдеп күліп алды.— Священник үшін атаққұмарлық — үлкен күнә. Бірақ, шынымды айтсам, осы дәреже жайлы ойланып жүргенім рас.

	Алайда, бұл орынға Корфу архиепископы Антоний

	Кариатис сайланды. Епископ Вимпос қоштасып шықпаққа Музалар көшесіне келіп, әңгіме арасында:

	— Менің ойымша, сайлау заңсыздау болды ғой деймін. Біріншіден, синод кворум шақырған жоқ. Екіншіден, шіркеу істері жөніндегі министрлікке хабарланбады. Егер бұл айтқандарым рас болса, жаңа сайлауға қайта келетін шығармын. Оған шейін сақалым да әбден ағаратын шығар,— деді.

	Епископ Вимпос тек діни ілімнің ғана емес, сонымен бірге шіркеу правосының да білгірі еді. Айтқаны айнымай келді. Шіркеу істері жөніндегі министрлік Корфу архиспископының сайлауын заңсыз деп тапты.

	Яннакистің жолдаған хаты бұлардың басына төнген қатердің алғашқы хабаршысы тәрізді болды. Троадада өздерін соңғы екі апта бойында төңіректеумен жүрген дұшпандық ақыры ашық қимылға көшіпті. Яннакис былай деп жазыпты:

	«Аса құрметті Шлиман мырза, үкіметтің қуғынынан құтылу үшін бірнеше күнге Афиныға барып қайтуым қажет болып тұр. Мені Дарданелге екі рет айдап апарды. Жұрт мені кісі өлтірген екен деп ойлап жүр. Шешем мен Поликсенаның, қарындастарымның көздері жастан құрғайтын емес. Анда апарғасын олар жауап алды. Мен ештеңе білмеймін, дедім. Әйтсе де, басыма күн туа қалса көмектесер ме екен деп, досыңыз мистер Докосқа өтініш білдіріп қойдым.

	Малайыңыз Яннакис».

	— Соры қайнаған Яннакис!— деп жіберді Софья.

	— Олар бұны қорқытып сыр тартпақ болған ғой,— деді Генри.— Өткен жолы оны сенбі, жексенбіге үйіне жібергеніміздің қандай ақыл болғанын енді көрдің бе.

	Софьяны Яннакистің хаты қатты күйзелтті, әйтсе де күйеуінің істеп жүрген әрекеті одан да бетер мазасыздандырды. Шлиман «Аугсбургер альгемайне» атты неміс газетіне Приам патшаның қазынасын егжей-тегжейлі суреттеп, Троядан табылған соңғы олжалар жайлы үлкен мақала жолдаған.

	— Неге өйттің, Генри? Троя алтыны жайлы Константинопольдегі Бокерден басқа ешкім білмеуші еді ғой. Мақала жарық көргеннен кейін контрабанда арқылы не алып шыққанымызды түріктер бес саусағындай білетін болады ғой.

	Генри әйелінің шамданып тұрғанын сезіп, сабырмен тыңдап алды да, өзіне қарай ұмсынған қолын ақырын-ақырын қағып қойды.

	— Ерте ме, кеш пе сырымыз бәрібір ашылады. Кітабыма жазған алғысөзімде қазынаның қалай табылғанын тәптіштеп айтқанмын. Оған қоса ең елеулі деген алтын олжалардың суреттері де берілмекші.

	— Кітаптың жөні бір басқа да, газеттің жөні бір басқа емес пе? Лейпцигтегі Брокгауз бен Париждегі Мезонев— салиқалы баспагерлер ғой...

	— «Аугсбургер альгемайненің» де сорлап отырған ештеңесі жоқ. Ол ғылыми мақалалар жариялайды,— деп бөліп жіберді оның сөзін Генри.

	— Ал, бұл мақала көмбемізді түріктердің тартып алуына көмектесіп жүрсе қайтесің? Сөйтіп, беделіңе нұқсан келтірсе?! Өйткені, сен пәрменді бұзып отырсың ғой. Неге олай асығасың? Кітабың жарық көрген кезге шейін грек үкіметі музей жайлы ұсынысыңды қабылдаған да болар еді. Сонда ол арқа сүйер қамқорыңа айналар еді.

	— Софидион, қымбаттым, Троямыздың өмірде шынымен болғандығына күдік келтірушілердің жағын қарыстыру үшін тапқан олжамызды жұртшылыққа тезірек таныстырғым кеп тағатым қалмай жүр. Ал, түрік үкіметіне келсек, ол алтынның қайда екенін әсте де мақаладан білмек емес. Константинополь музейінің директоры доктор Филип Детьеге алтынды алып кеткеніміз шын екенін мойындап хат жазамын. Түрік үкіметі олжамызды түгелдей кәмпескелейтін заң қабылдап, пәрменді бұзуға өзі оқталуы себепті алып кеттік деймін. Бастаған істі аяғына жеткізу үшін Трояда бірлесіп үш айлық қазба жұмысын жүргізуді ұсынады. Барлық шығынды өзім көтеріп алуға міндеттенемін және бұл жолы табылғанның бәрі Константинополь музейіне өтетін болады. Оның музей деген аты ғана. Барған адамға көрсететін бағалы мүлкі жоқ. Бергендерімізді және болашақта беретіндерімізді көрмеге қою үшін тиісті жөндеу жұмысын жүргізуге қырық мың франк ұсынамын. Бұл олардың ашуын басатыны кәміл.

	Софья енді Генриге қарсы сөйлеудің қажет еместігін қойды. Барлық іс-әрекетінің жоспарын жасап та үлгеріпті және бәрі де ойлағандай боп шығатынына сенімі де нық. «Қазбалар аяқталды,— деп ойлады Софья өкінішпен,— енді мен көмекшісі емеспін, үй бағар әйелімін. Ал, әйелге сынап-мінемек түгіл, күйеуінің жұмысына қол сұғуына да болмайды. Мейлі, басқа да грек әйелдері сияқты, айтқанды тыңдайтын, әдепті, жақсы жұбай боп жүрсем де жетер».

	Мақала «Аугсбургер альгемайнеде» 26 июль күні жарық көрді де, кешікпей-ақ үлкен шатақ шықты. Берлиндегі түрік елшісі мақаланың мазмұнын телеграф арқылы қолма-қол Константинопольге, халық ағарту министріне мәлім етті, ол сол бойда телеграф арқылы Афиныдағы түрік елшісі Есат бимен хабарласты. Есат би гректің ағарту министрі Каллифронасқа наразылық білдірді. Грек үкіметі түріктермен арадағы жағдайды шиеленістіруге құлықты емес-ті; осы таяуда ғана түрік сұлтаны гректің Үлкен крест орденімен наградталған. Екі елдің арасындағы достық қатынас жаңа-жаңа реттеліп келе жатқан. Енді соған қауіп төніп қалғандай еді. Күлкілі жағдай да кезікпей қоймады: күдіктен көз ашпаған бір жергілікті газет Шлиманның алтын олжаларын Афиныда қолдан жасалған деп соқты.

	Каллифронас та ізін суытпай іске кірісті. Алдымен, Трояда табылған көне дүниеліктерді сақтайтын музей салу жөніндегі Шлиманның ұсынысын қайтарып тастады. Бұл аз болғандай, Шлиманның Олимпияны қазу жөніндегі тілегін белден басып, бұл правоны Пруссия археология қоғамына алып берді: бұл қоғам да грек үкіметіне сондай өтініш айтып жүрген.

	Афины жұртшылығы Шлимандардан сырттай бастады. Тек туыстары ғана айнымады: өйткені, қандас адамдардың бір-біріне деген адалдығы гректер үшін жазылмаған заң болатын. Таныстары да, бұлар бейне бір жұқпалы ауруға шалдыққандай, жуымай қойды. Университеттегі таныстары араларын аулақ салмағанымен, ақысын аңдып, Музалар көшесіндегі үйге баруға аса бір асығыстық байқатпады.

	Софьяның мақаланы жариялама деп жалынғанын жадынан шығарған Генри әйелінің қыр соңынан қалмай ана бөлмеге кіріп, мына бөлмеге барып, ашына сөйлеп жүрді:

	— Олардың өйтуге қақы жоқ! Трояны ашқаным үшін маған бүкіл әлемнің мәдени жұртшылығы алғыс айтулары керек! Соның ішінде алдымен Греция алғыс айтуға тиіс!

	Өз көңілін аздап болса да тыныштандыру үшін ол Константинопольдағы американ елшісі Бокерге хат жазды. Түріктің халық ағарту министрі Сафуат пашаға арнаған татулық тілеген жолдамасын да қоса салып жіберді. Бұл жолдамасында ол Детьеге айтқан ұсыныстарын қайталап: Трояда бірлесе жүргізілетін үш айлық қазбалардың барлық шығынын өзі көтеріп алатынын, табылған нәрселерді түгелдей түрік үкіметіне табыс ететінін және Константинополь музейін өз қаражатына жөндететінін хабарлаған. Сафуат паша жауап қайтарған жоқ. Ал, Бокерден қысқа ғана құрғақ жауап келді:

	«Оттоман өкімет орындары заңды бұзғаныңыздан гөрі, олжаны Константинополь музейімен тең бөлісу жайлы өзіңіз қол қойған жазбаша келісімді мансұқ еткеніңізге қатты реніш білдіріп жатыр.

	Өзіңіз. «Приам қазынасы» деп атап отырғаныңызды аман-сау алып кеткеніңіз, бәлкім, ғылым үшін тиімді болса тиімді де шығар, бірақ Түркиядағы болашақ қазбалар үшін бұл әрекетіңіздің үлкен қырсығы тие ме деп қорқам; түрік үкіметінің бұған наразылығы сонша, шет елдік атаулыға қазба жүргізуге тыйым салуға бар».

	2

	Шаңқай түстегі август аңызағы жан шыдатарлық емес еді. Шлимандар күн сайын Фалеронға барып үш-төрт сағат суға шомылып қайтатын. Афинының басқа да көптеген үйлеріндей, бұлардың үйлеріне де дамыл-дамыл су келмей қалатын. Өйткені, от боп жанған шаңдауыт көшелерге шашуға су шақ келмейтін. Ертеңгілік Генри кабинетін жауып алатын да, жанын ауыртқан жайсыздықтарды ұмытпақ болып, ағымдағы шаруаларына қатысты хаттар жазуға кірісетін. Оның шаруаға басы бүтін беріліп кеткені сонша, әйелін үйленгендерінің төртінші жылдығымен құттықтауды да естен шығарды. Сөйтіп, ештеңе тарту еткен жоқ. Оларды қалаға аттап баспады десе де болар еді.

	— Ең дұрысы — дауыл тынғанша үңгірде тығыла тұрған,— деді Шлиман.

	Оның үстіне қалада әрлі-берлі жүрудің өзі қиындап кеткен —газ құбыры тартылып, көшелердің астан-кестеңі шығып жатқан. Генри алғашқылардың бірі болып газ компаниясынан төменгі және жоғарғы бөлмелерге жарық беретін жабдық сатып алды. Жұмысшылар бір апта бойы жарды ойып, еденді қопарып, үй-ішінің берекетін кетірді. Оның есесіне Генри өшіргішті қосып, газ шамдарды сіріңкемен тұтатып, бөлмелер самаладай жарыққа толып шыға келген кезде қуаныштарында шек болмады.

	Генри шаруаға бүтіндей беріліп кетті де, көңілсіз жағдайларды біржола жадынан шығарды . Ал, Софья үшін азапты күндер басталды. Троядан, күнделікті көңіл толқытар олжалардан жырақтап қалған ол ар-ұжданы алдында азап шегумен жүрген. Болған оқиғаға оның да Генриден кем қатысы жоқ еді. Алтынды астыртын түрде үйге әкелуге көмектесті, өз сандығына жасырды, сосын қашан Бесік мойнағына алып барып «Омониа» пароходына тиегенше көз жазбай қарауылдап жүрді. Генри оның ақыл-кеңесін әрдайым құлағына іле бермейтін, әйтсе де көмекшісі ретінде мақтауын жеткізіп, «Аугсбургер альгемайнеге» арналған мақаласында операцияға қосқан үлесін бүге-шігесін қалдырмай баяндаған. Қазір бұл мақаланы бүкіл Европа оқып жатыр. Оттоман империясы оларды грек соты арқылы жауапқа тартатыны жайлы сыбыс тарады. Октябрьдің ортасында Софья ақыры табылған алтынның тең жартысын Түркияға қайтару жөнінде өтініш жасауға тәуекел етті.

	— Не үшін?

	— Азаптан құтылайық та.

	— Менің азап шегіп жүрген ештеңем жоқ.

	— Оның есесіне мен азапқа түсіп жүрмін. Ар-ұжданым алдында таза болуым үшін қазынаның жартысын беруге әзірмін.

	— Детье өз хатында алтынды Константинопольға тұтастай қайтаруымызды сұрайды. Музейді тазартып, тәртіпке келтіріп, көмбені түгелдей көрмеге қоюға уәде береді.

	— Сен оларға жартысын ұсынып па едің?

	— Жоқ.

	— Неліктен?

	— Себебі, олар жаңа заңдарын қабылдап та қойыпты. Приам қазынасын көздеріне көрсетер болсам бәрін тартып алатындары анық.

	Рождество мерекелерін тойлауға Афиныға Шлиманның шақыруымен бір атақты адам — Британия музейінің антикалық көне дүниеліктерін сақтаушы Чарльз Т.Ньютон келді. Олар көптен хат жазысып тұратын. Ньютон, ақиқатын айтқанда, троялық олжаларды өз көзімен көріп кету үшін ғана келген. Қадым заманғы терракоталық мүсіншелердің, піл сүйегінен жасалған бұйымдардың, тас пұттардың, қару-жарақтардың ғылыми және көркемдік құндылығы оны қатты таңырқатты. Бұның бәрі де Гомер дәуіріне жатады деген айқын пікір айтты.

	Үшінші күні ағылшын сыпайы түрде:

	— Алтын олжаларға көз салуға болмас па екен? Аузымнан артық сөз шықпайтынын білесіздер ғой,— деді.

	Шлиман ойланып қалды. Қонағына Приам қазынасын көрсетуге құштар-ақ, бірақ — өте қауіпті! Ньютонды Ликабетке ертіп апара алмайтын: бұл төңіректе екі шет жерліктің жүруі күдік туғызатын. Ақыры тәуекел етті. Рождество күні, бүкіл Афины шіркеуде отырған кезде, Ликабетке Спиросты жіберіп, екі диадеманы, әрқайсысында төрт мың моншақтан тізілген екі алқаны, бірнеше білезік пен сырғаны алып келуді тапсырды.

	Шлиман қонақ бөлмедегі есік-терезені түгелдей жауып, шамаданды ашып қалғанда ағылшынның көзі атыздай боп кетті.

	— О, тәңірім!—деп дауыстап жіберді.— Неткен сұлулық! Және тұтастай тап-таза алтын! Қолға ұстап көруге бола ма?

	Бұйымдарды мұқият қарап шыққан ол:

	— Бұл дүние жүзінде теңдесі жоқ олжалардың бірі. Бірақ та, достарым-ау, бұның ұрының мүлкі құсап аузы құлыптаулы сандықта жатқаны жөн бола ма? Мыңдаған адам көріп, көз тойдыру үшін әлемдегі ең ірі музейдің көркіне айналғаны абзал емес пе?— деді.

	Шлиман езу тартты.

	— Сіз Британия музейін мегзеп тұрсыз ғой?

	— Олжаларыңызды ең құрметті орынымыздың біріне орналастырар едік.

	— Солай екені солай, мистер Ньютон,— деп Софья сыпайы ғана қарсылық білдірді,— бірақ Трояның көне дүниеліктері Афиныға берілетін боп қойған.

	Сіздер бұны Британия музейіне сыйласын деп отырғаным жоқ. Коллекцияларыңыз шамадан тыс қымбат дүние.

	— Сонда бұны сатып алғыңыз келіп пе еді?— деп сұрады Генри.

	— Өздеріңіз әділетті түрде белгілеген бағаға сатып алуыма болар еді деп ойлаймын. Әрине, мұндай үлкен соманы бірден жинай қою да оңайға соқпас...

	— Құрметті мистер Ньютон,— деді Софья салқын ғана,— коллекциямызды сату жайлы ойдан аулақпыз. Түркиямен арадағы қатынасымыз жақсарған бойда оны Грецияға тарту етеміз.

	Ньютон Шлиманға сұрақты жүзбен көз тікті. Анау бір сәтке мүдіріп қалды да:

	— Менің ойым да сондай. Коллекцияны сатпаймыз. Бірақ, ұсынысыңызға мейлінше тәнтіміз,— деді.

	Чарльз Ньютон Лондонға жүріп кеткен соң ұзамай «Левантин хабаршысы» газетінде бір қызықты хабар жарияланды. Нассиф паша Калифатли және Енишаһар елді мекеніндегі Шлиман жұмысшыларының үйіне тінту жүргізіпті. «Көптеген алтын алқа, білезік, сырға және бірнеше алтын жамбы» табылыпты. Алтын кәмпескеленіп, айыптылар абақтыға жөнелтіліпті.

	Мақаланы оқып шығып, бір-біріне аңтарыла қарап қалды. Генри біресе ашуланып,— жұмысшылардың алдауға дәттері қалай барды екен?— біресе қуанды. Өйткені, бұл Трояда көмулі жатқан алтынның көптігін тағы бір дәлелдеп берген-ді. Енді оның көне дүниеліктері Афиныда әзірленген деп ешкім айта алмайды.

	— Генри!— деді Софья шаттанып.— Бұл Константинополь музейінің ақыры өз үлесін алғанын көрсетіп тұрған жоқ па? Төрт оқа алтын шамамен он бір фунтқа тең. Аз емес қой. Түріктер риза шығар.

	— Олай ойласаң қателесесің, қуанышым. Бұл тек тәбеттерін аша түскен болар!

	Софья самай шаштарын саусағымен жинап, құлағының артына ысырды.

	— Олай болса, бізге неге ана кәмпескеленген алтынның жартысын талап етпеске? Пәрменге жүгінсек, өйтуге толық қақымыз бар ғой.

	Мақаланы қайталап оқып жатқан Генри басын көтерді.

	Софья ойнақылана күлді.

	— Бұл ұпайымызды теңестірер еді.

	Афины архиспископын сайлау үшін 1874 жылдың 21 январында синод екінші рет жиналды. Триполистен епископ Вимпос келді. Ол келетін күні қалалық мәжіліс залы жанына елуге жуық адам жиналды. Көпшілігі студенттер еді. Олар: «Тео Вимпос — архиепископ! Тео Вимпос — архиепископ! » деп айқай салды.

	Сегіз адамнан тұратын полиция отряды жиынды қуып таратты. Бұл оқиға жайлы хабар қалаға жайылды. Афиныда бұрын-соңды бұндай оқиға болып көрмеген. Синодта пікірталас туып, қызу айтыс жүрді. Ақыры бұ жолы да ешкім сайланбады.

	Келесі күні парламент өз жұмысын бастады. Осының құрметіне король сарайы бал ұйымдастырды. Шлимандар оған шақырылған жоқ.

	«Трояның көне бұйымдары» 1874 жылы январьдың аяқ кезінде жарыққа шықты. Бұл бір көркем де қомақты фолиант еді. Алдағы күннің қамын ойлаған Шлиман өз кітабына дос адамдарды күнілгері тауып та қойған. Афины университеті археология факультетінің профессоры Ефтимиос Касторкиске кітабының гранкалары мен фотосуреттердің толық комплектісін жіберген. Профессор ұзамай алпысқа аяқ басқалы тұрған. Тарих пен археологияны Германияда зерделеген-ді. Университет кафедрасына 1858 жылы ие болған. 1850 жылы Касторкис халық ағарту министрін Археология қоғамын қайтадан ашуға үгіттеп көндірген еді. Өзі осы күнге шейін соның мүшесі болатын. «Трояның көне бұйымдарының» оған айрықша әсер еткені сонша, коллекцияны көріп шығуға өтініш білдірді. Шлиман профессорды жексенбі күні үйіне қонақасыға шақырды. Касторкис олжаларға бірнеше сағат бойы үңіліп, жасын анықтауға әрекет жасады.

	— Алтынды, шамасы, тек айқай-шу басылған соң ғана көретін болармын?— деп сұрады ол.

	— Сіз оны алғашқылардың бірі боп көресіз,— деп сендірді Шлиман.

	Ағылшын премьер-министрі Гладстон он бес жыл бұрын «Гомер және Гомер өмір сүрген дәуір» деген атпен үлкен еңбек жариялап, антика әлемінің білгірі атағына ие болған адам еді. Шлиман оған «Итака, Пелопоннес және Троя» атты кітабын, сосын «Аугсбургер альгемайнеде» жарияланған мақаласын салып жіберген. Гладстон троялықтардың грек тілінде сөйлегеніне сенімді еді, Шлиман да сол пікірді жақтайтын. Ол ағылшын премьер-министрінен жылы лебізді хат алды.

	«Тапқан фактыларыңыздың ежелгі тарихты танып-білуге тигізетін көмегі ерекше зор. Ал, өзімнің бұларға қуануымның тағы бір себебі — Гомер текстінен алған түсінігіммен дәл келеді екен»,— деп жазды Шлиманға ағылшын премьер-министрі.

	Шлиманның «Аугсбургер альгемайнедегі» есебін сыни көзбен талдаған Оксфорд тарихшысы Макс Мюллердің мақаласын жариялаған ағылшынның беделді апталығы «Академия» Гладстонға қолма-қол қарсылық айтты. Сөз ауаны барынша сабырлы бұл мақала Шлиман тапқан мыңдаған жапалақ басты мүсіншелердің әсте де гректің әйел құдайы Афинаны бейнелемейтіндігін, мұндай мәлімдемеге негіздің аздығын тілге тиек ететін. Сондай-ақ, Шлиманның Троядан Приамның қазынасын тауып алуы да бекер: ахейліктер бұндай мүмкіндікті босқа жібермей, оны соғыс олжасы ретінде ала кеткен болар еді, делінді.

	Софья мен Генридің кешікпей-ақ көздері жеткеніндей, «Трояның көне бұйымдары» да дәл осындай кереғар пікір туғызды. Эмиль Бурнюф «Ревю де Монд» журналына көкке көтере мақтаған рецензия жариялады. Бұны Шлиман ашқан жаңалықтарды Француз академиясының мойындағаны деп ұғуға болатын. Оның есесіне неміс археологтары, Шлиманның сөзімен айтқанда, «қан ішуге құштар болды». Оған археология тұрғысынан алғанда, кешірілмес күнә жасады деген айып тағылды. Өзінің Троясын іздеу барысында көне қабырғаларды, үйлер мен ғибадатханаларды қиратты... Сондай-ақ, ақылға сыйымсыз жорамалдар жасап, кісі күлерлік қағидаларды алға тартады, онысын келесі тарауларда өзі қайтадан жоққа шығарады. Бір сөзбен айтқанда, бұл не істеп, не қойып жүргенін өзі де білмейтін ноқай, әрі оған қоса айтары жоқ алаяқ: фотосуреті кітапқа енгізілген алтын бұйымдардың бәрін Константинополь мен Таяу Шығыстағы басқа да қалалардың базарынан сатып алған...

	Софья да сойқаннан тыс қалмады. Әсіресе, Римдегі екі жас неміс ерекше көзге түсті. Шлиманның кітабындағы: «Үмітімнің ақыры ақталғаны үшін жасағанға айтар алғысым шексіз, сондай-ақ қазынаны шәлісіне орап, сақтап қалған әйеліме де өмір бақи борыштымын деп білемін», деген жолдарды оқып алған әлгі бойы өссе де ойы өспеген нақұрыстардың «күлкіден ішегі үзіле жаздайды». Келесі күні біреуі үстіне әйел киімін киіп, қолына қызыл түйіншек ұстап бір жерге қонаққа барады. «Шлиман ханым», деп таныстырады оны жұртқа қасындағы серігі. Бала жігіт шәлісін сілкіп қалады да, сынық құмыралар мен тесік кастрөлдер сау етіп еденге төгіледі... Олардың бұл қылығы ауыздан ауызға тарап кетті.

	— Олар не істерін білмей, қызғаныштан жарылайын деп жүр,— деп жұбатты жұбайын Генри.

	Бірақ, ол өз атына айтылып жатқан балағат сөздерді тып-тыныш тыңдап отыра беретін адам емес-ті. «Жуыспайтын жорамалдар жасағаны» және «қиялға құрық байлағаны» үшін өзін жерден алып, жерге салып жатқан газеттер мен журналдарға қарсы пікір жазып, үстел басында сағаттар бойы сарсылып отыратын. Құрылықтағы барлық үлкен қалалардан және Англиядан арнайы жалдаған адамдары оған өзі жайлы жазылған мақалаларды үзбей жолдап тұратын. Мақалалардың ішінде мақтайтындары да, даттайтындары да кезігетін. Осының бәріне өзі жауап қайтарып, өз басы жайлы, Троя жайлы, оны қалай танып-білгендігі, қалай ұнатқандығы жайлы барлық шындықты жіпке тізетін.

	«Тынымсыз жан. Мұнда да Троядағыдай мігір таппастан тәулігіне жиырма сағаттан жұмыс істеп жүр», деп ойлады Софья.

	Бірақ, Софьяның өзі де ғылымның әріп кеміргіштерімен айқаста Генримен қоян-қолтық жүрген жоқ па? Бұл айқас оңай айқас емес. Бұның да өзінің үскірігі, солтүстіктен соғатын сүйектен өтер суық желі, аңқа кептірер аңызағы бар, бұнда да улы қарақұрттар көп... Сол себепті де олар қашан күллі әлем Шлиман ашқан жаңалықтардың ұлылығын ұғынғанша, Шлиманды Дарданелдің сағасындағы тас дәуірінен қалған көзге қораш деревняны Гомердің аты аңызға айналған Троясы осы деп ауызынан ақ көбік аққанша дәлелдеп жүрген суайт санағандарын қойғанша, қашан күллі әлем оны айтулы ғалым әрі археолог ретінде танып, еңбегін әділ бағалап, қазіргі заманғы археологияның атасы атандырғанша күрестерін тоқтатпақ емес.

	Сот алдында Константинополь музейінің атынан айтылар талапты әзірлеу үшін түрік елшісі Ессат би үш грек адвокатын жалдады. Адвокаттар соттан іс музейдің пайдасына шешіле қалатындай болса, Шлиманның үйі мен бүкіл дүние-мүлкін кәмпескелеуді өтінді.

	Генри өзін қорғауды Афинының көрнекті адвокаттары Лукас Халкокондилис пен Леонидас Делагеоргиске жүктеді.

	Шіркеудегі құлшылықтан қайтып оралған Генри мен Софья мебельдері орынынан қозғалып, комод жәшіктері ашылып қалғанын көрді.

	— Бізге тінту жүргізіліпті ғой!— деп дауыстап жіберді бойын ыза кернеген Генри. Біреулер үйде адам болмайтын кезді әдейі аңдып жүрген боп шықты.

	— Генри, егер олардың бүйтуге қақы болса қайтесің?

	— Ол қайдан шыққан заң?! Бұл деген қылмыс қой. Бұны юстиция министрі мен полиция басқармасына хабарлаймын. Айыптыларды таппай қоймаймыз.

	Шақырылмаған қонақтар алтынды қалай таппаған болса, Шлиман да оларды солай таба алмады. Полиция бастығы жекеменшік үйге басып кіру өз адамдарының дәстүрінде жоғын хабарлады. Юстиция министрі соттың тінту жүргізу жайлы қаулы қабылдамағанын, өйткені үкімет бұған бәрібір келісім бермейтінін мәлімдеді. Ессат бидің адвокаттары түріктердің халықаралық нормаларды мұншалықты өрескел бұзушылыққа бармайтынын айтты.

	— Пирейдегі баждан барлық көне бұйымдарды Грециядан алып кетуге рұқсат берулерін сұраймын,— деді Генри тістеніп.

	Софья төбеден ұрғандай тосылып қалды.

	— Олжаларымыз осында болады, кейін Грецияға тарту етіледі деп маған уәде берген жоқ па едің?

	— Оны бір жаққа апарғалы отырған ештеңем жоқ. Егер сот түріктердің пайдасына кәмпескелеуге ұйғарым жасаса, оны басқа елге әкету үшін ресми рұқсат алып қойғым ғана келеді.

	Сол тұста түрік өкімет орындары Яннакисті қайтадан тұтқынға алып, сатқындық жасадың деп айыптап, абақтыға қамап тастаған. Үкімет тағайындаған бақылаушы Әмин әпендіге де штраф салынған. Оның да төбесіне қауіп бұлты үйіріліп тұрған. Шлиман түрік халық ағарту министріне үзілді-кесілді наразылық білдірген хат жолдап, «бұдан артық саң күзетшіні табу қиын болатынын» мәлімдеді. Әмин әпенді қызметімен қоштасқанымен, тұтқынға алыну және «өз қызметінде өрескел кемшілік жібергені үшін» жауапқа тартылу қаупінен құтылды.

	Шлиманды мазасыздық билеп алған. Өзін өзі торға қамалғандай сезініп жүрген. Оқиғалар барысы ырқынан шығып бара жатқан шақта оның саяхатқа кететін әдетін Софья білетін. Бұл жолы қайда тартар екен: Лондонға ма, Парижге ме әлде Берлинге ме? Оны таң-тамаша қалдырған Генри:

	— Микенге барамыз. Пароход Пирейден Нафплионға дүйсенбі күні таңғы сағат алтыда жүреді,— деді.

	Софья күйеуінің жүзіне қадала көз тікті. Соңғы айларда жүдеді, тіпті азып кетті десе де болатындай еді: ұрты суалып, бет сүйектері шодырайып тұр. Бірақ, жігер-қайратының сарқылатын түрі көрінбейді.

	— Барлап, байқап қайтайын, саған да аралатайын. Микенді қазуға рұқсат сұрауды ұйғардым.

	— Ойбай-ау, өтінішімізді қайтарып тастамады ма?

	— Олай деуге әлі ерте. Бізден тек Олимпияны ғана алып қойды, онда қазба жүргізу Пруссияға тапсырылды. Ал, Микен ешкімнің көзіне түсе қойған жоқ. Бұдан екі күн бұрын халық ағарту министрі Каллифронас отставкаға шықты. Жетпіске жақындап қалған адам ғой. Оның кетуі бізді бір кедергіден құтқарды. Бүгін барып өтініш берем.

	Генри қайтып оралысымен Софья одан нәтиже қандай болғанын сұрады.

	Ағарту министрінің портфелін енді Иоаннис Валассопулос иемденетін болыпты. Шлиман онымен таныс емес-ті.

	— Өтінішімді алып қалды. Бар болғаны сол-ақ. Одан бірнеше күнге Микенге барып, жағдайын байқап, жобалар жасап қайтуға бола ма, деп сұрадым. Аралап көруге әркім-ақ ерікті, деп жауап қатты, бірақ қазбалар жүргізуге тыйым салды.— Генри иығын қиқаң еткізді. Сосын:— Арголида шығанағының жағалауы ғажайып әдемі жер. Саған ұнайтындығы кәміл,— деп қосып қойды.

	Дүйсенбі күні таңертең олар Пирейден пароходқа отырды. Артық ештеңе де алынған жоқ, жалғыз ғана ауыр жүктері: Павсанийдің «Элладаның сипаттамасы мен Эсхилдің «Орестеясы» ғана еді. Өздерінің бұл сапары Софьяға қашып, қара батыру сияқты боп " көрінді.

	— Бұншалықты асығудың не қажеті бар? Түріктер сені тұтқындауға ордер алудан аман ба?— деп сұрады ол күйеуінен.

	— Әзірге ала қойған жоқ,— деп Генри көңілсіздеу езу тартты.— Жаңа министр өтінішімді қайтарып тастамастан бұрынырақ жүріп кетуге асықтым.

	Февраль айының ортасы еді. Софья теңізден жақсылық күте қоймаған. Ойлағанындай болды да шықты. Бірақ, ұзамай толқу басылып, өзін сергек сезініп, жан-жағы қоршалған, кішкене тымық мойнақтары, қамал қабырғасындай тұтасып жатқан, теңізге таяп келіп тоқтаған таулары бар Идра мен Спеценің көз тоймас көркін қызықтап отырды. Пароход Арголида шығанағына еніп, құйттай қамалы бар күзетші аралдың қалқасынан Нафплион қаласы жақұттай жарқыраған солтүстікке қарай бағыт алды.

	Нафплион — афиналықтар айрықша ұнататын демалыс орыны еді. «Олимп» атты жанға жайлы қонақ үй бөлмелерінің терезелері теңізге қаратылған-ды. Ал оның ас үйінде әзірленетін, теңізден таңертеңгісін ғана ауланған палтустан, теңіз алабұғасы мен пикшадан жасалған балық филесін жұрт айрықша ұнататын. Түн салқын болды. Шлимандар тағы бір одеял мен шам сұратып алды. Софья кішкентай иконын кереует жанындағы тумбочка үстіне әкеп қойды: жат бөлме бірден жылыұшырап сала берді. Генри біраз жыл бұрын Лондоннан сатып алған Микен жайлы кітаптарын шығарды.

	— Шынымен-ақ таңқалуға тұрарлық нәрсе,— деді ол Софьяға.— Павсаний Микенде біздің дәуіріміздің екінші ғасырында болып, «Элладаның сипаттамасында» оған едәуір орын беріпті. Содан бері Микен жайлы ештеңе жазылмады десе де болғандай. Микен жайлы алғашқы кітап тек 1810 жылы ғана жарық көрді, одан кейінгі жиырма бес жыл ішінде тағы да үшеуі өмірге келді. Авторларының бәрі де — ағылшындар. Саяхат десе ішкен астарын жерге қоятын олар Арголидаға келіп, Микендегі қамал мен оның Тиринфтегі егізін жан-жақты сипаттап жазып, суретін салды. Содан бері қырық жыл өтсе де ежелгі астана мен ғажайып Микен мәдениеті жайлы әлі ешкім ештеңе жаза қойған жоқ. Біздің жұмыс күнделігіміз осы олқылықтың орынын толтырар еді, тек қазуға рұқсат алсақ екен. Ағылшын Додуэл 1819 жылы жарық көрген «Грецияға саяхат» атты кітабында не деп жазғанына құлағыңды сал: «Грецияда археолог айтып жеткізгісіз мол олжаға кенелетін жер — жалғыз ғана Микен. Жүйелі түрде жүргізілетін ауқымды қазбалар көнелігі жағынан және мән-маңызы жағынан осы күнге дейін табылғандардың бәрінен де асып түсетін дүниеліктерді әлемге әйгілеп берер еді». Бұл сөздер маған арналған. Мұны мен елу бес жыл кейін естіп отырмын.

	— Бұны жаңа министрдің де естігені жаман болмаған болар еді,— деді Софья ұйқылы-ояу үнмен.

	3

	Алдын-ала шақыртылып қойылған күйме қонақ үйдің қасына дәлме-дәл сағат таңғы алтыда келді. Күн көзі жаңа ғана қылтиып келе жатқан. Генри шығанаққа барып суға шомылып та үлгерген. Олар асықпай жүріп отырды. Жол қысқы жаңбырлардан кейін батпаққа айналған жасыл шабындық ортасымен өтті. Осынау шұрайлы жерде Грециядағы ең құнарлы шөптер өсетін. «Илиадада» Гомердің Аргосты «жылқыға бай», «жылқылы аймақ» деуі де тегін болмаса керек-ті. Нафплионнан бір мильдей қашықтаған соң олар Тиринф қамалының циклоптық қабырғаларының қасынан өтті. Стратегиялық жағынан маңызды жотаға орналасқан қамал теңізден жасалатын шабуылдан сақтандырып, бүкіл Арголида шығанағына асқақ көз тігіп тұрған. Тиринфте Троя түбінде жараланған жаужүрек Диомед патшалық құрған-ды. Осынау қаһарлы құрдас-қамалдардың бір-біріне тым таяу орналасқаны бұрынғының да, қазіргінің де тарихшыларын шынымен таңырқатумен келген. Ақыры: Микен мен Тиринф — одақтас мемлекеттер, алайда, көлемі жағынан шағындау қамал-қала Тиринф Агамемнонның вассалы болған деген пікір қалыптасқан.

	Тұяқтар тасқа бірқалыпты тоқылдайды. Доғал кесектерден қаланған қабырғалар да қалмай еріп келеді. Софья қазіргі заманның жүк көтеретін шығырлары мен крандарының қауқары азар жететін бұл тастарды ежелгі гректердің қалай орнынан қозғап, жоғары жылжытқандарына таңданды.

	— Рас, ежелгі мысырлықтар ересен үлкен пирамидалар тұрғызудың да амалын тапқан ғой. Бірақ, гректердің мынаны қалай салғанына ақылым жетпейді.

	Мыңдаған жылдар бойы жиналған шөгінді қатпарлары бар, өздерінің Ғыссарлығына айна-қатесіз ұқсас жотаға тағы бір бұрылып көз жіберген Софья:

	— Тиринфті біреу-міреу қазып көрді ме?— деп сұрады.

	— Берлиндегі грек елшілігінің қызметкері, біздің кітабымызды француз тіліне аударып жатқан адам ғана талап еткен. Онда да бір күн қазды да тастап кетті. Тиринф мені де қызықтырады, бірақ асықпасам деймін.

	Олар провинцияның әкімшілік және сауда орталығы боп табылатын бай қала Аргосқа келіп кірді. Келген бойда префектіге барып ізет білдірісті. Префект оларды әдеттегі ресми ілтипатпен қарсы алды.

	— Микенде бір апта болатынымызды өкімет орындарына хабарлап қойғымыз келіп еді.

	— Онда қазба жұмыстарын жүргізбейтін боларсыз?

	— Жоқ, қазбаймын. Тек қатпарлардың тереңдігін өлшеу үшін әр тұстан бірнеше барлау шурфтарын ғана салмақпын.

	— Егер шурфтармен шектелсеңіз, сізге ешкім кедергі келтіре қоймас. Оның үстіне жоспарларыңыз жайлы маған мәлім етіп отырсыз ғой.

	Енді жол оларды Арголиданың солтүстік бөлегіне қарай бастаған. Жер бедерінің сұрқы да адам танығысыз өзгеріп сала берді: бұл араның жері құрғақ та жалаңаш еді, жаңбырды ұшар бастары бұлт жамылған тау қыраттары ұстап қалатын. Күйме оңға бұрылды да, жүрісі баяулап қалды — жол тастақты беткеймен тік өрлеп бара жатқан. Жоғары көтерілген соң төңіректің көрінісі тағы өзгеріп кетті: Микен қамалының етегіне жасыл-көк егістіктер, бақтар мен жүзімдіктер айнала қоршаған шағын ғана Харвати деревнясы орын теуіпті. Сегіз кішкене қыстау шарбақ жанында сыпсыңдасып өсек айтып тұрған әйелдердей бір-біріне тығылыса орналасыпты.

	Делбеші екі қатарлы үйдің алдына кеп тоқтады. Бұл кіремітпен жабылған жайпақтау шатыры, төменгі қабатында екі үлкен терезесі, әдеттегідей жарма есігі бар, балконына тор тұтылған, деревнядағы ең әдемі үй болатын. Үйдің қос қапталында бұрыш ағаштары өсіп тұр: аталықтары оң жағына, аналықтары сол жағына отырғызылыпты. Үй артындағы тоғанда қаздар жүзіп жүр, ауланы тауықтар мен күркетауықтар кезіп жүр, әріректен көгершін күркесі көзге шалынады.

	Есік қағып, ішке енген Генри көп кідірмей-ақ қайта шықты. Қуаныштан мәз-мәйрам.

	— Атағымыз алдымызды орап кетіпті. Үйдің иелері Трояны қазғанымызды естіген екен. Микенді де қазуымыз мүмкін екенін біліп, қатты қуанысып қалды. Қазір жоғарыдағы бөлмелерін босатып жатыр. Онда екеуіміз ғана тұратын боламыз. Үй иелерінің фамилиясы — Дасис.

	Дасистердің тұрағында өздерін қонақ үйдегіден кем сезінген жоқ. Оларға терезелері күн жаққа қаратылған кең де жарық екі бөлме берілді. Бұл араның топырағында жүзім, інжір, бадам, апельсин, қауын, помидор, пияз, бұршақ, салат мол өнім беретін; құнарлы шабындықтан хош иісті мал азығы дайындалатын. Осынау үлкен мекен-жайда төрт ұрпақ тату-тәтті тұрмыс құрып жатқан-ды. Үй мен жер оларға арғы аталарынан мұра боп қалыпты. Шаруашылықтары да үлкен: қой-ешкілері, есектері, жылқылары, иттері бар...

	Софья мен Генри алдымен қарттармен танысты. Бірақ, үй шаруасының билігі орта буынның — қырық бестегі Деметриос пен Иоанна Дасистердің қолында екен. Олардың Гомер кейіпкерлерінің есімдері қойылған: Аякс, Диомед, Агамемнон атты үш ұлы бар боп шықты; екі қызы тұрмыс құрып, өздері де ана атанып үлгеріпті. Харватида ер жеткен ұлдардың туған шаңырағын тастап кетулері өте сирек: үйленіп, балалы-шағалы болса да ата-анасымен бірге тұрады. Ата-аналары қартайған шақта шаруа билігін өз қолдарына алады.

	Жол жүріп келген қонақтар жуынып-шайынуы үшін жоғарыға жылы су құйылған шылапшындар әкелінді. Софья бөлмелерді көріп шықты. Жатын бөлмедегі кипарис ағашынан жасалған үлкен кереуеттің матрасына қойдың жүні толтырылыпты. Екінші бөлмеде енсіздеу екі кушетка, үстел мен орындықтар тұр — кітап қоятын, күнделік жазатын орын бар екен, деді Генри.

	Ac үй жалпыға ортақ бөлме саналатын-ды — веранданы есепке алмағанда, семья мүшелері түгелдей бас қосатын жалғыз кең бөлме осы болатын. Түскі асты әзірлеуге әйелдердің бәрі де қатысып жатыр еді, бірақ олардың Иоаннаның дегенінен шықпайтыны анық аңғарылып тұрған. Софья балалық шағын, өздерінің Ромвие алаңындағы, мата дүкенінің үстіндегі пәтерлерін көз алдына елестетті. Бибі Викторияның да өзінің үш қызын аспаздық өнерге тап осылай баулығаны есіне оралды. Иоанна Софьяны ас үйге шақырды, қыздарының бірі жалпақ жүн юбкасының сыртынан алжапқыш байлап берді. Міне, енді Софья да әйелдермен әзілдесіп, помидор мен бұрышты фарштауға көмектесіп жатыр. Әйелдер үстеріне ақ кофта, балтырларына дейін келетін ұзын, қолдан тоқылған сарафан киген.

	Еркектер жар жағалата қойылған талдан тоқылған орындықтарға жайғасып, шылым шегіп, әңгіме шертісе бастады.

	— Доктор Шлиман, бізде де Троядағы сияқты қазба жүргізесіз бе?— деп сұрады Деметриос.

	— Әзірше үкіметтен рұқсат ала алмай тұрмын.

	Үй иесі бейне бір: «Үкімет дейді! Соның да сөзі сөз болып па!» дегісі келгендей, қолын бір-ақ сілтеді.

	— Менің онымен тату болуым керек. Мұнан тапқандарымның бәрін Грецияға беруге уәде еттім.

	— Ал, әлгі қағаздарыңызды алғасын бұл арадан не іздемек ойыңыз бар?

	— Агамемнонның сарайын іздеймін.

	— Дұрыс. Ол осында. Жоғары жақта, тауға таяу бір жерде.

	— Оған қоса патша қабірлерін де іздесем деймін.

	Оқыс жаңалықтан Деметриос отырған орындығынан құлап қала жаздады.

	— Кімнің қабірлерін дейсіз?

	— Трояны қиратып, қайтып оралған кезде Клитемнестра мен Эгисттің қолынан қаза болған Агамемнон мен оның ат айдаушысы Эвримедонның, Кассандра мен оның егіз баласының қабірлерін...

	— Оны іздемеген адам қалды ма екен!—деді Деметриос.— Тіпті Пелопоннестегі түріктің соңғы губернаторы Уәли паша да іздеген болатын. Түрік үстемдігінің соңғы айларында ол ақыры Арыстандар қақпасының жанындағы бір көрхананы қазып шығарды. Бұл қабірлерді адамдар сандаған ғасыр бойы іздеумен болған-ды. Ішінде менің бабам да бар еді! Сірә, Агамемнон мен оның серіктерінің қабірлері алтынға сықасып жатқан шығар. Бірақ, ондай қабірлердің болғандығына жан адам сенбейді.

	— Дегенмен, бұндай қабірлердің бар екені анық. Бұл жайында «Эллада сыпаттамасында» Павсаний да айтып кеткен.

	Дасис иығын қиқаң еткізді.

	— Доктор Шлиман, сіз қалай іздеуді білесіз ғой деп ойлаймын. Газеттердің бірі сізді, шамасы, жер астында жатқанды жазбай танитын «сиқырлы таяғы» бар шығар, деп жазған болатын. Сіз Микенде бардың бәрін де табатын шығарсыз, бірақ тек патша қабірлерін ғана таба алмассыз.

	Шлиман Софья екеуіне ат ерттеп берулерін өтінді. Олар тастақ жолмен деревняны кесіп өтті де, ұзамай енсіздеу жайдақ жолға бұрылды. Алдан оңтүстіктен солтүстікке қарай көлбеген үш таудың сұлбасы көрінді. Бұлардың ішіндегі ең биігі, үшкір шыңдары мен шоқылары көп Эбвея өзінше бір шағын тау тізбегін құрап тұрғандай еді. Төбесімен көк тіреген Эвбеяның жанында Микен цитаделі бар болғаны Ғыссарлықтай ғана жатаған жота тәрізденіп көрінетін. Тек таяп келгенде ғана Микеннің қаһарлы қамал екендігіне көз жеткізуге болатын.

	Жол күрт солға бұрылып, тауға қарай тартты.

	— Мынау немене?—деп қалды Софья.

	— Атрейдің қазына қоймасы немесе, дәлірек айтқанда, көрханасы.

	Софья құрылысқа таңдана көз тікті. Дромосты — есікке қарай бастайтын ашық дәлізді — бір заманда қиыршық тас, топырақ, қираған сынықтар басып жататын; бірақ ежелгі дәуір қазыналарын табам деп үміттенген Уәли паша жолды аршытып еді. Софья ұзындығы он төрт фут боп табылатын қосарлы маңдайшасы бар, тастан қашалған, өрнекті әсем есіктерді көрді. Маңдайшаның үстінде бір заманда мүсін қойылуы мүмкін болған үш бұрышты ойық бар еді. Бұл ойық циклоптың әдіспен қаланған тастардың арқалыққа түсіретін шамадан тыс ауыр салмағын азайту үшін жасалған. Дәліздің доғал тастардан қаланған қабырғалары мен үшбұрыштың бүйірлеріне қаланған тастар жақсы сақталыпты. Олардың көлемі Софьяны қатты таңырқатты.

	— Көрхана жотаның түбіне қарай тереңдей түсе ме? - деп сұрады ол.

	— Керісінше, тереңінен бері қарай бет алады. Құрылысшылар таудың қойнынан орын әзірлеп, қашалған тастарды қаластыра отырып, қабырғаларын өреді де, конус тәрізді сүйір ұшын жоғары шығарады. Бұндай көрханаларды кейде «араның ұясы» деп те атайды. Атрейдің қазына қоймасы мысырлық пирамидалармен тең түсе алатын құрылыс деп есептелінеді.

	Жүз ярдтай жүрген соң Генри тізгін тартты. Микен қамалы осы арадан Софьяға тұңғыш рет толық тұлғасымен бой көрсетті. Олар қысқы жаңбырлар мен еріген қардан қуат алған тасқын су ағындаған тар шатқалдың жиегінде тұрған. Шатқалдың ар жағынан тастақты беткей басталатын. Оның үстінен Микен акрополінің батыс жақтағы циклоптық қабырғасы тәкаппарлана бой созып тұр.

	— О, жасаған ием!— Софьяның тынысы тарылып кеткендей болды.— Мына тастар бүгін таңертең Тиринфтен көргенімізден де ірі ғой.

	— Иә, бұл өлкедегі ең ірі өңделген тастар — осылар. Бұларды Гефестің көрік үйінде Зевске нажағай соққан жалғыз көзді дәулердің, яғни циклоптардың құрметіне циклоптық деп атап кеткен.

	— Олар нажағайды айнадай жарқыраған әппақ Олимпте соққан ғой. Дәулердің Гефестке көрік үрлеуге қалай көмектесіп жатқанын көз алдыма елестетіп те тұрмын.

	— Сен көз алдыңа тағы бір нәрсені елестетіп көрші — сонда, бәлкім, патша қабірлерін табуға көмегің тиер. Агамемнонның заманында мына шатқалдың үстінде көпір болған-ды. Шатқалдың арғы бетінен қорғаныс қамалының етегіне шейін қоңсылар қонысы орын тепкен. Бұл араға қанша үй салынғанын білмеймін, бірақ қоныстың біршама қомақты болғаны көрініп тұр ғой. Ол біздің арт жағымызда қалған сонау қыратқа шейін созылатын — екі араға көпір салынуының себебі де сол еді. Жаңа өзіміз жүріп өткен алқапқа да ел қоныстанған. Бірақ тұтастай емес, өйткені қоныс қосалқы қабырғамен қоршалып қойылатын. Әрине, бұның циклоптық қабырғаға теңесе алмағаны, одан гөрі әлдеқайда шағындау болғаны түсінікті ғой. Қалың қабырғаға деген қажеттілік аз еді: қауіп төнген кезде тұрғындар қақпа арқылы қамалға қарай қашатын. Қамалға кірген соң қауіптен де құтылатын. Суды олар Персей бұлағынан алатын, ал акропольдың ар жағында жау қолы жетпейтін құнарлы алқап жатыр еді. Оларды осы алқап асырайтын.

	— Бұл Трояға қандай ұқсас еді десеңші.

	Генри оны еркелетіп иығынан қағып қойды.

	— Рас, өте ұқсас. Бірақ, Микенді алу одан әлдеқайда қиындау соғатын. Қамалдың орталық қақпасы мына айналманың артында.

	Жоғары көтерілгенше Софья қамалға таңырқай көз жіберіп келе жатты. Мыңдаған жылдар ішінде ол жерге тұтастай дерлік сіңіп кетіпті. Әйтсе де сыртқы биік қорғаныс қамалының ар жағынан террасалар мен сораптар көзге шалынады. Бұлардың жоғарыға қарай бастайтын жол болуы да мүмкін-ді. Онда, Генридің айтуынша, бір замандарда ғибадатхана және Атрей мен оның ұлы Агамемнонның сәулетті сарайы орын тепкен еді. Агамемнонның ұлы Орест ер жеткесін осында қайтып оралып, шешесі мен оның нақсүйерін өлтіріп, әкесінің кегін қайтарып, Микен патшасы болған кезде ол да осы сарайда тұрған; кейін бұнда оның баласы да тұрды. Бірақ, ахейліктердің аса қуатты патшалығы Троя соғысынан әбден күйзелген-ді. Осының салдарынан оны біздің заманымызға дейінгі XII ғасырда солтүстіктегі Эпир мен Македониядан келген дюрийлықтар жаулап алған болатын. Олар бүткіл Пелопоннесті және Грецияның Балқан түбегіндегі барлық территориясын түгелдей дерлік қол астына қаратқан. Атрейдің, Агамемнон мен Орестің әулеті Микенді бірнеше ғасыр бойына билеп тұрды. Фукидид Микеннің Троя қирағаннан кейін сексен жылдан соң құлағанын хабарлайды. Бұл Микен мәдениетінің де құруына әкеп соқты.

	Енсіз сораппен бұрылғандарында қарсы алдарынан Арыстандар қақпасы көрініс берді. Жан-жүректі толқытатын тамаша сәт! Бір-бірінен он футқа аулақ шегінген екі алып тас бағана тұтас зор тастан қашалған, шеттері шығыңқылау ауыр арқалықты тіреп тұр. Арқалықтың шет жақтары циклоптық қабырғаға қаланған дығал кесектерге ұқсас ірі тастармен бастырылыпты. Арқалықтың үстінде тұтас монолиттен мүсінделген, алдыңғы аяқтарын алтарьдың цоколіне тіреген, басы жоқ екі арыстан тұр. Бұл алтарьға бағзы заманда Атридтердің патшалық билігінің символы болып табылған қасиетті немесе геральдикалық бағана бекітілген еді.

	— Генри, арыстандар тірі сияқты екен. Сонда бастарын ұрлап кеткен бе?

	— Ұрласа тек қақпа үстіндегі тастар құлағаннан кейін ғана ұрлаған болулары керек. Шамасы, бұған жер сілкіну көмектескен шығар. Құлаған кездерінде бұлардың бастарын да бірге ала кеткен ғой.

	Қақпаға бастайтын жол үш мың жылдың қатпардың астында қалған-ды. Қақпаның маңдайшасы жер бетінен үш-төрт фут қана көтеріліп тұр еді.

	— Қақпаның о бастағы биіктігі қандай болды екен?— деп сұрады Софья.

	— Есептеп көрейік. Он екі футтай немесе одан сәл көбірек болған шығар. Бұл патшаның әскери күймесіне лайықталып жасалған ғой.

	Софья мен Генри қақпаның астынан еңбектеп өтіп, қамалдың ішінен бір-ақ, шықты. Оның кең ауласында қазір мал бағылады екен. Қарсы алдарында және оң жақта қамал қабырғасына барып тірелетін тас терраса созылып жатыр. Сол қол жақтан қамалды кеудесімен кимелеп, өткел бермес тау шоқылары бой созып тұр.

	— Осы арадан көтерілеміз. Тас та, бұта да көп, бірдеңе ғып шығармыз,— деді Генри.

	Жоғары өрлеу қиын болды, әрі көп уақытты алды. Бірақ, биіктен ашылған көрініс бұның есесін артығымен қайтарған еді. Күн жаймашуақ болатын. Аргос алқабы алақандағыдай көрініп тұр, тоғыз мильдей жердегі Нафплион маңынан, көкжиектен көгілдір теңіз жылтылдайды. Генри Софьяны Микен жотасын көрші таудан бөлектеп тұрған қап-қара терең шатқалдың үстіне төнген жартастың жиегіне алып келді. Жартаста қорғаныс қамалының жұрнақтары сақталыпты. Микен қонысы мен шатқалды сызып өткен Генридің саусағы өздері жүріп келген жолды нұқыды.

	— Мына нұсқап тұрған жағыма — жолдың арғы бетіндегі қыратқа көзіңді салшы. «Атрейдің қазына қоймасын» көрдің бе? Атрей оны өз сарайының сыртқы ауласынан көрініп тұратындай етіп салдырған болатын.

	— Сонда қазір біз Атрей сарайының сыртқы ауласында тұрмыз дегенді айтқың келе ме?

	Генри мырс етті.

	— Бұлай деуім үлкен әбестік болар еді. Бірақ, әлгі аула не де болса осы арада, осы жартаста. Ертедегі бір автордың айтуынша, Клитемнестра мен Эгист Агамемнонды балық аулайтын үлкен тормен (осы мақсат үшін Клитемнестра бұл торды өз қолымен он жыл бойы тоқыған деседі) шырмап өлтірген хауыз да осы арада.

	Бірақ, Павсаний Агамемнон той кезінде өлтірілді дегенді жазады.

	Олар бұралаң жолмен төмен қарай беттеді. Софья сүрініп кетіп құлап қалмас үшін Генри алда жүріп отырды. Арыстандар қақпасына жеткен кезде Софья:

	— Шурфтарды қай жерден салмақсың?— деп сұрады.

	— Осы арадан жүз ярдтай жерден, оңтүстікке қарай салсам деймін.

	Генри жанқалтасынан Павсанийдің тозыңқырап кеткен кітабын алып, дауыстап оқи бастады:

	Қала қабырғасының бір бөлегі мен арыстандар тұрған қақпа өлі күнге шейін бар. Бұларды циклоптар тұрғызған деседі... Микеннің қираған орнында Персей деп аталатын бұлақ бар. Сондай-ақ, бұнда Атрей мен оның балаларының қазыналары мен байлықтары сақталған жер асты құрылыстары да болған... Агамемнон мен оның ат айдаушысы Эвримедонның, сондай-ақ, бұнда Атреймен оның ат айдаушысы Эвримедонның, сондай-ақ Электраның да қабірлері осында. Теледам мен Пелопс бір қабірге жерленіпті: аңызда бұл егіздер Кассандраның балалары делінеді. Эгист сәбилерді ата-аналарымен қоса өлтіріпті. Клитемнестра мен Эгист қабырғадан қашықтау жерленген, өйткені оларды Агамемнонның және онымен бірге өлтірілгендердің сүйегі қойылған қаланың ішкі жағына жерлеу өрескелдік деп табылған.

	— Меніңше, бәрі де түсінікті тәрізді. Осы күнге шейін қабірлерді ешкімнің таба алмағаны несі?

	— Оның себебі, Павсанийдің оқырмандары ұзақ ғасырлар бойына автор төменгі қаланы қоршаған қабырға жайлы айтып отыр деп ойлап келді. Ал, бұл қабырға Павсаний мұнда болып қайтқан екінші ғасырға шейін-ақ қирап, із-тозы қалмай құрыған. Сол себепті, Павсаний, әрине, ол жайында емес, қамалды қоршаған циклоптық қабырға жайында сөз еткен-ді. Біз қамал қабырғасының өзімізге шейін ешкім күрек батырып көрмеген ішкі жағынан іздейміз.

	Өздерін Афиныда тосып жатқан түрлі жайсыздықтар кейінге шегініп, ұмытылып та кетті; тіпті бүкіл әлем алдында масқара болғандары да бұрынғыдай қорқынышты көрінбеді. Семьялық өмірлеріне алғашқы адым жасаған шақтарында өздерін Ғыссарлықтың асқарына алып шыққан биік парыз сезімімен қайта қанаттанғандай болған олар бейне бір басқа өмір бастағандай еді.

	Төменге тез түскендіктен жүздері алабұртып кеткен-ді.

	«Иисус Навиннің күнді тежегеніндей, бір құлшыныспен қол ұстасқан адамдар уақытты да тежей алады екен», деп ойлады іштей Софья, ал дауыстап:

	— Сен Гомерді дұрыс түсінгенсің. Павсанийдің айтқандарын да дұрыс аңғарған болуың керек,— деді.

	Үйге олар күн жарықта, тұп-тура кешкі астың үстіне келді. Генри еркектермен бірге узо ішті. Дөңгелек үстелдің басына семья мүшелері түгел жиналған болатын — барлығы он бестей адам еді. Софья мен Генри қарттардың жанына, құрметті орынға отырғызылды. Көпке ұнамды көңілді әңгімелер айтылды.

	— Маған бірнеше күнге жер қазуға көмектесетін екі ер адам бұл жерден табылар ма екен?— деп сұрады Генри Деметриостан.

	— Әрине, табылады. Өзім көмектесемін, сосын балаларымның бірі барар.

	— Ендеше, ертең таң елең-алаңнан бастап та кетерміз.

	— Дегенмен, ақыры қазуға бел буған екенсіз ғой?

	— Жоқ, тек бірнеше барлау шурфтарын ғана саламыз.

	Бақса, Харватидің жүзге жуық тұрғындарының бәрі бір-бірімен туыс адамдар екен. Кішкентай балаларын үлкендеріне бақтырып кеткен олар доктор Шлиман мен оның жұбайын құттықтауға келді. Олар табалдырықты: «Калос орисате! Құттықтаймыз сіздерді!» деген сөзбен аттап жатты.

	Бұлар да Авлидадағыдай, қонақтарға құрмет көрсетіп, тап-таза боп жуынып, мерекедегідей киініп келіпті.

	Сағат сегізде Генри үй иелеріне өтініш білдірді.

	— Айып етпесеңіздер, Шлиман ханым екеуіміз өз бөлмемізге көтерілсек деп едік. Күндізгі сапарымыз шаршатыңқырап кетті, әрі Софьяға Эсхилдің «Агамемнонын» оқып берсем деп ем.

	— Доктор Шлиман, сіз оны бәрімізге оқып бере алмайсыз ба?— деп сұрады Иоанна Дасис.— Біздегі әйелдер хат танымайды. Әрине, бұл хикаяны білеміз, ол атадан балаға жеткен аңыз ғой. Бірақ, пьесада бұл қалай жазылған, оны ешқайсымыз естіген емеспіз.

	Генри ошаққа жақын отырып, Эсхилді оқи бастады. Тыңдаушылар верандадан әкелініп, қабырғаға жағалата қойылған орындықтарға жайғасты. Софья зейін қоя тыңдап қалған адамдардың жүздерін бір-бір шолып шықты. Генри дәл осылай ошақ жанына отырып Еврипидті оқыған Авлидадағы сол бір кеш есіне оралды.

	Генри де, шамасы, сол кешті есіне алған болса керек, кітапты тізесіне дәл сондағыдай етіп мұқабасын үстіне қаратып төңкеріп қойды.

	— Алдымен, Клитемнестраның Агамемнонға өлім тілейтін себептері болғанын естеріңізге сала кетейін. Бір жорықта Агамемнон Клитемнестраның күйеуін өлтіріп, емшектегі баласын құл есебінде сатып жібереді. Сөйтіп, өзі Клитемнестраға үйленеді. Ахиллдың айттырмақшы ойы бар деген желеумен Агамемнон сүйікті қызы Ифигения мен әйелін Авлидаға шақыртып алады. Ал, шын мәнінде флотына желді оңынан тұрғызу үшін қызын әйел құдай Артемидаға құрбандыққа шалуға ұйғарған болатын. Оның барлық ахей патшалықтарынан жиналған орасан үлкен флоты Трояға аттана алмай, талай уақыттан бері айлақта амалы құрып босқа жатқан. Клитемнестра мен Ифигенияның еңіреген көз жастарына, жалынып-жалбарынғанына жүрегі жібімеген ол қызын тамақтан шалып жібереді.

	Тыңдап отырған әйелдердің көздері жасқа шыланды.

	— Сонда Клитемнестра күйеуінен кек қайтаруға бел буады,— деп Генри әңгімесін әрі жалғады.— Агамемнон аттанып кеткеннен кейін көп ұзамай ол Агамемнонның немере інісімен ашына болады да, екеуі бірігіп ел басқара бастайды. Эгистің де Агамемноннан ала алмай жүрген өші бар-ды: ертеректе Агамемнонның әкесі Эгистің ағаларын өлтірген болатын. Күйеуінің қайтып келе жатқанын алдын-ала хабарлап, дабыл отын жағу үшін Клитемнестра құлдарына тау басынан ' қарауыл қаратып қояды. Міне, сол от Ида тауының төбесінен лап ете қалады да, Лемностан бір-ақ шығады,сосын Афон үстінен алаулап, Асоп өзені мен Сарония шығанағынан аттап өтіп Микенге келіп жетеді. Хабарды естіген Клитемнестра мен Эгист Трояның құлағанын біліп, Агамемнонды қарсы алуға әзірлене бастайды.

	Генри бәсең дауыспен оқып отырған. Адамға лық толы ас үйден ұшқан шыбынның ызыңы ғана естілетін. Генри тек ең бір жүрек тебірентерлік тұсқа жеткен мезгілде ғана дауысын қатайтты:

	Бұрынғы айтпағымнан аулақ мүлдем

	Нәрсені айтқаныма ұялмаймын.

	Жауға жақын дос көрініп қалтқысыз

	Және берік, үзілмейтін тор тоқып

	Жүрген кезде өйтпесіңе болмайды.

	Бұл жекпе-жек жүрегімнің шері еді

	Туды соның күні бүгін ақыры.

	Міне, тұрмын — көңілім шат. Іс бітті.

	Өлтірдім оны. Жалтармаймын ешқашан.

	Жамылғымен — балықшының торымен,

	Атридті құндақтап, орап тастадым.

	Қорғанбады, қашып та кете алмады.

	Екі рет шаптым.

	Шыңғырды ол да екі рет.

	Сосын жерге сұлады.

	Жатқан осы қалпында

	Жерасты Зевсі —

	өлгендер жанын жебеуші —

	Құрметіне үшінші рет

	және оны шаптым мен.29

	Қонақтар мен үй иелері орындарынан тұрып, бірінен соң бірі кеп Генриге алғыс жаудырып жатты. Шлимандар өз бөлмелеріне көтеріліп, есіктерін жапты.

	Қысқы күннің шарасы Эбвея тауының шығыс беткейімен жоғары өрлеймін деп әбден шалдыққан болуы керек. Өйткені, фургон күрт бұрылыс жасап, Арыстандар қақпасына келіп жеткен кезде түнгі салқынның сағы әлі сынбаған. Келгендер төртеу еді — Генри, Софья, Деметриос пен оның ұлы Аякс. Деметриос арбасын Арыстандар қақпасына қарай көлбеген еңселі шығыс жақ қабырға жанына әкеп тоқтатты. Құрал-саймандарды түсірмес бұрын Аякс доңғалақтарды таспен тіреп қойды. Олар қол арба алмаған, әзірше мұның қажеті шамалы болатын.

	— Мен қазба жүргізбеймін,— деп түсіндірді Генри.— Сол себепті таситын да ештеңе жоқ. Әр жерден шөгінді топырақ үлгілерін алу үшін бірнеше барлау шурфтарын ғана саламыз.

	Атридтер Ахей патшалығын басқарып отырған аты аңызға айналған акропольге олар тағы да еңбектеп өтті. Генри компасын қолына алды.

	— Арыстандар қақпасынан оңтүстікке қарай беттейміз. Алдымен, батыс және оңтүстік-батыс террасалардан бес-алты шурф саламыз.

	Тайыз қазу жайлы ескертпені естеріне ұстаған Деметриос пен Аякс бір-бірінен жиырма футтай қашықтан қаза бастады. Шлиманның өзі бірінен соң біріне барып, топырақты себезелеп, құрылымын жазып алып жүрді. Кейде ол төрт-бес фут тереңдікпен ғана қанағаттанатын, кейде он футқа дейін қазуларын өтінетін.

	Үш-төрт сағаттың ішінде олар бірнеше шұңқыр қазып, оны қайтадан көміп тастады. Әрқилы ұсақ-түйектер ұшырасты. Сағат он бірде есекке мініп Деметриостың кенже ұлы келді. Себетке салып нан, сүтсірне, зәйтүн, қатты етіп пісірген жұмыртқа әкелді. Кешке таман Арыстандар қақпасынан жүз ярдтай жерден циклоптық әдіспен қаланған қабырға кезікті. Шлиман қуанып кетті.

	— Бұл жақсылықтың нышаны. Бүгінге осы да жетер. Шурфтарды көме салыңыздар,— деді ол.

	Қайтар жолда, фургон таудан төмен түсіп келе жатқан кезде, Софья күннің кешкі шапағымен алаураған қамалға сүйсіне көз тікті:

	— Атрей мен Агамемнон заманында Микеннің көркі қандай көз тартарлық болған десеңші! Күмістелген әскери күймелер, Арголида шабындықтарынан шыр жиған арқыраған асау арғымақтар, белдеріне семсер байлаған, қолдарына ұзын найза ұстаған, білектеріне алтын білезік таққан, дулығаларының үкісі желмен желбіреген, мыс және қола сауыт киген жауынгерлер...

	— Иә, ол дәурен оралмасқа кетті. Тастар, төбесі тақыр террасалар мен қойлардан басқа ештеңе де қалған жоқ,— деді Деметриос күбірлеп.

	Ертеңіне оңтүстік-батыс бағытынан тағы да он шақты шурф қазылды. Тағы да тегістеп қашалған тақтадан басқа ештеңе табылмады. Шлиман мұны қабір бетіне жабылған тас тақта шығар деп жобалады. Үшінші және төртінші күндері отыз төрт шұңқыр қазылды; енді Шлиман бұл араның топырағының құрылымы жайлы толық түсінік алған-ды. Бұл негізінен бос топырақ болатын, анда-санда ғана арасынан әйелдің жоралық мүсіншелерінің сынықтары, керамикалық сиырлар мен тегістелген кішкене дөңгелек тастар кезігетін.

	Микендегі бесінші тәуліктері оғаштау басталды. Олар тауға көтерілген күйменің салдырынан, тарсылдата есік қаққан дыбыс пен әлдебір айқай-ұйқайдан оянды. Таң қараңғысы әлі сейіле қоймаған-ды.

	— Тез киін. Бір жайсыз жағдай бар-ау деймін,— деді Генри.

	Айтқанындай болды да шықты. Төмен түскен олар қаумалай қоршап алған Дасистерге әлдене жайлы дабдырлап жатқан жас жігітті көрді. Ұйықтамағандықтан болса керек, көздері қызарып кетіпті.

	— Жайшылық па, Деметриос?— деп сұрады Генри.

	— Мынау Иоакнис дейтін жігіт. Менің жиенім. Аргоста тұрады, префектурада жұмыс жасайды. Кеше префект Афиныдан, халық ағарту министрінен телеграмма алыпты, онда: доктор Шлиман Микенде қазба жүргізіп жатыр, префект соған дереу тыйым салсын, делініпті. Күтпеген жерден біреу-міреу кеп қалмас бұрын Иоаннис соны алдын-ала хабарлап қоюды мақұл көріпті...

	Генри ырзалық білдіріп, жас жігіттің қолын алды.

	— Маған бұны алдын-ала хабарлап, мұнда күймемен келгеніңіз өте жақсы болды. Біз қазір Нафплионға қайтамыз.

	Шлиман үй иелеріне ақыны артығымен төледі. Иоаннис шамадандарды күймеге апарды.

	— Рұқсат қағазыңызды алып, ұзақ мерзімге келгеніңізде менің үйімді өз үйіңіздей көріңіз,— деді Деметриос қоштасарда.

	— Көп рақмет. Келсем, сізді десятник қып алам.

	— Келістім. Сапарларыңыз сәтті болсын. Префектурадан біреу-міреулер келе қалса жауабымыз — ештеңе білмейміз, ештеңе көрген жоқпыз болмақ.

	Иоаннис оларды «Олимп» қонақ үйінің жанына әкеп түсірді. Қайтар ясолда өзін ешкім көре қоймайтынын айтып сендірді. Қол алысып қоштасқан Иоаннис алақанында ақша қалғанын аңғарды. Шлимандар номерлеріне қайтып оралып, кішкене демалды. Сосын теңіз жағасында серуендеп, өз бөлмелерінде отырып кешкі астарын ішті. Біреу кеп есік қаққан кезде олар ұйықтауға жиналып та жатқан. Генри барып есік ашты. Есік алдында сықиған формасы бар полицей түр еді.

	— Доктор Шлиман сіз боласыз ба?

	— Иә.

	— Мен Нафплионның полицмейстері Леонидас Леонардаспын. Бірақ, сізге қызмет бабымен кеп тұрғам жоқ. Сіздің американ азаматы екеніңізді білемін, сол себепті халықаралық шиеленіс жасағым келмейді.

	— Төрлетіңіз.

	Бөлмеге Софья кірді. Оған көз салған полицмейстер:

	— Софья Энгастроменос! Апырмау, Шлиман ханым дейтін сіз бе едіңіз?— деді.

	— Иә, менмін. Мен де сізді шырамытып тұрмын. Ромвис алаңындағы үйімізге келіп тұратынсыз.

	— Және бір емес, бірнеше рет барғанмын! Әкеңізбен жақсы таныс болатынмын.

	— Отырыңыз. Қайта кездескеніме қуаныштымын. Бізбен бірге кофе ішіңіз, глико алыңыз.

	Полицмейстер қантталған шие салынған розеткаға қол созды. Түрінде абыржу белгісі бар.

	— Микеннен тапқан олжаларымызға көз салғыңыз келіп пе еді?

	— Иә, багаждарыңызды қарап шығуды міндеттеген телеграмма алғанмын.

	Софья себетті әкеліп, бетін ашып, қонаққа жоралық мүсіншілер мен сиыр мүсіншелерінің сынықтарын, дөңгелек тас қаптырмаларды алып көрсетті.

	Полицмейстер ұялғанынан кірерге жер таппай отырды.

	— Бұндай сынықтар сөз етуге де тұрмайды ғой. Мен протокол жасайын да, оған екеуіміз қол қояйық.

	«Мұндай сынықтарды,— деп жазды ол,— кез-келген көне қаланың орнынан табуға болады. Бұлар мәрмәр емес, жай ғана қара тас болғандықтан, ешқандай құндылығы жоқ. Сол себепті бәрін де Шлиман мырзаға қайтарып бердім. Осыны растап ол да өзінің қолын қойды».

	Полиция бастығы қағазға қолын қойды, сосын Шлиманға да қол қойдырып алды. Қоштасарда Софьяға өзімен көріскеніне қуанышты екенін айтты.

	4

	Афиныға оралысымен олар бірден халық ағарту істеріне барды. Бірақ, министр оларды қабылдамай, ежелгі заман ескерткіштерінің бас инспекторы Панайотис Эвстратиадиске жіберді. Ол Берлин ғылым академиясының және Римдегі Археология институтының мүшесі еді. Мақалалары «Археология газетінде» жиі жарық көріп тұратын. Олимпияны қазу жайлы Пруссиямен жасалған келісімге осы кісі қол қойған.

	Ол Шлимандарды мейлінше салқын қарсы алды. Генри салған жерден кешірім сұраудың орынына айыбын жуып-шайып, ақталуға кірісті.

	— Инспектор Эвстратиадис, Микенге бара жатқан жолымда Аргостың префектісіне әзірше қазба жүргізуге рұқсатымның жоқтығын, жай ғана археологиялық барлау жүргізгім келетінін хабарлағанмын...

	— Шамасы, сіз гректер өз заңдарын өздері сыйламайды, сол себепті оны мазақ етуге болады, деп ойлайсыз ғой деймін,— деп инспектор оған дүрсе қоя берді.

	— Құдай ақына, ондай нәрсе ойыма келіп те көрген емес. Сіздерге мені қазба жүргізді деп хабарлаған адам үлкен ағаттық жасап отыр. Қазуға рұқсат алар күнге шейін Микен топырағының сипаты қандай екенін анықтап қою мақсатында бірнеше шурф қана салғам.

	— Ондай күн сізге әзір туа қоймайды-ау деп ойлаймын.

	Құп-қу боп кеткен Генри қапелімде тілін кәлимаға келтіре алмай қалды. Оған Софья көмектесті.

	— Әміріңізге құлдық, инспектор мырза. Шурфтар барлау мақсатында жасалған болатын. Ескерткішке ешқандай зиян келтіргеніміз жоқ. Адал сөзіме сеніңіз.

	— Күрекпен қаздыңыздар ғой.

	— Иә.

	— Ендеше, заңды бұзып отырсыздар.

	— Біз кешірім сұрау үшін келдік,— деді Генри жөткірініп алып.— Бұл әрекетіміз сіздердің мазаларыңызды алыпты. Бұған өте өкініштімін. Ендігі жерде, қашан қолыма ресми рұқсат алғанымша, грек топырағына күрек тигізбейтін боламын. Бір сапар кеңпейілдік жасап, кешірім етіңіз. Бұны сізден шын жүректен өтініп тұрмын.

	Бүл сөздер бас инспектордың иін жұмсартайын деді.

	— Бәрекелде. Афиныға оралған бойда бірден біздің департаментке кеп, оны құрметтейтіндігіңізді көрсеткеніңізге де шүкіршілік.

	— Күймемде Микеннен табылған сынықтар салынған себет жатыр. Атшыма соны осында алдыртсам қайтеді?

	— Жоқ, жоқ, қажет емес. Біз заңсыздықты заңмен бүркей алмаймыз. Оны не қылсаңыздар да өз еріктеріңіз.

	Софья мен Генри инспекторға өздерін қабылдағаны үшін алғыс айтты. Ол Генридің ұсынған қолын алудан бас тартқан жоқ, бірақ бірдеңесі жұғып қалатындай тез тартып алды. Шлимандар таяу маңдағы кафеге бас сұқты. Шайын ұрттап отырған Софья:

	— Осы сапарымыз өзімізге пәле боп жабыспаса қайтсін, — деді.

	— Солайы солай.— Генри тәубеге келгендей еді.— Ақылсыздық жасадық. Рұқсатымыз жоқ екен, Микеннен ат шаптырым аулақ жүру керек еді. Бірақ, қазатын бірдеңем болмаса ішкен асым бойыма батпайтынын өзің білесің ғой.

	— Жә, енді өзіңді-өзің жерлей беріп қайтесің. Өтер іс өтті.

	Бас инспектор Эвстратиадиспен арада болған ауыр әңгіме Микенді қазу жайлы ойды әзірше былай қоя тұру қажеттігін көрсеткен еді. Сол себепті Шлиман Троядағы қазбаларды ақырына жеткізу үшін жаңа нәрмен берулерін өтіну мақсатында түрік үкіметімен арада келіссөз жүргізуге жан сала кірісіп кетті. Мекленбургте туып-өскен жұбайының көмегімен 1874 жылғы 21 мартта неміс тілінде жазған хатында доктор Филип Детье өз тарапынан: «Өткеннің бәрін ұмытайық. Троялық коллекцияны өзімізге қайтарыңыз. Оны Константинопольде арнайы салынатын «Шлиман музейіне» қоямыз. Фортуна мен Сіздің есіміңіз мәңгі бірлестік тауып, жұртшылық Сізді әрдайым алғыспен еске алатын болады. Сөйтіп бастаған ісіңіз өзіңіз ойлағандай дәрежеде аяқталады», деген ұсыныс айтыпты.

	— Бір-бірімізді қалай алдарқатып жатқанымызды көрдің бе: музей құрылысына жұмсалатын шығынды әрқайсымыз өзіміз төлегіміз келеді,— деп Генри күйінішпен мырс етті. — Троялық көмбеміздің қаншалықты құнды дүние екенін осының жалғыз өзі-ақ көрсетіп тұр емес пе.

	— Мен қорқып жүрмін, Генри. Қандай айып тағылып отырғанын есіңе алшы, әлденеше айға созылатын соттың әуре-сарсаңы мен Афиныға жайылатын өсек-аяң жайлы ойланшы. Түркиядағы елшіміз арқылы қазынаның жартысын түріктерге қайтарсаң қайтеді?

	Генри Софьяға жақын келіп,— ол қонақ бөлмедегі үлкен креслода отырған,— кесте төгіп жатқан көпшігін қолынан алып, тізерлей кетті.

	— Қымбаттым, сөйткенде саған жеңіл тиетінін білемін. Бірақ, коллекцияны бөлшектеуге болмайтынын, өйтсек оның ешқандай қадір-қасиеті қалмайтынын түсінші. Қандай құқай көрсетілгенімен грек соты қазынамызды түріктерге тартып әпермейтіні анық.

	Сәлемдесіп қайту үшін және Микенде табылған сынықтарды құрастыруға көмектесу үшін жексенбі күні Эмиль Бурнюф пен Луиза келді. Жұмыс аяқталған соң Софья бақтағы күнсаяға ыстық шоколад пен бадамнан жасалған пирожный алғызды. Бурнюф түрік үкіметі мен арадағы даудың жайын сұрады.

	— Константинополь музейінің директоры доктор Детье мені Троя қазынасынан бас тартуға үгіттемекке Афиныға келе жатыр. Егер бұл әрекетінен ештеңе өнбесе, онда Афиныдағы түрік елшісі жалдаған үш грек адвокаты алғашқы инстанция сотының председателіне мені айыпты деп танытуға күш салмақ.

	— Жағдай жақсы емес екен.

	— Іс өз пайдама шешілмейтін жағдайда коллекцияны Француз археология институтына апарып қоюыма бола ма? Институт француз елшілігінің қарамағында болғандықтан экстерриториалдық правосы бар ғой. Сот менің пайдама шешім қабылдамаған күннің өзінде полиция онда аттап баса алмайды.

	— Институт көмбеңізді қанатының астына қуана-қуана қабыл алады. Оны бізде қанша уақыт ұстасаңыз да ықтиярыңыз.

	Луиза иегін сілки көтеріп, уылжи езу тартты:

	— Доктор Шлиман, алғашқы адымды жасаған екенсіз, яғни қазынаны символикалық түрде француз топырағына орналастырған екенсіз, бәлкім одан да әрі барыңқырап, оның Францияда біржола тұрақ тебуіне сенім көрсетерсіз?

	Шлиман тіл қатқан жоқ.

	— Әкеміз екеуіміз бәрін алдын-ала ойластырып қойдық,— деп Луиза әңгімесін әрі жалғады.— Луврдан басқа қай жерде коллекцияңыз басы бүтін сақталып, жалпақ жұрттың көз қуанышына айналар еді? Келісіміңізді берсеңіз, әкем Луврдың директорымен тіл табысар еді де, Троя қазынасы әлемнің ең үлкен музейінде көрмеге қойылар еді.

	Софья Луизаға ызғарлы жанармен қарады.

	— Бұл бос әңгіме, Луиза. Күйеуім Троя қазынасы Афиныда қалады деп уәде еткен. Менің де сөзімнің қадірі болатын болса ол осында қалмақ.

	Филип Детье Афиныға марттың аяғында келіп, өзін қабылдауын сұрап, Генриге «Менің қадірменді досым» деп басталатын хат жіберді. Ол ертеңіне келді. Жанына Афиныдағы түрік елшілігінің бірінші секретары Мысқақ мырзаны ертіп алыпты. Детье аяғы ауыратыны себепті ақсап басатын, бірақ көңілі өте сергек-тұғын. Май жағылған жылтыр шашын сипалап қойып, түрік үкіметінің позициясын егжей-тегжейлі баяндап берді. Мысқақ қонақ бөлменің бұрышындағы орындыққа жайғасты.

	Детье көп оқыған білімдар адам еді, сөзін Таураттың нақылдарымен нәрлендіріп отыруды ұнататын. Ол кісі қызығарлық ұсыныс ала келіпті: түрік үкіметі ез қаражатына «Шлиман музейін» салып қана қоймай, Шлиманға Оттоман империясының кез-келген жерінен қазуға рұқсат ететін пәрмен беретін болыпты.

	— Табылған нәрсенің бәрін археолог Константинополь музейіне экспертизаға табыс етуге тиіс делінетін заң қабылдадыңыздар ма?— деп сұрады Генри.

	— Иә. Заңға жыл басында қол қойылды.

	— Сонда бұл заң үкіметке археологқа тиісті үлестен өзіне ұнағанның бәрін номинальдық бағасы бойынша сатып алуға ерік беретін болды ма?

	— Иә. Бірақ, біздің бұны малданып, оғаштың жасамақ ойымыз жоқ.

	— Олай болса, ендігі жерде қазба жұмыстарын түрік үкіметінің өзі жүргізуіне тура келетін шығар — өйткені, Троя сияқты жоғалған қалаларды іздеуші археологтар онша көп емес қой.

	Детье ештеңе деместен орынынан тұрып кетті де, қонақ бөлмедегі терракоталық мүсіншелерді зер салып қарай бастады. Мұнда құстұмсық ыдыстар, құм сағаттарыңа ұқсас қара вазалар, шампан ішетін бокалды еске салатын жылтыр қызыл кубоктар тұрғанды. Осының бәрін шолып өткен соң ол Генридің жанына келді.

	— Ең тәуірін таңдап алған екенсіз.

	— Жоқ, тек өзіме тиесілі бөлегін ғана алдым. Көп ретте сіздің бақылаушыларыңыз бірінші боп таңдайтын.

	- Сіз оларды алдап соққансыз.

	- Жылпостықтан қай-қайсысымыз да құралақан емеспіз. Егер менің қолыма түскен үлгілер тәуірлеу көрініп тұрса, онда оны өздеріңізден көріңіздер. Жіберген бақылаушыларыңыз мұрынына археологияның иісі де бармайтын адамдар.

	Софья керіс туғанын қаламады.

	— Мырзалар, кофені қайда ішеміз? Баққа барамыз ба? Биыл ол өте ерте гүлдеді. Көз жауын аларлықтай боп тұр,— деді.

	Бәрі де баққа шықты. Қиыршық тас төселген жолмен бірнеше кадам жүріп үлгермеген Детье ауыздығын шайнаған төрт ат жеккен мәрмәр Аполлонды көріп қалды. Ақсаңдай басып метопаның жанына жетіп барып, оған шұқшия қарады.

	— Түріктікі ме?

	— Гректікі.

	— Оған таласым жоқ. Бірақ, түрік жерінен табылған ғой?

	— Рас.

	— Бізге тиесілі бөлік қайда?

	— Басқа амалым болмады. Бұны екіге бөлу — мүсінді қиратумен тең болар еді.

	— Бесік шығанағынан грек кемесіне тиеп жіберген үлкен жүгіңіздің не екені енді белгілі болды. Күзетшіміз сонда бірнеше секундқа ғана кешігіп, жүкті ұстауға үлгере алмай қалған-ды.

	— Бұл олжаның орынын сол бойда-ақ толтырғанбыз: орасан үлкен он пифостың жетеуін Константинопольға аттандырғанбыз,— деп Софья шыдай алмай сөз қосты.

	— Бүл рас. Жәшіктерін жақсылап жасағандықтан олар бізге бүлінбей жетті.— Детье Шлиманға қарай бұрылды.— Сіздің талантыңыз бен қазба жүргізудегі табандылығыңызды аса қатты қадірлейміз. «Куотерли ревью» журналының соңғы санында мен Трояның тұрған орыны Ғыссарлық екендігі жайлы нық сенім білдірдім.

	— Оныңызға көп рақмет.

	— Мына Аполлон турасында кітабыңыздан оқып білгенмін. Бірақ, қазіргі әңгіме бұл жайында емес, алтын жайында. Біз өзімізге тиесілі үлесті алуымыз керек. Кітабыңыз жарық көрген кезден бері түрік үкіметі өзін бүкіл әлемнің алдында масқара болғандай сезініп отыр. Сіз оны жерге қаратып кеттіңіз.

	— Осының өтемі үшін мен талай нәрсеге тәуекел еттім ғой. Барлық қаражатын өз мойыныма алып, жазда үш айлық қазба жұмысын жүргізуді ұсындым. Өзіме елу мың долларға түскелі тұрған осы үш айдың ішінде музейіңізді аузы-мұрнынан шығаратын көне дүниелер тапқан болар едік. Музейдің өзін де өз есебімнен жөндетіп бермек болдым. Бұндай мырзалықты бұрын-соңды естіп көріп пе едіңіз?

	— Ешқашан естіген емеспін. Егер көмбе болмаса ұсынысыңыздан қос қолдап жабысып айрылмас едім. Бірақ, сұлтан алтынның өзіне тиесілі бөлегін талап етіп отыр. Сол себепті менде де басқа амал жоқ.

	— Приам патшаның алтынын бөліп-жаруға болмайды. Оның үстіне жұмысшыларым ұрлаған алтынды да иемденіп алдыңыздар. Ал, бұның аз алтын емесі анық.

	— Сонда бұл соңғы сөзіңіз бе?

	— Иә. Тек бір ғана қосарым — өзіңізбен достығымды үзгім келмейтінін айтқым келеді.

	— Оның жөні болмас. Келесі жолы біз сотта ғана жолығатын шығармыз. Сау-сәлемет болыңыз, доктор Шлиман. Сау-сәлемет болыңыз, Шлиман ханым.

	Соны айтып ол ақсаңдай басып бақтан шыға жөнелді, елшіліктің бірінші секретары соңынан ерді. Бұл әңгіме Генриге айрықша әсер ете қойған жоқ, ал Софьяның мазасыз толғаныстан жүрегі сыздап жүрді.

	«Мен ың-шыңсыз тыныш өмір кешуге болмайтын адаммен бас қосыппын. Ол не өзі бәле тілеп алады, не біреудің шатағына шырматылады».

	Филип Детье 1873 жылы Трояда табылған олжалардың сыпаттамасын Шлиманның кітабынан алып, грек тіліне аударды. Оттоман үкіметі жалдаған юристер алғашқы инстанциядағы грек сотының председателіне қазынаны кәмпескелеу жайлы өтініш түсірді. Бұған алтын бұйымдардың тізімі қоса тіркелді. Генри адвокаттарының бірі Халкокондилис өтініштің көшірмесін Музалар көшесіне алып келді. Кәмпеске жайлы естіген Шлиман дегбірсізденіп сала берді.

	Бұл не деген сөз?— деп сұрады ол адвокатынан.

	Халкокондилис бипаздап, асықпай әңгімеледі. Көзілдірігінің қалың әйнегінің ар жағынан аңди қараған көздері құрттай өзгерісті қалт жібермей қадағалап отырды.

	Олар грек-түрік келісімінде көрсетілгеніндей, «сатып жіберуден жә болмаса көзін құртудан сақтау үшін басы даулы нәрсені кепілдікке алуды» талап етіп отыр.

	Өтініш үшінші апрель күні берілді. Алтыншы апрель күні құрамында үш қазысы бар алғашқы инстанцияның соты екі жақтың да адвокаттарын тыңдады. Генри сотқа шақырылған жоқ. Афинылық бір газет: «Өзін өзі қорғауына мүмкіндік беру үшін, соттың председателі Шлиман мырзаны сотқа шақыруы керек еді. Шлиман мырзаға әділетсіздік жасалды», деп жазды.

	Екі күн өткен соң Шлимандарға соттың шешімі түс қайта сағат бесте оқылатындығы хабарланды. Генри мен Софья мерекедегідей киініп күймеге отырды да, сотқа келіп, соңғы қатарға жайғасты. Председатель шешімді тұжырымдады:

	«Алғашқы инстанцияның соты Оттоман үкіметі адвокаттарының өтінішін бұлдыр баяндалуы себепті қараудан бас тартады. Азаматтық істерді жүргізу ережесіне сәйкес, белгілі бір мүлікке талас білдірген өтініш иесі сотқа оның толық та тиянақты сыпаттамасын табыс етуге міндетті. Бұлай болмаған жағдайда өтініштің мағынасы бұлдыр, қарауға жатпайды деп танылады. Мына көтеріліп отырылған істе өтініш айтушылардың талабы Шлиман мырзаның өз олжаларын сыпаттап жазған кітабының неміс тіліндегі басылымына негізделген. Сот бұл сыпаттаманы толық емес деп есептейді. Алайда, өтініш білдіруші аталмыш мүліктің толық сыпаттамасын табыс етер болса, онда сот бұнымен танысуға әрқашан әзір».

	— Мағынасы бұлдыр әрі қарауға жатпайды!— деді шаттанған Генри осынау қуанышты оқиғаның құрметіне коньяк тығынын ағытып тұрып.— Софидион, бұдан өткен тамаша сөздерді естіп көрдің бе?

	— Соңғы кездері естімегенім рас. Бірақ, осымен бәрі бітті деп ойлайсың ба?

	— Егер Детье өзім білетін адам болса, әрине, бұнымен тынбақ емес. Адвокаттары тізе қосып, алтын олжалардың толық сыпаттамасын жасауға тырысатындары анық. Келесі жолы тыңдағанда сот істі біздің пайдамызға шешпесе — халіміз мүшкіл. Өз қақымызды қорғап қала алмаймыз. Құпия қоймамызды тауып алу да оларға қиындыққа түспейді. Сірә, сандықты француз елшілігіне апарып қойғаным дұрыс шығар.

	Софьяның көңілінде наразылық пайда болды.

	— Бұған қарсымын, Генри. Алтын сенімді жерде тығулы жатыр. Егер Бюрнуф пен оның қызының қолына түсер болса, олжадан біржола көз жазып қалуымыз ғажап емес.

	— Оған қам жеме: құлыпқа өз мөрімді соғып, пешеттеп тастаймын, ешкім де қол соға алмайды.

	— Мен біреу қол сұғады-ау деп тұрғам жоқ. Бюрнуф пен қызы Троя қазынасының Луврдан бір-ақ шығуы үшін қолдарынан келгеннің бәрін жасауға тырысатынын айтамын.

	— Көмбені көне қаланың керемет музейінде толық күйінде көрмеге қою да, жалпы алғанда, жаман нәрсе емес. Оны қанша адам көреді десеңші...

	Софьяның жанары жалт етті.

	— Сен оның үгітіне көнбеуге тиіссің! Троя қазынасын грек халқы иеленеді деп маған уәде бергенсің.

	Генри оны иығынан қаусыра құшақтап, жұбата бастады:

	— Босқа таусылма. Қазынаны мейлінше сенімді жерге апарып жасырудан басқа менде бөтен ой жоқ. Бүгіннен қалдырмай орын ауыстырам.

	Таяу жексенбіде, 1874 жылдың 14 апрелінде, Мариго әйелдер гимназиясында математика пәнінен сабақ беретін Деметриос Георгиадиске тұрмысқа шығатын еді. Генри шафер болатын. Софья Гректің ұлттық банкінен төрт мың долларды,— бұл Генридің тойға арнаған сыйлығы еді,— алып, оны жас жұбайларға берді. Семьяларындағы осынау қуанышты оқиға Софьяның көңілін алаңдатып, реніш-күйініштерін аз уақытқа болса да ұмыттырып жіберді.

	Үш күннен кейін Генри:

	— Бюрнуфтер бізді ертеңге түскі қонақасыға шақырды,— деп мәлімдеді.

	- Соған баруға зауқым соғып тұрған жоқ.

	- Неге соқпайды? Бұлар жақын достарымыз ғой. Олар ішкі есептері бар адамдар. Құдай ақына, шу шығара көрмеші.

	Софья бас тарта алмады. Әйтсе де таңертең киінген кезінде өте ықылассыз болды. Бір шатақтың шығатынын іші сезген.

	Басқа, қателеспеген екен. Қонақ бөлмеде аперитив ішіп отырған кездерінде Эмиль Бюрнуф масайрап:

	- Келіссөзіміз хақында Лувр музейінің директорына хат жібергем. Кеше одан телеграмма алдым. Приам қазынасын Луврға беру мүмкіндігі жайлы ойды қуана құптапты. Бүгін премьер-министріміз Фортумен кездесіп, келісімін алмақ көрінеді,— деді.

	Софья ашудан қалтырап кетті.

	— Өйтуге қақыңыз жоқ еді ғой!

	— Бар болатын, құрметті мадам Шлиман,— деп жауап қатты Бюрнуф міз бақпастан.

	— Оны қайдан алдыңыз?

	— Өз жұбайыңыздан ғой, басқа кімнен болсын.

	Софья күйеуіне мойын бұрды. Көзі ызадан жалтылдап тұр еді.

	— Сонда сен бұны маған білдіртпей істеп жүрсің бе?

	— Сабыр ет, қымбатты Софидион. Әзірше Луврға ешқандай ұсыныс жасаудан аманмын. Эмиль екеуіміз бар болғаны қазынаны Грецияда қалдырған дұрыс па, әлде шетелге әкеткен жөн бе, дегенді ғана талқылағанбыз.

	— Ендеше, Луврдың директорына Приам қазынасын өзімдікі деп есептей беруіне болатындығын айтып хат жазып неңіз бар еді?— деп Софья Бюрнуфқа дүрсе қоя берді.

	Луиза Софьяның жанына келді.

	— Әкем ондай ештеңе айтқан жоқ, Шлиман ханым. Бізде сондай тәртіп бар. Ұсыныстарыңызды қабыл алмас бұрын бұны жоғарыдан ресми түрде мақұлдатуымыз керек.

	— Біз дейсіз бе? Біз дегеніңіз кім? Франция ма? Луврдың директоры ма? Премьер-министр ме?

	Луизаның көгілдір көздері бәз бұрынғы бедірейген қалпынан танбады.

	— Өзімді сіздердің жақын досыңыз санаймын. Біз сіздерге қайткенде жақсы болатын жағын ғана ойластырып жүрміз.

	Бұдан әріге Софьяның төзімі жетпеді — бойын ыза кернеп шаққа шыдап отырған. Оны күйіндірген нәрсе жалғыз Бюрнуфтың пысықтығы ғана емес еді, Софья көмбенің тағдырын ойлаумен-ақ, діңкелеп болған. Жылға жуық уақыттан бері Ликабеттегі құпия қоймаларын біреулер тонап кете ме деген үрейден арыла алмай-ақ қойды. Одан қалса көмбені түрік өкіметі кәмпескелей ме деген үрей және мазалады. Өстіп жүргенінде Генри келіп, қазынаның Францияға біржола сапар шегуі мүмкін екенін айтып отыр.

	— Маған сіздің қамқорлығыңыздың қажеті аз!

	— Мадам Шлиман, менің қызыммен бұлай сөйлесуге тиіс емессіз ғой деп ойлаймын.— Сөзге Эмиль Бюрнуф килігіп, екеуінің арасына кеп тұрды.— Келіссөз жөніндегі барлық жауапкершілікті мен өз мойныма алған болатынмын.

	— Оған күмәнім жоқ!— деп шорт кетті Софья.— Амалын тауып көмбені қолға түсіргіңіз келеді ғой. Бұл сізге, әрине, өте тиімді. Директор ретінде пәлендей ештеңе тындыра алмадыңыз. Сосын осы жолы орайын келтірсем, Парижде беделім арта түсер деп ойлапсыз ғой. Ол ойыңыз орындалмас! Генри, менің үйге қайтқым келеді.

	Содан үйлеріне оралғанша Софья бойын билеген дірілден арыла алмады. Генри тіл қатпай түнеріп отырды да қойды. Үйге келген соң Софьяға ілесіп жоғары көтеріліп, оны кіші қонақ бөлмеге шақырып, есікті жауып алды.

	— Софья, сонша күйгелектеніп саған не болды? Бәлкім, Эмиль өз қамын ойласа ойлап та жүрген шығар. Бірақ, біз де құралақан қалмаймыз ғой.

	— Қалайша?

	— Алтынға төнген қатерден біржола құтыламыз. Өйткені, түріктер бізге бәрібір тыныштық бермейді. Күндердің күнінде кезекті бір сот соларды жақтап шығатыны анық.

	— Бұған мен ешқашан сенбеймін, адвокаттарың да сенбейді.

	— Софья, сен шынымен ренжітіп тұрсың. Досым "емес, қасым сияқты сөйлейтінің қалай?

	— Афиныда қалуға заңды қақы бар дүниені одан "әкеттірмеуге тырысқаным үшін енді мені қас санағаның ба!

	Жоқ, Софидион. Афинының ондай қақы жоқ. Приам қазынасы біздің мүлкіміз, қала берді бүкіл әлемнің мүлкі. Енді дауласудың қажеті аз. Мен шешім қабылдап та қойдым.

	Софья оған кірпік қақпай қарап қалды.

	Қандай шешім?

	- Приам қазынасын Луврға беруді ұйғардым. Троялық коллекциямды соған беретінімді айтып, қазір отырып премьер-министр Фортуға хат жазам. Хатымның көшірмесін француз елшісі маркиз де Габриакқа табыс етем. Ол маған бір аптадан соң Парижден жауап телеграмма алатынымды айтқан. Сосын қазынамыз елші арқылы Франция қарамағына өтеді.

	Софьяның көзінен жас мөлт етті. Ол жеңіліс тапқан еді. Орнынан тұрды да, бөлмеден шығып жүре берді.

	Бұл бір берекесіз апта болды. Софья алтын жайлы да, Бюрнуфтер жайлы да, Лувр жайлы да атап ауызға алмады. Генри де шешіліп сөйлей қоймады. Бір-бірімен тек анда-санда, онда да амалдың жоқтығынан, онда да жат адамдардай немқұрайды түрде ғана тілдесетін. Күйеуіне адвокаттар келген кезде Софья әңгімеге қатыспады. Генри суға шомылуға Фалеронға жалғыз барып жүрді. Софьяның барлық ынта-ықыласы семья мен үй тірлігіне ауды. Ол болған оқиғаға күйеуімен арадағы кикілжің ретінде қараған жоқ. Өзінің шын мәнінде тең праволы әріптес санатынан шығарылып, қарапайым грек әйелі дәрежесіне төмендетілгенін ұқты. Ал, әйелдің үй шаруасынан тыс мәселелерде шешуші дауыс ала алмайтыны белгілі. Алғаш рет оған он жеті жасында өз күйеуі мен туып-өскен семьясы арасында таңдау жасауға тура келген; міне, енді жиырма екі жасында қайтадан сондай таңдау жасауына тура келіп тұр. Өйткені, Афины да, Греция да, ертедегі ахейліктер де оның өз семьясының мүшелері болатын.

	Бүл апта Генриге де оңай тимеген-ді. Көмбе тағдырының тоқырауда қалғаны онсыз да күйгелек жанның әбден мазасын алып біткен. Әлдебір астыртын түйсік арқылы Софья, апта аяқталып қалғанымен Генри Парижден күткен телеграммасын әлі алмағанын аңғарды. Генри келесі күндерде де көңілдене қойған жоқ. Керісінше, қабағынан қар жауып, түксиіп жүрді. Жұмыстың соңынан көзілдірігін алып тастауды да ұмытып кететін болды. 29 апрельде Константинополь музейінің адвокаттары толығырақ етіп жазылған тағы бір өтініш түсірді. Қарсыластарының бұл әрекетін Софья мен Генри бірігіп талқылаған жоқ.

	Генри тек он екінші күні ғана жібіді. Әдетінше сағат бір жарымда түскі асқа қайтып оралған болатын. Бірақ, өңінде өзгеріс бар еді. Тіпті жүріс-тұрысына шейін өзгеріп кетіпті. Ол Софьяға раушан мен қалампырдан және иристен құрастырылған гүл шоғын ұсынып, еңкейіп самайынан сүйіп алды. Бюрнуфтердің үйіндегі қонақасыдан кейін бірде-бір рет бұндай батылдық жасамаған.

	— Софидион, сенімен сөйлесуге бола ма?

	— Күйеуімсің ғой, құлағым сенде.

	— Маған ондай артықшылықтың қажеті жоқ.

	Софья түскі астарын семьялық асханаға емес, қонақтарға арналған асханаға алдырды. Клецки қосылған сорпамен болып кеткен Генри бірден сөйлей қоймады. Тәрелкедегі сорпасы суып бара жатқан Софья қолдарын тізесіне қойып тосып отырды. Сорпасын ішіп болған Генри шат көңілмен езу тартты.

	— Дәмді екен! Қатты қарыным ашып келіп едім. Он екі күннен бері сүйсіне тамақ ішіп отырғаным осы.

	— Жұмысың көп болса — соның өзіне тоқ боласың...

	— ...дейді Криттің көне мақалы. Жаным менің, енді саған бүгін таңертең не тындырғанымды баяндайын. Алдымен, ұсынысымды қайтып алатынымды айтып премьер-министр Фортуға телеграмма жолдадым. Сосын елші де Габриакқа өз уәдесінде тұрмауы себепті Луврға Троя коллекциясының берілмейтінін хабарладым. Бұған қоса, Француз археология институтынан көмбені алып кететінімді Бюрнуфтерге мәлім еттім...

	Софья үндеген жоқ.

	— Қымбаттым, саған әділетсіздік жасаппын. Бұның әділетсіздігі менің ойға алған нәрсемде емес. Өйткені, қалай болған күнде де алтын қауіпсіз жерде сақталуға тиіс. Бұның әділетсіздігі — Бюрнуфтермен және де Габриакпен жүргізген келіссөзімнен сені бейхабар қалдыруымда, сенің келісіміңсіз коллекцияны Луврға беруге шешім қабылдауымда. Және бұның саған ауыр тиетінін де білген ем ғой! Саған — досыма әрі әріптесіме бұндай жөнсіздік жасамауға тиіс едім. Алтынның жартысы сенікі ғой. Сен оны тауып, үйге әкелуге жәрдемдестің.— Осылайша шерін тарқатып, ар-ұятын арашалап алған Генри бірден шаруа жайына көшті.— Оттоман империясы талап етіп отырған коллекцияны сыйлық есебінде қабылдаудан Францияның бас тартатынын алдын-ала аңғаруым керек еді. Француздардың Түркиямен шатасқылары келмейтіні белгілі!.

	— Енді не істемексің?

	— Айыбымды өтемекпін. Алдымен, өзімнің шексіз шыдамды, ардақты жұбайымның көңілін аулаймын...

	Екіншіден, тапқан олжаларымыз қойылатын, өзіміз Афиныға уәде еткен музейдің құрылысына арнап шартты сыйлық есебінде екі жүз мың франк аудардым. Гректер бұрын ұсынысымыздан бас тартқан. Бірақ, уақыт та өзгерді, министрлер мен бас инспекторлар да басқа. Коллекциямызды Афиныға мәңгілікке тарту ететінімді, оны орналастыру үшін Афиныдан музей салатынымды қасиетті парызым деп жұртқа жария етем.

	Софья шаттана күлім қақты. Грек үкіметі де, ежелгі заман ескерткіштерін қорғау жөніндегі департамент те өздеріне оң көзбен қарамай жүргені оған жақсы мәлім-ді. Екеуі бір сағат бойына ауыз жаппай әңгімелесті. Түскі тамақтан соң кішкене көз іліндірген олар Андромаханы киіндіріп алды да, Жаңа Фалеронға суға түсуге аттанды. Ұзақ айлар мен апталардан кейін қайта табысқан жандардай өздерін шексіз бақытты сезініп жүрді.

	5

	Бірінші май күні сотта түріктердің жаңа өтініштері тыңдалмақшы еді. Балкондар мен көше беттегі есіктердің мерекелік безендірулерін тамашалау үшін олар бұл жолы сотқа жаяу барды. Кейін газеттер жазғанындай, екі жақ та «ұзақ уақыт бойы сөз сапырумен болды». Шлимандар соның бәрін сабырмен бастан-аяқ тыңдап шықты.

	— Коллекциямыздың жаңа сыпаттамасын қайдан алғандарына ақылым жетпейді. Өйткені, олардың қолында сенің кітабыңнан басқа ештеңе де жоқ емес пе, ал одан алатындарын өткен жолы-ақ алған еді ғой,— деп сыбырлады Софья.

	Сот шешімін бірауыздан қабылдады.

	Константинополь музейінің өтініші тағы да орындалмады. Доктор Филип Детье Константинопольға шақыртылып алынды. Елші Ессат би гректің сыртқы істер министріне хат жазып, Греция мен Түркия арасындағы келісімнің 24-ші статьясын есіне салды. Осыған орай грек үкіметінің грек сотының мынадай шешімін қалай бағалайтынын білгісі келетінін де ескертті.

	11 май күні Оттоман империясының адвокаттары апелляциялық сотқа алғашқы инстанция сотының шығарған шешіміне шағым берді. Бұл түріктер үшін мейлінше тиімді кез болатын, өйткені ағылшынның бір газетінде олардың ойлаған ойларына дөп келетін мақала жарық көрген. Ежелгі ескерткіштердің корольдік қоғамының апрель айының аяғында Лондонда өткен мәжілісінде Чарльз Ньютон Троядан табылған олжалар жайлы баяндама жасаған-ды. Ньютон берген уәдесінде тұрып, Приам қазынасы жайлы тек Шлиман кітабында бар нәрсені ғана баяндаған. Алайда, оның бұл хабарламасы ағылшын парламентінде үлкен айтыс тудырды. Лорд Стэнхоуп тұрып: үкімет Шлиман коллекциясының бір бөлегін сатып алу жөнінде ұсыныс түсіруге ниеттеніп отырған жоқ па екен, деген сауал тастады. Бұған жауап ретінде Бенджамин Дизраэли өзінің «бұндай әрекетке әлі әзір еместігін» мәлімдеді. Талқылау барысы жайындағы есеп лондондық «Таймс» бетінде жарияланып, қазір Афины жұртшылығы осы жөнінде дуылдасып жатқан.

	— Бұл қалай болғаны?— деп күйінді Софья.

	— Ньютон досымыздың бұған қатысы жоқтығына сенімдімін.

	— Оның коллекцияны сатып алу жайлы бізбен сөйлестім деуі мүмкін ғой.

	— Қауесет дегенің қусаң жеткізбейтін жүйрік. Барлық ірі газеттерден орын сатып ап, алтынымызды саудаға салу жөнінде ешқашан ешкімге ештеңе айтпағанымыз жайлы үзілді-кесілді мәлімдеме жариялауымыз қажет.

	16 май күні іс апелляциялық сотта, бес қазыдан тұратын алқаның алдында қаралды; үстелдің орта тұсынан — председатель, оның оң жағы мен сол жағынан алқаның мүшелері орын тепті. Софья мен Генри мұндағы көңіл ауаны алғашқы инстанциядағы соттағыдан мүлдем бөлек екенін салған жерден аңғарып қойды. Оттоман империясының адвокаты папкасынан лондондық «Таймсты» алып, Троя қазынасының бір бөлегін сатып алу мәселесі сөз болған парламенттік талқылау жайлы есептен үзінді оқып берді де, бұны протоколға енгізуді өтінді. Сондай-ақ адвокаттар сотқа Шлиманның Парижге, премьер-министр Фортуға және француз елшісі де Габриакқа жолдаған телеграммалары мен хаттарын да табыс етті. Адвокаттар Түркиямен арадағы шартқа сәйкес грек соты «талас туып отырған мүлікті сатылып немесе жойылып кетпеуі үшін кепілдікке алуға» қақы бар және солай етуге міндетті, деген талапты алға тартты. Бұл ереженің шетел азаматтарына да қатысы бар еді.

	Күндізгі мәжілісте адвокаттары Генридің қазынаны иеленуге қақылы екенін жақтап қызу сөз сөйледі. Бұған дәлел ретінде олар Троядан табылған алтынның едәуір бөлегін Константинополь музейінің қазірдің өзінде иемденіп отырғандығы жайлы «Пікірталас парақтарында» жарияланған хабарды алға тартып, алтынды ұрлаған өз жұмысшылары болуы себепті олжаның жартысы заң бойынша Шлимандарға тиесілі екенін даулады. Адвокаттар Генридің адалын айтып тұрғанына ант ішкеннен кейінгі арнайы мәлімдемесін оқып, лондондық «Таймстың» хабарын жоққа шығарды. Бұл мәлімдемеде Афиныға келіп кеткен Британия музейінің қызметкері мистер Ньютонмен арада болған әңгімеде аталған адамның коллекцияны Британия музейіне сату жайында сөз қозғағаны рас екені, бірақ оның, Шлиманның, қазынаны біреу-міреуге сатудан үзілді-кесілді бас тартқандығы айтылған-ды. Генридің қазынаны Луврға сыйламақшы болғанынан адвокаттар, әрине, жалтарып кете алмады, бірақ бұны «сату немесе жою» деп бағалауға болмайтынын тәптіштеді. Ақыр аяғында олар қарсы талап қойып, грек сотына американ азаматы мен шет ел арасындағы дауға араласып отыр деген айып тақты. Бұл тек заңға қайшы ғана нәрсе емес, сонымен бірге конституцияны да бұрмалаушылық болып табылады, деді адвокаттар. Осы айтылғандарға байланысты апелляциялық соттың алғашқы инстанция сотының бастапқы екі шешімінің күшін жоюға ешқандай қақы жоқ...

	Күн кешкірген кезде председатель бес қазыдан тұратын соттың алқасы екі жақтың да позициясын егжей-тегжейлі сарапқа салатынын мәлім етті. Шешім осы аптаның ішінде шығарылмақшы.

	- Ал, ертеңіне қасиетті синод Афины архиепископы етіп Вимпостың іргелес көршісі, Мессенаның архиепископы Прокопиосты сайлап, Теоклетос Бимпосты құлатып жіберді.

	Епископ Вимпос Музалар көшесіндегі үйге соңғы рет кіріп шықты. Жүздесу өте көңілсіз өтті. Афины архиепископы қайтыс болған кезден бергі бір жылдың ішінде Вимпос оның ізбасары болатын шығармын деген үміттің жетегінде жүрген. Генри мен Софьяның да шаттана қоярлық дәнеңелері жоқ еді: Трояны ашу, таңғажайып олжалар — бәрі де өткен күндер үлесінде қалған-ды, археологтар мен қалың жұртшылық арасында атақ-даңққа ие болу жөніндегі үміттері де ақталмады. Қазынаға таластан туған дау оны табу қуанышын су сепкендей басып тастады.

	Мазасыз ойлардан арылу үшін, әрі уақыт өткізу үшін Шлимандар осы аптаны түгелімен көңіл көтеруге арнамақ болды. Күндіз Конституция және Омониа алаңдарында қойылған концерттерге барды, аты ауызға іліге бастаған афинылық сыбызғышы Роббионы тыңдады, грек труппасының орындауында «Көл бақалар» комедиясын көрді.

	Арада алты күн өткен соң адвокаттарымен бірге апелляциялық сотқа қайта барды. Председатель алқаның шешімін оқып берді. Құлаққа ұрған танадай тыныштық орнап, сөздер қорғасындай ауыр сорғалап жатты.

	«Апелляциялық сот Шлиман мырзаның барлық алтын коллекциясын кәмпескелеп, оны Константинополь музейіне беруге қаулы етті».

	Генри мен Софья төбеден ұрғандай тым-тырыс отырып қалды.

	Барлық алтын коллекция тартып алынып... Түркияға қайтарылсын!

	Олар айтарға сөз таппай, алдарына жалынсыз жанармен үңіліп, күйме қорабында қимылсыз отырған. Өкініш жүректерін өртеп бара жатыр еді. Мұндай бақытсыздыққа тап болу мүлдем ақылға сыйымсыз нәрсе сықылды көрінеді. Бұндай қуанышқа жолығамыз деген ой Константинополь музейінің талабын қорғаушылардың үш ұйықтаса түстеріне кірмеген шығар.

	Әрине, Шлимандардың апелляция беру қақын пайдаланатындары анық. Адвокаттары сасқалақтап қалғандарымен, қатты ашуланған кейіп танытып, апелляциялық соттың шешімі заңсыз екендігін, сол себепті Ареопаг — Грецияның жоғарғы кассациялық соты — міндетті түрде оның күшін жоятындығын, бұған барлық негіз барын дәлелдей бастады.

	Генри Софьяға кіртие көз тікті.

	— Олар мына сотта да ойлағанымыздың орындалуына барлық негіз бар деп ант-су ішкен. Нәтижесін көріп отырсың. Бәріне кінәлі лондондық «Таймстағы» әлгі ант атқан мақала ғой.

	— Және сенің Луврға жасаған ұсынысың,— деп естілер-естілмес сыбырлады Софья.

	Үйге келген соң күйеуіне:

	— Пальтоң мен қалпағыңды шеш, кішкене таза ауада демалайық. Калипсоға баққа лимонад әкелдірейін. Афиныда мұз фабрикасын салғандары қандай жақсы болды. Сатушылардан азын-аулақ мұз алып қойғам,— деді.

	Мұздың кішкене кесегін бокал қабырғасына сыңғыр еткізген Софья күйеуінен:

	— Егер Ареопаг істі қайта қарауға төменгі инстанцияларға қайтармайтын болса не істемекпіз?— деп сұрады. Бұл дәл қазіргі сәтте екеуін де толғандырып тұрған мәселе еді.

	— Мен тек бір-ақ нәрсені білем — қазынаны ешкімге бермейміз. Бір амалын тауып Англияға немесе Америкаға жөнелтіп жібереміз. Елші Бокер осылай етуге әлдеқашан ұсыныс білдірген.

	Софьяның көзі жасқа толды.

	Ертеңіне таңертең Музалар көшесіндегі үйге қолдарында апелляциялық соттың председателі қол қойған «тінту жүргізуге және табылса әкетуге» рұқсат берген ордері бар соттың екі орындаушысы келді. Олар үйдің, күнсая мен сарайдың қарамаған жерін қалдырмады. Генри ана екеуі қайда барса сонда барып, арттарынан қалмай ерді де жүрді. Ол тіс жарып ештеңе айтқан жоқты, бірақ бұл тыныштық ашынған айқайға, қарғысқа толы тыныштық еді. Алтынды ақыры таба алмаған орындаушылар ләм-мим деп ауыз ашпастан жөндеріне кете барды. Генри есікті соңдарынан сарт еткізіп жапты.

	Әйтсе де көңілдері тыншу таппай жүрді. Жұбаныш болған жалғыз ғана нәрсе афинылық газеттердің: апелляциялық соттың ұйғарымы заңды шешімнен гөрі саяси шешімге көбірек ұқсастау деп жазып жатқандары еді. Күн жайма шуақ боп тұрған. Шлимандар азықтарын алып, суға түсуге барып жүрді.

	Бес күннен кейін адвокаттары Ареопагқа апелляция берді. Жоғарғы сот апелляцияның қабылданғанын, бірақ оның тек күзде ғана қаралатынын, өйткені алдағы тоқсан түгелдей кестеленіп қойылғанын айтып жауап жолдады.

	— Реніш-наламыздың бәрі осы жазда аяқталатын шығар деп ойлап жүрсем,— деп күйінді бұған Софья.

	— Ареопагтың апелляцияны қабылдағанының өзіне шүкіршілік етейік: енді түріктер қазынаны талап ете алмайды. Мен аз ғана уақытқа солтүстік Греция мен Пелопоннеске барып келсем бе деп жүрмін. Егер кете қалсам Кифисьядағы жанынан өткенде көңілімді бұрып әкетеді дейтін сол бір сүйкімді үйіңді жалдап аларсың. Семьяңды да жаныңа алдыр, жазда өзіңмен бірге болсын.

	Олар бақ ішінде серуендеп жүрген. Лимон ағаштары жеміс байлап, бұталар көктемнің қою бояуларына қанығып та қалған. Генридің бойында өзгеше бір ширақтық барын байқаған Софья оның басында жаңа бір ойдың оянып келе жатқанын айтпай-ақ аңғарды.

	— Софья, соңғы күндері маған мынадай бір ой келіп жүр. Түріктермен арадағы жанжалда грек халқы, тіпті оның үкіметі де маған жақ екенін сеземін. Мен соның өтемін жасасам деймін.

	— Қалайша?

	— Жүрші, Акропольге көтерілейік.

	Олар орталық қақпаға келіп, кең баспалдақпен жоғары өрледі. Генри XIV ғасырда салынған Венеция мұнарасына қарай бет алды.

	— Мына мұнараны бұзу жөнінде үкіметке ұсыныс айтпақпын. Шығынын өзім көтерем.

	Софья күйеуінің мойынына асыла кетіп, сүйіп-сүйіп алды.

	— Сен неткен ақылды адам едің! Мұндай сыйлықты грек халқы ешқашан ұмытпақ емес.

	Бұған рұқсат алу үшін халық ағарту министрі Валассопулос пен ежелгі заман ескерткіштерінің бас инспекторы Эвстратиадиске бару керегін білген Генридің көңілі пәсейіп қалды. Бірақ, олар Шлиманның ұсынысына айрықша назар аударып, жазбаша рұқсат берді. Жалғыз қойған шарттары: кейін Пропилей мен Одеон Герод Аттиканы қайта қалпына келтіруге пайдалану үшін мұнараға қаланған тастар мен мәрмәр тақталарды мұқияттап сақтау ғана еді.

	Генри саты ағаш сатып алып, бұрынғы десятниктері Деметриу мен капитан Цирогианнистерді шақырып, енді маман жұмысшыларды іріктеуге кірісіп жатқан. Ойда жоқ жерден король Георг министрлеріне Шлиманға берілген рұқсаттың күшін жоюға әмір етті.Генри кабинетінде оңаша отырып алып, корольға хат жазуға кірісті.

	«Акропольдегі Венеция мұнарасын бұзуға министрлерден рұқсат сұрап алып едім, өйткені мұнара оның ұсқынын кетіріп тұр. Ол Пропилейдің ең әдемі бөлегіне орналасқан, әрі тастарында эллин мәдениетінің гүлденген дәуірінен қалған жазбалар бар. Пропилейді осынау құбыжық қондырмадан арылту жөніндегі ұсынысымды бүкіл грек жұртшылығы қуана қабылдаған-ды. Осы мақсатқа арнап ағаш та сатып aп қойғанмын, бірақ, бақытсыздығыма қарай, аяқ астынан халық ағарту министрі маған ендігі жерде Греция игілігіне еңбек етуіме болмайтынын мәлім етті. Шамасы, әлденендей бір түсініксіз жайтқа жолыққан сияқтымын. Әлде байқаусызда бір жағдаймен көңіліңізді қалдырып алдым ба? Маған деген мұндай рақымсыздығыңыздың себебі неде екенін түсіндірсеңіз екен. Сізден сұрайтыным бір ғана нәрсе — осынау Венеция құбыжығын Акропольдан аластауға мүмкіндік беріңізші».

	Хаттың пайдасы тиді. Корольдің өзі Генриге жауап жаза қоймағанымен, доктор Генри Шлиманға Венеция мұнарасын бұзуға қаржы бөлуге рұқсат ету жөнінде ағарту министріне нұсқау берді. Алайда, бұл жұмысқа оның тікелей араласуы хош көрілмеді. Мұнараны бұзу Археология қоғамына жүктелді.

	Күйеуінің көңілін жұбату Софьяға оңайлыққа түспеді.

	— Бұл жұмысқа басшылық ете алмайтының, тікелей қатыса алмайтын жаныңа бататындығын білемін. Бірақ, көздеген мақсатыңа жеттің ғой. Ана кеспірсіз мұнара көп ұзамай-ақ бұзылады, көне тастар ез орындарына қайта қонады. Бұл үшін Греция саған бәрібір қарыздар боп қала бермек.

	Төртінші июль күні Археология қоғамы мұнараны бұзу мақсатына қоғам атына он үш мың драхма (2600 доллар) аударғаны үшін Шлиманға хат арқылы алғыс айтты.

	Жаздың самарқау-салқам, аңызақты күндері келді. Уақыт қарышты қадамынан жаңылып, қамсыз-мұңсыз сырғанай бастады. Шлимандар өздерімен бірге тағам толы себеттерін алып, ұзақты күнді теңіз жағасында өткізуді әдетке айналдырды. Жаңа модадағы суға шомылатын костюмдер тізені қымқа ғана қымтап тұратын. Бұған шамданған әлдебір газет: «Еркектердің көз алдында жартылай жалаңаш суға шомылып жүрген әйелдерге жиіркенбей қарамау мүмкін емес», деп жазды.

	Іштей өзара келісіп қойған адамдардай, Софья мен Генри екеуара әңгімелерінде алдағы соттың жайын да, жалпы өз жұмыстарының жайын да ауыздарына алмайтын. Тіпті олардың өмір тәртібі де өзгеріп кетті. Ұзақты күнді далада өткізген олар үйлеріне қайтып оралған бойларында-ақ жұлдыздарды жақұттай жылтылдаған верандаларына шығып отыратын. Генри үстіне Парижде тұрған кездерінде тіктірген төсек көйлегін киіп, қашан Софьяны ұйқы айналдыра бастағанша жанында болатын. Олар кітап оқитын, әңгіме шертісетін. Софья ұйықтап қалған кезде, кабинетіне кететін. Әлемнің әр түкпірінен күн сайын көптеген хаттар, Шлиман жайлы мақала басылған газеттер мен ғылыми журналдар келіп жататын. Бұл мақалалардың бірсыпырасы мақтаса, бірқатары даттап жататын. Ол бірде біреуін жауапсыз қалдырмайтын, кейбір хаттарының ұзақтығы әлгі мақалалардың өз көлемімен де теңдесіп қалатын. Софья Акрополь үстінен асылған күннің қызыл шапақтарынан оянған кезінде күйеуі төсегінен тұрып та кететін.

	Июнь айының аяқ кезінде Софья мен Андромаха оны «Византия» кемесіне отырғызып салды. Жүрер алдында Генри Софьяға Кифисьядағы өзіне ұнаған үйді жалдап алып берді. Үй биік теректер аясында тұрған, ал бақтың артында сылдырап аққан жылға бар-ды. Үйдің бір қанатында екі жатын бөлме, екінші қанатында тағы бір жатын бөлме, ас үй мен дәретхана баp еді; орталық бөлегіне асхана орынына пайдаланылатын үлкен қонақ бөлме орналасыпты. Қонақ бөлменің алдында төбесі жабық веранда бар-ды, ал артқы әйнектелген есігі жүзімдік жайқалған баққа қарайтын. Әлгі жылғашық сол бақтың ар жағында еді. Софья үй ішінен Музалар көшесінен осында көшіріп әкелді, шешесі мен ағаларын да шақырды. Ұзамай-ақ үйдің іші бибі Виктория пісірген тағамдардың тәтті иісіне толды. Бұл оның ең бақытты күндерінің бірі еді:Софья болса қасында, қабағынан қар жауған доктор Шлиман жеті қырдың астында. Апасы Катинго да балаларын Андромахамен ойнатуға жиі-жиі әкеліп жүрді.

	— Желдің жапырақтарды қалай сыбдырлатқанын, бұлақтың қалай сылдырап аққанын естіген кезімде,— деп сырын айтты Софья оған,— төңірегімдегінің бәрін тарс ұмытам. Және маған бұның бәрі де қызық көрінді! Әлгі дау-дамайға байланысты сорақылықтарды түгелдей естен шығардым. Мен тек қазіргі қызығымды ғана білемін, алда не болатыны жайлы ойлап бас қатырмаймын.

	Алаңға қарай бастайтын көше қиқы-жиқы боп қазылып жатқанымен, платандар көлеңкесінде қыдырып жүрген король қосағын көрсету үшін Софья Андромаханы өзімен бірге алып шығатын.

	Хаттар мен ашық хаттар Генриден күн сайын дерлік келіп тұрды. Ол Авлидаға да соға кетіпті, жаңа темір жолдың соңғы пункті — Ламияға дейін барыпты; бірер күн Фермопилыда болып, сонда жатып Геродотты тағы бір оңып шығыпты; одан кейін Дельфыға аттанып, сол жерден құдайларға табынудың мың жылдың тарихын қойынына тығып жатқан, жақындаған адамның жүрегін лүпіл қақтыратын жотаны жан-жақты сыпаттап жазған хат жіберіпті. Парнас тауына көтеріліп, өзі қазуға ниеті ауып жүрген Орхоменнің қираған қалдықтарын біраз айналшықтапты...

	Август тез өте шықты. 22 августта қала халқы король ханымының жиырма үш жасқа толуын тойлады. Софья одан бір жас кіші еді.

	Генри сентябрьдің бас кезінде оралды. Софья мен Андромаха Музалар көшесіне қайтып келді. Күн әлі ыстық болатын, бірақ Конституция алаңында халық қашанғыдай қаптап жүрген: афинылықтар жазғы демалыстан соң қалаға қайтып жатқан-ды. Қаланың өкімет орындары жүк фургондарына орталық көшемен жүруге тиым салды. Делбешілерге аттарын қамшылауға рұқсат етілмейтін болды. Көптеген жаңа газеттер жарық көрді. «Ле пти журналы Атен» атты жаңа француз апталығы шыға бастады. Француз театры өз маусымын «Миньон» операсымен ашты.

	Ареопаг істі қарауды 15 сентябрьге тағайындағанша адвокаттарына екі аптаға жуық уақыт бойы сессияларға қатысып жүрулеріне тура келді. Екі жақты да тыңдап алғаннан кейін сот істі талқылауға қабылдайтынын мәлім етті.

	— Енді қанша уақыт күтуге тура келеді?— деп сұрады Генри.

	Онша көп емес. Алаңдамай басқа шаруамен шұғылдана беріңіз,— деген жауап берілді оған.

	Күз айында ол қайтадан шабуылға ұшырады. Троадада болып қайтқан Детье Генридің қазып шығарған үйі Приамның сарайы емес, Троядағы шаруа адамның ауласы деп мәлімдеді. Ұлттың кітапхананың бұрынғы қызметкері афинылық Комностың лебізі бәрінен де дарақылау боп шықты: ол Шлиманға көне дүниеліктерді қолдан жасаттырды, ал әр жерден жиыстырылған қыш ыдыстар коллекциясын Ғыссарлықтан табылған деп жариялап отыр деген айып тақты. Комностың мақаласы гректің «Атеней» атты газетінде жарияланды. Оның жарық көру мезгілі Генри мен Софьяның «Ареопаг не деп шешер екен: Троя қазынасын түріктерге алып берер ме екен әлде өздерінде қалдырар ма екен» деп дал боп жүрген кезіне дөп келді. Париждегі Француз институты да шет қалмады: оның да ресми органы Шлиманды жерден алып, жерге салу науқанына өз үлесін қосты. Кельн газеті ар-намысқа тиетін мақала басты. 1830 жылғы Пелопоннеске жасалған экспедицияға қатысушы, «археология ардагері» Вирлед Ау Шлиманның теориялары мен тапқан дүниелерін өлтіре сынады. Шанаққаладағы американ консулы қызметіндегі ағасының орынына отырған Фрэнк Калверт Шлиман олжаларын ағылшындық «Атенеумде» тас-талқан қылды.

	Тек сорақы ғайбаттаулар ғана емес, сонымен бірге оның Трояны, немесе тіпті олай болмаған күнде, бұған дейін беймәлім боп келген ерте дүние мәдениетін ашқандығын, бірақ мүлдем кездейсоқ ашқандығын мойындаулар да Шлиманның жанына қатты батып жүргенді. Жаңадан бастағандар мен жәй әуесқойлар сияқты оның да кездейсоқ жолы болып кетіпті-міс. Мұндай жағдайлар мың жылда жалғыз рет қана жойылуы мүмкін... «Кездейсоқ жолы болған» деген сөзден. Генри жарылып кете жаздайтын.

	— Жолы болған дейді!..— деп ол Софьяға кеп мұңын шақты.— Бұл қызғаншақтар мен арам ойлылардың және... надандардың сүйікті сөзі. Біреудің тіршілікте бірдеңеге қол жеткізуі, екінші біреудің жеткізе алмауы осылайша түсіндіріледі. Осы бір жалғыз ауыз сөз арқылы өздерінің түкке татымсыз тіршілігін ақтап алады. Жұрттың бәрін бір өлшеммен өлшейді. Жолы болу!.. Ойбай-ау, ол деген...

	Софья еркелеп, оның ауызын алақанымен жаба қойды.

	Сөйтіп, оған соғыс жарияланған еді.

	Шлиман да сақадай сай тұрған — күні-түні тойтарыс берумен болды. Софья оның қай кезде ұйықтайтынын да аңғара алмай жүрді, Кельн газетіндегі мақалаға Генри — немісше, париждік «Журнал оффисьельге»— французша, түріктердің айыптауларына — туристе жауап беріп, Кальверттің екінші мақаласына ағылшынша жауап қайтаруға әзірленіп жүрді. Кезекті бір құстаналаудан кейін алғашқы минуттарда қатты ашынғанымен,— жазықсыздан жазықсыз жапа шеккен бейкүнә адамның кейіпіне енген ол лағынет жаудырып, үйдің ішінде әрлі-берлі теңселіп жүріп алатын,— артынан көп ұзамай қайтадан сабасына түсетінін Софья байқап та қалып еді. Сосын жазу үстеліне барып отыратын да жауап жаза бастайтын. Өзінің дұрыстығын дәлелдейтін мысалдарды бір беттен соң бір бетке толтыра жазатын: міне, Чарльз Ньютонның Ежелгі ескерткіштердің корольдік қоғамының мәжілісінде айтқан пікірлері; міне, оның «Академияда» жарияланған мақаласы; міне, Венадағы антика профессоры Гомперстің мақаласы: ол Троядан табылған жазбалардың шешуін тапқан — басқа, бұл көне Кипр жазуы екен, ал тілі — нағыз грек тілі. Міне, Макс Мюллер «Академия» журналында троялық әріп таңбаларын келтіріп, бұлар Кипр жазуына туыстас деген түйін жасайды.

	Тек жалғыз Англияда ғана Шлиманның айдыны асып тұрған. «Троя күнделіктері» ағылшын тіліне аударылып жатқан, ол «Троя және оның жұрнақтары» деген атпен таяу арада жарық көрмек еді. Баспагер Джон Мэррей Дора Шмитц атты тәуір аудармашы тауып, редакторлыққа антика тарихы жөніндегі белгілі маман, профессор Филип Смитті шақырған-ды. Филип Смит кітапқа алғысөз жазған болатын. Алғысөз:

	«Ендігі жерде «Троя» есімі тарихи дәстүрге сәйкес орналасқан орынында тұрған ұлы қаланың — жаулары талан-таражға ұшыратып, түгін қалдырмай өртеп жіберген қаланың —«ғаламат жұрнақтарымен» мәңгілікке тығыз байланысты болады», деген сөздермен аяқталатын.

	Бірақ бәрінен қуаныштысы — ықпалы мол Ежелгі ескерткіштердің корольдік қоғамының 1875жылғы 24 июньдегі мәжілісінде лекция оқуға шақырғаны болды премьер-министр Уильям Гладстон зор ілтипат білдіріп, Шлиманды қоғам мүшелеріне таныстыруды ұсыныпты — тек осының жалғыз өзі-ақ лектордың үлкен құрметпен қарсы алынатындығын көрсетіп тұрған-ды. Троя және оның жұрнақтары» кітабының жарыққа шығатын кезі де осыған тұспа-тұс келетін. Генридің қуанышы қойынына сыймай жүрді.

	— Англияда болғанынан кейін, Софья, континентті түгел аралап шығамыз. Оның үстіне бұл нағыз демалуға қолайлы кез ғой: Голландияға, Венгрияға, Данияға, Швецияға, Австрияға, Германияға барамыз, менің туыстарыма соғып шығамыз. Бұл жолы музейлерде зерікпейтін боласың: Троядан тапқан олжаларымызға ұқсас экспонаттарды көресің.

	Софьяның көзінде шаттық оты ұшқындады.

	— Андромаханы бірге ала кетсек қандай жақсы болар еді! Және Калипсоны да. Өзіміз шаруамен жүрген кезде оны күтетін кісі керек қой.

	Генридің көңілі шалқып тұрған.

	— Келістік. Спиросты да Парижге бір аптаға шақыртып аламыз.

	Сентябрьдің аяқ кезінде Ареопагтың жеті соты өз шешімін жариялады. Істің мәніне терең бойламаған олар сот жүргізуде жіберілген қателерді санап шығумен шектеліп, осының негізінде апелляциялық сот шешімінің күшін жойды.

	Константинополь музейінің адвокаттары алғашқы инстанция сотына жаңа өтініш түсірді. Бұл жолы сот Генри Шлиман шартта көрсетілген талаптардың біреуін орындамаған деп қаулы етіп, доктор Шлиман тең жартысын Оттоман империясына төлеуге тиісті соманы нақтылау үшін Троя қазынасының эксперттік бағасын анықтауға әмір берді.

	Түріктер бұл шешіммен келіспеді. Олар алтынды тұтастай талап етіп, қайтадан апелляциялық сотқа өтініш етті.

	Оныншы октябрь күні апелляциялық сот Константинополь музейінің бұл өтінішін орындаудан бас тартты да, алғашқы инстанция соты тағайындаған үш эксперт 21 ноябрь күні «Троя көне бұйымдарында» келтірілген тізім бойынша — Генри оларды қазынаға жақын да жуытпаған — алтынның бағасын анықтап берді. Мәрмәр Аполлонды қосып есептегендегі барлық сома төрт мыңдай доллар құраған еді.

	Шлиман түріктерге жартысын төлеуге ойланбастан келісті. Бұл дау-дамайды тыятын-ды. Сөйтіп, ақыры олар азаптарынан ада болды.

	6

	Қыс жақындап қалған. Көше шамдарының өлусіреген жарығында қуырылған каштандар сатыла бастады. Нөсер жаңбырлар жиілеп кетті. Ал, Шлимандар той жасап жатқан болатын. Софья қиын кезеңде Генриге аз да болса тілеулестік білдірген адамдардың бәріне шабарман мен ат айдаушысы арқылы түскі қонақ асыға шақырту жіберді. Қуанышының көптігі сондай, тіпті Луиза Бюрнуфты да шақырды.





Түрік үкіметі соттың шешіміне өре түрегелмегенімен, бұл шешімді грек сотының сұлтанмен кикілжіңге барғысы келмегені деп қана бағалады. Әрине, түріктер өтем орынына төленетін екі мың долларға қанағаттана қоймаған еді. Түрік елшілігінің бірінші секретары Шлиманға Афиныға жаңа елші — Фотиадис бидің келе жатқанын, оған әлгіден гөрі әділірек және қанағаттанарлық келісім жасау тапсырылғанын хабарлады.

	— Олар пәрменді қайта жалғастыруға ынталы екенімді біледі,— деді Генри Софьяға.— Троядағы қазба жұмыстарын аяғына жеткізуге асығып жаным шығып жүргені, жаңа пәрмен үшін не сұраса да беретінім оларға жақсы мәлім. Түріктерге музейлерін жөндеуден өткізу үшін сегіз мың доллар ұсынғанмын. Бұның әділ шешім екенін олар түсінеді ғой деп ойлаймын.

	— Түсінетін болса Фотиадис биді несіне жіберіп отыр? Уәде бергеніңді ескерте салса да жетпес пе еді?— деп қарсылық білдірді Софья.

	— Мен уәдемді сот жүріп жатқанда, қазынаның тағдыры қыл үстінде тұрған кезде бергенмін. Ал, қазір екі мың доллар төлесем болды — іс тәмам.

	Софья күйеуінің иығына қолын қойып, оған күлімсірей көз тікті.

	— Ендеше, Фотиадис биді ақ пейілмен қарсы алайық. Критте қалай дейтіні есіңде ме? «Ақша ардың садағасы», дейді.

	Бірақ, Түркиямен арадағы бұл шаруа тек 1875 жылдың апреліне таман, жүйкелерін әбден жұқартып барып қана біржола тәмамдалды. Бұл шырғалаңға кінәлі Фотиадис би емес еді, Шлиманның екі мың доллар штрафқа қосымша төлейтін сегіз мың доллары әбден қанағаттандырған ағарту министрі Сафуат паша да емес-ті. Шатақты шығарған адам доктор Филип Детье еді. Константинопольға шақыртылып алынғаннан кейін оның беделі әжептәуір ақсап қалған болатын. Бес айға жуық уақытқа созылған осынау келіссөз кезінде олар тек Акрополға барып, жұмысшылардың көне тақталарды күйрек әйнектей әлпештеп, Венеция мұнарасын баппен бұзып жатқандарын сағаттар бойы бақылап тұрған кездерінде ғана жандарына тыныштық тауып жүрді.

	Генри Европаға саяхаттарына байланысты шаруаларды алдын-ала ыңғайластырған. «Чаринг-Кросс» отеліндегі бөлмелері мейлінше жанға жайлы болатын. Дос-жарандары оларға май айының гүлдерін жолдаған еді, күтуші әйел бұны қонақ бөлмедегі биік вазаларға салып қойды. Софьяға Лондон қатты ұнады. Күн қоңыр салқын боп тұрған. Софья ағылшынша жеңіл акцентпен сөйлейтін.

	— Ағылшындардың өздері де осылай сөйлейді,— деді ол өзін-өзі жұбатып.

	Генри мен оның Шредер кеңсесіндегі ескі таныстары Софьяға Лондонды аралатып көрсетті. Олар Вестминстер аббаттығында, Букингем сарайында, лондондық Тауэрде, Петтикоут-Лейндегі базарда, Темза үстіне салынған көпірде болды. Лондонмен салыстырғанда Афины неткен жүдеу көрінетін еді десеңші! Софьяны көшедегі адамның көптігі қатты таңырқатты. Бәрі де сулық киіп алған, қолдарында — қайда барса да қалдырмай ала шығатын қолшатырлар. Ашық аспан астындағы кафе дегендерің атымен жоқ. Чарльз Ньютон өткен жылғы қонақжайлылықтарына жауап ретінде Генри мен Софьяға өз музейінің қазыналарын көрсеткен. Олардың құрметіне түскі қонақ, асы берді. «Лорд юджиннің мәрмәрларына» таңдана көз тіккен Софья: «Бұлардың орыны өз отанында, Парфенонда емес пе еді!» деп күйінді. Келесі күні олар қауымдар читасында болды — Гладстон екеуін көпшілікке арналған галереяға алып баруға әмір етіпті. Парламенттік қызу айтыстар Софьяның музейдегі кешегі пішінін ұмыттырып жіберді. Таңертеңгі және кешкі мәжілістер арасындағы үзілістерде Гладстон оларды Темза жаққа қаратылған, күн сәулесі ойнаған верандаға шақырды. Софья мұнда бірнеше министрмен танысып, қаймақ қосылған құлпынаймен шай ішті.

	Афиныдан шығарда-ақ басталған безгек Софьяны пароходта одан әрі мазалап келіп еді. Алғашқы күндердің қуанышқа толы абыр-сабырымен алданған ол ауруға көп көңіл аудара қоймаған. Бесінші күні таңертеңнен-ақ біресе тоңып, біресе жанып әбігері шыға бастады. Перденің сыртында әйнекке жаңбыр сабалап тұрған. Софьяның тұла бойы күйіп-жанып, басы сынып бара жатқандай көрінді. Генри жұрт өзіне «Англиядағы ең тәуір медик» деп кеңес берген дәрігер Фаррені шақыртты. Ол Софьяны «febricula» дертіне шалдыққан деп тапты, ал Генриге: «Ауытқымалы безгек, өзінен өзі кетеді», деп түсіндірді.

	— Бірақ, әйтеуір бір шара қолдану керек қой,— деді Шлиман тықақтап.

	— Миссис Шлиманды Брайтонға алып баруға кеңес берер едім. Ондағы жылы ванналар дерт атаулыға мың да бір ем. Айнала теңіз, күншуақ, тыныштық. Табиғат өз қателіктерін өзі түзете алады.

	Шредер кеңсесіндегі агенттердің мейірбанды көмегі арқасында Генри Брайтондағы Кингз-Роудтан бір тәуір үйді жалдап алды. Бұл үйдің мисс Стили есімді өз күтуші әйелі бар екен. Генри Софьяның, Андромаха мен Калипсоның ештеңеге мұқтаж болмауына қам жасады: оларға жемістер мен көкөністер, басқа да тағамдар мол етіп жеткізіліп тұрды. Бұған қоса әйелі Шлиман жайлы мақалалар мен хабарларды жинап жүруі үшін күн сайын лондондық алты газет алатын болды. Лондон поезына асыққан Генримен қоштасып тұрған Софья оған:

	— Корольдік қоғамның мәжілісіне әйелдерді жібермейтінін білемін. Сол себепті, Лондонда болған күнімнің өзінде де лекцияңды тыңдай алмас едім. Бірақ, өзің кафедраға көтерілген минутта мен де баласы Гектордың мәйітін алу үшін мол сый-сияпат арқалап ахейліктер лагеріндегі Ахиллға аттанған Приам патша құсап құдайларға құлшылық ететін болам,— деді.

	Бу ванналары дауа болды. Ұзамай Софья Андромаха мен Калипсоны ертіп пляжға суға шомылуға барып жүрді.

	Шлиманның Ежелгі ескерткіштердің корольдік қоғамында, Берлингтон-Хауста 24 июнь күні оқыған лекциясы құрмет пен қошеметке бөленді. Бұған алты репортер қатысты. Олардың есептерін Софья Генриге арнап қиып алып отырды. Оған әсіресе «Иллюстрацияланған Лондон жаңалықтарындағы» сурет өте ұнады. Мұнда доктор Шлиман ақ галстук тағып, фрак киген кейіпте бейнеленген еді. Алынбалы жағасы жіңішке мойынын ұзарта түскендей. Көзіне пенсне тағып алған Генри екі биік шырағдан қойылған үстел басында лекция оқып отыр. Айнала-төңірегі өңкей атақты адамдар — ғалымдар, жазушылар. Бұл оның өміріндегі ең шуақты сәттердің бірі болғандығын Софья айтпай-ақ аңғарған.

	Софья емделіп жатқан кезде Генри Оксфорд пен Кембриджден жаңа достар тауып үлгерген-ді. Ол бұрын бір рет өзіне қолдау көрсеткен Макс Мюллерді шексіз құрмет тұтатын. Екеуі достасып та алды. Жексенбі күндері Генри Брайтонға келіп, теңізге шомылатын, демалатын, сосын Софьямен біріге отырып саяхаттарының маршруттарын қайта қарайтын: Берлингтон-Хаустағы қошеметтен кейін лекция оқуға бірнеше шақыру алған-ды.

	Июннің аяғында олар Парижге келіп, «Лувуа» қонақ үйіне орналасты. Мұнда бұларды Спирос күтіп жатыр еді. Парижде Софьяның безгегі қайта ұстады. Ауру меңдеткен Софья төсек тартып қалған кезде Генри қатты абыржып, Спиросты өздеріне таныс грек дәрігерді шақырып келуге жұмсады. Бұл бұдан бес жыл бұрын Софьяның асқазанының ауыру себебін тауып, Шлиманға әйелін туған жеріне, Грецияға алып баруға кеңес берген дәрігер еді.

	Софьяны қарап шыққан ол:

	— Бұл безгектің бір жағымсыз ерекшелігі бар — іші жиі қайта оралып соғып отырады. Себебін ешкім де білмейді. Дегенмен, онша қауіпті емес. Екі апта күтінсе — өтеді де кетеді. Тіпті, біржола кетуі де мүмкін, - деді.

	Екі апта!— Генри саяхат маршрутын қолына алып, жүретін кездері белгіленген күнді саусағымен санады. Осы күннен басталып, алты елді аралап шығатын сапарларының кестесі әр сағатына шейін белгіленіп қойылған болатын.

	— Бұндай жағдайда,— деді дәрігер салқын ғана,— сізге не сапарыңызды кейін шегеруге, не мадам Шлиманды Парижде қалдыруға тура келді. Оның қазіргі жағдайында қандай да бір сапар жайлы ауызға алуға да болмайды.

	Генридің түріне қараудың өзі аянышты еді. Софьяның да көңілі жүдеп қалған.

	— Бұл сапарлар жайлы сондай көп армандап едің ғой,— деп үгіттей бастады оны Софья.— Оған қоса енді лекциялардан да бас тартуға болмайды. Жалғыз бара бер. Менің ештеңем де кетпейді. Спирос пен Калипсо маған қарайды ғой.

	— Жалғыз кеткеніме шыныңмен қарсы емессің бе?

	— Әрине, қарсымын. Бірақ, сені бұл сапардан тоқтатқым келмейді. Тек бес аптада үлгеретін бол. Сенсіз Парижде бес аптадан артыққа әсте де төзе алмаймын.

	— Мен дәл сол бесінші апта толатын күні келем. Міне, мынау саған екі мың бес жүз франк. Сіздерге бұның тең жартысы да жететінін білем, бірақ керек боп қалуы мүмкін ғой.

	Безгек бір аптаның ішінде-ақ өтіп кетті. Софья төсектен бас көтерді. Спирос күйме жалдап, күндіз оны Булон орманына апарып қыдыртып қайтатын. Олар көлеңкеге тоқтайтын, ал Андромаха көк майсада ойнап жүретін. Софья циркте де бірнеше рет болды, бұны өткен жолы келгенінде-ақ ұнатып қалған. Эжен Пиа Парижде еді, ол Софьяны комедиялық операға апарып қайтты. Генридің тағы бір жолдасы оны жұрт аузынан түспей жүрген комедияға алып барды. Шезлонгта жайғасып отырып алған Софья ұзақ сағаттар бойына кітап оқумен айналысатын. Генриге жазған хаттарында ағылшын сөздерін француз сөздерімен алмастырып жіберетін. Күйеуі мұны да қағыс қалдырмай: «Французшадан гөрі сен ағылшынша тәуірірек жазасың» деп жауап қайтаратын.

	Генри хатты жиі жазып тұрды. Лейденде ол «бірден музейге барып, бәрін де мұқият зер салып қарап» шығыпты. Голландиядан ол голландтық король ханымы Софьядан түскі қонақ асы іштім деп мақтанды. Ал, хаттағы келесі сөйлемнің Софьяны састырғаны сонша, өз көзіне өзі сенбей бірнеше қайтара оқып шықты: Генри одан қонақ үйге тиісті төлемнің есебін апта сайын жіберіп тұруын сұрапты. Алғашқы есеп салынған хатты алысымен ол Софьяға көне грек тілінде жауап жазды:

	«Қымбаттым менің, хатқа салған есебіңнен байқағанымдай, таңертеңгі ішкен тамағың үшін сенен жеті франк, ең аз дегенде бес жарым франк алады екен. Қымбаттым-ау, бүйтуге болмайды ғой, бұл деген ұят қой. Таңертеңгі асыңды басқа бір жерден ішсеңші, бір жарым-екі франкқа кез-келген жерден тоя тамақтануыңа болады емес пе. Жарты ақылдар мен жарыместер таңертеңгі асына жеті франк жұмсай берсін, ал сен бір жарым-екі франк жұмса. Таңғы кофеңді қонақ үйден іш, бұл онша қымбатқа түспейді. Түскі асыңды да содан іш. Бірақ, тәңір жарылқасын, төгіп-шашып таңғы тамақ ішкенді дереу доғаратын бол. Өйткені, бұл жұтату дегеннің нағыз өзі ғой. Сенен қуанышты жаңалықтар күтем. Жанымдай жақсы көретін жұбайымды құшып-сүйдім.

	Шлиман».

	Софья не дерін білмей ақтарылды. Осынау алаөкпе адамның мына жұмбағының шешуін ойлап бір сағат бас қатырды.

	«Грек үкіметіне жеке меншік жері мен музейін тарту етеді — бұның бағасы кем дегенде 50 мың доллар. Түркияға Троадада бірлесе жүргізілетін қазба жұмысының шығынын өзі көтеруге ұсыныс жасайды — бұның да құны 50 мың доллар. Музейді қайта салдыру үшін түрік үкіметіне сегіз мың доллар береді. Сөйтіп жүрген адам әйеліне «Лувуа» қонақ үйінің ресторанынан таңғы тамағын ішуге тиым салады. Өйткені, ресторанның тамағы бес-жеті франкқа түседі, ал көрші кафеге барсаң отыз-қырық центке де тамақтанып шығуыңа болады».

	Адамдар қызық жаратылған-ау өзі!

	Әлде бұл қасында болсам әрі дос, әрі көмекші, ал жырақта қалсам масыл сияқты көрінетіндігімнен бе?— деп ойлады Софья.— Әлде бұл оның дүниеде бәрін маңызды және маңызсыз деп екіге жіктеп дағдыланғандығынан ба екен? Әлде ұсақ-түйекке ақша шығындауды жаны сүймей ме екен? Қалай болған күнде де мен бәрібір таңғы тамағымды қонақ үйдің ресторанынан ішетін боламын. Оның тамағы да дәмді, қызмет көрсету мәдениеті де жоғары».

	Сентябрьдің бас кезінде олар Шлиманды Солтүстік вокзалдан қарсы алды.

	Сол күні де, кейін де Генри мадам Шлиманның бес апта бойы таңғы тамағын «Лувуа» қонақ үйінен ішкендігі көрсетілген есептер жайлы жұмған ауызын ашқан жоқ. Өзі қалдырған бес жүз доллар жетпей қалып, тағы да ақша салып тұруға мәжбүр болғандығы жайлы да ештеңе деген емес.

	«Екінің бірі — не ол өткендегі хатын енді қайтып есіне алмауға ұйғарым жасады, не оны мүлдем ұмытып кетті», деп шешті Софья. Алты жылдың жұбайылық әмірді артта қалдыра тұрса да, басына бұдан өзге ой келе қоймады. Бірақ, өзінің бас бостандығы жолындағы кішігірім қақтығыста жеңіске жеткен болатын.

	«Әкемнің Греция азаттығы жолындағы майданда алған медалін өңіріме тағып жүруіме енді менің де толық қақым бар», деп күлді ол ішінен.

	Парижде өзін қазба жүргізуге берілген рұқсат күтіп жатқанына Шлиман нық сенімді еді. Түркиядан да, Грециядан да ешқандай хабар болмағанын біліп, қабағы түсіп кетті.

	— Қазатын ештеңе жоқ кезде мен үшін бұл өмірдің сәні жоқ,— деп шағынды ол кешкі астың үстінде.— Сен мені әуейі деп есептейсің. Жаңылған жоқсың. Таяу арада бір жерден қазба жұмысын бастамасам болмайды-ау деймін.

	— Сонда қай жерден қазбақсың, Генри?

	— Рим музейінің бас директоры сеньор Фьореллиден хат алдым. Оның хаты мені Римнің оңтүстігіндегі Альбаноға шақырады. Сондағы жанартау лавасы жапқан топырақтың астында адам мәдениетінің ізі бар-жоғын анықтау қызықтырып тұр.

	Софья оның қол қусырып қарап отырғанша әйтеуір бірдеңемен шұғылдануға құлшынып жүргенін аңғарды. Генридің Европадан алған әсерлері солғын тарта бастаған кезде, үйге қайтатын да кез жетті-ау деп шешті. Қайтып барған бойда түрік елшісіне өтініш білдірмек, бір кезде үй-іштері араласып тұрған ағарту министрі Георгиос Милессиске жалынып-жалбарынбақ.

	Олар Марсельден аттанды. Генри Неапольден түсіп қалды. Оның жолы болмағаны алғашқы хатынан-ақ аңғарылды. Қазба жүргізу үшін жүзімдігін сатқан альбандық шаруа бақ ішінен, лава қабатының астынан тауып алдым деп оған римдік көне этрустық вазаларды көрсетіп, алдап соғыпты. Генри қаза-қаза құрылыққа шейін жетіпті, бірақ тірнектей мәдениет ізін таппапты. Турасын айтқанда, тақыршаққа отырып қалыпты.

	Октябрьдің ортасында Шлиман Сицилияға, Палермоға келді. Әлдебір чиновник оған Пантеллерия атты шағын аралдағы Марсала маңынан қазуға кеңес беріпті. Софья сол жақтан телеграмма алды. Онда:

	«Жоқшылық пен қайыршылық жайлаған жерде тұрғандығымнан сені шақырып алуға батылым баратын емес», делініпті.

	Пантеллериядағы мәдени қабат өте жұқа боп шықты, бұл қабаттың астынан да ештеңе табылмады. Шлиман Сегетаға тартты, одан шығып Таорминаға, Сиракузыға бет алды — осылай әрлі-берлі жын соққандай жортты да жүрді. Өйткені, оның қайткенде де қазуы керек еді — қайдан қазса да, не қазса да бәрібір, әйтеуір тек қазса болатын.

	Генридің қынжылысқа толы хаттары Софьяны бұрынғыдан да батылырақ қадамға итермеледі. Ол өздерінің адвокаты Делагеоргиспен ақылдасты. Адвокат әзірше түріктерге тілек білдірмей тұра тұруға кеңес берді — олар қазір бұдан да гөрі маңыздырақ ішкі шаруаларымен шұғылданып жатқан. Сөйткен соң Софья министрлік пен университеттегі таныстарының табалдырығын тоздырып, Георгиос Милессиске ықпал етуді өтіне бастады.

	Ноябрьдің аяқ кезінде жазған хатында Генри: Италиядан музейлерде жоқ көне дүниеліктерді табудың орайы келетін емес. Шамасы, менің маңдайыма ежелгі замандармен шұғылдану жазылған шығар», деп шағым айтыпты. Дәл осы тұста Генри түрік сыртқы істер министрі Рашит пашаның Афиныдан өзінің қазіргі адресіне аударылған хатын алған-ды. Онда Константинопольдағылардың жаңа пәрменге жылы қабақ көрсетіп отырғандары хабарланған. Генри тез жиналды да, алғашқы пароходпен Пирейге аттанып кетті.ж

	Рождествоға санаулы күндер қалғанда Рашит пашадан екінші хат келді: шамасы, теріс ойдағылар прекеттерін қойса керек; егер Шлиманның өзі Константинопольға келетін болса пәрменді алып қалары анық. Софья күйеуін Жаңа жыл мен шоқындыру мерекелері қарсаңында жібере қойғысы келмеген. Бірақ, Генриді ұстап тұру қиын болды — Рашит пашаның хаты оған қанат байлағандай еді. Оның үстіне Генри бармай қалып, жағдай өзгеріп кететін болса тағы да өзі кінәлі боп шыға келеді ғой. Рождество мен шоқындыру Софья үшін қадірлі мерекелер екенін Генри білетін, сол себепті оны өзімен бірге кетуге қолқалай қойған жоқ. Әйтсе де, егер пәрмен ала қалатындай болса Троададағы үш айлық қазбаларға жайлап әзірлене беру керектігін ескертті. Софья келісті. Генри үй ішіндегілердің бәріне сыйлық сатып әперді де, Константинопольға жүріп кетті. Ол жақтан жазған хаттарында қуанарлық ештеңе жоқ еді.

	«Сол бұрынғыша қиындықтарға кезігіп жүрмін,— деп жазды ол Софьяға.— Өзімнің шамам жетер емес. Тек Троядағы ашқан жаңалықтарыма деген жұрттың ынта-ықыласы мен шетел елшілерінің ерекше ілтипаты, олардың Гомерге және оның Илионына деген ықыласы ғана сүйеніш боп жүр...»

	Арада бір апта еткен соң Генри пәрменге бүгін-ертең қол қойылғалы жатыр деп хабарлады. Ол «Византия» қонақ үйінің тәуір номеріне орналасқан-ды. Барлық бос уақытын «білімдар да атақты шетелдіктер» арасында өткізетін. Генридің қуанышына орай, үстел басындағы әңгіме бірден жеті немесе сегіз тілде жүреді екен. Бірақ, ол бір қымбат досын жоғалтыпты: Джордж Бокерді Россияға елші етіп ауыстырып жіберіпті.

	Алайда, ескі көйлектерін ала шығуды ескертіп, Генри өзін Константинопольға шақыртқанша тағы да әлденеше апта өтті. Софья февраль айының басында жүрмекші боп, пароходқа билет сұратып та қойған. Генри ырза-тұғын. Үстел басындағы достары Софьяның келуін асыға күтіп жүргенін, бұл арадан оның «бұрын ешқашан бастан кешіп көрмеген рухани ләззатқа кенелетінін» айтып хат жазып жатқан.

	Нақ сол шамада халық ағарту министрі Софьяға амал-әрекеттерінің ақыры нәтиже бергенін, таяу күндерде Грецияда қазба жүргізуге рұқсат алып қалатындығын аңғартты. Софья күйеуіне өзінің әзір шыға алмайтынын айтып телеграмма жолдады. Генри налығанымен, қайтсең де кел деп қасарысқан жоқ: пәрменіне әлі күнге шейін қол қойылмаған-ды.

	Генри Пирейден археологиялық құрал-жабдықтарының бір бөлегін ғана әкеткен. Қалғанын қажетіне қарай Спирос салып жібермек еді. Генри мен оның достары Константинопольда тыным таппай әрекет еткенімен, сонша сарыла күткен пәрмені тек бесінші майда ғана қолына тиді. Жіберген телеграммасын оқып отырған Софья Генридің осынау қуанышты хабарды: «Одиссейдің Троядан қайтар жолда бастан өткерген он жылдың азабы менің осынау айлар ішінде Константинопольда бастан кешкен азабымнан әлдеқайда жеңіл болған шығар», деп бейнелеп жеткізген сөздеріне езу тартпай қала алмады.

	Әйтсе де, Софья әзірге қозғалмай-ақ қойсын. Яннакис бұлардың бұрынғы үйлерінің қирап қалғанын хабарлапты. Шаруалар есік-терезелерін сындырып, шатырдағы кіреміттерді түгелдей сыпырып әкетіпті. Төбеден жаңбыр ағып, бөлмелердің бәрін бүлдіріпті. Онымен қоса қазбаларды да тәртіпке келтіру керек екен: қабырғалары құлап, траншеяларды тереңдігі он футтай лай балшық басыпты. Скамандр тасып, жота мен теңіз аралығындағы жазықты үш рет суға бөктіріпті. Тіпті жолымыз болып тәуір ағаш ұсталарын тапқан күннің өзінде де, ескі үйдің орынына тұрмысқа жарамды жаңа тас үй тұрғызу үшін және қосалқы жайлар қалқайту үшін әлі де талай апта керек, деп жазды Генри. Трояда тұруға болатын жағдай жасалған кезде Софьяны дереу шақыртып алуға уәде берді.

	Бірақ, Софья ақыры шақыру ала алмады. Ғыссарлыққа барған Генри бәрінің бетімен жіберіліп, ойран-ботқасы шығып жатқанын көрді. Яннакиске Трояда жұмыс істеуге рұқсат етілмеді. Бейшара жігіт бір жолы тіпті шейіт болып кетем бе деген қауіпті де бастан кешіпті. Шанаққалада бұрынғы губернатор отыр еді, бірақ оның бұған деген ілтипаты өзгеріпті. Енді Шлиманға тек таза қанды түріктерді жалдауға ғана рұқсат етілген. Бұл жұмысшы күші тұрақты жетіспейді деген сөз еді. Бақылаушы болып Іззет әпенді деген кісі бекітілді. Ол адамды ығыр қылатын тәртіп орнатты. Шлиманды қас қағым уақыт жалғыз қалдырмай, күндіз-түні салбаңдап соңынан еретін де жүретін. Ақыры барлық сұйық балшықты қотарып тауысқан кезде — ал, бұл шектен тыс азапты жұмыс еді — Приам сарайының маңынан алғашқы қызық олжалар кезіге бастады. Бірақ, Іззет әпенді бұларды фотоға түсіруге тыйым салды. Қабырғалар мен тас төселген көшелердің суретін салуға да рұқсат етілмеді.

	Шыдамның шегіне еткен нәрсе губернатор Ибрагим пашаның келуі болды. Ол Ғыссарлыққа Шлиманның не істеп жатқанын көру үшін жол шеккен.

	Пәрменге сәйкес, қазбаның іргесіндегі алты жүз акр жер Генриге берілген еді; бұл жерге оның тұрғын үйлер мен шаруаға қажет жайлар салуына хақы бар-ды. Губернатор Ибрагим паша асығыс қалқайта салынған жаппаларды көріп шықты да, қалтасынан пәрменнің көшірмесін алып, тиісті жерін тапқан соң:

	— Доктор Шлиман, сіз пәрменнің шартын бұзып отырсыз!— деді.

	— Бұзып деймісіз? Мен тіпті әлі жұмысқа кіріскен де жоқпын ғой. Жотадан әлі ештеңе ала қойғам жоқ...

	— Пәрменге сәйкес, сіз мына алты жүз акр жерге тастан және ағаштан үй тұрғызып, қоймалар салуыңыз керек.

	— Алты жүз акрге үй салу деген не сұмдық? Не үшін? Бұл деген тұтас бір қала ғой. Маған мына құрылыстар да жарайды.

	— Сізге ненің жарайтыны, ненің жарамайтыны жайлы пәрмен сізбен тәжікелесіп жатпайды. Алты жүз акрге түгел құрылыс салуға міндетті екендігіңіз мұнда айдан анық айтылған.

	— Губернатор Ибрагим паша, пәрменді бұлайша ұғыну кісінің күлкісін келтіретін нәрсе. Шын мәнінде не үшін мына алты жүз акрды толтырып құрылыс салмақпын? Сұлтанның үкіметінде осыны желеу етіп, жұмысқа кедергі келтіретін керітартпалар табыла қояр ма екен?

	— Мен дәнеңе де білмеймін. Пәрменде не айтылса, соның орындалуын талап етуге тиіспін, әйтпесе Константинополь мені арқамнан қаға қоймайды. Алты жүз акр жерге тастан және ағаштан үйлер тұрғызбайынша ешқандай қазба жұмысы жүргізілмек емес.

	Генри босқа айтысқаннан пайда жоқ екенін ұқты. Әрине, Константинопольге барып, ағарту министрінен көрменің шартын түсіндіретін, яғни әлгі алты жүз ;акрға толтырып үй салу міндет еместігін көрсететін хат жаздырып алуына болатын. Бірақ, оған түрік өкімет орындарының жайбасарлығы жақсы мәлім-ді. Бұны қиындата түсетін тағы бір жай — арқа сүйер жалғыз ықпалды досы — сыртқы істер министрі Рашит паша жауларының қолынан қаза тапқан. Сыртқы істер министрі болып Сафуат паша тағайындалған. Яғни ағарту министрлігіне жаңа адам келген-ді. Бәлкім, бұл мүлдем бейтаныс, тіпті теріс ниеттегі адам шығар. Пәрмендегі ақылға қонымсыз шартты алдырып тастайтынына сенімі толық еді, бірақ бұған тағы да қанша апта мен ай қажет болатынын кім білсін. Және қайтып оралғанда көретін күні не болмақ? Сол бұрынғыша аттаған сайын аяқтан шалу, жоқтан өзгеге бола тиісіп, тыныштығын кетіру, жұмысшы қолынсыз қалдыру, олжаларға ғылыми сыпаттама жасауға тыйым салу ғой... Трояға қайтып оралып, қазбаларды аяғына жеткізем деп босқа әуреленіпті.

	Әйелі мен кішкентай қызынан, үйреншікті шаруасынан қол үзіп, екі ай бойы Константинополь қонақ үйін күзетті. Тағы да екі ай қазбалар басында өтті. Бұнда да траншеялар мен террасаларды үш жылдың ішінде жинақталған ластан тазартудан басқа жарытымды ештеңе тындыра алмады. Сөйтіп, сонша уақыт босқа рәсуа болды.

	Ол құрал-саймандарды буып-түйіп, жинақтап Пирейге аттандыруға әмір етті де, Софьяға біржола қайтып келе жатқандығын айтып телеграмма салды.

	Қайтар жолда қалың уайымнан қабағы ашылмай қойды.

	Софья оны Пирейден қарсы алды. Қолындағы бір парақ ақ қағазын оңды-солды бұлғалап, пристаньда тұр екен. Мұншалықты шаттанғанын Генри бұрын-соңды байқамаған.

	— Микенді қазуға рұқсат алдық! Қазір бастасақ та болады!— деп айқайлады Софья.





ЖЕТІНШІ КІТАП. МИКЕН

	1

	Оларды Нафплион пристанынан қарсы алған полицмейстер Леонидас Леонардастың төсіндегі түрлі-түсті медальдарды жазғы кештің жайма шуақ шұғыласы алтынға малындырып тұр еді.

	— Біз бұл сәтті екі жыл бойы күткенбіз!— деп дауыстап жіберді Генри.— Өзімнің ғалым достарымды таныстыруға рұқсат етіңіз. Доктор Ефтимиос Касторкис осы жерде, Пелопониесте туған, қазір Афины университетінде грек археологиясының процессоры. Доктор Спиридон Финдиклис, Археология қоғамының вице-президенті, университетте филологиядан сабақ береді. Доктор Иоаннис Пападакис — математика мен астрономия профессоры, университеттің бұрынғы ректоры. Бұл кісілер менімен бірге Нафплионға баруға инабаттылықпен келісім берді. Мұнда бір апта болып, Тиринф пен Микенді көріп шықпақ.

	Осынау екпінді есімдер аталған сайын Леонидас Леонардас иіліп тәжім етіп тұрды.

	— Сіздерге арналған бөлмелерді «Олимп» қонақ үйінен өзім барып таңдап алдым. Сіздер 1874 жылы өзім арнайы барып амандасу құрметіне ие болған номерде тұратын боласыздар.

	Шамадандарды иықтарына артқан зембілшілерді жандарына ерткен Шлимандар қонақ үйге шейін — ол таяқ тастам жерде ғана еді — жаяу барды. Қонақ үйдің иесі кешкі асты бақ ішіндегі үлкен платан аясына әзірледі. Генридің көңілі шат-тұғын: оған, Арголидаға, ғалым-археологтар қонаққа келіп отыр. Бәрі бірлесіп Тиринфте бірнеше барлау шурфтарын салады, сосын Микенді көріп шығады. Бір сөзбен айтқанда, Афины университеті бұның қазбаларына немқұрайды қарамайтын боп тұр ғой.

	Софья таң елең-алаңда оянды. Генри дағдылы ертеңгілік шомылуынан қайтып оралған екен. Түкті сүлгімен денесін қатты ысқылағаны сонша, кеудесі мен иықтары қып-қызыл боп кетіпті.

	— Тұратын уақыт болды, сүйіктім. Күймелер де келді. Түскі тамақты осындағы аспаз әзірлеп берді.

	Софья жақсылыққа ырым етіп, ұзын жең, кең етек көйлегін киді. Троядағы соңғы сәтті апталарда осы көйлегін киіп жүрген. Мойынына жұқа шарф салып, басына кең жиекті қалпақ, қолына ақ биялай киді — шілденің шақырайған күні аяусыз күйдіріп тұрған. Олар жолға күн көтеріле шықты. Нафплионнан Тиринфке дейін бар-жоғы бір ғана миль еді. Ұзамай бесеуі де циклоптық қабырғалардың іргесінде тұрды. Қабырғаға қаланған тастар адам айтқысыз ірі болатын.

	— Мына қабырғаны көзім көріп тұрғанымен, көңіліме ештеңе қонып тұрған жоқ,— деді Софья.

	Олар үлкен жолдан бұрылып, тастақты жайпақ Тиринф үстіртінің оңтүстік етегін бойлап аз-кем ілгері жүрді. Делбешілер тағам мен салқын сусындар салынған себеттерді қабырғаны жағалай созылған ішкі галереяға апарып қойды. Бұл галерея бір кезде азық-түлік пен қару-жарақ сақталған казематтарға қарай бастайтын. Жалпақтығы 25 футтан 50 футқа дейін жететін қабырғада садақшыларға арналған енсіздеу алты саңылау бар-ды. Шлиман бастаған топ қамалға циклоптық әдіспен қаланған қабырға тіреп тұрған жалпақ пандус арқылы енді. Қамал қақпасының сол жағында мұнара тұр еді. Генри оның биіктігі қырық футтай болатындығын көзбен мөлшерледі. Егер талым серіктерінің сөзіне сенуге болса, бұл Грециядағы ең көне құрылыс көрінеді.

	Бұл жерден оларды Деметриос Дасис қарсы алды. Бұдан бірнеше апта бұрын Шлиман оған барлық троялық құрал-саймандарды: жүздеген қайла мен күрек, қол арбаларды жөнелткен болатын. Осы жарақтың бір бөлегі — төрт күндік барлау жүргізуге дәлме-дәл жететін бөлегі — Тиринфке жеткізілген. Деметриос Хариптидан он жұмысшы ала келген-ді. Генри топтың әр мүшесі, оның ішінде Софья да бар, қарауына екі жұмысшыдан алып, қазатын алаң таңдауына ерік берді. Профессор Касторкис пен Софья ортадағы террассадан, өңге екі профессор төменгісінен қазуды ұйғарды.

	Ал, Шлиманның өзі үстіңгі террасаны көлденеңінен кесіп өтетін жалпақ траншеяның жобасын белгілеу үшін Деметриосты және қалған жұмысшыларды ілестіріп жоғары көтерілді.

	Софья мен профессор Касторкис саз балшық құйылып бекітілген шағын тақталардан тұрғызылған екі үйдің қабырғаларына кезікті. Өзге екі топ төменгі қамалдан әйелдің емшектері мен сиыр мүйізін еске салатын, тәу етіп жоғары көтерілген қолдар бедерленген,— бұл Гераның ерте заманғы бейнесі болатын,— қызыл-жасыл бояулармен сырланған мүсіншенің үлкен бір кесегін тауып алды. Топырақты мұқият себелеу кезінде бояуы бар көптеген қыш сынықтары ұшырасты. Күн шыжғырып тұрған, бірақ олар түскі тамақтарын ішкен күмбезді галереяның іші қоңырсалқын еді. Ортадағы террасаның он үш шурфы мен төменгінің үш шурфынан терракоталар жолықты. Бұндайлардың жолығатынына олардың күдігі болмаған. Кешкісін еркектер суға түсіп қайтты. Сосын бәрі Шлимандардың қонақ бөлмесіне жиналды. Софья күндізгі олжаларды алдарына жайды. Бұлардың ішінде триподтар, тұтқалары арнайы тесілген үлкен вазалар, кішкене құмыралар, көзелер, кубоктар, тостақтар мен әртүрлі ыдыстар бар еді. Олардың біразы қолдан жасалған, біразы құмыра шарығынан шыққан дүниелер-тұғын.

	Бес күннен кейін керуен Микенге жол тартты. Генри барлық табылған керамиканы себеттерге салып, университет профессорлары Микеннен оралғаннан кейін Афиныға қайтатын пароходпен бірге Археология қоғамына жөнелтуге жарлық берді. Деметриос Шлиманға алпыс жұмысшы жалдағанын, олардың қазба жұмысын бастауға әзір екенін мәлім етті. Патша қабірлерінің орынын егжей-тегжейлі сипаттап берген Павсаний жазбаларынан аңғарғандарын басшылыққа ұстанған Генри қазба орынын белгіледі. Үш профессордың үшеуі де Шлиманның табысқа жетуіне шын жүректен тілектестік білдірді.

	Қонақтар жүріп кеткеннен кейін Шлиман көңілсіздеу күлімсіреп:

	— Шіркін-ай, Археология қоғамының бақылаушысы қызметіне мына жас өскін Стаматакистің орнына солардың біреуін үгіттеп көндіргенімізде ғой! Стаматакиспен Афиныда екі рет әңгімелескем, сол қабаттарымыздың барысында ол бар болғаны бір-ақ рет езу тартты. Менің ойымша, бұл жақсылықтың нышаны емес,— деді.

	Деметриос Дасистің семьясы Шлимандарды құшақ жая қарсы алды. Бұлардың келуін екі жарым жыл бойы күтіп жүр екен. Қонақтар жататын бөлмелер даяр етіліп қойыпты: оттай ыстық күн көзінен қорғану үшін терезеге жаңа ағаш қақпақ жасапты, еденді қырып, айнадай ғып жуыпты.

	Софья себетке салып сейсеп, көпшік тыс, сүлгі мен одеялдар әкелген — октябрь-ноябрь айларында күн суытып кететін. Үш-төрт ай бойы ештеңеден мұқтаждық көрмес үшін сабын және басқа да туалет керек-жарақтарын да ұмытпаған. Олар күзгі қара жаңбырлар өздерін Микеннен қуып шыққанша қазбақшы еді.

	Деметриосқа Афиныдан жазған хатында Генри кереует жанына қоятын екі тумбочка жасауды, гардероб орынына пайдалану үшін жатын бөлменің бұрышына перде құрып қоюды өтінген болатын. Трояны қазған кездерінде киген барлық ескі киімдерін өздерімен бірге ала келген. Сондай-ақ, шіркеуге барғанда немесе Аргос пен Нафплиондағы достарына қыдырғанда ұялмас үшін бірқатар тәуір киімдерін де ала шыққан. Софья шамаданын ашып, иконын тумбочка үстіне қойды да, Микенде жолдары болуын, Генридің барлық болмаса да бірқатар батыл ойларының жүзеге асуын тілеп, Әулие Марияға жалбарынды.

	Бұдан біраз бұрын Генри Аргостағы бөлімшесінен Дасистер атына есеп ашу жайлы Гректің ұлттық банкіне нұсқау берген. Мұндағы ойы күтпеген шығындарға жұмсайтын қаражаттары болмай қалмасын дегендік еді. Сосын оларға өздері Ғыссарлықта пайдаланған душтың чертежін жіберген. Душ — су ағызар шынжыры бар бөшке қойылған шағын ғана қалқа — ашық ауада орнатылуға тиіс еді. Ал айда, екінші Янмакисті қайдан іздеп табарсың? Рас, еңбек ақыны төлеу бұнда көп қиындыққа түспейтін: бригадасы қазып шығарған топырақтың текше метрлері үшін тиесілі ақшаны Деметриосқа сенбі күндері бір-ақ беруіне болатын. Бірақ, кейбіріне күнбе-күн, кейбіріне апта сайын төлеп тұруға тура келетін басқа деревнялардан жалданған жұмысшылардың ыңғайын қалай таппақ? Генри Деметриостың ортаншы ұлы Николасты таңдады. Бұл өзі таяуда ғана он алтыға толған, жанарынан жігер ұшқындап тұрған, ашаңдау келген ұзын бойлы сары бала болатын. Аргос мектебінің бірнеше класын тәмамдап, қазір қолына не түссе соны басынан аяғына дейін оқып білімін толықтырып жүрген-ді. Генри оған блокнот беріп, Яннакистің жұмысты қалай жүргізетінін көрсетті. Бұған қоса Николаосқа жұмысшыларды сумен қамтамасыз етіп тұруды қадағалау да жүктелді. Таяу маңдағы бұлақтан толтырылған бөшкелер бірінен соң бірі шұбырып келіп жататын екі аяқты арбаларға тиелейік. Тамыздың күні таңертеңнен бастап-ақ күйіп кететін. Акропольде ыстықтан бой жасыратын жер жоқ еді. Аңқасы кепкен жұмысшылар бөшкелерді арбадан түсірген бойда-ақ босатып үлгеретін.

	Жұмысшыларға күніне екі жарым драхма, немесе елу цент, ал десятникке бес драхма төленетін. Николаос күніне бір доллар алатын. Дасистердің қуанышында шек болмады: ұлдары оқуын әрі жалғау үшін келесі жылы Нафплионға бармақ! Троадада Шлиман жұмысшыға бұдан аздау төлеген: өйткені түрік провинциясындағы тұрмыс дәрежесі төмендеу еді.

	Археология қоғамы жіберген күзетшілері Панайотис Стаматакистің жолдың арғы бетіндегі үйге орналасқанын олар көршілерінен естіп білді. Дерезнядағы шоланы үймен жапсарлас салынған жалғыз қыстау осы еді. Ол осыны таңдапты. Шоланның есігіне құлып салдыртып, кілтін қалтасына басыпты. Енді қазбадан табылғанның бәрі осында сақталатын болды. Дасистердің келісімімен Генри Стаматакисті түскі қонақасыға шақыртты. Стаматакис шақыруды қабыл алмады. Келесі күні, сегізінші августта, әулие Пантелеймонның мерекесі өткізілген еді. Мерекеге орай арнайы келген священниктің уағызын тыңдау үшін деревня тұрғындары тайлы-таяғы қалмай кішкене шіркеуге жиылған. Шлимандар Дасистер семьясымен бірге келді, бірақ Стаматакис бой көрсетпеді. Бұл деревня адамдарының шамына тиді. «Деревня священнигінің уағызын тыңдауды өзіне ар санағаны ғой», деген сөздер де естіліп қалды.

	Стаматакис тоқтаған үй иесі әйел:

	— Жападан жалғыз отырады да қояды. Тамақты өз бөлмесіне алдырып ішеді,— дегенді айтты.

	— Бәлкім, ол ұялшақ шығар?— деген болжам жасады Генри.— Тағы бір шақырып көрейік.

	Олар оны тағы да шақырды, Стаматакис тағы да бас тартты.

	Кешкісін, күннің ыстығы қайтқан мезгілде, екеуі Атрейдің қазына қоймасына қарай көтерілді. Осынау ғаламатты дүниеге келтірген таланттың талғамына таң-тамаша болған Софья қойма алдында кішкене кідіріп қалды. Сұлулықпен сұхбат адам жанына жігер құятыны белгілі, Софьяның да жаны жай тауып, рақат сезімді бастан кешті.

	Стаматакис бүкіл мереке бойында бөлмесінен адым аттап шыққан жоқ. Кешкісін Генри Софьяға:

	— Қалай ойлайсың, кішіпейілдік көрсетіп өзім кіріп шықсам қайтер екен? Өйткені, бізге бірнеше ай бірге жұмыс істеуге тура келеді ғой, достасып кетсек жаман болмас еді,— деген ұсыныс айтты.

	— Ондайды ойыңа да алма,— деп Софья үзілді-кесілді қарсылық білдірді.— Сен емес, ол саған құрмет көрсетуге міндетті. Гректер өте тәкаппар келеді, өйткені ата-бабалары сондай болған ғой. Стаматакис мырза одан әрмен шалқайып жүрер.

	— Мейлі, ендеше, бармасам бармай-ақ қояйын. Грек мінез-құлқына қатысты жайлар өзіңе тиесілі сала ғой,— деп езу тартты Генри.

	Ертеңіне ерте тұрып, кофе ішіп алған соң, қашырларына мініп, тауға тік өрлейтін бұралаң жолдармен Арыстандар қақпасына аттанды. Дүйсенбі күні мереке қарсаңында Деметриос акропольдің террасасына ауыр құрал-саймандарды: күрек, қайла, шығырларды жарып қойған. Келе жатқан жолдарынан қабырғадан енсіздеу ойыққа қарай бақташылар соқпағы бұрылатын. Қамалға құрал-саймандар жеткізген Деметостың жұмысшылары осы тесікті пайдаланған еді. Ғыссарлықты қазған түріктер мен гректер тәрізді мына алпыс жер қазушының киімдері де назар аударарлықтай ала-құла болатын. Аргостықтар шалбарларының сыртынан ақ немесе крем түсті қалың матадан тоқылған, белі бүрмелі юбка киген-ді. Үстеріндегі киімдерінің бәрі де әйелдер қолдан тоқып, бояған ирили атты матадан тігілген еді.

	Генри жұмысшыларды бірнеше топқа бөлді. Сосын Арыстандар қақпасынан қырық футтай жерден бастап, оңтүстік бағытқа қарай тартылатын траншеяның орнын белгілеп берді. Бұның барлық ауданы жүз футқа жақындайтын. Деметриос өз қарамағына қырық адам алды, ол адам Генримен бірге Арыстандар қақпасына кетті. Жұмысшылар бұны тазарта бастаған шақта Софья:

	— Бізге ана күмбезі ойылған екінші қазына қоймасына баруға болмас па екен?— деп сұрады.

	Соңғы серуендері кезінде бытысқан шөп пен бұтаның арасынан азар дегенде өткен олар күмбездің қара түнегіне үңіліп қараған болатын.

	— Оған неге ықыласың ауып тұр? Ол қамал қабырғасынан төрт жүз футтай жерде орналасқан ғой, яғни өзіміз іздеп жүрген патша қабірлерінің бірі сонда деуге ешқандай негіз жоқ емес пе?

	— Бұған жауапты сонда барған соң берейін.

	Олар тікенек бұталар ескен, ойқы-шойқы тастақты беткеймен амалдап төмен түсіп, артынша қолдан үйілген жотаның төбесіне қарай өрледі. Тастардың ара-арасынан бой көтеріп тұрған шөптер мен бұталарды әрлі-берлі жапырып, метрге жуық жерді босатты да, етпеттерінен жатып, ішке үңілді. Бейне бір тереңдігін өлшегілері келгендей, күн сәулелері тесіктен лотостың қараңғы қойнына қарай жарыса сүңгіп жатыр.

	— Бұл құрылысты үш мың жылдық қапастан құтқарып алу — асқан зор да қиын міндет,— деген пайымдау айтты Генри.— Ал, дромосын — есігіне қарай бастайтын ұзын да көлбеу жолын — тауып, тазартып шығару одан да қиын. Бірақ, бұл археологияға қосылған сүбелі үлес болар еді.

	Софьяның қара торы өңінде күлкі ойнады. Мойылдай қара көздерінде жігер оты ұшқындады.

	— Осы қойманы ешкімнің көмегінсіз өзім қазып шығарсам деп ем. Егер мұны ғасырлар құшағынан айыра алсам және бұл да Атрейдің қазына қоймасы сияқты асқан әдемі боп шықса, онда археологияға үлес қосқаныма көзім шынымен жетер еді.

	— Және кәрі күйеуіңнің бұл іске ешқандай қатысы болмас еді.

	— Тек азын-шоғын ғана болмаса... Ондашы, бұнда ертең таңертең келейік. Сен маған қазба орынын белгілеп алуға көмектесесің. Мен тек өзіңнен артылғанды ғана. қанағат етуге тырысам: маған бірнеше жұмысшы, азын-аулақ қайла мен қол арба берсең болады.

	Олар Арыстандар қақпасына қайтып оралып, одан таматакисті жолықтырды. Шлиманның жұмысшыларына ақырып-жекіріп, қазуды қолма-қол тоқтатуларын талап етіп жатыр екен. Генри сияқты ол да құдды Афиныда жүргендей киініпті: жилеті бар қоңыр костюм, ақ көйлек, қоңыр галстук тағыпты. Стаматакис ашаңдау келген, кескінді жігіт болатын тістері аппақ қардай еді. Шаң-топыраққа бөгіп жатқан қазыналардың үстінен — сөрелерінде ғасырлар кемеңгерлігі жинақталған Афины ұлттық кітапханасының көркіне көз тігіп тұрғандай басын биік көтеріп ұстайтын. Бұл түрі мына тастан да қатты жерді қазып алақан соғады босқа әурешілік санайтын адамның түріне ұқсайтын.

	Шлиман онымен жылы жүзбен амандасты.

	— Қайырлы таң, Стаматакис.

	Стаматакис тіл қатпай, жай ғана бас изей салды.

	— Ойдағыдай орналасқан боларсыз?— деп сұрады Софья.

	— Ойдағыдай дерлік дәнеңесі жоқ.

	— Қандай өкінішті. Біз түскі тамақты өзімізбен бірге ішкеніңізді қалар едік. Сізді екі рет шақырғанбыз. Келіңіз. Дасистер қуана қарсы алады. Үй иесі әйел мен қыздары тамақты сондай дәмді пісіреді.

	Стаматакис оларға көзін сығырайта қарап қалды: Софья мен Генри Арыстандар қақпасының жанында тұр еді, бастары қақпаның арқалығынан асыңқырап тұрған.

	— Бірден ескертіп қойғаным жөн шығар,— деді бақылаушы суықтау үнмен,— сіздермен ешқандай достық қатынас жасамақ емеспін. Мен мұнда мемлекет қызметкері және Грек археология қоғамының өкілі ретінде келдім. Енді барлық қарым-қатынасымыз қазбалар мен табылған олжаларға тікелей қатысты нәрселермен ғана шектелмек. Тек сөйткенде ғана өзіме берілген нұсқауларды бұлжытпай орындай алам.

	Софья мен Генри таңырқап қастарын керді. Бұл да Ғыссарлықтағы алғашқы күзетшілері Георгий Саркистен аумай қалған біреу боп шықты; бұны да қазбалардың қызықтырмайтыны көрініп тұр.

	— Ықтиярыңыз білсін,— деп Генри де қатты кетті. — Тек, тәңір жарылқасын, аяққа орала бермеңіз, әйтпесе аяғыңызды сындырып алуыңыз ғажап емес.

	Стаматакис кекетіп ерінін шығарды да, сызданып:

	— Бос сөзді қайтесіз. Одан да әмірімді жақсылап тыңдап алыңыз,— деді.

	— Сіздің әміріңізді бұл жерде ешкім де тыңдамайды. Сіздің міндетіңіз — тапқан олжаларымызды алып, Афиныға жіберіп отыру ғана. Басқа түк те емес.

	Стаматакис әдемі тістерін ақситты.

	— Барлық олжаны маған көрсетуге міндеттісіз. Іс-әрекетіңізді бақылап отыруға мүмкіндігім болуы үшін бір мезгілде тек аралары жақын екі-ақ жерден ғана қаза аласыз. Және қазатын жерді өзім көрсетіп берем...

	— Жоғал әрі шешеңнің көріне!— деп Генри оны неміс тілінде балағаттап жіберді. Софьяның бұны түсінбейтінін білетін.

	— Бара алмаспын,— деді Стаматакис былқ етпестен.

	Шлиманның жұмысшылары қайла-күректерін қолдарына қайта алып, Арыстандар қақпасының кіре берісіндегі тапталған тас-топырақтан, күл-қоқырдан тұратын үш мың жылдық сауытты сетінетуге кірісті. Стаматакис оларға жалт бұрылып:

	— Дереу доғарыңдар! Кірер жолды қозғауға болмайды!— деп айқай салды.

	— Неліктен?— деп сұрады Шлиман.

	— Дәл осы деңгейден ауытқымау керек. Өйткені, көне жолдың қандай тереңдікте екені бізге беймәлім. Циклоптық блоктарды көтеру және оларды қақпа жанындағы қабырғаларға қайта қондыру бұл деңгейден әлдеқайда жеңілге түседі.

	— Мен тек кіре берістің орта тұсынан жіңішке траншея тартуды ғана көздеп тұрмын. Бүйір-бүйіріндегі қыртыстары сол қалпында қалады. Мына тастарды жоғары көтеруге ол әбден жарайды.

	— Бұ да жөн екен,— деп жұмсарды Стаматакис.

	— Рақмет,— деді Шлиман, сосын жұмысшыларына бұрылды:—Қаза беріңдер. Тас пен топырақты әуелі себетке салып, сосын барып арбаға апарып төгіңдер.

	Ертеңіне таң алагөбеңде Деметриос алпыс үш жұмысшы ертіп келді. Генри он екі адамды Арыстандар қақпасында қалдырды, қырық үш жер қазушыны Деметриос алды. Софьяға сегіз жұмысшы тиді. Күйеуін жанына ілестірген Софья өз бригадасын әудем жердегі қазына қоймасына қарай бастады.

	— Ал, қанеки, Генри, күмбездің тесігіне таяу жердегі төбеге шығайық та, дромостың қай жақта болуы мүмкін екенін ойластырайық.

	Генри төңірегін мұқият барлап алды да, қалтасынан компасын суырып, блокнотына әлденелер жазып, есеп-қисап жүргізді.

	— Траншеяны кіре беріске көлденең салмақсың ба?

	— Иә. Есік ойығының үстіндегі үш бұрышқа мейлінше жақындатсам деймін. Үш бұрыштың төбесіне жеткенімізде арқалыққа шейін қанша фут, одан төмен қарай табалдырыққа шейін қанша фут қазуымыз қажеттігін ап-анық ажырататын боламыз. Өйткені, Атрей қоймасының көлемі бізге белгілі ғой.

	— Бәрекелде. Ендеше, траншеяны жотаның оңтүстік жағынан қаз.

	— Неге оңтүстіктен? Не себепті?

	— Жер бедеріне көзің сал. Шығыс пен батыс жақтарында биік төбелер тұр, солтүстік жағы акропольға бір қырындау. Сонда кіре беріс үшін ең ыңғайлы жақ оңтүстік беті боп шығады.

	— Түсінікті. Енді Атрей қоймасының мөлшерімен өлшегенде мына тесіктен дромосқа дейін қанша барын шамалап көрші.

	— Әрине, қолмен қойғандай етіп айта алмаспын, бірақ траншеяны осы арадан қырың футтай жерден қазғаның дұрыс болар. Фасад күмбезінің төбесінен түспеуің үшін бірер фут артықтау алдым. Траншеяң тиісті тереңдікке жеткенде үш бұрыштың табанынан екі-үш футтай қашықтау өтпек. Лайықты тереңдікке жеткесін бетіңді қазына қоймасына қарай бұрып, көлбеу қаза бастайтын боласың.

	Троадада Софья тосын қиындыққа жолыққан — ондағы жұмысшылар әйелге бағынуды ар санайтын. Мұнда ондай ештеңе байқала қоймады. Оның жер қазушылары Харватида туып-өскен адамдар еді. Бұдан екі жыл бұрынғы сол бір алғашқы кеште бұлар да басқа ауылдастарымен бірге Шлимандармен жүздесуге жиналып, Генри оқыған «Агамемнонды» зор ықыласпен тыңдаған. Қазір Генри оларға:

	— Мына қойманы Шлиман ханым қазады. Айтқанын тыңдауларыңызды өтінем,— деді.

	Софья Генри көрсеткен ара қашықтықты өлшеп, белгі салды да, сегіз жұмысшыға қаздыра бастады. Сосын Ғыссарлықта қолданған жіп пен қазықтың орнына тастарды пайдаланып, қос қатар қып тізіп, жер астында жасырынған дромосқа белінен асылатын траншеяның енін белгіледі. Одан соң тағы да сондай тастардан оңтүстікті көрсететін жебе жасады.

	Арада көп уақыт өтпей-ақ, оңай олжаға жетудің қиын екендігі белгілі болды. Топырақ тастай қатты еді, ірі-ірі кесектер де жиі жолығып жатты. Дромос пен оны жиектеген циклоптық қабырғаларды тік бұрыш жасап кәсіп ететін траншея жиырма бес футқа созылатын. Ұзақты күн ішінде жұмысшылар тереңдігі бар болғаны бірнеше дюйм ғана жыра салды.

	Күректерін қолға алғандары сол еді, Арыстандар қақпасы жақтан жүгіре басып Стаматакис те жетті.

	— Қойманы қазуды дереу тоқтатыңыздар.

	— Неге тоқтатамыз?

	— Мына тұтасып қалған топыраққа ешкімнің де қол тигізуге қақы жоқ. Ол толосты өріп шығарған тастарды ұстап тұр. Босатсаңыздар бүкіл құрылыс қирайды.

	— Мені жотаны түгел қазады деп кім айтты? Менің мақсатым — дромосты іздестіру, оны топырақ пен тастан тазарту, қоймаға кіретін есікті тауып, ондағы қоқыр-соқырды сыртқа шығару. Сонда жұрт қазір Атрейдің қазына қоймасын қалай қызықтап жүрген болса, бұны да солай қызықтайтын болады. Менің ойымша, археолог жұмысының мәні де осында жатыр-ау деймін.

	— Шлиман ханым, білімді маман боп шығу үшін мен университетте талай жылды сарп еттім. Археология мәселелері жөніндегі пікірімді мойындағыңыз келмейтіндігінің себебі неде?

	— Күрек ұстап, қолыңыз күстенген болса, мойындаған да болар ем.

	— Ә, әңгіме қайда жатыр! Сіз кабинеттен шықпайтын ғалымды жек көреді екенсіз ғой. Тағдыр сәтін салып, Ғыссарлықты қазғаныңызға дандайсып жүр екенсіз ғой.

	— Тағдыр сәтін салған дәнеңесі жоқ. Ғыссарлықты қазған себебіміз — күйеуім Гомердің Троясы тап сол жота екендігін кемеңгерлікпен дәл тапқан болатын.

	Стаматакис қолын бір-ақ сілтеді.

	— Сізбен салғыласып тұруға зауқым жоқ, Шлиман ханым. Бұл араны қазуға үзілді-кесілді тыйым салғанымды айтып, күнделігіме ресми жазба түсіремін. Бұл жайында бүгін кешке Афиныға телеграмма жолдаймын.

	— Аргос пен араға сапарыңыз көңіліңізді біраз сергітер деп сенем. Оған шейін мен дромосты тауып, тазартып та қоям. Кіретін есігін аршығанымыздан қазына қоймасына келіп-кетер түк те жоқ.

	Стаматакис үн қатпастан жалт бұрылды да, Арыстандар қақпасына қарай бет алды. Софья жұмысшыларының біріне Генриді шақыртты.

	— Абзалы, оны мына тесіктен төмен сүңгітіп жіберу,— деді Генри.— Стаматакисті тізгіндейтін бұдан басқа тағы бір амал бар. Бүгін кешке қоғамға телеграмма жолдап, жол қаражатын өзім көтеретінімді айтып, құрылысшы инженер жіберулерін өтінем. Мейлі, өздері кімді қаласа соны жіберсін. Ол мұндағы құрылыстардың бәрін мұқият қарап шығып, қазба жүргізуге ресми түрде рұқсат ететін болады.

	Шлиманға да қиындықтар аз кезігіп жатқан жоқ-ты. Жұмысшылары орасан зор тас блоктарға тап болды. Бұлар, шамасы, ішкі циклоптың қабырғадан құлап түскен тәрізді. Шлиман бұның шешуін сол бойда тауып та қойды: қамалды қоршауға алып, біздің дәуірімізге дейінгі 468 жылы қолға түсірген аргостықтарға бұл тастарды микендіктердің өздері лақтырған болса керек. Мұнда Троядағыдай мәдени қатпарлар жоқ, деп ұйғарды ол. Сондықтан мына топырақтың бәрі жоғары террасалардан үгітілген болуға тиіс. Оны қазу онша қиындыққа түспеді, бірақ қол күшіне сүйенетін қарабайыр техниканың дығал тастарға шамасы жетпейтін. Арнаулы көтергіш механизмдер алдыртуға тура келетін тәрізді. Әзірше оның он екі жұмысшысы пиоктарды жіппен шырмап, Арыстандар қақпасынан Ақырын-ақырын алыстатып, қамал қабырғасының сыртына сүйреп апарып жатыр еді.

	Жұмыс соңына қарай Софья екеуі әр жерден бірнеше қыш сынығын тапқан-ды. Басқа ештеңе ілікпеген. Бірақ, Стаматакис солардың өзін өте маңызды олжаны білді. Сынықтарды бірін қалдырмай себетке салып, Харватиға апарып шоланына тығып тастады.

	Үшінші күні олжа көбірек кезікті. Қамал қабырғасының ішкі бетінде жұмыс істеп жатқан Деметриостың бригадасы бір үлкен тұрғын үйдің күлге айналған қалдықтарына тап болды. Ұзамай сау қалған қабырғаларының да нобайы айқындала бастады. Бұларды қарап шыққан Генри оны сұрапыл күшті өрт кезінде құрыған үй деген тұжырымға келді. Өйткені, үйдің артқы қабырғасының міндетін атқарған қамал қабырғасы сүңгіден қап-қара боп кетіпті. Жұмысшылар іргеден қызыл, сары және қоңыр түсті, архаикалық өрнегі бар әдемі қыш сынықтарын, сиырдың керамикадан жасалған мүйізді басын және — ең кереметі — төрт тісі бар ересен үлкен темір ашқыш тапты.

	— Бәлкім, бұл Арыстандар қақпасының кілті шығар!— деп шаттана үн қатты Генри.

	Қай олжаға да болмасын құныға тап беріп жүрген Стаматакис күңк етіп:

	— Бұл әуесқойларды қойсаңшы! Тапқаны жалғыз ғана кілт болғанымен, жетіп барып жеті батпан қақпаны ашып та қойды,— деді.

	Бірақ, Генри оның сөзін естіген жоқ: ол іргеден теңгелер, эллиндік және македондық терракота, жіңішке мойынды биік вазалар тауып, мәз-мейрам боп жатқан.

	— Стаматакис мырза,— деді ол күзетшіге,— сіз классикалық көне дәуірдің білгірісіз ғой. Тарихшылардың айтуынша Микен қай кезде құлапты?

	— Біздің дәуірімізге дейінгі 468 жылы, қамалды аргостықтар басып алған кезде.

	— Ендеше, мына эллиндік вазалар мен македондық теңгелерге көз салыңыз.

	Стаматакис олжаларға шұқшия қарап қалды. Генри сөзін әрі жалғады:

	— Шамасы, Микенде кейінгі замандарда да тіршілік болған болуы керек. Оның ішінде эллиндік те, македондық та мекендердің орын тепкені анық. Бұның бәрін жыл санауымызға дейінгі үшінші — бірінші ғасырларға жатқызған дұрыс шығар. Павсаний біздің дәуіріміздің 170 жылы осында болған кезінде бұл жер көптен қаңырап жатқан-ды. Мына олжаларымыз Микеннің жасына кем дегенде тағы да бірер жүз жылды қосып отыр.

	Стаматакистің жанарында құрмет сезіміне ұқсас әлдене ұшқын шашқандай болды.

	— Эллиндік мекендер дегеніңізге таласпай-ақ қояйын. Мына арадан тапқан керамикаңыз соның айғағы. Ал, македондық мекендер бұл жерде атымен болған емес.

	Генридің дауласқысы келмеді. Македон дәуіріне жататын дәл осындай биік вазалар мен терракоталық мүсіншілерді музейлерден көргеніне сенімді еді. Әйтсе де Стаматакисті тығырыққа тіреп, тұқыртпауды жөн көрді.

	2

	Күн қайнап тұр еді. Төңіректе бір тал шөп жоқ, айналаның бәрі бұрқылдаған аң шаң. Нафплион мойнағы алыста болатын, Генри ертеңгісін теңізге шомылу дағдысынан ажырап, діңкелеп жүрді. Кешкі тоғызға шейін күн жарық боп тұратын. Жұмысты таңғы сағат бестен бастайтындықтан, жұмыс уақыты он алты сағатқа созылатын. Жұмысшылардың науқастанғандарынан басқалары түгел келіп жүрді. Бірақ, науқастанғандардың өзі де саусақпен санарлық еді. Мұндағы жұмыс уақыты Троядағыдан гөрі ұзақтау болатын, алайда күн тимес үшін жақсылап қамданып алған Софья бұған қыңқ ете қойған жоқ. Су да тапшы еді — жаздың аяғына қарай барлық жылғалар мен құдықтар құрғап қалған-ды. Әйтсе де Иоанна Дасис меймандары қазбадан оралған бойда душқа түсуі үшін бірнеше литр су сақтайтын. Душтан шыққасын Софья үстіне жұқа көйлегін киіп, Генри тек пиджагін ғана шешіп, екеуі төмен түсіп, кешкі ас әзірленген верандаға баратын. Мұнда оларды көкөністен жасалған салқын сорпа, қуырылған балапан мен салқын артишок күтіп тұратын.

	Софья мен Генри Дасистердің өз адамдарындай боп кетті. Осы деревня мен төңіректегі басқа да деревняларының барлық ер адамдары, тіпті он алты жасар балаларына дейін қазба басында жұмыс істейтін. Енді қай семьяның да ішіп-жемі молаятын болды. Шлимандарға тек ырзалық білдіріліп қана қоймай, зор құрмет те көрсетілетін. Генри мен Софья әрдайым кішіпейіл де салмақты қалыптарынан аумайтын. Гректің өркөкірек шаруалары әкіреңдегенді көтере алмайтын еді.

	- Мені бір нәрсе қатты мазалап жүр,— деді Генри Софья екеуі Дасистердің бағында зәйтүн ағашының көлеңкесінде отырған кездерінде.— Үйіміздің иесі Деметриос жұмысты ұйымдастыруға да, құрал-саймандарды орынды пайдалануға да олақ. Мұны Тиринфте болғанда-ақ байқағам. Осының салдарынан жұмыстың қарқын алмай отырғаны өз алдына, ол мердігер міндетін де жөндеп атқармай жүр. Әрбір қазылған текше метр жер үшін оған бір драхма төлеймін. Бүгінге дейін бес жүз текше метр қазылды. Жұртпен есеп айырысар, бірақ өзіне түк те қалмайды. Бұл оның ынтасын кеміте түсетіні белгілі ғой.

	— Әр аптаның аяғында оған атқарған еңбегіне лайықты-ау деген мөлшерде үстеме ақы неге төлеп тұрмасқа? Жүмысшылар арасынан зерек те жігерлілеу біреу шықпас деймісің. Сылтау тауып, жұмысшыларды екіге бөл де, біреуіне жаңа десятник белгіле.

	— Табылған ақыл. Деметриосқа өзін тұрақты жалақыға көшіретінімді айтып, тәуір ақы тағайындаймын. Сонда ешкім де өкпелі болмайды.

	Панайотис Стаматакистің жағдайы да жан ашырлық еді. Бірде ол жатқан бөлмесіне де, ішіп жүрген тамағына да көңілі толмайтынын айтып қалған. Оған аргостықтарды жек көреді екен деген сөз ере бастады. Жұмысшылар оның Шлимандармен жиі-жиі таласып қалатынын естіп жүрген, Арыстандар қақпасы мен қазына қоймасы жанындағы қазбаны тоқтатқысы келгенін өз көздерімен көрген. Стаматакис жұмыс көлемін азайтқысы келеді, сол себепті қит еткеннен кінә тауып, кедергі жасауға тырысып бағады, деген сыбыс тарады. Олай болса, бұлардың еңбек ақыларының да құрығаны ғой. Ал, еңбек ақы табатын бұндай қолайлы жағдай енді қашан ұшыраспақ? Стаматакисті жұрттың жақтырмағаны былай тұрсын, ол өзін нағыз ардан безген адамдай сезініп жүрді. Әлденендей бір нұсқау бере қалса, жұмысшылар онысын естімегендей түр көрсететін. Әйтсе де ол бұған қынжыла қоймады. Софья мен Генридің әр қадамын ғылымға қарсы және қауіпті деп тауып, оларды мігірсіз мазалаумен болды.

	Елеулі олжа бір аптадан кейін ғана кезікті. Бұл күні Генридің жолы болды. Арыстандар қақпасының оң жағынан, қамал қабырғасының сыртынан жұмысшылар кішкене үйшікті қазып шығарды. Көне заманғы қақпашы мекендеген бұл тұрақтың биіктігі төрт жарым футтай еді, еденіне қалың тас тақта төселіпті. Үйшіктің іші тазартылған соң, түске таман Генри бұны зор мақтанышпен Софьяға көрсетті.

	Деметриостың жұмысшылары ортадағы терраса деңгейінен он бір фут тереңдіктен бейне бір тас шарбақ тәрізденіп иін тіресе орналасқан, биіктігі бес, ені үш фут бірнеше қарапайым тас тақта тапты. Оларды орындарынан қозғау мүмкін еместей еді. Амалын тауып босатып алған күнде де қандай әжетке жаратпақ? Троядан мұндай тақталар жолықпаған. Сонда бұлар нендей мақсатқа пайдаланылған?

	— Тақталардың құр өздерінің ешқандай құны жоқ екендігі кәміл,— деді Генри олжаларын Софьяға көрсетіп жатып.— Стаматакис те бұларды шоланына апарып тығып тастауға құштарлық білдіре қоймас. Әзірше тұрған орындарында тұра берсін. Мына акропольды айналдыра қазып шығайық, бәлкім, содан кейін барып бір анығына жетерміз.

	Келесі күні Софья да бір жаңалықпен қуантты. Екі топқа бөлінген жұмысшылары дромостың қабырғаларын қос қапталынан орағытып, траншеяны бір-біріне қарама-қарсы қазып жатқан. Бірнеше фут тереңдегеннен кейін Софья оларға бағыттарын. бұрып, қоймаға қарай қазуға әмір етті. Осы жерден үшбұрыштың төбесіне жетіп те қалармын деп ойлаған. Бар болғаны бірнеше фут қана жер қазылды.

	— Шлиман ханым! Міне, үшбұрыш! Біз оны тауып та алдық!— деп айқайлап жіберді кенет біреу.

	Екі жұмысшы жотаның беткейінен төмен лақтырып жатқан топырақты тексеріп жүрген Софья олардан бірнеше адым ғана жерде тұр еді. Траншеяға секіріп түсіп, ортасына шейін барды да, қуыстың ішін қолымен сипалап, бұның үш бұрыштың ұшар басы екеніне көз жеткізді. Толос тұрғызған кезде арқалыққа түсетін салмақты азайту үшін, кіре беріс есіктің үстінен үнемі осындай ортасы қуыс үш бұрыштар қалдырылатын. Бұл қуысқа әдетте Арыстандар қақпасының үстіндегі арыстан мүсіндері тәрізді сәндік немесе жоралық мүсіндер қойылатын.

	Генри бұл жолы да жаза баспапты. Қазына қоймаға кіретін жолды жаңылыспай дәл тауыпты. Қандай еpeн сұңғылалық, -деді таңырқауы таусылмаған Софья. Оны Приамның сарайына алып келген де, көмбені, Троядағы Скей қақпасын, тас төселген жолды табуға көмектескен де осы сұңғылалық қой. Неткен сирек кездесетін қабілет еді десеңші!

	Генри өзінің көрегендігіне мақтануды ыңғайсыз көрді.

	— Бәрекелде, Софидион, бәрекелде. Мына тасқа бөккен топырақты бар болғаны сегіз күннің ішінде қазып шықтың. Саған Деметриостың бригадасынан бірнеше жұмысшы бөлемін. Енді төмен қарай қазып, мына үш бұрышты мүмкін болғанынша толық аршып алыңдар. Сосын дромосты бойлап кері қайтыңдар. Топырақты жотаның етегіне қарай лақтырыңдар. Қабырғалардың іргесі көрінгенше және осы қабырғалар тұрғызылған жердің қабатына жеткенше қазыңдар.

	— Құп болады.

	Акропольды қазып жатқан жұмысшылар келесі күндерде кішкентай диорит балта, Гераны бейнелеген мүсіншелердің бастарын және гүлдер, құстар, қиял-ғажайып әлемінің хайуанаттары бейнеленген көне вазалардың мыңдаған сынықтарын тапты; біреуінен ләйлектің басындай басы бар, қарақұйрықтың мүйізіндей мүйізі бар аттың суреті кезікті. Ақ саздан жасалған кубоктар мен қызыл бокалдар елу фут тереңдіктен табылған троялық олжаларға өте ұқсас еді.

	Стаматакис қыштың әр сынығын себетке мұқияттап салып, жұмысшылар бұл себеттерді Арыстандар қақпасына апарып арбаға тиеп жатты. Сосын бұның бәрі Стаматакистің қас қақпай қадағалауымен Харватиға апарылатын да, шоланына кілтке салынатын.

	— Осы күнге шейінгі ақымақтығым да жетер!— деді Генри Софьяға кешкі астан кейін.— Өзім тапқан дүниелерді өзімнің қарап шығуыма, күнделігіме сипаттап жазуыма әбден қақым бар. Дәл қазір Стаматакиске барам.

	Софья оны самайынан шөп еткізді. Генри әйелін көзінен сүйді.

	— Сен ұйықтай бер, Софидион. Бүгін қазбаға сағат бестен бардың ғой.

	Баспалдаққа қарай бет алған Софья тоқтап, мойын бұрды.

	— Құдай ақына, бір-біріңді тірідей жұтып қойып жүрмеңдер.

	Ол қатып ұйықтап қалған еді, күйеуінің қашан келгенін білген жоқ. Сағат төрт жарымда Генри оны иығынан қозғады.

	— Қашан келдің?— деп сұрады Софья ұйқылы-ояу күйде есінеп.

	— Екіде.

	— Неғылдыңдар? Тіл табыса алдыңдар ма, әйтеуір?

	— Басында біраз жерге барыстың. Анау олжаларды қарап шығуға да, сипаттап жазуға да қақың жоқ, деп мәлімдеді. Мен оған лицензияның қазып шығарған заттарымды зерттеуіме және сипаттап жазуыма болатындығы жайлы тайға таңба басқандай етіліп жазылған шарттарын көрсеттім. Анау: өйтуіңізге болады, бірақ тек Афиныға барғасын ғана деп жауап қатты. Мен беріспедім, сөйтіп ақыры ол көнуге мәжбүр болды. Төрт сағаттай бірлесе жұмыс істедік. Артынан анау тіпті сипаттап жазуыма жайлырақ болуы үшін жабысқан топырақты шүберекпен тазартып, көмек көрсетіп отырды.

	— О, тәуба! Бірақ, сен бар болғаны екі жарым сағат қана ұйықтадың ғой. Сөйтуге бола ма? Адам айтқысыз аптапта он алты сағат жұмыс істеуіңе тура келеді ғой.

	— Ұйқыны қыста қандырармыз. Стаматакиске бәрін жасап бітіргенше күнде кешке келіп тұратынымды айттым. Ол бұның бәрін бітіргенше менің де денсаулығым құрып бітер, деп жауап қатты.

	Софья Стаматакисті аяп кетті.

	— Оның бұл жұмысты суқаны сүймейді, бұл арада тұруға да құлқы жоқ,— деді Софья бәсең дауыспен.— Оны Микенді қазып, өз есімін Атрейдің, Агамемнонның, Клитемнестраның және Эгистің есімдерімен бірге ғасырдан ғасырға аттандыруға ниеттенген адаммен тең құштарлық танытпадың деп кінәлауға болмайды ғой. Стаматакис 1876 жылдың август айында жұмыс жасап жүр, ал сен біздің заманымызға дейінгі XIII ғасырда жұмыс істеп жүрсің. Ол бейшараға сенімен теңесу қайда!

	Генри тігінен тұрған, дөрекілеу қашалған тағы да бірнеше ақ тақтаны қазып шығарды. Бұл құлпытастар болуы керек деген жорамал айтты ол. Бірақ, бұның астында не бар, жалпы бұның қабірге қатысы бар ма — бұл әлі анық емес еді. Тереңірек қаза түсу керек болатын. Айта қаларлықтай алғашқы жаңалыққа Генри 19 август күні жолықты; салған жерден шешімін таба алмай, түрлі ойдан басы қатты. Циклоптық үйден жиырма-отыз футтай жерден жұмысшылар барельефі бар екі үлкен тақтаға кезікті. Бұл жолы бұлардың қабір тақталары екендігіне күмән болмады. Олар бір-бірінен бір футтай қашықта, солтүстіктен оңтүстікке қарай бағытталған тура сызықтың бойында жатыр еді. Троядағы қазбалар кезінде айрықша қызық нәрсе ұшырасқанда жасайтын дағдысынша Генри Софьяны шақырды. Стаматакис те жандарында тұрған: бұл жолы алаңдамауына болатын — тақталар ауыр, ешкім арқалап әкете алмайды.

	— Генри, сен не таптың? Зират па?— деп сұрады Софья.

	— Солай сияқты. Бірақ, бұл біздің іздеп жүргеніміз бе екен, соны біле алмай тұрмын...

	Солтүстік беттегі биіктігі төрт фут, қалыңдығы алты дюйм стела жұмсақ әк тастан ойылыпты. Жоғарғы жағы жарылып кеткенімен, төменгі бөлегі жақсы сақталыпты. Генри тасқа аң аулау эпизоды қашалып салынғанын көрді: әскери күймеде тұрған аңшы бір қолына делбе, екінші қолына қанжар ұстапты.

	— Қарашы, Софидион, аттың шабысы қалай әдемі бейнеленген! Аяқтарын қалай әсем көсілтіп жіберген! Мына жердегі соңында сүмеңдеген төбеті бар бұғы бейне бір қанат бітіп ұшып бара жатқандай. Ал, спираль, шеңбер, күйменің артына ілескен әріп тізбегі түріндегі өрнектерінің тек символикалық қана мәні бар болса керек.

	— Әріптер дейсің бе? Сонда біз микендіктердің алғашқы жазуларын тауып отырмыз ба?

	— Олай деуге ертелеу. Бәлкім, бұл әншейін әшекей шығар.

	Екінші «қабір стеласы»— Шлиман тақталарды осылай атай бастады — әлгіден әлдеқайда жақсы сақталыпты. Оның биіктігі алты футқа жететін. Жоғарғы бөлегі линиялық өрнекпен безендіріліпті, ал төменгі бөлегіне атқа мінген жауынгер бейнесі қашалыпты. Сол қолына қанжар, оң қолына ұзын найза ұстап тұр. Осы араға тағы бір тыр жалаңаш жауынгер бейнеленіпті. Қолында екі жүзі де өткір семсер бар.

	— Софидион, қымбаттым, мынау Гомер заманындағы күйменің аса сирек кездесетін бейнесі, баға жетпейтін құнды олжа. Себебі, бұл антикалық мүсіндерде бейнеленген күймелерге ұқсамайды. Олар сопақшалау боп келетін. Мысал ретінде Мюнхен музейіне қойылған әскери күймені есіңе алшы. Микен күймесі — төрт бұрышты. Қорабы да дәлме-дәл «Илиадада» айтылғанындай:

	Осылай деп кетті ұшып құйынға ұқсас

	Ирида Приам қарт ұлдарына берді әмір, тездетіп

	Жүрдек арба әзірлеп, қорабын және байлауға.

	Мына стелалар — Агамемнонның Микеніне таяп қалғанымыздың белгісі. Бұлар да қақпа үстіндегі арыстандар дәуірінің дүниелері.

	Стаматакистің мінезін адам түсініп болмайтын. Генри одан бірер қызықты олжаны үйіне алып баруға рұқсат сұраған. Анау әр бұйымға бөлек қолхат жаздырғанымен, бұған кикілжіңсіз келісім берген. Бірақ, келесі күні қайтадан тұлан тұтып шыға келді. Софья жұмысшыларын екі топқа бөлген еді — бір тобы үш бұрыштың астындағы арқалықты аршып, екіншісі дромосты төбесінен келтіріп басқан тығыз топырақты қайламен шауып қопсытып жатыр еді. Жұмыс қызу жүргендіктен ұзамай-ақ қазына қоймасының тегістеліп қашалған тақталардан қаланған фасады тұтастай аршылып, бұдан үш жарым мың жыл бұрын көне сәулетшілердің қолымен өмірге келген кезіндегідей аптапты аңызаққа шомылып тұрған.

	Сол мезет ойда жоқ жерден Стаматакис пайда болды.

	— Тоқтаңдар! Жұмысты дереу доғарыңдар!— деді ол айқайлап.

	Жұмысшылар күректеріне сүйенді.

	— Стаматакис мырза, сіз неге айқайлайсыз?— деді Софья.

	— Мен айқайлап тұрғам жоқ, әмір етіп тұрмын. Және ешқандай күлбілтесіз ашық айтып тұрмын ғой деймін: фасадтың іргесіндегі қыртысты қыл елі қозғауға болмайды. Жүмысшылардың босатқан топырақтарын қайта әкеліп, мына тақталарды көміп тастауларын талап етемін.

	Софьяның бір сәтке тілі күрмеліп қалғандай болды. Апырмай, бұдан бірнеше күн ғана бұрын бейшара жігітке аяушылық білдірген еді-ау!

	— Күн тиіп, науқастанып қалғаннан амансыз ба, Стаматакис мырза? Археологтың міндеті көму емес, қазу екенін білмейтін бе едіңіз?

	Жауап орынына Стаматакистің айқайға басқаны сонша, оны тіпті Акропольдағы Генридің жұмысшылары да есітті.

	— Мына сіз археологпысыз? Күлкімді келтірмеңізші! Сіз тиесілі орыны мен өзін қалай ұстау керегін ұмытқан қарапайым ғана грек әйелісіз.

	— Ал, сіз грек Стаматакис, нағыз джентельмен әрі ғалым адамсыз.

	— Мен ондай келемежіңізге қыңбаймын. Мына өзіңіз жалаңаштап тастаған тас қабырғаларға қараңыз. Мыңдаған жылдар бойы дымқыл топырақ астында жатқан бұлардың күтпеген жерден ыстық ауамен кездескесін халы мүшкіл болмай ма? Быт-шыт боп жарылып, бет алдына құлап түспей ме?

	— Жә, жетер, Стаматакис,— деді Софья басын ашулана тік көтеріп.— Атрей қоймасының фасадын барып көріңіз. Уәли паша қазып шығарғалы елу жыл өтсе де дәнеңесі құрыған жоқ, әлі сол қалпы.

	Микеннің жан шыдатпас аптабы қырық градусқа жетіп тұрса да, Стаматакистің күнге тотыққан өңі қуқыл тартып сала берді.

	— Шлиман ханым,— деді ол салқын ғана,— мен бар қадарымша сыпайы болуға тырысқанмын. Сізге қазір мына қабырғаны төбесіне шейін келтіріп көміп тастауға бұйырамын. Мұнда инженер шақыртам, қаланған тастардың беріктігін әуелі сол тексеріп шығады.

	— Мен тексеріп те шыққам. Дәнекерлеуші ерітіндісі саз балшық болғанымен, цементтен берік ұстап тұр.

	— Қаланған тастардың беріктігін тексеріп көрдім дейсіз бе? Неткен көзсіздік!..

	Стаматакис қызбаланып, өзін өзі ұстай алмай қалды. Софья оны тыңдаған жоқ. Анау он минуттай айқайлады. Софья оған қарсы дау айтып, тоқтатуға тырыспады да. Арыстандар қақпасының ар жағындағы, қамал ішіндегі Генри айқайды құлағы шалып, аяқ астындағы тастарға сүріне-қабына әйеліне көмекке ұмтылды. Ол жеткенде ашулы айқай аяқталып келе жатқан. Айтарын айтып болған Стаматакис ақыры тоқтап, алқына дем алып тұрды.

	Күйеуін көзі шалған Софья дауысын бәсеңдетпеген қалыпта — Стаматакис естісін деп әдейі бәсеңдетпеген — сөйлеп кетті:

	— Тап қазір Харватиға барам да, мына ардан безгенді дереу шақырып алуларын өтініп, Археология қоғамына хат жазам. Олар мынаның қыңырлығын, маған дөрекі сөйлейтінін білсе, бұның да арманы орындалып, жазғы маусымның қалған бөлегін теңіз жағалауында өткізетін болады.

	— Бопты,— деді Генри сабырмен.— Жұмысшыларыңды әзірше акропольға алам. Ана жерде арба тұр, делбеші үйге апарып салар. Сұратқан инженерім келген кезде немесе Қоғамнан рұқсат алған кезімізде қазбаңды қайта жалғастырарсың.

	Сосын Стаматакиске қарай бұрылып, семсермен сойып жібергендей ғып:

	— Егер осыдан әйеліме он қадамнан артық жақын барғаныңызды көрсем, басыңызды жұлып алам,— деді..

	Ақсаусақ Стаматакистің тағдырдың тәлкегімен мынадай тамұққа түскенімен қоймай, осынау екі есуасты бас алмай бақылап жүруге тиіс болғанын қарасайшы. Келесі күні таңертең ол Генримен ұстасып қалды. Генридің жұмысшылары Арыстандар қақпасының сыртындағы жуан тас дерелерді жарып жатыр еді. Қатпарлар деңгейін төмендетіп, жолды тегістеу керек-тұғын. Шлиман циклоптық қаландыға қайла тиіп кетпеуін қадағалап тұрған.

	— Арыстандар қақпасы жанынан қазуға тыйым салам. Қатпардың топырағын қопсытудың салдарынан арыстандар жерге құлап, қирап қалуы ықтимал.

	— Блоктарды зер салып бақылап жүрмін. Өткен екі аптаның ішінде қабырғалардан құйттай да қозғалыс байқалған жоқ. Бұдан екі жарым мың жыл бұрынғы, Микеннің аты өшкен кезіндегі қалпында қақшиып тұр.

	Стаматакис оны тыңдаған жоқ.

	— Кеше қазына қоймасын қазуға тыйым салдым. Енді Арыстандар қақпасын қазуды тоқтатам. Сіз патша қабірлерін іздеймін дегенсіз. Бұл арадан оны табатыныңызға кәміл сенімді болсаңыз, іздей беріңіз. Құрылыққа тезірек жетсеңіз екен, сонда, бәлкім, біз де мына меңіреу түкпірмен қош айтысар ма едік.

	Шлиман ұзақ уақыт бойына үн қатқан жоқ. Тып-тыныш кабинетте қалың кітаптарды парақтап күн кешетін үйкүшік ғалым мен өмірін далада өткізетін, қиындықтан қорықпайтын, батыл шешімдер қабылдай білетін, өттей ащы өкініштің де зарын шегіп, қанат бітірер қуаныштың да дәмін татқан нағыз археологтың арасындағы айырмашылықтың неде екенін ол енді-енді ғана түсініп келе жатыр еді.

	— Бұйрығыңызға бағынбасам қайтесіз?

	— Онда дереу Археология қоғамына телеграмма жіберіп, лицензияңыздың күшін жоюларын сұраймын. Менің де басыңызды жұлып алу қолымнан келетінін көріп тұрсыз ғой.

	Стаматакистің мұндай жүгенсіздікке баратынына Шлиман сене қойған жоқ, әйтсе де, Микенді қазуға алған рұқсаты оған өмірінен де қымбат еді. Сол себепті теке-тірестен тайқуына тура келді.

	— Жарайды, ендеше, инженер келгенше акропольды қаза тұрайын.

	Афиныға жолдаған шағымында Софья Стаматакистің бұл зорлығын да қағыс қалдырмады.

	Арыстандар қақпасы мен қазына қоймасындағы жұмыстар тоқтатылуы себепті Генри акропольдан тағы бір тряншея қаза бастады. Оны қақпаның оңтүстік-батыс бетінен екі жүз футтай жерден салған. Енді жүз жиырма жұмысшы түгелдей Генридің өз қарамағында болатын. Жұмысшылардың басым көпшілігін біріктірген бір бригада көп бөлмесі бар үлкен үйді қазып жатыр еді. Екінші бригада бірінің үстінен бірі тұрғызылған қос қабырғаға ұшырасып қалды — Трояда олар мұндай жағдайға адым аттаған сайын жолығатын. Шлиман екеуін де мұқият қарап шығып, үстіңгісін кейініректеу тұрғызылған римдік бекіністікі деген қорытынды жасады. Бұндай құрылыстар шлимандық «тарих оқулығында» тым жас саналып, авторын аса қызықтырмайтын. Одан көрі егделеу төменгі қабырғаны ғана Микен тұрағына қатысты деуге болатын. Өзі Микеннің қадым заманғы тарихын зерттеп жүргендіктен, оған қажеті де осы қабырға еді.

	— Не істейміз, доктор? Жоғарғы қабырғаны айналып өтеміз бе, әлде құлатып тастаймыз ба?— деп сұрады десятниктердің бірі.

	— Құлатамыз.

	Стаматакис жан ұшыра траншеяға секірді.

	— Бір тасты да орынынан қозғамаңыздар!

	Жұмысшылар Шлиманның ауызын бағып ақтарылып қалды.

	— Қабырға көңіл аударуға тұрмайды,— деді Шлиман байсалды кейіпте.— Nouveau arrivee. Мүлдем жас қатпар.

	— Бұл тек сізге ғана солай көрінетін шығар!— деді Стаматакис қылғына айқайлап.— Сіз өз жолыңыздағыны түгел қиратуға барсыз. Бірақ, археологтар үшін көне құрылыс атаулының бәрі көңіл аударуға тұрады. Мына қабырғаға қол тигізуге болмайды.

	Генри иығын қиқаң еткізді.

	— Қабырғаны орағыта қазыңыздар,— деді ол жұмысшыларға.

	Келесі күні таңертең Стаматакис ұйықтап қап, қазба басына кештеу келді. Акропольға көтерілген кезінде римдік қабырғаның ізі де қалмаған. Жұмысшылар төменгі қабырғаны аршып жатқан. Генри қазба барысын бақылауды Софьяға жүктеп, өзі жұмысшылардың бір тобын алып әлгі үлкен үйдің сыртынан басқа құрылыстарды іздестіруге кіріскен.

	Стаматакис римдік қабырғаның қиратылған кесектеріне үн-түнсіз кез тігіп қалды. Софьяға қарап тіл қатқанда дауысы адам сенбестей ақырын шықты:

	— Шлиман ханым, күйеуіңізге мына қабырғаны қозғауға тыйым салғам.

	Софья да барынша байсалды жауап қатты:

	— Стаматакис мырза, менің күйеуім — ғалым адам. Римдік қабырға қазба жүргізуге бөгет жасады. Сіздің жұмыс тәжірибеңіз аздау ғой. Ал, доктор Шлиман болса бұның үстіне өте ашушаң кісі. Адым аттаған сайын кедергі келтіретін болсаңыз, Микенді қазудан бас тартудан да тайынбайды.

	— Микен қабырғасын аршып алу үшін күйеуіңіз жолында кезіккеннің бәрін жоюға бар. Ежелгі грек және рим вазаларына мұрынын шүйіреді. Мені бейне бір түк ештеңеден хабары жоқ варвардай көреді. Шлиман мырзаға соншалықты бөгет жасап жүрсем, шақыртып алуларын сұрап ағарту министріне телеграмма салайын.

	Стаматакис айтқанын айнытпай орындап, Аргосқа барып, телеграмма салып келді.

	Ертеңіне, жексенбі күні, Харвати деревнясына Аргос префектісінің өзі келді. Халық ағарту министрінен телеграмма әкепті. Онысын оқып шығуға Стаматакиске берді. Онда былай делініпті:

	«Дереу Микенге барып, қандай сылтау айтылмасын мейлі, көне қабырғаларды қиратуға ерік бермеуі қажеттігін Стаматакиске ескертіңіз. Сенімді бақылау орнатуды қамтамасыз ету үшін бір мезгілде бірнеше жерден қазба жүргізуге тыйым салынады. Жұмысшылар саны азайтылуға тиіс. Осы нұсқаулардың толықтай орындалуына эфор жауап береді».

	Префект Софья мен Генриді Харватидің мэрі Панайотис Несостың үйіне шақырып, телеграмманың мазмұнын баян етті. Сосын қамалға көтеріліп, жұмыстың қалай жүріп жатқанын көргісі келетінін айтты. Шлиман барудан бас тартты. Ашудан дір-дір етіп тұрған.

	— Стаматакистің өзім қол қойған мына документті көңілі қалай қош көрсе солай бұрмалауына төзе алмаймын. Мен осы қазба жолында өмірім садаға деп жүрген адаммын. Қазбаның тағдырына менен артық ешкімнің жаны ашымайды. Менен басқа ешкім оған осынша ақшасы мен уақытын жұмсаған жоқ. Бірақ, енді осымен бәрі де тәмам! Жұмысты доғарам.

	Генри мен Софья сол күні кешкі астарын ішкен жоқ. Бірден өз бөлмелеріне көтерілді. Күн батып бара жатыр еді. Бөлме іші ыстық болатын. Генри әрлі-берлі сенделіп жүрді де қойды. Софья үстіне жеңіл пеньюарын киіп, діңкелеп, орындыққа сылқ етіп отыра кетті. Генри әлі теңселіп жүрген. Бір кез тоқтап, бөлмені кесіп өтті де Софьяның алдына кеп тоқтады.

	— Бізге Стаматакиспен татуласу керек-ау деймін...

	— Дұрыс айтасың.

	— Әжептәуір қызық олжалар кезіккен қазбаны қалай тастап кетем...

	— Әрине.

	— Сонда не істеуім керек?

	— Жолдың арғы бетіне өт те, үлкен басыңды кішірейтіп, кешірім сұра.

	— Сөйтем. Ертең таңертең Аргосқа барып, қазбалардың қайта жалғасатынын префектіге хабарлаймын.

	3

	Акропольды қазып жатқан Генри тігінен тұрған тағы бірнеше тас тақта тапты. Ежелгі құрылысшылардың ойлары аңғарылып та қалды: тігінен тұрғызылған тақталар ішкі және сыртқы қабат құрайтын, қос доға түзеді екен. Ара қашықтықтары үш футқа тең. Бұлардан гөрі шағындау, ұзындығы үш футтай, өрнексіз басқа да тақталар әр жерде шашылып жатыр еді — шамасы, бұлардың да тігінен тұрған тақталарға әлденендей қатысы болса керек.

	— Тақталардың қос шеңбер құрайтыны ақиқат,— деді Генри.— Көріңіз де тұрыңыз, ұзамай тағы да осындай тік тақталар қазып шығарамыз. Сонда шеңбердің кетігі де толады.

	Сол күні тағы да өрнектелген екі стела табылды; бұлардың құлпытастар екендігіне ешқандай күдік болған жоқ. Сонда мына қос шеңбер нені қоршап тұр? Жаңадан жолыққан стелалар бұрын табылғандарымен бір сызықтың бойына орналасыпты. Генри бұларды өлшеп шықты — ені төрт фут, биіктігі төрт футтан сәл артығырақ. Біріншісінде әскери күймеге мініп, қолына делбе ұстаған жауынгер бейнеленіпті. Екінші жауынгер, сірә, атты тоқтатпақ боп әлектеніп жатса керек; қолында ұзын найза бар, осыны ат айдаушының денесіне түйреген тәрізді. Жауынгерлердің екеуі де тыр жалаңаш.

	Екінші стела алғашқысынан тоғыз футтай қашықтан, солтүстік беттен табылды. Оның оң жақ және сол жақ шетіне бордюр жүргізіліпті. Қалған жері тепе-тең үш бөлікке бөлініпті. Бүйірдегі екі бөлегі оратылған жыланды еске салатын толқынды өрнектермен көркемделіпті.

	Келесі күн жексенбі болатын: Генри таңертеңгілік уағызды тыңдауға шіркеуге барған жоқ, Нафплионға кетті. Бір жерден ішек құртын жұқтырып алған болуы керек. Іші соқыр ішек кезіндегідей ауыратынын, шаншып, түйілетінін, тәбеті жоғалғанын, жүрегі айнитынын естіген Дасистер осындай диагноз қойған. Генридің ауру жайында өз өмір қағидасына айналған: «Көңіл аудармасаң көп ұзамай басылып кетеді»,— дейтін тұжырымы бар-ды. Бірақ, бұл жолы Нафплиондағы аптекшіге соғып, әлгі паразиттің көзін құртатын дәрі-дәрмек алуды жөн көрді.

	Бұған қоса ол фамилиясы мен адресі ғана мәлім бір суретшімен жүздесіп, оны қазбаға шақырмақ болған. Трояда жұмыс істеген Полихрониос Лемпессис тәрізді бұл да Микенде пайдасын тигізер деп үміттенген. Перикл Комненос иен Шлиман келісімге тез келді. Қажет болса Комненос қазба басында бір айға шейін бола алады. Мольбертін, қыл қаламдарын алып, рюкзагына киім-кешектерін салды да, Шлиманмен бірге Харватиға аттанды. Өкінішке орай, ішек құртына қарсы дәрі Нафплионда жоқ боп шықты.

	Дүйсенбі күні таңертең керек-жарағын арқаланған Перикл Комненос қазба басына көтеріліп, әскери күймелерді, аттарды, аңшылар мен жауынгерлерді бейнелейтін суреттерді, сондай-ақ линиялық өрнектерді көшіріп сала бастады.

	Софья Афиныдан хатына жауап алды. Жауапты Тиринфте өздерімен бірге бір апта болған Ефтимиос Касторкис жазған-ды. Софьяның хаты оны қатты өкіндіріпті, бірақ Микеннен қашықта жатқандықтан Стаматакистің істеп жүргені дұрыс па әлде бұрыс па — оған әділ төрелік айта алмайды. Ғылым мен Грецияның ізгі мақсаттары үшін Стаматакистің дегеніне көне тұруларын өтінеді. Бұндай кісәпірлерден қайда барсаң да қашып құтыла алмайсың... Касторкис эфорға да хат жазыпты.

	Софья Афиныдан келген хат Стаматакистің көңілін аз да болса жібітіп, оларға еркіндік туғызатын шығар деп үміттенген. Генридің келісімі бойынша, қазына қоймасына бастайтын дромостың қабырғаларын аршуға жұмысшыларын қайта жапты. Топырақ арасынан геометриялық өрнектер салынған керамикалық көне бұйымдар, әйелдер мен сиырлардың дөрекілеу жасалған терракоталық мүсіншелері — Гераның бейнелері табылып жатты.

	Стаматакис дау шығарған жоқ. Жұмысшылар қазып шығарған топырақты зер сала қадағалап, терракотаны себеттерге мұқияттап жинаумен болды. Қазір Софьяның қарауында отыз жер қазушы жұмыс жасап жатқан. Ол қойманың фасады мен үшбұрышты арқалығына дейін толық аршып алған-ды; бұған қоса жұмысшылары орасан мол көлемде топырақ шығарып, ұзындығы жүз жиырма фут дромосты да толық тазартқан.

	Генри Арыстандар қақпасындағы жұмысын қайта жалғастырған жоқ. Барлық адамын шағын тастардан қаланып, жер қойнына терең бойлаған жаңадан табылған қабырғаны қазуға жұмылдырды. Бұл қабырға да тігінен тұрғызылған қос қатарлы тақталар тәрізді доға жасап, бейнебір оларды сыртынан орайтындай ыңғай танытты. Кейбір тақталар осы қабырғаның үстінен орын теуіпті, әйтсе де бұған қарап олардың арасында қандай байланыс барын болжау қиын-ды. Ұзын саны елуге жуық тік тақталар қазылып шығарылды. Барлығы қосылғанда шеңбердің үштен біріндей доға жасайтын.

	Құлпытас стелаларының суретін салуды аяқтаған Перикл Комненос вазалар, терракоталар, қару-жарақтар мен жануарлар мүсіншілеріне кірісті. Стаматакистің жұмыс күнін шамадан тыс ұзартпау үшін қазба жүргізуді десятниктерге тапсырған Генри мен Софья екі сағат ертерек кетіп, Комненоспен бірге эфордың шоланына барып жүрді. Ғыссарлықтағы бақытты кештер аз уақытқа болса да қайта оралды: олар олжаларды топырақтан тазарту, суретін салу, сыпаттау және тиісті номері бойынша Шлиманның күнделігіне енгізу ісімен шұғылдана бастады. Сосын Дасистерге оралып, кешкі астарын ішіп, өз бөлмелеріне көтерілетін. Генри лондондық «Таймсқа» кезекті бір мақаласын жазуға кірісетін де, екінші данасын өз қолдарында ұстау үшін Софья оны бет сайын ілесе көшіріп отыратын. Софьяның өзі де қазбаларға үлкен ықылас аударған күнбе-күн шығатын афинылық «Эфимерис» газетіне арнап мақалалар циклын жаза бастаған-ды. Генри де бұл газетке телеграф арқылы бірнеше хабар жіберген.

	Алғашқы өрнектелген стеланың табанынан Генри күтпеген жерден күлге тап болды. Күлдің арасынан қалың алтын пластинкамен қапталған ағаш түйме тауып алды. Түймеге шеңбермен қоршалған үш семсер мен үш бұрыш бедерленіпті.

	— Микеннен тапқан алғашқы алтынымыз!

	Софья түймені шыр айналдыра қарап тұрды.

	Генри сөзін әрі жалғады:

	— Балқыған металл кесегінің ішіндегі алтын сырғаны — Троядағы алғашқы алтынымызды қалай тапқанымыз есіңде ме? Сол күні қуанғаннан түні бойы ұйықтай алмап ек қой. Мына алтын түймені қалтама сала салғым кеп құмартып тұрғанымды қарашы. Бірақ, өйтпеймін.

	Стелалардың астынан, тереңіректен қоңырлау күл көрінді. Генри баста бұны мәйіттерді өртегеннен қалған күл шығар деп ойлаған; алайда мұнан тек жануарлардың сүйектері ғана табылды — шамасы, бұл жоралық құрбандықтың қалдықтары болса керек.

	Тағы да бірнеше өрнектелген стела қазылып шығарылды. Бұлардың ішіндегі ең ерекше барельеф әскери күймеде тұрған (стеланың бұл шеті опырылып қалыпты) жалаңаш баланы бейнелейтін еді. Баланың сол қолында делбе, оң қолын алға созып жіберген. Генри тратты қуанды, бірақ бір жағынан аздап ыңғайсызданып та қалды. Мұндай өрнектер мен барельефтерді антикалық мүсіндерден бұрын-соңды кездестірмеген.

	— Байқауымша, мүлдем тың нәрсені қазып шығардың-ау деймін,— деді ол Софьяға.— Бірақ, бұл жолы әуесқойдың бұлыңғыр болжамы деген айып арқалай қоймаспын. Алдымен Археологиялық қоғам не дер екен, соны тыңдап көрейін.

	Циклоптық үйдің қазбасында да көптеген қызықты олжалар табылып жатыр еді. Бұл үй террасаның төбесінен санағанда он жеті фут тереңдікке жеткен екінші траншеяның. солтүстік шетінде тұрған. Шлиман бұл жерден жануарлар мәйіттерін өртеуден қалған күл мен ағаш күлін тапты. Күл арасынан сүйектер де көптеп жолығып жатты, оның басым көпшілігі шошқаның сүйектері болатын. Сондай-ақ, түрлі-түсті етіліп боялған көне вазалардың сансыз көп сынықтары, әшекей құятын қалыптар, қола бұйымдардың мол қоймасы: пышақтар, шығыршықтар, найзалар, айбалталар, шаш түйрегіштер табылды. Стеатит пен оникстен, ақықтан жасалған, жануарлар бейнесі бедерленген геммалар да көптеп жолықты. Бұлардың ішіндегі қызыл оникстен жасалған ең әдемі гаммадағы қарақұйрық көрер көзге тірі сияқты көрінетін.

	Ал, шағын тастардан қаланған қабырғаны қазудың барысы және жаңадан табылып жатқан тік тақталар — мына қабырға да, тақталардың қос қатары да түптеп келгенде шеңбер құрайтындығына енді ешқандай күдік қалдырмаған. Акропольдың орыны о бастан Арыстандар қақпасына қарағанда ойыстау екенін Шлиман жақсы білетін. Ендеше, шеңбер қабырға акропольдың орынын теңестіру үшін қолдан топырақ үйіп алаң жасау мақсатында пайдаланылуы ықтимал ғой. Тақталарды бір деңгейде және тек қана тігінен тұрғызудың басқаша себебі жоқ.

	Шығыс кітабына шығындар есебін жазып отырған Софья қазбаларға қазірдің өзінде жиырма мың доллар жұмсалғанын білді. Есеп-қисабын аяқтап, қарындашын былай тастады да, Генриге бұрылып:

	— Мына дөңгелек терраса... Бұнда патша қабірлері болуы мүмкін бе? Арыстандар қақпасына тым жақын емес пе?— деді.

	— Маған Павсаний патша қабірлерін өз көзімен көрген болуы керек деген ой келеді,— деп жауап қатты Генри ойлы жүзбен.— Бірақ, ол біз қазып шығарған құлпытас стеналарын көре алмағаны анық, өйткені ол кезде бұлар қалыңдығы он екі — он төрт футтай тас-топырақпен көміліп жатқан. Бұдан: егер Павсаний мына стеналарды көрмесе онда бұлардың да патша қабірлеріне ешқандай қатысы жоқ, деген қорытынды жасауға болады.

	Сентябрьдің алғашқы он күнінде Софьяның жұмысшылары үшбұрыштың арқалыққа дейінгі жерін түгел аршып шықты. Жұмыстың өніңкіреген себебі — Генри оған тағы да екі арба бөліп, дромостағы қоқыр-соқырды тезірек тасып шығаруға көмектескен. Табалдырықты табу үшін құрылыққа жеткенше қазу керекті. Бірақ, қазірдің өзінде Софьяның қоймасы көлемі жағынан Атрей қоймасынан кем түспейтіндігі белгілі боп қалды; көлбеу жолының ұзындығы мен ені де тап сондай еді.

	— Микен патшалары қазына-байлықтарын толоста сақтайтындықтан, патша семьясы бұнда жиі келіп тұрса керек. Сонда дромос пен кірер жол осыншама мол топырақпен қай кезде көмілген? Патшаның қазына-байлықтары өлгенде өзімен бірге жер қойнына кете баратын мүлік болды ма? Әлде балаларына мұра боп қалатын ба еді?

	— Мынаның кімнің көрханасы екенін білсек, бұл сұрақтарға жауап қайтару қиынға түспес еді,— деді Софья.— Кейбір геометриялық әшекейлер Грециядағы ең ежелгі деп есептелінетін Аттика вазаларындағы әшекейлерді еске салады. Бұның өзі дромостың ықылым замандар бұрын көмілгендігін білдірмей ме екен?

	Арқалық толық аршылып алынған кезде, Софья үшбұрышқа өлшеу жүргізді: табаны алты футтан астам, биіктігі он футтан астам боп шықты. Арқалықтан бір заманда кіре берістің көркін келтіріп тұрған декорациялық мүсіндер тобының ізін тапты. Есік топырақтан тазартылып, күмбез ішіне енгенде әлгі көне мүсіндерді сол жерден ұшыратармын деген үміт білдірді.

	Сентябрь орталанып қалғанымен, күн әлі де аямай шыжғырып тұр еді. Күшті жел пайда боп, шаң көтеріп, одан жұрттың көзі қабына бастады. Софьяның түрік паранжесін киюге тура келді. Генридің дерті күн өткен сайын азабын арттыра түсті; одан көңілін алаңдату үшін өзі қолға алған істің маңыздылығы жайлы мақтанышқа толы мақалалар жазып жатты. Мысалы, Микен жайлы болашақ кітабына арналған жазбаларында ол: «Осындай-осындай қиындықтарына қарамастан қадым заманғы қаланы қазудан артық қызықты нәрсе табыла қоймас. Бұл өзін мәңгілік даңққа бөлеген қала: мұндағы әрбір бұйым, тіпті қарапайым қыш сынығының өзі тарихтың жаңа бетін ашып отырады», деген еді.

	Хат алмасылғаннан кейінгі кезеңде акропольде орнаған мамыражай бейбіт өмір ұзаққа созылмады. Дромосын қазып жатқан Софья жолына көлденең жайғасқан үш қатар тас тепкішектерге кезіккен. Шлиман бұл тепкішектер эллиндік вилланың кіре берісі деген жорамал айтты.

	— Генри, мен бұларды былайырақ апарып қойсам деп ем, әйтпесе дромосты тазарта алмаймыз.

	— Әрине. Тастарды мүмкіндігінше абайлап ажыратып, кейін бұларды кімнің, қашан салғанын анықтауға болатындай етіп жинастырыңдар.

	Бірақ, Стаматакис жандарына жетіп те үлгерген. Ашудан түтігіп кетіпті.

	— Әй, жұмысшылар!— деп айқай салды ол.— Қазуды дереу доғарыңдар! Тепкішектен былай кетіңдер! Бұл көненің көзі. Оларды сақтау керек.

	Софьяның жанжалдасуға құлқы жоқ еді. Байсалды қалыпта:

	— Стаматакис мырза, сонда мына тепкішектерді қалай сақтамақ ойыңыз бар? Басқа жерге апарып қоймасақ дромосты тазарта алмаймыз ғой,— деді.

	Эфор оны оқты көзімен атты.

	— Апарсам апарам! Мен бұларды сақтап қалам! Астынан туннель қазам да, бәрін тұтастай бір-ақ көтерем.

	— Зіл батпан тас тепкішектердің астынан туннель қазу мүмкін емес. Өзіңізді басып қалады,— деді Генри.— Одан да Шлиман ханым бұларды былай алып шықсын да, апарған жерінде жұмысшылар бұрынғы қалпына келтіріп қайта құрастырсын.

	— Өйтуге болмайды! Тепкішектерді басқа жерге апару үшін Шлиман ханымның жұмысшыларына бұларды бір-бірінен ажыратуға тура келеді. Тепкішектер өзінің құнын жоғалтады. Ал, мен бұларды тұтастай көтерем. Маған берілген нұсқаулар есіңізде шығар. Мен ежелгі дәуірдің әрбір ескерткіші үшін жауап берем.

	Стаматакис кетіп қалды. Кішкене үнсіздіктен кейін Софья:

	— Енді не істейміз?— деп сұрады.

	— Кешегі хатында шешең Андромахаға салқын тиіп қалды деп жазыпты. Афиныға барып, қызымның қасында бірнеше күн болып қайтсам демеп пе ең?

	— Андромаханың қасында болсам, көп уайымдай қоймас едім, дегем.

	— Ендеше, кешке Нафплионға алып барам. Ертеңгі пароходпен жүріп кетерсің. Сенен өтінерім: Афиныға барғасын уақыт тауып, ағарту министрі мен Археология қоғамындағы досымыз Касторкисқа кіре шықшы. Стаматакиске аяушылық білдіріп, мына жұмысынан босатқандары жөн ғой, өйткені Микенге кеткенін айдауға кеткендей сезініп жүр. Сосын, құдай ақына, бізге инженер жіберулерін өтінші.

	Август айында аңқа кептірер аңызаққа оранған Афиныны сентябрь туғалы қоңырсалқын самал кезіп жүрген-ді. Күйме Парфенонға қарай көтерілді. Микендегі адам айтқысыз аптаптан кейін жан рақатындай көрінген хош иісті ауаны Софья кеуде кере жұтып келеді. Музалар көшесіне бұрылған кездерінде өзінің Троядан осылай қайтып келе жататын шақтары есіне оралды. Шамасы, енді өмірі өстіп. өтетін де шығар. Троядан соң Микен, Микеннен соң Тиринф, Тиринфтен соң Орхомен. Ал, Орхоменнен кейін ше?..

	Бибі Викторияны ревматизм әбден діңкелетіпті, бірақ жиенін бұрынғысынша жаны қалмай мәпелеп жүр екен. Бес жасар Андромаханың қызуы әлі қайта қоймапты. Бұл бір өте қуанышты кездесу болды. Кейін Спирос Софьяға құпия түрде:

	— Андромаха салқын тигеннен гөрі саған деген сағыныштан сырқаттанып жүр,— дегенді айтты.

	Софьяның жүрегі шым етті. Айтылған сөздің астары барын аңғарып та қойған: сен өз сәбиіңді ұмытып кеттің дегенді білдіргені еді бұл. Бірақ, кейде әйелге екінің бірін: не күйеуін, не баласын таңдауға тура келетін жағдайлар болады ғой. Андромаха сырқатынан әбден айыққан кезде Софья кешкісін қызын жанына алып жатты: Андромаха шешесімен бірге ұйықтағанды сондай жақсы көретін.

	— Маматай, енді Микенге бармайсың ғой?— деп сұрады ол.

	— Барамын, жаным. Ұзақ уақытқа емес, жаңбыр басталғанға дейін — екі-үш аптаға ғана. Бармай қалуыма болмайды. Ал, келесі жылы сені де ала кетеміз.

	Дасистің үйінде балалар өте көп, солармен ойнайсың.

	Андромаха қуанғанынан қолдарын шапалақтап жіберді.

	Оңтайы келген алғашқы күндердің бірінде-ақ Софья дәрігер Скиадарассиске кіріп шыққан. Ол бұған ішек құртын емдейтін дәріні — қырыққұлақ аталығының эфирлік тұндырмасы мен кастор майын берген. Дәріні алысымен Софья бұны Нафплионға аттанатын алғашқы пароходпен Генриге жөнелту үшін Спиросты Пирейге жұмсаған. Екі күннен кейін телеграмма келді:

	«Құрт шықты: ұзындығы қырық фут. Тәуір боп келемін».

	Гректер қоныстанған, бірақ әлі де болса Түркияның қол астында жатқан аудандардағы, әсіресе Фессалиядағы жағдай бүкіл Афины жұртшылығының делебесін қоздырып отыр еді. Орыс патшасынан қашып, осынау солтүстік облыстардан орын тепкен черкестер гректерге тепкі көрсетіп, тіпті өлтіріп те жүрген-ді. Афины көшелерінде демонстрациялар өткізіліп, «Соғысқа әзірленіңдер!» деген ұрандар айтылып жатты.

	Спирос пен енді аз уақытта университет студенті атанбақшы інісі Панайотис оны Пникстегі наразылық митингісіне алып барды. Университет оқытушыларының патриоттық сезімге толы жалынды сөздерін тыңдау үшін мұнда сегіз мыңдай афинылық жиналған болатын. Ойда жоқ жерден Софьяға өте бір сорақы ой келді: олар енді Трояға ешқашан қайтып оралмайтындай, қазбалар сол аяқталмаған күйінде қалатындай көрініп кетті. Бірақ, өзі талай апта бойы қолына да ұстап көрмеген газеттерді оқып шыққаннан кейін ешқандай соғыстың болмайтындығына көзі жетті. Алыстағы Босния мен Герцеговина провинциялары сұлтанға қарсы бүлік шығарып, түріктер соларды тәртіпке салумен шұғылданып жатыр екен.

	Софья үй ішінің жаңалықтарын аса үлкен ықыласпен тыңдады. Жездесімен бірге жұмыс істеу үшін Панайотис археологияны зерделеуге ұйғарым жасапты. Спирос Софьяға Генридің бухгалтерлік кітаптарын тексеруге көмектесті. Софья оған күйеуі сәлем жолдағанын, қазбалардағы бір бригаданы басқару үшін Микенге шақырғанын айтты.

	Софья афинылық «Эфимеристегі» мақалаларының жұртшылыққа ұнағанын естіді. Ол Генриден гөрі ұстамдырақ жазған, теория жасауға талаптанбаған, ғалым археологтардың ашуын келтіретін идеяларды алға тартпаған. Әйел адам жазған археологиялық мақаланың афинылық газеттің бетінде алғаш рет жарияланып отырғаны осы еді. Софья тек доктор Шлиманның зайыбы болғасын ғана грек жұртшылығының еркектер жағы оның бүл «күнәсіне» кешірім жасаған. Энгастроменостардың байырғы танысы, халық ағарту министрі Георгиос Милессиске Софья хат жолдады. Милессис жауабын шабарман арқылы жіберді: оны ертең таңертең сағат онда қабылдауды өзіне үлкен бақыт санап отыр екен.

	Софья үстіне не киіп баратындығын мұқият ойластырып алды. Қызғылтым тафтадан тігілген костюм және ақ атлас блузка киді. Балтырынан келетін ұзын юбкасының етегі сол атласпен әдіптелген-ді. Арголида аптабында тотыққан өңі мен бетіндегі қызыл шырайды ақ барқыт лента айқындай түсіп тұрған. Осылайша сәнді киінгенде оны жиырма төрт жаста деп ешкім айта қоймайтын: әлдеқайда егделеу, байсалдылау көрінетін.

	Көрікті адамдардың қатарына жатпайтын Георгиос Милессис аса сөзшең де емес еді; Пелопоннестегі Кранидион округінің өкілі ретінде ұзақ жылдар бойында парламентке мүше боп келген. Микенде бірнеше рет болып, Арыстандар қақпасын, циклоптық қабырғалары бар қамалды және оның үстінен бой көтерген биік тауды өз көзімен көріп қайтқан.

	— Байқауымша, инспектор Стаматакиспен араларыңызда дау шығып жатыр-ау деймін,— деді ол. Дауысына қарап оның қай жақты қолдап отырғанын аңғару қиын еді.

	— Солай болып тұр. Инспектор Стаматакис жайлы артық ештеңе айтпай-ақ қояйын дегем, бірақ Микендегі жұмысымызды таласу мен татуласудың тізбегі деуден басқа шара қалмай тұр. Қызық олжалар кезігіп қалуы ықтимал. Арыстандар қақпасы мен қазына қоймасын қазу...

	— Өз басым бұлар қашан қазылар екен деп көптен армандап жүргем!

	— ...тоқтатылды. Мүмкін болса тәжірибелілеу инспектор жіберсеңіздер. Және ол біз бірдеңені бүлдіріп қойып, қызметімнен айырылып қалам-ау деп қалтырап-дірілдемейтін, ақыл тоқтатқан адам болса тәуір болар еді.

	Георгиос Милессис Софьяға арқасын беріп, креслосымен бірге теріс айналды. Бұрылып, бұрынғы қалпын сақтап отырған кезінде адам танымастай өзгеріп, айбынды қайраткерге айналып шыға келді — жадаулау жүзі жоғары биліктің құдіретімен жігерленіп кетіпті.

	— Эфор Стаматакис Спартадағы музейдің құрылысын қатаң қадағалай білген адам. Археологиялық қазбалардың үш жаңа инспекторының құрамында Делостағы жұмыстарға да ойдағыдай бақылау жүргізді. Бәлкім, ол өз жұмысына шектен тыс жауаптылығы мен адалдығы үшін айыпталып отырған шығар. Сондай-ақ, сіздің күйеуіңіз де, жасыратын не бар, шамадан тыс ашушаң адам.

	— Сонда оны ауыстырады деп үміттенуге болмайды ғой?— деді Софья өкініп.

	— Сіздердің кінәларыңыздан осынау адал жанды, әрі ақылды жас жігіттің болашағына зиян келетін болса, бұған кейін өздеріңіз де қуана қоймассыздар деп ойлаймын. Әйткенмен, бірер минут күте тұрсаңыз эфор Стаматакиске хат жазып берейін, сізге кішіпейілірек болуын өтінейін. Сондай-ақ, доктор Шлиманның археологиялық білім-танымы мен түйсігіне көбірек көңіл қоюын сұрайын.

	Келесі күні таңертең Софья Археологиялық қоғамның ғылыми советінің мүшесі Ефтимиос Касторкиспен жүздесуге барды. Бұл жолы үстіне шілтермен көмкерілген әдемі жібек көйлек киді. Софья мұнда шабуылды басқа бағытқа жүргізді: Стаматакистің есімін мүлдем атамады десе де болады, бірақ оның есесіне қай жерден қазуға болатыны, қай жерден болмайтыны жайлы беделді пікір айта білетін құрылысшы инженерге қалай мұқтаж екендерін сенімді қып баяндауға бар өнерін салды.

	— Бұл ойыңызға қосылам, Шлиман ханым, мәселені шешудің бірден бір дұрыс жолы осы. Менің бір жақсы танысым, мамандығы бойынша инженер Карилаос Суидас деген кісі жақында ғана Корфудан оралған болатын — онда оның дачасы бар еді. Сол кісіні келесі пароходпен Пирейден Нафплионға аттануға үгіттеп көрейін.

	Софьяның көзінде жас мөлтілдеп қоя берді — Касторкиске бұдан артық алғыстың керегі де жоқ еді.

	Арада бірнеше күн өткен соң Софья Генриден телеграмма алды:

	«Қуанышыма қарай, инженер Карилаос Суидас қазына қоймасының қабырғаларын құламайтын берік деп тапты; Арыстандар қақпасын қазуға да рұқсат етті. Тіпті тамаша болды. Өзіңнің ынтық күйеуің».

	Екі күннен кейін екінші телеграмма келді:

	«Аргос, 30 сентябрь 1876 жыл.

	Өзің келмейінше ешқандай қазба жұмысы жүргізілмек емес. Келесі дүйсенбіде Нафплисннан күтем. Қайтсең де жететін бол. Әйтпесе өлгенім. Шлиман.»

	Софья телеграмманы қайталап оқыды да, мәз бола сықылықтай күлді.

	Бірақ, жүруге асыға қоймады — Андромаханы қия алмаған. Бақса, бұнысы білгендей-ақ боп шығыпты. Арголидадан тағы бір телеграмма келді:

	«Афиныда қала бер. Бразилияның ұлы мәртебелі императоры дон Педрога қазбаларды көрсету үшін турне үкіметі мені Трояға шақыртып жатыр».

	Генридің Трояға сапары Софьяға тағы да үш апта бостандық берді. Бұл күндерді ол қызымен бірге өткізді. Сапардан алған әсерлерін әңгімелеп, Софьяны алып қайту үшін Генри 21 октябрьде Афиныға келді. Ғыссарлық жотасындағы қазбалар азып-тозып кетіпті. Өзі траншеяларды балшықтан тазартқан кезден бері көне қаланың қираған қалдықтарына жан баласы жуымапты. Әйтсе де, қазбаларды қолына Гомердің кітабын ұстап аралап көрген, Шлиманның түсініктемелерін тыңдаған Ұлы мәртебелі дон Педро шектен тыс шаттыққа бөленіпті. Түрік үкіметі Шлиманға ырза боп қалғанға ұқсайды.

	Софья Андромахаға ұзамай қайта оралуға уәде берді. Спирос жол жарағын қамдап, қарындасымен және күйеу баласымен бірге Аргосқа аттанды.

	4

	Бұлар келген күннің ертеңіне жаңбыр жауып, бүкіл жұмыс алаңын суға бөктірді. Софьяның өзі жоқта табылған олжаларды көрсетпекке Генри оны Стаматакистің үйіне алып барды. Үш апта бостандық кезінде өңіне шырай кіріп, көңілі жадырап үлгерген Стаматакис оларды аула арқылы шоланға қарай бастап, есіктің кілтін ашты. Шоланның іші әрі қараңғы, әрі сыз болатын.

	Генридің әсіресе қатты мақтан тұтқаны бес қаруын асынып, майданға аттанып бара жатқан алты жауынгер бейнеленген вазаның сынығы еді. Бәрі де үстеріне сауыт киіпті, сауыт астынан көйлектерінің шашақты етегі шығып тұр. Сол қолдарында қалқан, оң қолдарында найза.

	— Агамемнонның Трояға өзімен бірге алып барған жауынгерлері, міне, тап осындай болатын.

	Олар шоланнан шыққан кезде жаңбыр басылып та қалған-ды. Генри аяқтарына етік киюге, сосын Деметриостың ұлдарының бірін ертіп, семьялық фургонмен қазбалар басына баруға қолқа салды.

	Барар жерге жақындаған кезде олар тоқтап, қазына қоймасына жаяу кетті. Генри Софьяны дромостың басталар жеріне алып барды. Күйеуі жолды кіре берістің енімен бірдей етіп кеңейтіп, траншеяны сегіз футтай тереңдеткенін Софья бірден байқады. Дромосты толықтай тазарту үшін оның ойынша әлі де он футтай қазу керек екен.

	— Тепкішектердің орнын ауыстыруға Стаматакистен рұқсат алғансың-ау деймін.

	— Ол рұқсат беретін бе еді. Ақыры, айтқанын жасатты. Астынан үңгіп, туннель қазды, бірақ онысы құлап қалды. Сосын бөлшектеп шығаруға тура келді.

	Генри кіре берістің ұзындығы он үш футтай ойығын да жартылай аршып қойыпты.

	— Соңғы кедергіні өзің алып тастағаныңды хош көрдім. Өйткені, бұл өз бетіңмен жүргізген қазбаң ғой. Спирос саған көмектесер. Қоймаға сен бірінші болып қадам басуың керек.

	— Бұл мен үшін аса қуанышты сәт болмақ,— деп мойындады Софья.— Кіре берісті көміп тастағаннан бері толостың ішіне біреу-міреу еніп көрді ме екен?

	— Уәли паша мен одан бұрынғы басқа бір тонаушылар төбедегі тесік арқылы арқанмен түсуге тәуекел етіп жүрмесе.

	Қайтып кеп фургонға отырған олар Арыстандар қақпасына қарай қозғалды. Қақпаға бағытталған жолдың деңгейі едәуір төмендепті және қақпаның ортасынан ені алты футтай ойық жасалыпты. Әйтсе де табалдырық әлі толық аршылмапты. Арыстандар қақпасының қос қанатында төбе-төбе топырақ жатыр. Софья бұларды неге тасытпағанын сұрады. Генри кіржіңдей жауап қатты:

	— Археология қоғамы рұқсат етпей қойды. Арыстандарға темір таяныш орнататын тағы бір инженер жібермекші.

	Генри Софьяны қолтығынан алды. Олар Микен қамалына тұңғыш рет қақпа арқылы кірді. Бірден ортадағы террасаға беттеді. Генри бұны сауда жасайтын орын емес, агора деген байлам жасады. Дәлірек айтқанда, зират үстіне орнатылған жиналыс өтетін алаң деп тапты.

	— Павсаний «батырлардың бейіті алаңның шегінде болуы үшін» Мегарадағы агораны осылай етіп орнатқандарын жазады.

	Қазбалардың тереңдігі қазір он екі футқа жеткен-ді. Енді Генри бұның агора екендігіне күдіктенуді де қойған.

	— Кейбір көне агоралар дөңгелек болатын. Софоклдың «Эдип патшасында»: «Артемида агораның әдемі дөңгелек орындығында отыр», делінген. Еврипид те өзінің «Орестінде» «агора шеңберін» еске салады. Кей тұстарында тік тақталардың үстіне көлденең тақталар қойылған. Бәлкім, бұл ақсақалдар советі жайғасатын аса үлкен дөңгелек орындық қызметін атқарған шығар.

	Генри Софьяға жаңадан қазылған төрт шахтаны көрсетті: бұның екеуі өрнегі бар құлпытас стеналарының, екеуі өрнексіз, қарапайым стелалардың астынан қазылыпты.

	— Мына тақталар мұнда қабір барын білдіріп тұр және мен бұл қабірлерді таппай қоймаймын.

	Сосын Генри оған өзі патша сарайы деп есептеген ғимараттың қираған қалдықтарын көрсетті. Жеті бөлмесін аршып та үлгеріпті. Ең үлкенінің ені он үш, ұзындығы он сегіз фут екен. Микенге алғаш келген сапарларында олар тау басына көтеріліп, сол жерден Атрей патша өзінің қазына қоймасына сүйсіне көз тігіп отыратын сыртқы ауланы кезіктірген. Қазір Софьяны мына палаталар Атрей мен Агамемнонның сарайы болуға лайық па деген күдік билеп тұр еді. Бірақ, сыртына ештеңе шығарған жоқ: өйткені, Генри өз пікірін олжаны күнделігіне сипаттап жазып отырған кездің өзінде-ақ өзгерте салудан жүз жанбайтынын ол жақсы білетін. Себебі, Генри ақиқатты іздеп қадым замандардың қараңғы түкпірлерін кезіп жүр ғой, ал одан бұрын онда кім барып көріп еді?

	Харватиға оралған олар киім ауыстырып киді. Үйде бұларды телеграмма күтіп жатыр екен: Бразилияның императоры қазбаларды көрмек үшін жексенбі күні таңертең нөкерін ертіп Микенге келмек. Коринфтен шығып осылай қарай бет алмақ.

	— Дон Педро жексенбі күнін осында өткізуді ұйғарса, оған қонақ асы беру керек,— деді Софья.

	— Бірақ, Харватида мұншалықты көп адам сиятын үлкен бөлме жоқ қой,— деп ескертті Генри.— Неге бізге ерекше бірдеңе ойлап таппасқа... Атрейдің қазына қоймасын тазалап жіберіп, үстелдер қойып, шырақ жарығында қонақ асы берсек қайтеді?

	Софья құйттай Андромахадан аумаған қылық көрсетіп, алақанын шапалақтап жіберді.

	— Тамаша! Егер дон Педро өзің айтқандай адам болса, бұның оған өте қатты ұнары анық. Қазына қоймасы дайын, мен дастархан мәзірін ойластырам, ал Иоанна қыздарымен бірігіп керемет түстік әзірлейді.

	Генри Деметриостың ұлдарының бірін сол бойда Аргосқа, епископ Теоклетос Вимпосқа телеграмма салуға жөнелтті. Ол епископты тауап ету рәсімін жасауға және император дон Педромен бірге түстік ішуге Микенге шақырған. Микенге шейін жарты күндік жол еді, бірақ Вимпостың келетіндігіне сенімді болғаны сонша, Харвати мэрінің үйінен оған бөлме жалдап та қойды.

	Епископ Вимпос сенбі күні келді. Генри мен Софья оны Атрейдің қазына қоймасын көрсетуге алып барды. Ол бұның архитектурасына, тегістеліп жылтыратылған екі зор тас тақтамен жабылған, биіктігі он жеті фут есік ойығына қарай бастайтын ұзын жолына таң-тамаша болды.

	Епископты олар диаметрі елу футқа тең, биіктігі де сонша, дөңгелек залға әкеп кіргізді. Жарық мұнда есіктің ойығынан ғана түсіп тұрған.

	— Мына. күмбез берік брекчияның жақсылап өңделген тақталарынан жасалған. Біртіндеп тарыла түсетін шеңбер тәрізді етіліп, асқан зор шеберлікпен, бірінің үстіне бірі қаланған,— деп түсіндірді Генри.— Тақталардың арасында ешқандай дәнекер жоқ, тек өз салмақтарының күшімен ғана тұр. Төртінші қатардан бастап жоғары қарай өрілген тақталардың бәрінде де аралары тең етіліп ойылған тесіктер бар. Көпшілігінде қола шегелердің жұрнақтары әлі күнге шейін сақталып қалған. Бұл шегелердің басы жалпақ болған және шамасы,— бұған басқа дәлел табу қиын,— толостың ішкі бетін безендірген қола розеткалар осыларға бекітілсе керек. Гомер былай дейді ғой:

	Аспандағы ай мен күндей тұратын еді жарқырап,

	Зевске сыйлы Алкиной патша тұрағы.

	Үй ішінде — мыс қабырға іргесінен басталып,

	Төбесінде тоғысатын асыл көкше болатпен .

	— Ғажап!— деп дауыстап жіберді, ауыр күрсініп алған Вимпос.— Бірақ, неге маған алдымен тапқан олжаларыңызды көрсетпей, мына көрхананы көрсетіп тұрсыздар?

	— Әр нәрсенің өзінің реті бар,— деп езу тартты Генри.— Мысалға, бұның себебі, біріншіден, сіз Бразилия императорымен бірге қонақасыны дәл осы арадан ішесіз. Екіншіден, ертең таңертең дон Педро келген кезде, осы күмбездің астында тауап ету рәсімін жасай аласыз ба — соны білгім келген. Әрине, сізді тыңдауға бүкіл деревня келеді, ал Харватидағы шіркеу өте кішкентай, талап білдірушілердің төрттен бірін де сыйғыза алмайды.

	Вимпос оң жағына көз қиығын салып қойды. Онда жартастан ойып жасалған торт бұрышты камера бар-тұғын. Іші көзге түртсе көргісіз қараңғы болатын, еденін жарғанаттың қалыңдығы бір метрлік жидіген саңғырығы басып жатқан. Генри бұны да қазып көріп, бір үлкен табақ пен әктен қашалған мүсін тапқан. Соған қарағанда, бұл камерада жоралық құрбандық шалу рәсімі орындалып отырған болса керек. Бірақ, бұл жайында ол жұмған ауызын ашқан жоқ.

	— Сонда сіз тауап ету рәсімін ертедегі құдайлар мекендеген осынау қазына қоймасында немесе көрханада жасағанымды қалап тұрсыз ба?

	— Егер мүмкін болса.

	— Неге мүмкін болмасын. Өзіммен бірге престол жаймасын, шырақ, кадило мен қасиетті су құятын тостақ ала келгем. Бірақ, бұлай жасағанымыз жөн бола ма?

	Генри мен Софья үнсіз қалды.

	— Микендегілер қандай дінді тұтынған еді?

	— Олардың діні политеизм болатын.

	— «Трояның көне бұйымдары» атты кітабыңызды оқып шыққаннан кейін сізге мәжуси құдайлары жайлы мейлінше аз ойлап, көбіне христиан құдайы жайлы ой кешуге кеңес етіп хат жазып ем ғой.

	— Ол хатты еске алғым келмейді. Ол біздің достығымызға лайық емес.

	Епископ қызарып кетті.

	— Өкпеңіз орынды. Арамыздағы осы бір түсініспестікті біржола ұмыту үшін, ертең таңертең осы жерде тауап ету рәсімін жасаймын. Христос Зевстен қуаттырақ. Ертең мен мына мәжуси мекеніне қасиет дарытып, оны православие ғибадатханасына айналдырам.

	Жанына нөкерін ерткен дон Педро таңертеңгісін келді. Оған ілесе Аргостың префектісі мен Нафплионның полицмейстері де жетті. Императорға серік боп жүрген ресми адам — ескі достары Стефанос Куманудис екенін көрген Генри мен Софья қатты қуанып қалысты. Ол Афины университетінің философия профессоры болатын, әрі Археология коғамының секретары еді. Осы кісінің арқасында Афиныдағы Дионистің театры, Атталдың стоясы сияқты көптеген көне ескерткіштер бүлінуден аман сақталып қалған-ды. Дон Педроның зиялы адам екені бітім тұлғасынан-ақ аңғарылатын. Антикалық сипаттағы үлкен басы, рим сенаторының кеудесін еске салатын зор кеудесі, бұрқыраған ақ шашы, қоңырқай көздері соны айғақтап тұрғандай еді.

	Қазір дон Педро елуде болатын; Бразилия тағына он бес жасында отырған. Оңтүстік Америка оны кемеңгер де білімдар әкім ретінде білетін. 1850 жылы ол күл саудасына тыйым салды, ал бес жыл бұрын құлдарға бостандық берді . Өз еліне көптеген прогрессивті реформалар енгізді, ғылым мен өнерді қастерлеп, қамқорлық көрсетті, білімнің кең тарауына жағдай жасады. Дон Педроның Генриге айрықша ұнағаны — Гомерді жатқа біледі екен және өзінің Троя жайлы кітабын да оқыпты, оған қоса Троядағы қазбалармен доктор Шлиманның таныстыруын түрік үкіметінен өзі өтініпті. Ол да Генри сияқты энтузиаст болатын, жаңа идеялар мен жорамалдарды алға тартуды ұнататын. Бұндай идеялары мен жорамалдары әсіресе археология саласында көп еді.

	Дон Педро мен оның достары қазына қоймасына Генри Аргостан жалдаған үш күймемен келді. Император кортежінің соңында бұралаң жолдармен убақ-шубақ боп хорваттықтар шұбырып келе жатты. Епископ Вимпос қолдан жасалған алтарьдың арғы бетінде тұрған-ды. Оң жағы мен сол жағынан жанған шырақтар қызыл жайма,а сәуле сумаңдатады. Жұмбақ та жан сүйсінерлік көрініс! Генри бразилиялықтарды алтарьдың қақ алдына бастап әкелді. Өзі, Софья, Стаматакис пен Куманудис. Аргостың префектісі мен полицмейстер Леонардос мәртебелі қонақтың арт жағына келіп тұрды. Олардың артынан Харвати мэрі мен Дасистер семьясы қатар түзеді. Толостағы қалған орынды жүздеген хорваттықтар мен таяу деревня тұрғындары толтырды.

	Епископ Вимпос тауап ету рәсімін жасады. Оның жүдеулеу өңі мейлінше сергек те суық еді. Қойма күмбезінің астында ладанның хош иісі шумақтала бастады. Адамның көптігі сондай, тізе бүгетін де орын қалмаған, бірақ епископ бұны көрсе де көрмегендей боп тұр. Ол мәжусилер мекенін православиелік грек ғибадатханасына айналдырып жатқан. Уағызы өте қысқа болды: «Жалғанда жалғыз Құдай бар, ал Иисус соның ұлы».

	Бейне бір ар-ұятының алдында ақталғысы келгендей, епископ тобырға екілене бата беріп жатты — қалай дегенмен, ол бүгін Зевсті, Гераны, Аполлонды аластап шықты ғой; сөйтіп толос қақырап қалды. Генри мен Софья дон Педрога Софьяның қазына қоймасын, Арыстандар қақпасын, стелалар мен агорадағы құлпытастарды көрсетіп келгенше Дасистер толостың ортасындағы саты ағаштарға ұзын тақтайлар төсеп, оның үстіне ең әдемі дастархандарын жайып, бүкіл деревнядан жинастырған ең тәуір ыдыс-аяқтарын әкеп қойған-ды. Шырақтар жағылып, олардың ара-араларына күзгі гүл шоқтары орналастырылды. Түскі сағат екіде Софья қонақтарын орын-орындарына отырғызды. Әркім өз есімі жазылған карточка жатқан орынға жайғасты — Софья бұны кеше кешкісін даярлап қойған. Дон Педро Софьяға қарап бұрылып, шат көңілмен:

	— Бейнебір ғасырлармен табақтас болғалы тұрғандай сезімдемін,— деп сыбырлады.

	Епископ Вимпос қонақтарға бата беріп, ырзашылық уағызын оқыды. Еркектерге узо құйылды, бокалдарға Арголида шарабы толтырылды. Харвати әйелдері тойға лайық тамаша тағамдар әзірлепті: голубцы, фаршталған мидиялар, маринадталған креветкалар, тұздалған құрғақ корюшка, етпен бұқтырылған баклажан, тұтастай қақталған қой, пісірілген балапан, кішкене құмыраларда көкөніспен бірге бұқтырылған бауыр, макарон мен ветчина, пудинг әкелінді. Ал, десертке баклава, тазартылған бадам қосылған жаңғақ торты және қою қара кофе берілді. Дон Педро орынынан тұрып, король Георг пен король ханымы Ольганың, епископ Вимпостың, өзіне серік боп жүрген профессор Куманудистің, осындай дәмді де мол тағам әзірлеген Харватидегі барлық әйелдердің және қонақасы иелері — доктор Шлиман мен Софья Шлиман ханымның — «олардың арқасында,— деді дон Педро,— бүгінгі күн өмірімдегі ең бір есте қаларлық күнге айналды»— денсаулықтары үшін тост көтерді.

	Генри үстел астынан Софьяның қолын қысып қойды. Олар үстел басындағыларды бір-бір шолып өтіп, өздеріне таңдана көз тігіп отырған Стаматакистің жанарымен жолығысып қалды.

	Қара жаңбырлардың басталуына көп қалған жоқ-ты. Генри жұмысты ноябрьдің ортасына таман аяқтауды ұйғарған. Яғни, алда әлі үш апта бар еді, ал қазір қазбада жетпіс үш адам ғана жұмыс істеп жатқан. Генри бірнеше жұмысшыны Арыстандар қақпасын қазуға қойды — қайтсе де соның табалдырығына жетуге әрекеттеніп жүрген. Жұмысшылардың бір тобын және екі арбаны Софья мен Спиросқа бөлді. Қалған адамдарына тік тақталардың қос шеңберінің ішін, агораны қаздырды. Патша қабірлерінің дәл осы арада екеніне көзі анық жетіп тұрған жоқ еді. Тек ғайыптан тайып бұ жолы да жаңылмай, дөп басып жүрмесе! Сондай-ақ, ол Лондондағы Макс Мюллерге жібермек оймен ретін тауып, бірнеше қыш сынығын тығып тастады.

	Қазбаға кедергі келтірмеулері үшін барельефі бар төрт стеланы Генри мен Стаматакис Харватиға апарып қоюды ұйғарды. Осыған дейін Генри бұларды орағыта қазып келген, енді стелалар әкетілгеннен кейін қазба алаңын кеңейтуге мүмкіндік туды. Тағы да үш футтай тереңдеген кезде бір қызық олжа кезікті: екі тас тақта бірінің үстінде бірі жатыр екен, ал үшіншісі көлбеу бұрыш жасап, жоғары қарай сорайып тұр. Көлденең жатқан тақтадан адамның үш тісі бар жақ сүйегі табылды.

	Тағы да бір апта бойы жаңбыр жауды. Генри балшық пен батпаққа қарамастан қазба жұмыстарын жалғастыра берді. Сөйтіп, ақыры құрылыққа да жетті. Осы арада Генридің жүрегін қуанышқа кенелткен бір тосын жаңалық кезікті: жартастан ені он, ұзыны жиырма футтық төрт бұрышты апан ойылыпты. Егер бұл арадан... қабір қазғылары келмесе, жартасты ойып нелері бар? Қазу қиынға соғып тұр еді — нөсерден кейін шұңқырдың іші суға толып кеткен. Бірақ, Генри қиындыққа қарамай қаза берді, сөйтіп бірінің үстінде бірі жатқан тағы да бірнеше тақтаны қазып шығарды.

	Сол екі ортада Софья да бір кішкене жеңіске қол жеткізіп үлгерген. Оның жұмысшылары кіре берістің табалдырығын аршып, есік ойығына кептеліп тұрған бос топырақты оп-оңай босатып алған еді. Осы қоқыр-соқырдың бәрі арбаға тиеліп болғасын бригада жұмысын тоқтатып, Софьяны қаумалап тұра қалды — Софья толостың ішіне қарай қадам басты. Залдың іші күмбездегі тесіктен себезелеген жарыққа шыланып тұрған. Уәли паша осы тесік арқылы ішке түсті дегенге Софья сенбейтін; ендеше топырақпен көміп тастағаннан бері толос күмбезінің астына енген жалғыз адам өзі болуға тиіс. Тек археологтарға ғана таныс осынау мақтаныш сезімін ол өмір бойы ұмытпақ емес.

	Софья жұмысшыларын жанына шақырды. Құрал-саймандарын ала кірген олар толостың ішін тазалай бастады. Қазына қоймасы талауға ұшырамаған болса, мұнан қызықты олжалар табылып қалуы ықтимал еді. Себеттерге салып, арбаға апарып тиеп жатқан топырақты Софья күрекке іліккен жерінде-ақ саусағымен үгіп, тексеріп тұрған. Әйтсе де шырша әліпті өрнегі бар көк мәрмәрдың сынығынан басқа ештеңе табылған жоқ.

	Фотограф келіп, қазбалар мен жер қойынынан табылған заттарды суретке түсіруге кірісті. Бұл Афиныда фотоателье ұстап отырған ағайынды Ромаидистердің бірі болатын. Генриге қазбалардың чертеж-жоспарын жасайтын инженер керек еді. Полицмейстер Леонардос оған қазіргі кезде демалыста жүрген бір әскери адамды ұсынды. 3 ноябрьде, жұма күні, сол адаммен сөйлеспекке Генри Нафплионға жүріп кетті. Жеткенше жаңбыр себезелеп тұрды. Олар тәжікелеспей, тез келісті. Василиос Дросинос сабырлы да салиқалы, әрі қолынан іс келетін кісі тәрізді көрінді. Ол Шлиманның «Пікірталас парақтарындағы» мақалаларын оқыпты және оның Трояда жүргізген қазбаларына қатты тәнті болыпты. Шлиманның шақыруын Дросинос қобалжусыз қабылдады.

	Ертеңіне, сенбі күні, Генридің жұмысшылары үлкен тақтаның — Арыстандар қақпасының «табалдырығын» қазып шығарды. Қазір қазбада жүз адам жұмыс істеп жатқан. Тура табалдырықтың қақ өзінен қоладан әлде мыстан жасалған белгісіз мөр-сақина табылды. Мұнда, Софья айтқандай, асқан сұлу екі жас әйел бедерленіпті.

	— Маған олардың шаш түюлері қатты ұнайды,— деп қосып қойды Генри.— Әрі қарапайым, әрі әдемі: Ал, отырған қалыптарын қарашы! Қатар отырғандарымен екеуінің көзі екі жақта қыдырып жүр.

	Арыстандар қақпасының жанынан моншаққа тізуге болатындай етіп қақ ортасынан тесілген мөлдір қызыл тастар, әртүрлі жоралық мүсіншелер, әдемі әшекейленген үш аяқ, кішкене күміс сақина, Генри кір тасы деп тапқан цилиндр пошымындағы қорғасын кесегі және Троядан әкелінген сырғалардан аумайтын, жуан алтын жіптен орап жасаған алтын сырға табылды.

	Ені сегіз футтай, табалдырық құсап жатқан тақтадан акропольға кіріп-шығып жүрген әскери күймелердің доңғалақтары ойған із ап-анық көрініп тұр еді.

	— Әйтсе де бұлардың әскери күймелерден қалған із екендігіне күдігім бар. Әрине, әскери күймелер Арыстандар қақпасының астымен өте алатын, бірақ әрі қарай баратын жолы жоқ қой. Тау беткейі өте тік, ал агора мен циклоптық қабырғалардың ішкі бетінің аралығындағы жер тым тарлық етеді.

	Дүйсенбі күні Василиос Дросинос келіп, сол бойда-ақ топографиялық чертеж жасауға кірісіп кетті. Күн көзі көрініп, балшықты кептірген соң жұмыс та қыза түсті. Генри жартастан ойылған қабірге қайтып оралды. Он тоғыз фут тереңдіктегі қабаттан ойып өрнектелген алтын пластинкамен қапталған екінші ағаш түйме ұшырасты. Трояны қазу кезінде төменгі қаладан табылғандарға қатты ұқсайтын, түстері бірөңкей қара немесе қызыл боп келетін, айшықты керамикалар кезіге бастады.

	Келесі екі күнде Генри он екі алтын түйме, бірнеше алтын жапырақ, шошқа сүйектерімен аралас жатқан көптеген адам сүйектерін, бір үлкен балта және өте ерте заманғы, түстері бірөңкей бірнеше ваза тапты. Шахтаның солтүстік бұрышындағы жұмысты тоқтатуға тура келді — тік тақталардың қос қатары тап сол жердің үстімен өтетін.

	— Мына жерден қазуға тәуекел етпей тұрмын, байқаусызда опырылып кетуі мүмкін ғой,— деді Генри Дросиносқа.

	— Дұрыс істеген екенсіз,- бұл қатарды қалдырған жоқ.

	— Қабірге көр тонаушылар қол сұққан-ау деймін. Бағалы дүниелерді алып, керек еместерін қалай болса солай қайтадан көме салған. Қолдан жасалған керамика мен құмыра шарығында жасалған бұйымдардың аралас жатқан күйде жолығуларының себебі де осы болса керек. Әлде тақталардан шеңбер қабырға тұрғызған кезде алдымен қабірдегінің бәрін сыртқа шығарып, кейін ұйпы-тұйпы ысыра салды ма екен?

	Жаңбыр қайтадан құйды. Генри Софьяны Дасистердің үйіне жіберді де, өзі алғашқы қабірге қайтып оралды. Шахтаның түбіне су іркіліпті, ұзамай жер батпаққа айналады. Генридің көңілі жасып қалды. Бұл арадан жерленген адамның қаңқасын табам ба деп үміттеніп жүрген.

	Жаңбыр басылған бойда ол қарапайым, өрнексіз бес футтық тақта жатқан жартастың үстінен жаңа шахта қаза бастады. Бұл шахта алғашқы қабірден шығысқа қарай жиырма футтай қашықтан салынған болатын. Келесі күннің, сенбінің сәскесіне таман екінші қабірдің жай топырақпен көмілген тас қабырғалары да көрінді. Төбелерінен тағы да бұлт шоғырланып, жұмысшылар суды шылп-шылп кешіп жүрді.

	— Қазбаны жалғастырудың мәні жоқ. Ертең таңертең жұмысты тәмамдап, дүйсенбі күні Нафплионға аттанамыз,— деді Генри Софьяға.

	— Шынында, басқа амал қалған жоқ. Ерте көктемде келіп жалғастырармыз.

	Көктем мен жазда істелетін жұмыс көлемін анықтау үшін Генри тағы да екі шахталық қабірдің жатқан орынын тауып, жартастан ойылған тас қораптарға шейін қазбақ болды. Бірнеше жұмысшыға өрнек салынбаған тақталар табылған тағы бір алаңды қаздырып қойды. Басқа бір бригада агорадағы әлденендей қоңырқай топырақ көрінген тұсты қазып жатты. Бұл топырақ басқа жерден әкелінуі мүмкін деген дүдәмал ой пайда болған. Төртінші қабірді дәл осы жерден табатынына, тік тақталардың қос шеңберімен қоршалған осынау орасан үлкен терраса ақырында өзі іздеген некрополь боп шығатынына Генри көп үміт жүктеген.

	Генри жұмысшылардан барынша тезірек қазуларын өтініп, жексенбі күні жұмыс істегендері үшін үстеме ақы төлеуге уәде берді. Жұмысшылар шапшаң қимылдай бастады. Құлпытас стелаларының сынықтары мен айшықты бояуы бар керамика жоғарыға шығарылды. Кешке қарай олар алғашқы деңгеймен салыстырғанда жиырма бес, ал жартастың қойнына қарай он үш фут тереңдікке жетті. Шахтадан топырақ шығару қиындық келтірді. Бұдан лейтенант Дросинос жол тауып, жуан бұтақтардан баспалдақ жасап, себеттерге иыққа асатын бау тағып берді. Жоғарыға топырақ шығару жұмысы едәуір жеңілдеді.

	Тағы да екі фут тереңдеген соң бұған дейін мүлдем кездеспеген бейтаныс нәрсе — бұл топыраққа басы бүтін жат саналатын өзен малта тастарының қабаты ұшырасты. Генри жұмысшыларға сүймендері мен күректерін былай тастап, әрі қарай пышақпен қазуға әмір етті. Ұзамай-ақ малта тастар төсенішінің шегі де шамаланып қалды. Оның ұзындығы бес футқа, ені үш футқа тең екен. Төменде қандай әбігер боп жатқанын білмекке Софья да шахтаға түсті.

	— Мына малта тастар қабаты нені білдіреді деп ойлайсыз?— деп сұрады лейтенант Дросинос Генриден.— Оның адам қолымен қойылғаны көрініп тұр ғой.

	Генри ойланып қалды.

	— Бұларды ана жерден былай шығармайынша, ашып айту қиын. Қане, достар, малта тастарды түгелдей былай алып тастаңдар. Өте абай болыңдар және тек қолмен ғана алыңдар.

	Тастар мұқият түрде алынып, төрт қабырғаның іргесіне жиналып қойылған кезде, астынан жұп-жұқа күл қабаты көрінді. Алтынның жылт ете қалғанын Софьяның көзі шалып үлгерді. Қалай ойына келгенін өзі де білмей, дереу қолын созып жіберіп, жылт еткен металды күлмен көме салды да, бойын тіктеп, ештеңе болмағандай жайбарақат кейіппен Генриге:

	— Пайдос. Күн кешкіріп кетті. Қараңғы түсіп барады. Жұртты үйіне қайтаратын кез болды,— деді.

	Генри оның дауысынан толқып тұрғанын сезді.

	— Ертең қайта келсін бе?

	— Келсін .

	— Әбден жақсы. Стаматакисті шақырайық па?

	— Шақырған жөн шығар.

	— Лейтенант Дросинос, рақым етіп, Стаматакисті шақырып келіңізші.

	Ымырт қараңғылығы жапқан агораның астында, жиырма жеті фут тереңдіктегі қабір түбінде екеуі оңаша қалған кезде Генри сыбырлап:

	— Анда не жатыр?— деп сұрады.

	Софья оны ымдап қасына шақырды. Генри жанына барып тізерлей кетті. Олар күл қабатын ақырын былай сырғытты — сол мезет астынан үлкен алтын пластина шыға келді. Күлді саусақ ұшымен ысырмалап, тағы бірнеше алтын пластина тапты. Олар пластиналарды бір-бірлеп былай алып қойды — бұлар қаңқаның кеуде жағын жауып тұрған болатын. Тіл қатпай, тек ентіге демалумен отырған олар бас жақтағы алтын пластинаны да суырып алды — сол сәт екеуі жартылай үгітіліп үлгерген бас сүйекпен бетпе-бет кезігіп қалды. Бас сүйекті күлден тазартып, сол жерден алғашқылардан қалыңдау, бір-біріне күміс сыммен үзбелестірілген тағы бірнеше алтын пластина тауып алды. Қаңқаның басы шығысқа, аяғы батысқа қарап жатыр еді. Өз әкесінің де осылай жатқаны Софьяның есіне түсті.

	Софья әрең таныған қарлыққан дауыспен Генри:

	— Міне, алғашқы патша қабірі. Бұл өзіміз тапқан, мыңдаған жылдар бұрын көз жұмған алғашқы әмірші! — деді.

	4

	Софья тұла бойын билеген дірілден арыла алмай-ақ қойды. Мынау өте кең қабір болатын, сірә, жерленген адам жалғыз емес шығар... Шатқаяқтап шақ тұрған баспалдақпен қабір түбіне қаңбақтай домалап түскен таматакис алтын пластиналар мен адам қаңқасына бақырая қарап қалды да, өз көзіне өзі сенбегендей ысырып жіберді. Генри қолма-қол нұсқау бере бастады.

	— Алтынды бұл жерден бүгін кеште алып кету қажет.

	Стаматакис келісті.

	— Бірер құлаштай жұмсақ мата керек. Лейтенант Дросинос, сондай бірдеңе таба алмас па екенсіз?

	Генри қаңқадағы алтын пластиналарды сыпырып ала бастаған кезде күн мүлдем қараңғы болып кеткен. Лейтенант Дросинос жүн мата алып қайтты. Алтынның бәрі мұқият жиналып қойылған кезде Генри Дросиностан түйіншекті жіппен жақсылап байлап тастауын өтінді. Сосын осынау сиықсыз жүкті Стаматакиске табыс етті.

	— Қазір бәріміз сіздің үйге барамыз. Пластинаны бас-басына номерлеп, осының бәріне өзіңізден қолхат алмақпын.

	Стаматакис бұны жөн деп тапты. Генри одан қабір басына күзет қоюын өтінді.

	— Менде күзетші жоқ.

	— Ендеше, Деметриос пен Аякстан өтініп көрермін, сөзімді жерде қалдыра қоймас.

	Олар Дасистердің үйіне оралған кезде жұрт кешкі тамақтарын ішіп те болыпты. Иоанна бұларға арнап плитаға екі құмыра қалдырыпты. Әйтсе де асқа тәбеттері шаппады. Ештеңе жайлы ешнәрсе сұрамаған Деметриос пен Аякс қолдарына мылтықтарын ұстады да, есектеріне мініп, қамалға қарай тартты. Генри оларға нені күзету керегін түсіндірмеген, бірақ бұның маңызды нәрсе екенін өздері-ақ ұққан болатын. Күздің суық түнінде тоңып қалмау үшін жылы көрпелерін де ала кетті.

	Генри мен Софья түн ортасынан ауғанша ауыз жаппады. Бойларын толғаныс билегендіктен ұйқы жайына қалды. Афиныға қайтып оралу жайлы сөз етудің өзі қисынсыз еді. Софья тек таң алдында ғана шамалы көз шырымын алды. Ал, Генри кірпік ілмей шықты.

	Күн көкжиектен жаңа қылтиған кезде олар қазба басына барып та үлгерген еді. Стаматакис те бұл жолы кешіге қойған жоқ. Сол арада кеше қараңғыда көздеріне шалынбаған тағы да бірсыпыра алтын табылды. Бұлардың ішінде — әрқайсысы төрт алтын лавр жапырағынан тұратын бес алтын крест, төрт бөлек өрмелі алтын алқа және бірнеше алтын жапырақ бар еді. Стаматакис тәрізді Софья да бәрін қойын дәптеріне түсіріп, қолхат алғаннан кейін Стаматакиске табыс етті.

	Генри жұмысшыларға қабірді кеңейтуге нұсқау берді. Сағат таңертеңгі он бірге таман қазбаның ені он екі футқа, ұзындығы жиырма бір футқа жетті; биіктігі он футтай, ыстық ізі бар тастан қаланған қабырғалар аршылды. Жаңбыр жауып, оларды тағы да шахтадан қуып шықты. Софья кешке дейінгі уақытын әйелдермен бірге брезент тігумен өткізді — қазбаны жаңбырдан қорғау қажет болған еді. Кешкісін Деметриос пен Аякс брезентті акропольға апарып, шахтаның бетін бүркеп тастады.

	Жаңбыр сейсенбіде де күні бойы тынбай жауды. Генри жоғарғы бөлмелерде тордағы жолбарыстай теңселіп, жаңбыр құдайының басына он сегіз тілде ойлап тапқан қарғысын қалдырмай жаудырумен болды. Софья күйеуін жұбатуға тырысып еді, онысынан түк шықпады.

	Сәрсенбіде күн көзі көрініп, Микенді аз-кем дегдітті. Брезенттің көмегі тиіпті — қазбада су онша көп емес екен. Генри шахтаға біраз адам түсіріп оларға атам заман бұрын жерленген әмірші табылған малта тастар қабатының оң жағы мен сол жағынан қазуға тапсырма берді. Алғашқы екі фут аса мұқият түрде қайламен және күрекпен қазылды. Тағы да екі жерден малта тастар қабаты көрініс берген сәтте Генри жұмысшыларды басқа алаңға ауыстырды. Софья мен лейтенант Дросинос үшеуі малта тастарды абайлап алып, әрменірек жинап тастады. Тізерлеп отырған Генри мен Софья күлді асқан зор сақтықпен былай сыпырып, үсті-бастарын алтын жапқан, жартылай өртенген тағы да екі қаңқаны тапты. Генридің тынысы тарылып кетті. Ал, Софьяның бойын үрей биледі. Өйткені, ол қабір ішінде, бұдан үш мың жылдан астам уақыт бұрын тіршілік еткен патшалар жерленген, ылғал басқан, қорқынышты қабір ішінде тұр еді ғой. Олардың мәңгілік ұйқысын бұзуға қақы бар ма еді? Оның мәйітті мазақ етушілерден немесе кәдімгі көр тонаушылардан қандай айырмашылығы болғаны? Көрді қорлаушылар жан шошырлық қасіретке кезігеді демейтін бе еді?

	Бас сүйектердің әрқайсысында бес-бестен қалың диадема бар болатын. Әрқайсысының ұзындығы он тоғыз дюйм, орта шамасындағы ені төрт дюйм еді — де бір-біріне мыс үзбемен бекітілгенді. Бұлар Троядан жолыққан, шығыршығы мол шеңберше тәрізді боп келетін ана екі диадемаға мүлдем ұқсамайтын. Күл арасынан тағы да тоғыз алтын крест табылды. Сосын троялық олжалармен ұқсастығы бар заттар көріне бастады: обсидиан және қола пышақтар, қалың етіп алтын жалатқан және өрнек жүргізілген, мыс шүмекті үлкен күміс вазаның сынықтары, күміс тостақ, айшықты етіп сырланған, қолдан жасалған және құмыра шарығында әзірленген керамиканың көптеген сынықтары, бірнеше терракоталық үшаяқ кезікті. Генри үшін ең үлкен олжа — мүйіздері бар екі мүсінше-тұғын. Бұл Гераның рәсімдік бейнесі болатын.

	— Мүсіншелер — сонау ықылым замандар бұрын-ақ мұндағылардың осы бейнедегі Гераға табынғандарының айғағы!— деп шаттанды ол.

	Стаматакистің мұрын астынан міңгір еткенін Софьяның құлағы шалып қалды:

	— Бұл ондай ештеңені айғақтамайды. Сіздің өз олжаларыңызбен ғана айналысқаныңыз, ал теория жағын болжам мен қиялдың ара жігін ажырата білетіндердің үлесіне қалдырғаныңыз дұрыс болар еді.

	Генри қашықтау тұрғандықтан эфордың сөзін естімеген, бірақ оның есесіне Софья Стаматакисті жиренішті жанармен түйреп өтті.

	Малта тастардың төменгі төсенішінде ертедегі қабіршілер тұтатқан алау тек ағзаны ғана ағызыпты, сүйектер сау қалыпты. Бірақ, Генридің қаңқаларға қол тигізуі-ақ мұң екен, олар күлпарша боп уатылып кетті — бұл жаңбырдың қырсығынан еді. Генри қалған сүйектерді жиып алды — бәрі жиналғанда Троядан табылған үш қаңқадағыдан көп болған жоқ.

	— Трояда Гектор мен Патроклдың мәйіті де өртелген болатын, бірақ сүйектері сау қалған,— деген ой айтты Генри Харватиға қайтып келе жатқандарында.— Микендіктер өмірден өткен әміршілерін малта тастардың қос қабатының арасына салып, ағзалары мен киімдерін өртеу үшін астынан мызғытып от жағатын болған. Шамасы, бұл негізінен санитарлық мақсатты ғана көздейтін болса керек.

	Стаматакис оның сөзіне құлақ қойған жоқ.

	— Кешке Афиныға телеграмма салам,— деп мәлімдеді ол.— Табылған олжалардың каталогын құрастыру үшін көмекші беруін сұраймын. Сосын алтынды күзету үшін солдат жіберулерін талап етем. Бәріне жауапты жалғыз өзім. Бірдеңе ұрланып кетсе қайтпекпін.

	— Мен де, Шлиман ханым да күдіктілердің қатарына жатпайтын шығармыз, ө, Стаматакис мырза?— деп езу тартты Генри.

	Мұндай толғанысты олар ешқашан бастан кешіп көрмеген. Генри түні бойы лондондық «Таймсқа» мақалалар жазумен шұғылданды, ал Софья афинылық «Эфимериске» кезекті мақаласын әзірледі. Ақыры Софья шаршап, көз іліндірген кезінде сұмдық қорқынышты түс көрді: терең моланың түбінде жалғыз қалған екен дейді. Қалай әлектенсе де шыға алмай амалы құрып жатыр екен. Атам заманғы патшалардың жартылай жидіген бас сүйектеріне жан бітіп, бұған қарап ежірейіп:

	— Сен кімсің? Бізді неге мазалап жүрсің?— деседі...

	Дасистердің үйі дүрлігіп жатты. Харватида алтынды жан баласы көрмеген. Бірақ, қабірлерден қадым заманғы қаңқалар табылғанынан бәрі де хабардар еді. Ал, Микен патшаларының қабірлерін біреу-міреу қазар болса, одан айтып жеткізгісіз мол қазына табады деген аңыз халық қаперінде күні бүгінге шейін сақталған-ды. Стаматакистің әлдебір түйіншекті көкірегіне қыса ұстап, Харвати көшесімен жүріп келе жатқанын жұрттың бәрі көрген. Алғашқы алтынды доктор Шлиман мен Софья ханымның тапқанына Троададағы тәрізді мұндағы жұрттың да ешқандай күдігі болған жоқ.

	Спирос Софьяның қазына қоймасының дөңгелек залын тазартып шықты — Софья да, Генри де мұнда көр тонаушылардың келіп кеткенін мойындауға мәжбүр болды. Ромаидис Софьяны суретке түсірді. Жүннен тоқылған жылы жекет, ұзын юбка мен қара қалпақ киген ол үшбұрыштың астындағы ересен үлкен кіре беріс алдында тұр еді. Жүмысшылары залдың ортасына топталып, төбелеріне жоғарыдағы жарықтан күн сәулесі төгіліп тұрған. Бұл фотосурет көп газетте басылып, Софья қазып шығарған толос, кейіннен «Клитемнестра көрханасы» деген ресми есім алғанша «Миссис Шлиманның қазына қоймасы» аталып жүрді.

	Генри қазба жұмыстарын жаңбырға қарамастан жалғастыра берді.

	Үшінші қабірді қазу басталды. бұл шаруа оңайлыққа түсе қоймады — қабір орынын көрсетіп тұрған өрнексіз қос тақта куб пошымындағы дырау тастармен бастырылып тасталыпты. Үш фут тереңдікте жұмысшылар екі үлкен көлденең тақтаға кезікті, ал бес фут тереңдіктен тағы да осындай үш тақта табылды. Уақыт өте келе қабірдің орыны халықтың қаперінен шығып кетпеуі үшін, бұл тақталар мен тастарды кейінгі ұрпақтардың орнатқанына Генри ешқандай күдік келтірмеді.

	— Қабірлерге ертедегі адамдардың қандай құрметпен қарағандарын көріп тұрсыздар ма? Алғашқы құлпытастар бірте-бірте топырақ астында қалып жатты, бірақ қабірлердің жұртқа жақсы мәлім болғаны сонша, олардың орыны қайта-қайта жаңа құлпытастармен белгіленіп отырды.

	Жақпар тастан қашалған қабірге жетуге асыққан жұмысшылар сан ғасырлық қатпарларда жиналған топырақты жан сала аршып жатты. Тереңдік отыз футқа жетті, топырақ жоғарыға себеттермен әперіліп тұрды. Осы арадан бірнеше ер адамның қаңқасы табылды. Бұлардың ешқандай әшекейлері де, өздерімен бірге көмілген мүліктері де жоқ еді. Осы маңнан көптеген семсер мен вазалардың сынықтары ұшырасты; қаңқалар жидіп кеткен екен, жоғарыға шығаруға жарамады.

	— Бұлар, шамасы, патшаның оққағарлары шығар. Кейбір Жерорта теңізі елдерінде патшалармен бірге олардың қызметшілерін, құлдары мен оққағарларын да қоса көметін дәстүр болғаны белгілі жайт қой,— деген түйін жасады Шлиман.

	Бір тұста тіктеу жартастың астынан қазуға тура келді. Шлиман жұмысшыларға тапқан олжаларының бас-басына, ол тіпті түкке татымайтын нәрсе болса да, қосымша ақы төлеуге уәде берген. Жартаста үлкен жарық бар еді, бірақ көне дүниелер дәл осы жартастың астынан көптеп табылып жатты. Сол себепті екі жұмысшы жартастың астына қарай жорғалап, ол жақтан жаңа олжалармен оралып отырды. Солардың жұмысын бақылап тұрған Генри жартастың оқыстан опырыла бастағанын көріп қалды. Жүгіріп барып жұмысшыларды екі адымдай кейін сүйреп үлгерді. Іле жартас та гүрс етіп құлап түсті. Жан-жаққа шашырай ұшқан жарықшақтар үшеуін де жерге жықты. Софья жандәрмен Генриге жетіп, орнынан көтерілуіне көмектесті.

	— Бәрі де ойдағыдай, жаным. Тырнақтай да жарақат жоқ. Жұмысшылар да, құдай сәтін салғанда, сау-сәлемет. Троядағы оқиға есіңде ме? Жоқ, басымыздан әлі бақ тая қоймаған екен.

	Тағы да екі күн бойы жаңбыр нөсерлетіп, көшеге шығудың өзіне зар болысты. Шлиман Стаматакистен алтын инталияларды суретке түсіріп, өз күнделігіне сипаттап жазуға рұқсат сұрады. Стаматакис илікпеді.

	— Шоланға күндіз-түні күзететін қарауыл қойдым. Тіпті өзім рұқсат берген күнде де ешкімді жібермеуге әмір еттім.

	Жаңбыр тыйылған алғашқы күні-ақ Генри үшінші қабірге барар жолды қазып шығарды. Бұл әлгі әбден үгітіліп кеткен қаңқалардан тоғыз футтай төменде екен. Бір апта бұрын ол екінші қабірді қазып алған, міне қарсы алдында тағы да өзеннің ірі малта тастары жатыр. Астында аппақ саз қабаты бар. Басқа да қабірлердегідей бұның да қабырғаларына тас қаланыпты, ал он футтан он алты фут аралығында қабырғадан тепкішектер ойылыпты. Софья, Спирос пен лейтенант Дросинос жоғарғы екі қабатты абайлап алып тастады. Ақ саздың астынан сөздің шын мәнінде алтынға көмілген үш қаңқа шықты. Кей тұстарында алтын аздап балқыңқырап, күйеге боялыпты. Атам заманғы әміршілердің сүйектеріне көз тігіп қалған олар ойда жоқта құйын соғып құлатып кете жаздағандай халді бастан кешті.

	Тізерлей кеткен Генри сүйектерді зер сала қарап шықты. Сосын мүрделердің арғы бетінде тұрған Софьяға жанарын қадап, толғана сөйлеп кетті:

	— Менің ойымша, бұлар әйел қаңқалары тәрізді. Қарашы, сүйектері қандай майда, тістері қандай ұсақ. Ал, мына әйел әбден қартайып барып қайтқан: тістері де толық емес, әрі нашарлау. Иә, бұрынғылар қайтқан адамдарын кремациялаған деуге толық негіз бар, өйткені денелерінің өртелгені ақиқат шындық. Қабір қабырғаларында от пен ыстың ізі бар.

	Әралуан өрнек жүргізілген, диаметрі екі жарым да үш дюйм боп келетін алтын қаптырмалар алдымен ондап, кейін жүздеп жолыға бастады. Барлық қаптырманы жинап, санап көргендерінде — артығы да, кемі де жоқ тұп-тура жеті жүз дана боп шықты. Бұлар қаңқалардың астында да, үстінде де, жан-жағында да шашылып жатқан.

	— Алтын қаптырмалардың көпшілік бөлегін қабірдің түбіне жерлеу алауын жақпас бұрын шашқан болулары керек, қалғаны жартылай жанып болған мәйіттердің үстіне от сөнгеннен кейін қойылса керек,— деді Генри.

	Қабірдің тереңдігі небары төрт-ақ фут еді. Ол тұтастай қазылды. Күн биік көтеріліп, жоғарыдан буалдырлау сәуле себезелеп тұрған. Қаптырмалардың күлін үрлеп тастаған олар көз аудара алмай қарап тұрды: бетіне бедерленген гүлдер, жапырақтар, көбелектер, құлпытас тақталарындағы тәрізді меандрлық әшекейлер, аяқтары спиральдай бұратылған, не сегізаяқ, не каракатица екені белгісіз, сегіз аяқты жәндіктер асқан шеберлікпен бейнеленген еді.

	Келесі олжа Софьяға кезікті: бұл үш бөлікке ажырап қалған алқа болатын. Әр бөлегі өз алдына бетіне бедер жүргізілген асыл тас — инталия боп табылатын: біріншісінде Гераклдің Немей арыстанын өлтіріп жатқаны, екіншісінде кескілескен айқас үстіндегі екі жауынгер, үшіншісінде алдыңғы аяқтарын жартастың кертпешіне асып, артқы аяқтарына тік тұрған арыстан бейнеленген еді. Бұл алқа Троядан табылғандардан да гөрі көнелеу көрінді.

	— Арголидада алтын өндірді дегенді еш жерден оқымағам. Гректер мұншама алтынды қайдан алулары мүмкін?— деп сұрады Софья.

	— Трояны талқандағасын, бәлкім, Эгей және Жерорта теңіздері арқылы шығыспен арадағы сауданы өрістеткен болар. Мына асыл заттардың осылай дайын күйінде сатып алынуы да мүмкін, сондай-ақ микендіктер алтынды жамбы күйінде әкелулері де ықтимал. Олардың өз зергерлері болғаны дау тудырмайды. Мына қара, осы қазір тауып алған керемет нәрсемді қара: шегіртке ме әлде шілделік пе бірдеңе — алтын үзбелері бар және өздері он шақты боп қалады.

	Олар жерлеу алауының екі жағында тізерлеп отырған қалыптарында сағаттар бойы топырақты қазып, себезелеумен болды. Осы уақыттың бәрінде де Стаматакис оларға суық та сақ жанарын қадап, көз жазбай қадағалап тұрды. Әлсін-әлсін әлдебіреуі ішегін тартып, таң-тамаша боп дауыстап жіберетін. Өйткені, мүлде ойға келмеген олжалар мына көне қабірден көптеп жолығып жатқан-ды: алтын грифондар, жатқан арыстандар, мүйізі қарағайдай бұғылар, шар тәрізді домалақ әшекейлер, асқан шеберлікпен жасалған түйреуіштер, айналасында көгершіндер көбелей ұшқан екі әйелді бейнелейтін өрнек, каракатицалар, ұшып бара жатқан алтын грифон...

	— Әшекейлердің көбінде тесік бар. Бұлар алқаның бөлшектері не болмаса көйлекке қадалып қойылатын түйреуіштер шығар,— деді Софья.

	Бойын толғаныс билеп кеткен Генри ештеңе естіген жоқ: ол қаңқалардың бірінің басынан айрықша әдемі алтын тәжді көріп қалған. Оттың жалынынан қарайыңқырап кеткенімен, олжаларының ішіндегі ең әдемісі осы еді. Тәж концентрациялық дөңгелекшелер түріндегі барельефтік әшекей салынған шеңбер пошымында соғылыпты; шеңберге отыз алты үлкен алтын жапырақ үзбелестіріліпті.

	— Зергерлік өнердің өте бір озық үлгісі,— деп сыбырлады оған Генри.— Бері жақындашы. Тәждің шеттерінде кішкене тесіктер бар және бұларға байланған жіңішке сымдардың үзіктері де сақталыпты. Осы сымдар арқылы тәж шашқа бекітілген болса керек. Стаматакис алып қоймас бұрын тәждің саған қалай үйлесетінін көрсем деп ем.

	Софья жанына кеп отырды да, Генри тәжді басына кигізді. Тәжге тігілген отыз алты алтын жапырақ Софьяның басын нұржаулық тәрізді айналдыра қоршап шыға келді.

	— Мынау троялық диадемалардан әлдеқайда әдемі. Стаматакистің шоланына барғасын осы тәжді киіп тұрған қалпында суретке түсіруге әрекет жасап көрем.

	Генридің соңғы сөздерін эфор естіп қалды.

	— Қазынаны Афиныға апарғанша алтынды суретке түсіруді ауызға да алуға болмайды,— деді ол сөзге араласып.

	Генри оны жеккөрінішті жанармен түйреді. Софья орынына оралып, қайтадан жерді қолымен қаза бастады. Көп ұзамай ол да алтын диадема тапты.

	— Генри мынаның ішіне бас сүйектің кішкене сынығы қыстырылып қалыпты. Алып тастасам қайтер екен?— деді ол таң-тамаша боп.

	— Ештеңені де қозғаушы болмаңыз. Оны не істеу керегін Археологиялық қоғам шешеді,— деп әмір етті Стаматакис.

	Олар осы қабірде, Генридің сөзімен айтқанда«әлемдегі алтынға бай көмбеде», ұзақты күн бойына жұмыс істеді. Тағы да бес диадема табылды. Әлі күнге шейін басып жатқан тозаңы шөткемен сыпырылып тасталды. Сәлден соң Софья тағы да екі диадема қазып шығарды. Сол күні барлығы тоғыз алтын диадема табылды.

	— Бұл әйел патшалардың қабірі болуы керек.— Софьяның тынысы тарылып кеткендей болды: мынау үш ұйықтаса түске кірмейтін олжалар ғой!

	— Біреуі ғана әйел патша. Қалғандары ханшалар және бәрі де бір мезгілде жерленген, Бұл Клитемнестра емес, микендіктер оны қала қабырғасының сыртына қойған. Себебі, мүрдесі акропольды арамдайды деп есептеген. Апырмай, біз қай заманның қалтарысында отыр екенбіз? Бұл Атрей заманы ма әлде тіпті Пелопс заманы ма екен?

	Күл арасынан Генри екі ірі алтын жұлдыз, ортасынан алтын шегемен бекітілген екі крест тауып алды. Бір қаңқаның жанында қолдарын алға созып, қырынан тұрған әйел бейнеленген алтын түйреуіш жатыр еді. Түйреуішке жабысқан топырақ пен күлді сүртіп, тазартқан Генри оны Софьяға көрсетті.

	— Бұл — грек әйелі,— деді бейнеге зер сала қараған Софья.— Оған ешқандай күдік жоқ. Қырынан тұрған кескініне көз салшы: маңдайы мен мұрыны бір сызықтың бойында емес пе? Ал, мына бақыраштай көздері...

	— Өзіңдікінен аумай қалған,— деп езу тартты Генри.

	Софья басын көтеріп еді, алтын олжаларды қапшыққа ықтияттап салып жатқан Стаматакис теріс қарап тұр екен.

	— Ал, төстері қандай!... Сенен өтінерім, сабыр етіп, әрі қарай салыстырмай-ақ қойшы,— деп сыбырлады Софья.

	Күлді себелеп отырған олардың жерленгендер басына қойылған байлықтың молдығына таңырқаулары таусылмады: алтын сырғалар, алқалар, алты білезік, екі таразы, баланың көз ойықтары бар, уақыт қатты тоздырып жіберген маскасы...

	— Бұл қабірде бала да өртелген боп шықты,— деген тұжырым жасады масканы қолына ұстап тұрған Генри.— Бағзыларда бұндай дәстүрдің болғандығы жайлы Павсаний да айтып кеткен-ді. Шамасы, бала шешесі өлгеннен кейін ұзамай-ақ қайтыс болған шығар. Алайда, мұнда баланың сүйегі жоқ.

	Софья екі скипетр қазып шығарды — бұл да патша қабірлері табылғандығының белгісі еді. Скипетрлер күмістен жасалып, алтын пластинамен қапталыпты, балдағы тау хрусталынан жонылыпты. Сүйек тісті тарақ, алтын және янтарь моншақтар, түйреуіштер, балық бейнеленген кубок, қақпағы тығыз жабылатын алтын қобдиша сияқты алтын олжалар бұдан кейін де табылып жатты. Генри күл арасынан қос тұтқасы бар, шар тәрізді әдемі ваза, қақпақтары бар үш кубок, ешқандай әшекейі жоқ күміс ваза, күміс құман және тағы бір күміс кубок тапты.

	Бұл күні табылған ең соңғы олжа тұрған бойымен жұмбақ еді. Үш қабірдің де бас жақтарында іші шіріген ағашқа толы кішкене мыс қобдишалар жатқан.

	— Менің ойымша, ертедегі мысырлықтардың алебастр валиктері тәрізді мына қобдишалар да жерленгендердің басына жасталған дүние болуға тиіс,— деген жорамал айтты Генри.

	Осыншама ағыл-тегіл алтынға қарап тұрған Стаматакис ойда жоқ жерден үрейге бой алдырды. Мына баға жетпес олжаның бәріне жалғыз өзі ғана жауапты! Ал, егер бұларды ұрлап кетсе ше? Өзі ғана жауап береді ғой. Яғни мансабы құриды деген сөз. Шахтаның қабырғасына сүйенген эфор ентіге дем алып тұрды — өйткені, қазбаға оның да араласуына тура келген.

	— Доктор Шлиман, қазба жұмыстарын дереу тоқтатуға бұйырамын,— деп мәлімдеді ол өз шешімін.

	— Тоқтатқаны қалай?— Генри жанына кеп тізе бүккен Стаматакиске таңдана көз тікті.— Көне қабірлер байлығын енді-енді ғана ақтарып жатыр емес пе?

	— Міне, дәл сондықтан да тоқтату қажет. Мынау деген баға жетпес қазына ғой. Оған күзет керек. Бұндай жауапкершілікті жалғыз өзім арқалай алмаймын. Мұнда губернаторды шақыру керек.

	— Бос сөз! Екеуімізден артық сенімді күзетші жоқ. Бұл арадан бір грамм да алтын жоғалмайды. Оның үстіне, маған берілген рұқсат қағазда губернатор жайлы жалғыз ауыз сөз жазылмаған.

	— Білемін. Бұны мен, эфор, сізге бұйырып тұрмын.

	— Ал, мен бұйрығыңызды орындауға міндетті емеспін. Губернатор өзіңізге қажет болса шақыра беріңіз.

	Стаматакис өрмелеп жоғары шықты. Қазба басынан кеткісі келмей қипақтап біраз тұрды да, алтынды күзетуге солдат жіберуді сұрап жалбарынып, Нафплион мен Афиныға тағы да телеграмма жолдап қайтты.

	Патша қабірлерінен орасан мол қазына табылғанын Харвати тұрғындарынан жасыру енді мүмкін болмады. Бұл көз көрмей, құлақ естімей қалатын нәрсе емес еді. Бұны тіпті Шлимандардың жүзіне көз тіккен адамдардың өздері де айтпай-ақ аңғаратын: олар ойлағандарының орындалғанына қуанып, зор мақтаныш сезіміне бөленіп жүрген. Микеннің үш мың жылдық құпиясын ашқан Генри мен Софьяны тек Дасистер семьясы ғана емес, бүкіл поселок құрмет тұтты. Өркөкірек, тәуелсіз грек Деметриос Дасис Генриге бас ие тәжім етіп:

	— Басқалар сияқты мен де қателесіппін. Біз акропольде патша қабірлері жоқ дегенбіз. Мен тіпті сізді бұған иландырып та қоя алатын едім ғой,— деді.

	— Жоқ, Деметриос. Сен маған: «Онда әйтеуір бірдеңе бар болса, оны доктор Шлиман таппай қоймайды», деген жоқ па едің?

	Ертеңіне олар төртінші қабірді қазуға кірісті. Оның орыны құлпытаспен белгіленбеген, бірақ бұл араның топырағы агораның басқа жеріне қарағанда қоңырқайлау еді. Бұдан сәл бұрын Софьяның бригадасы осы арадан жиырма фут тереңдіктен, циклоптық зор кесектерден қаланған, диаметрі алты фут, биіктігі төрт фут алтарьды қазып шығарған. Генри сонда үшінші қабірді қазуды аяқтағанша жұмысты тоқтата тұруын сұраған-ды. Қазір енді алтарьды абайлап бөлшектеуге жұмысшылардың үлкен бір тобын жұмылдырып жатқан — алтарь Афиныға аттандырылып, сонда қайта құрастырылмақ болатын. Зор кесектер былай шығарылып тасталғаннан кейін Генридің бригадасы қазуға кірісіп те кетті.

	Календарь парағы жиырма бесінші ноябрьді көрсеткен. Күзгі нөсерлердің қалайша құйып бермей тұрғаны таңқаларлық еді — өйткені екі аптадан кейін-ақ Микен суға бөгіп жатуға тиіс-тұғын. Генри жұмысшыларын асықтыра түсті. Төртінші қабірді — төрт тас қабырғаның нобайын — олар Софья тапқан алтарьдың астынан, алты фут тереңдіктен ұшыратты. Бұл іштеріндегі ең аумақты қабір боп шықты — ені он сегіз, ұзыны жиырма төрт фут екен. Алтарь оның нақ ортасына орналасыпты.

	Төмен қарай бес фут тереңдікке олар тез-ақ жетті. Малта тас көзге шалынған бетте Генри жұмысшыларды босатып жіберді де, әрі қарай Софья мен Спирос үшеуі қаза бастады. Дымқыл да ызғарлы шұңқырда тізерлеп отырған күйлері топырақты пышақпен қопсытуға кірісті.

	Табанды еңбектері текке кетпеді. Ұзамай-ақ малта тастардың үш дюймдік қабаты көрінді; оны сыпырып тастау онша қиындыққа түспеді. Астында қалыңдығы бір дюймдей ақ саз қабаты бар екен. Қабірдің бір қабырғасы жартастан қашалыпты; биіктігі он футтай бұл қабырға көлбеулеу болатын және бұған да тепкіштер ойылыпты. Басқа қабірлердің қабырғалары сияқты қалған үш қабырға да тастан қаланып, кристалдың сланец қиыршықтары қосылған ақ сазбен сыланыпты. Саз қабатын абайлап алған кезде астынан ағаш көмірі мен киімнің күлі, баяу жанған отпен өртелгендігінің белгісі бар екі қаңқа шықты. Бұлар да басқа қабірлердегіге ұқсасты, бір ғана айырмашылығы — беттерінде үлкен алтын маскалар жатқан болатын. Жерлеу отынан және қатпарлардың ауыр салмағынан бір маска әбден бүлініпті. Генри оны қол орамалымен сүртіп көрген, бірақ мыңдаған жылдар бойы жатқан күл асыл металға берік кірігіп қалған екен. Масканы Софьяға ұсынды.

	— Зейін салып қарашы, Софидион. Бет-әлпетінің нобайын аңғаруға болады-ау деймін. Бұл, әрине, жас жігіт қой — жүзі сопақша, кең маңдайлы, гректерге тән ұзын мұрынды, ауызы кішкентай, еріні де жұқалау. Көздері жұмық, бірақ кірпіктері мен қабақтары анық ажыратылады.

	Екінші маска мүлдем басқа кейіпті бейнелейтін. Бұл жай ғана маска болмай, патшалардың ертедегі зергерлер жасаған, қайтыс болғаннан кейінгі портреті боп жүрмесін! Екінші масканы қолына алып, зер сала қарап шыққан Софья осы ойын орнықтырып та қойған. Әміршінің жүзі дөңгелек, жақтары етжеңділеу, маңдайы қушықтау, мұрыны сорайған ұзын еді; ауызы кішкентай, еріні жұқалау болатын. Алғашқы маскадағыдай бұның да көздері жұмық, кірпіктері мен қабақтары анық көрініп тұр.

	Маскалар ақырын ғана былай шығарылып қойылды. Стаматакис сол бойда-ақ қағып ап, қапқа тығып тастады. Қатты толғаныс үстіндегі үшеу — Генри, Софья мен Спирос күлді қопсытып отырып, бес үлкен мыс қазан тауып алды. Төртеуінде тек күл мен топырақ қана бар екен, ал бесіншісіне ернеуінен келтіріліп алтын толтырыпты. Оның ішінде сурет бедерленген алтын фольгамен қапталған жүздеген түйме бар боп шықты. Бұған бір шаттана үн қатып қойған олар пышақтарын қолдарына алып жұмыстарына қайтадан құлшына кірісіп кетті. Келесі олжа — сиырдың күмістен соғылған үлкен басы болды. Оның жартылай шіріген ағашпен толтырылған қайқы мүйізі алтыннан жасалыпты. Маңдайында — өрнекпен безендірілген диаметрі екі дюйм алтын күн бар. Қуаныштан жүзі нарттай жанып шыға келген Генри:

	— Бұл Микеннің қамқоршысы Гераның бейнесі екеніне дау жоқ— деп дауыстап жіберді.

	Олар тездетіп түскі тамақтарын ішіп алу үшін ғана үзіліс жасады. Жиырма үш футтың тереңдікке қайта түскен бойда оларға тұтас бір арсенал кезікті: мұнда жиырмаға жуық қола семсер мен көптеген найза бар боп шықты. Ағаш қынның алтын әшекейлері мен екінші қабірдегі бірінші қаңқадан табылғанға айна-қатесіз ұқсас бірнеше алтын қаптырма-инталиялар да осы арада жатыр еді.

	Жұмыс күнінің аяғына дейін тағы да бірнеше қола қазан, күміс және алтын вазалар қазып шығарылды. Бұлардың ара-арасында көптеген ұсақ алтын пластинкалар шашылып жатқан-ды. Спиростың да жолы болып, аса сирек кездесетін, алтыннан құйылған белдік тапты.

	Әйтсе де жұмысты тоқтатуға тура келді. Оны тоқтатуға себепші болған нәрсе губернатордың келуін жаны қалмай күтіп жүрген Стаматакистің бұйрығы емес, Археологиялық қоғамның қойған талабы еді. Сол күні Афиныдан телеграмма келіп, онда профессор Спиридон Финдиклистің жедел түрде Микенге бара жатқаны хабарланып, доктор Шлиманнан қазба жұмыстарын уақытша тоқтата тұру өтініліпті. Екі жұмыс күнін босқа жоғалту өте өкінішті болды, өйткені бүгін-ертең жаңбыр жауып кетуі ықтимал-ды. Бұл өкініштерінің орынын толтыратын жалғыз ғана нәрсе — Микенге ескі достары профессор Финдиклистің келе жатқандығы еді. Профессор август айында өздерімен бірге Тиринф пен Микенді аралап көріп кеткен.

	Стаматакистің көңілі жай тапты — бағалы олжалардың тағдырына енді жоғары бастықтар жауап бермек. Оның үстіне алтын олжалар мен қабірлерді күзету үшін Микенге солдаттар жіберілді деген хабар алды. Ол тіпті Софья мен Генриге жексенбі және дүйсенбі күндерінде өз шолаңында жұмыс істеуге де рұқсат берді. Екі күн бойы тынымсыз еңбек еткен олар Микен жайлы болашақ кітапта айтылатын көптеген маңызды олжалардың сипаттамасын жазып үлгерді.

	Дүйсенбі күні таңертең, шоланға барардың алдында Генри Лондондық «Таймсқа» арналған мақаласын жазып бітірген. Мұнда ол: төртінші қабірден әзірге екі қаңқа ғана табылды, әйтсе де ежелгі дәуір авторларының жазбаларында айтылатын «батыр қолбасшы» Агамемнон, Кассандра, Эвримедон мен олардың серіктерінің дәл осы қабірде жерленгені анық, деп жазған-ды.





6

	Профессор Спиридон Финдиклис сейсенбі күні таңертең таң алагөбеңде келді. Соған қарағанда Нафплионнан түнде шықса керек. Генри оны сол бойда шоланға ертіп барып, табылған қазыналарды көрсетті. Айран-асыр болған Финдиклис жүздеген әшекейлерді, маскалар мен диадемаларды есі кете аударып-төңкерістірді.

	— Сіз шынында да патша қабірлерін тапқан екенсіз!— дегенді де айтып қалды.

	Профессордың бұл сөзіне көңілі өскен Генри:

	— Жүріңіз, қазба басына барайық. Төртінші қабірден басқа да мүрделерді табатынымызға күмәнім жоқ. Дүниеден өткен патшаларды өз көзіңізбен көргеніңізді қалап тұрмын — олар басынан бақайшағына шейін алтынға көмілген. Ауызбен айтып жеткізгісіз көрініс!— деген ұсыныс білдірді.

	Жотаға олар атқа салт мініп кетті. Жолда келе жатқан кездерінде Генри досына әлсін-әлі көз қиығын тастап, оның ғылымда қол жеткізген табыстарын саралаумен болды. Финдиклис университетті Афиныда аяқтап, докторлық диссертациясын Германияда жазған. Грецияға қайтып оралған соң алдымен орта мектепте сабақ беріп, кейін университеттің грек филологиясы профессоры боп сайланған. Ұзақ уақыттар бойына грек Археология қоғамының вице-президенті болған. Бұл екі адам бір-бірін қатты қадірлеп, сыйласатын, бірақ ғылымға деген қарым-қатынастары мүлдем қарама-қайшы еді. Шлиманға шамадан тыс тез тұжырым жасайды және онысын сол бойда баспа бетіне жариялап жіберуге асығады, соның салдарынан өз пікірін өзі жоққа шығарып жатады деген кінә тағылатын. Ал, тіршіліктегі тәуекелшілдігі бір басына жетіп артылатын Финдиклис жинақтаған материалдарын жариялауға келгенде шектен тыс сақтық жасайтын. Ол қазір алпыс екіде еді. Бірақ осы жасқа келгенше бірде-бір мақала жариялап көрмеген-ді және бір әріптесінен өзі өлген соң барлық жазбаларын өртеп жіберуді өтінген болатын. Ол Шлиманның батылдығын қадір тұтатын. Сөйте тұрғанымен, көзқарастарын, тұжырымдарын, тіпті жай жорамалдарының өзін жүз мәрте тексеріп барып жариялау дегеннің не екенін білмейтін бұл ержүректің ерте ме, кеш пе, ғылыми адасудың Микен патшаларының қабірлерінен де гөрі тереңдеу шұңқырына құлайтынына сенімі толық еді.

	Жолай профессор Финдиклис Софья қазып шығарған дромос пен қазына қоймасын көрмекке кідірді. Микенге август айында келген кезінде бұл арада елеусіз ғана оба тұрған-ды. Ол Софьяны ғылымға қосқан жаңалығымен құттықтады. Өткен жолы келгенінде Арыстандар қақпасына барар жолды топырақ пен тастан, циклоптық кесектерден тұратын қалыңдығы он футтың қатпар жауып жатқан. Шлиманның еңбегін ерекше жоғары бағалаған профессор мақтауға сараңдық жасаған жоқ — ежелгі заманның ғажайып ескерткіші қазір толық аршылып, көрер көзді сүйсіндіріп тұрған болатын.

	Олар төртінші қабірдің ішіне түсті. Профессор Финдиклис табылған екі қаңқаны қарап шықты. Шлиман бұларды жоғары көтеріп әлектенгісі келмеген.

	— Көне дәуір патшалары екендігіне күмән жоқ,— деді профессор.— Бірақ, не себепті бұл қабірде басқа да жерленгендер бар деп ойлайсыз?

	— Өзіңіз көріп тұрған жоқсыз ба, біз мына аумақтың тек үштен бірін ғана түбіне дейін қаздық қой.

	Генри Деметриосты, Аяксты және тағы да екі Дасисті шақырып алды. Қолдарына күрек, себет ұстаған жер қазушылар баспалдақ арқылы төмен түсті. Таяқтың ұшымен тік төрт бұрыш сызып берген Генри топырақтың беткі қабатын абайлап алып тастауларын сұрады. Ол бұның астынан тағы бір малта тастар төсенішін тауып қалармын деп үміттеніп тұр еді. Олар екі сағаттай қазып, топырақты жоғары тасумен болды. Күректерге ұсақ тас іліге бастағанда Генри бұрынғы әдеті бойынша жер қазушыларды босатып жіберді. Профессор да іске кірісіп кетті. Көп ұзамай топырақтың соңғы қабаты сылынып, малта тастар көрінді.

	— Егер мұнда қаңқалар болса, онда олар малта тастардың осы қабатының астында жатыр. Қаңқалардың астында осындай қабат және бар. Қайтыс болғандарды кремациялаудың мұндай әдісі жайлы бұрын ешқашан естімегенмін. Малта тастардың бұл екі қабаты, шамасы, оттың тартымын азайтып, киім мен ағза жанып кетіп, сүйектер мен асыл заттардың аман сақталуын қамтамасыз ететін болса керек.

	Қабірден тағы да үш жерлеу алауы табылды. Үстеріндегі малта тастар қабатын алып тастаған кезде бастары шығысқа қаратылған үш қаңқа көрінді. Алтын маскаларды көзі шалған Финдиклис өзін-өзі ұстай алмай таңдана дауыстап жіберді. Қаңқалардың кеуде тұсын жалпақ алтын пластиналар жауыпты, бастарында — розеткалармен және қалқан тәрізді қаптырмалармен әшекейленген алтын тәж бар. Бір қаңқаның жанынан жапырағы жыпырлаған үлкен гүлі бар білезік ұшырасты.

	— Қандай үлкен білезік, қарапайым пенделердің қолына емес, аяғына тағуға болатындай,— деді Генри масаттанып.

	Таң-тамаша болған профессор Финдиклис білезікті шыр айналдыра қарап шықты. Осы арадан екі үлкен алтын мөр-сақина табылды. Бірінде екі айғыр жегілген әскери күймеде отырған аңшы, екіншісінде майдандағы қанды шайқастың эпизоды —бір жауынгердің үш дұшпанына дес бермей жатқаны бейнеленіпті.

	Софья, Спирос, Генри және оларға бүгін қосылған профессор Финдиклис төртеуі жаңадан табылған үш қаңқаның төңірегінде бүгжең қағып жатты. Айналатын жер жоқ еді. Таспен қапталған тоғыз футтың қабырға көлбеулеу болғандықтан қабірдің түп жағы тарыла түсетін. Сәске түсте Софья Аяксты жұмсап, қабірдің ішіне тамақ алдырды. Сондай-ақ, қол жуатын су мен қол сүртетін таза шүберек те әкелдірді. Софья еркектерді кішкене кідіре тұруға көндірді. Жарға арқаларын сүйеген күйлері жерге отыра кетіскен олар шарап ішіп, нан, сүтсірне, зәйтүн жемісін жеді. Әрі маскалар мен тәждерді, білезіктерді бір қолдан екінші қолға өткізіп, зергерлік шеберлікке таңдай қағысумен болды. Бұлардың қай заманға жататындығы жайлы өз болжамдарын айтысты. Үшінші масканы зер сала қарап отырған Генри:

	— Мына масканың езуіндегі әжімдер, жұқа еріндерін қатты жымқырып алған үлкен ауызы бұның егде адамның портреті екендігіне күдік қалдырмайды,— деді.

	Финдиклис маскалардағы кескіндердің біздің заманымызға жеткен мүсіндердегі батырлар мен құдайлардың кескіндеріне мүлдем ұқсамайтынын атап өтті. Бейне бір көне қабірдің сызды салқынынан тоңазыған денесін жылытқысы келгендей Генри Софьяны иығынан аялай құшақтады.

	— Мына маскалардың осы арада жерленген атам заманғы патшалардың әлпетімен портреттік ұқсастығы бар шығар, деген болжамды бірінші боп Софья ханым айтты,— деді ол мақтанышпен.

	— Шынында да бұлар осы патшалардың портреті болуға тиіс,— деп келісті Финдиклис те.

	Тағы да бірнеше сағаттай қазған олар тоғыз алтын ыдыс тапты. Біріншісі — қос тұтқасы бар үлкен тостақ еді, одан соң әрқайсысында тоғыз-тоғыздан параллель жүргізілген концентрациялық сызықтары бар екі алтын кубок, қақпағы және үлкен тұтқасы бар шарап құятын әдемі құмыралар жарыққа шықты. Бұлардың бірқатары айқыш та ұйқыш қиылысып жататын линиялық өрнекпен айшықталып, екіншілері семсерлер бедерленген жалпақ жиектемемен әшекейленіпті. Бір кубоктың тұтқасы алтын шегелермен шегеленіпті. Бұған Генри бәрінен ұзақ шұқшиды.

	— Дәл осындай кубокты Троядан, қадым заманғы төрт қаланың ішіндегі ең көнесінен, елу фут тереңдіктен тапқаным бар-ды. Тек бір айырмашылығы ол саздан жасалған болатын.

	Жардың нақ іргесіндегі үшінші қаңқаның астын қазып жатқан Софья күлдің арасынан салмақты алтын кубок тауып алды. Оның белдеу тұсына он төрт розеткадан тұратын өрнек жүргізіліпті. Тіпті кубоктың тұтқасына да әшекей салыныпты. Финдиклис оны қолына ұстап салмақтап көрді — алтынның салмағы төрт фунттай бар-тұғын.

	— Мына кубок өздеріңіз Микеннен тапқан өнер туындыларының ішіндегі ең таңдаулыларының бірі,— дегенді айтып қалды ол шаттана күлімсіреп.

	Ортадағы қаңқаның астындағы малта тастар қабатын қазып жатқан Генри тұтқалары шығыңқылау келген, екі алтын көгершінмен әшекейленген тағы бір үлкендеу кубок тауып алды. Толғаныстан жүзі құп-қу боп кеткен ол Финдиклиске көз жіберді.

	— Мына кубоктың «Илиададағы» Нестор кубогының сипаттамасына аумай ұқсап тұрғанын қараңызшы:

	Нелид үйден ала шыққан әкелді әсем кубокты Өне бойы алтын шеге. Төрт тұтқасы бар шығыңқы. Әр тұтқада алтыннан соққан екі ұрғашы көгершін Жем шоқып жатқан тәрізді. Түбі оның қос қатпар.

	Олар күн қараңғы тартқанша қазумен болды; Спирос та, өзге үшеуі де небір ғажап дүниелерді бірінен соң бірін тауып жатты; таң-тамаша болған дауыстар да жиі естіліп тұрды. Спирос ұзын да тік тұтқасы бар, бітімі бөлекше күміс құмыра тауып алды. Міне, розеткалық әшекеймен безендірілген, иыққа ілетін үш алтын аспа жарық дүниеге келді. Міне, шашылып жатқан үлкенді-кішілі янтарь моншақтар — барлығы жүз дана екен. Генри оның бір уысын жанындағыларға әперді де, аналар қолдан қолға өткізіп, қарай бастады.

	— Приам қазынасындағы мыңдаған алтын моншақтар тәрізді мыналардың да алқа түрінде тізілгені айқын,— деді Генри.— Профессор Финдиклис, мына моншақтардың патша қабірлеріндегі қазына арасынан табылуы янтарьдың Микен дәуірі кезінде аса жоғары бағаланып, қымбат әшекейлер даярлауға пайдаланылғанын дәлелдемей ме?

	Үзілді-кесілді пікір айтуға қаны қас Финдиклис әдетіне сіңген әдісіне басып:

	— Бәлкім, дәлелдейтін де шығар. Көне дәуір тарихы жайындағы кітаптарды ақтарып көру керек. Афиныға оралған соң Ұлттың кітапханаға барармыз,— деді.

	Ертеңіне олар таң елең-алаңнан тұрды. Генри алтыннан соғылған үш миниатюралық ғимарат тауып алды. Бұл оны дал қып қойды. Мұқият қарап шыққаннан кейін олжасын Софьяға көрсетті, ол профессор Финдиклиске берді. Үшеуі де жарыса сөйлеп, өз болжамдарын айтып жатты.

	— ...Бұл сонда не болуы мүмкін?.. Ғибадатхана макеттері ме?.. Біреуінің шатырының үстінде қос көгершін бар. Бағаналары да қамал қақпасындағы арыстандар арасындағы бағана тәрізді!

	Қабір қазу жұмысы басталғалы бері тұңғыш рет тізерлеген Стаматакис те малта тастар мен күл-топырақты қопарыстыруға кірісті. Енді қабірдің түбінде бес адам жанталаса жұмыс істеп жатыр еді. Табылған олжалар да өте көп болатын: төрт алтын диадема; әсем ернегі бар жіңішке алтын белдік; әлде шаш түйрегіш, әлде әншейін әшекей екені белгісіз салмақты алтын түйреуіштер; сом алтыннан құйылған арыстан күшігі; ортасы дәнекерленген үш алтын пластинадан жасалған жұлдыз; алтын сақиналар; жұқалау алтын пластинкадан жасалған екі кішкене балта; майырылған тісі бар мыс шанышқы; алебастр вазалар; құмыраларға арналып сүйектен жасалған әдемі қақпақтар; аяқтары буйвол аяғы пошымында пішінделген, ортасы қуыс мүсінше — шамасы, бұл ваза орынында пайдаланылған болса керек...

	Уақыттың қалай өткенін ешкім байқамады. Бет-ауыздары күйе-күйе боп, саусақ арасынан топырақ себелеп жатыр. Күн салқын болғанымен, оқтын-оқтын алақандарының қырымен тер тамшыларын сыпырып тастайды. Шалбарларының тізелері ақ сазға боялды, Софья юбкасының да балшыққа былғанбаған жері қалмады.

	Кешке таман, күн еңкейген кезде, оларға тағы да мол олжа кезікті: алтын фольгамен қапталған, крест пошымындағы түймелер; жүзге жуық кішкене алтын гүл, жүзден астам дөңгелек алтын қаптырма, тағы да ұзын қарамы жүзге жуық, ойып өрнектелген, қалқан тәрізді алтын дискі... Олар енді таңырқап-таңданудан да тыйылған, өйткені жаңа бұйымдар жер қойынынан бірінен соң бірі шығып жатқан болатын: күміс кубоктар, тостақтар, вазалар, имектеу алтын тұтқасы бар ағаш тарақ, бір қалыпта құйылған тәрізді елуге жуық алтын каракатица, обсидианнан жасалған жебе ұштары, дүниеден өткен әміршілердің дулығаларын әшекейлеуге пайдаланылған қабанның алпыс тісі... Бұл жолы «Илиаданы» профессор Финдиклис жатқа соқты:

	...Лаэртид ердің басына тері дулыға кигізді, Қайыспенен ішінен қатты етіліп таңылған; Ал, сыртынан азулары ақсияды қабанның, Қатар-қатар етіліп, дулығаға қадалған; Төбесі оның сырнамен жұмсақ қапталған...

	Енді мыс семсерлер, найзалар, ұзын селебелер шыға бастады. Сондай-ақ, жалпақ бас алтын шегелермен безендірілген алебастр тұтқа да табылды.

	— Алебастрдан жасалған мынадай шар тәріздес тұтқаларды Троядан да тапқанбыз, бірақ бұның қанжар сабы екенін білмегенбіз,— деді Генри.

	Софья да сөз қосты.

	— Есіңде ме, Генри, сен бұларды есік тұтқалары шығар немесе асатаяқтың балдағы болар деген болжам жасап ең ғой?

	Күн қараңғыланған кезде, отыз мыс ыдыс пен үш аяқты қазан қазын шығарылды: «Илиада» мен «Одиссеяда» мұндайлардың ойын жеңімпаздарына табыс етілетіні айтылған. Ал, қабірдің іші әбден қараңғы тартып кеткен кезде олар тау боп үйіліп жатқан устрица қауашақтарына тап болды. Бұлардың кейбірінің ауызы жабық еді.

	— Ежелгі Мысырдағыдай мұнда да қабірлерде тағам қалдырылатын,—деп түсіндірді Генри.— Ал, айналамызда шашылып жатқан керамикалық сынықтар Грецияда күні бүгінге шейін сақталып келген тағы бір дәстүрді: дүниеден өткен достың қабірі үстінде су құйылған ыдысты сындыру рәсімін еске салады.

	Айрықша нәзік алтын бұйымдарды жоғарыға қапқа сап көтерген кезде шеттері опырылып қалатынына Стаматакис үшінші қабірді қазу кезінде-ақ көңіл аударған. Сол себепті Харватидағы ағаш ұстасына бірнеше шағын ағаш жәшік жасаттырған. Маскалар, диадемалар, білезіктер мен алуан түрлі әшекейлер жер қойнынан жарық дүниеге ағыл-тегіл ақтарылған бұл күні ол олжаларды жәшіктерге өз қолымен мұқияттап орналастырып, қақпақтарын қиюластырып жауып, жанындағы жәрдемшілерінің біріне беріп тұрған. Ал, анау мұны баспалдақпен жоғары шығарып, Афиныдан келген төрт солдат күзеткен арбадағы басқа жәшіктердің қасына апарып қойып жатқан.

	Күндізгі жұмыс тәмамдалып, қалған жәшіктер жоғары көтерілді. Олар үйге арбаның соңынан еріп жаяу қайтты. Стаматакистың үйіне жеткесін арбадағы жүк жерге түсірілді де, солдаттар күндіз табылған қазынаны шоланға кіргізуге көмектесті. Солдаттар шығысымен Стаматакис есікті жауып, екі жерден шам жақты. Қатты шаршағандарына қарамастан бәрі де айрықша шат көңілде болатын. Жәшіктердің қақпағы ашылған бойда қазына төңірегіне топырласып, жер май құйылған шамдардың жарығымен жұмсақ жылтырап жатқан көне алтынның сұлулығына сұқтана қарасып тұрды.

	Шлимандарды қандай зор жұмыстар күтіп тұр еді десеңізші! Әр бұйымды өз алдына суретке түсіріп, сипаттамасын жазып, каталогқа енгізу керек-тұғын. Ал, қазір тек осынау тамаша бұйымдарды қолға ұстап көруден басқаға мұршалары жоқ-ты. Есік қағылды. Стаматакис ішке Иоанна Дасис пен оның үлкен қызын кіргізді. Олар ыстың тамақ пен бір бөтелке узо әкеліпті. Үстеріне жүннен тоқылған қоңырлау жекет киіпті (түнге қарай қатты суытып кететін). Еркектер мия тұнбасын жұтып алған соң, зор тәбетпен тамақ ішуге кірісті. Іштеріне ел қонғаннан кейін, әскери кеңес ашты. Алтынды қалай сақтаған жөн? Есен-аман қалпында Афиныға қалай жеткізу керек? Стаматакис адам танымастай боп өзгеріп кеткен еді — кішіпейіл де жайдары, инабатты. Өз дегені болмаса көнбейтін қыңырлықтан жұқана да жоқ. Бір кезде ол профессор Финдиклистен дәріс алған-ды.

	— Профессор,— деді ол,— Афиныға қайтарда мына алтынды өзіңізбен бірге ала кетсеңіз нетер еді? Мен бәрін де мұқият буып-түйіп берем, жаныңызға солдаттар ереді, олар қазынаны пароход бортында күзетіп тұрады.

	— Қарсы емеспін. Қоғамға телеграмма салып, Пирейге күзетші жіберулерін сұраймын. Ол жерден қазына бірден Ұлттық банкіге апарылатын болады.

	Софья Генридің тістеніп алғанын, өңінде ызалы күлкінің табы барын аңғарды. Софья оның ойын оқып тұрғандай еді: «Қабірлерді мен таптым. Бұларды қазып, ежелгі заман патшаларының сүйектерін ашқан да — мен. Көне цивилизацияның орасан мол қазынасын жер бетіне алып шыққан да — мен. Әйтсе де мені былай ысырып тастап отыр. Тіпті ақылдаспайды да. Мына баға жетпес коллекцияға ойларына не келсе соны жасамақ. Ал, Афиныда тіпті атым ауызға да алынбайтын шығар. Шын мәнінде осының бәріне менің арқамда ғана қол жетіп отыр ғой. Бұған қанша еңбек, ақша, ақыл мен қайрат жұмсадым десеңші! Бірақ, бұлар үшін бөтен, жат біреу боп шықтым. Енді оларға қажетім жоқ...»

	Дасистердің үйіне қайтып келе жатқан жолда олар акропольдың басынан жанып тұрған отты көрді — жылынудың қамын жасаған солдаттар күзет алаңында от жағып жатыр еді. Генри таң-тамаша боп тұрып қалды — оған тарих тіріліп кеткендей көрінген. Серіктеріне арнап айтқаннан көрі, өзіне өзі сөйлегендей болып:

	— Микен жаңа дәуірге дейінгі 468 жылы құлаған болатын. Енді, міне, арада екі жарым мың жыл өткен кезде, қамалда қайтадан әскери гарнизон орналасып, бүкіл Аргос алабына анық көрінетін алау жанып тұр. Бұл алау бізді Клитемнестра мен оның нақсүйеріне Агамемнонның Троядан қайтып келе жатқанын хабарлап, төбе-төбенің басында от лапылдаған заманға оралтқандай боп тұр...— деді.

	Екінші бөлмеге орналасқан профессор Финдиклиске қайырлы түн айтқан Генри мен Софья өз бөлмелеріне өтті. Софья ұйықтауға жатты да, Генри қағаз-қалам алып, кішкене тумбочканы алдына қойып, король I Георгке телеграмма жаза бастады:

	«Атадан балаға жеткен аңыз бен Павсанийдың жазбаларында Клитемнестра мен оның нақсүйері Эгист той үстінде өлтірген Агамемнонның, Кассандраның, Эвримедонның және олардың серіктерінің көрханалары деп есептелетін қабірлерді тапқанымды Сіздің ұлы мәртебеңізге зор қуанышпен хабарлаймын. Қабірлер тас тақталардың қос шеңберімен қоршалыпты... Мен одан орасан мол қазына — таза алтыннан құйылған көптеген көне бұйымдар таптым.

	Тек осы қазыналардың өзі ғана бір музейді толтыруға жетер еді және өзінің орасан зор байлығымен әлемдегі басқа музейлердің бәрінен асып түсіп, Грецияға мыңдаған шет елдіктерді шақырар еді.

	Барлық іс-әрекетімнің дем берушісі ғылымға деген махаббат болуы себепті мен, әрине, қазыналардан ештеңе дәметпеймін. Оны Грецияға сыйға тартуды өзіме бақыт санаймын. Бұл қазыналар болашақ ұлан-ғайыр ұлттың байлық негізделетін іргетас болсын».

	Генри шырт ұйқыда жатқан Софьяны иығынан қозғап оятып алды. Оянған бойында қолына телеграмманы ұстатты.

	— Есімімізді көлеңкеде қалдырғым келмейді. Афиныға қайта оралып, олжаларымызды сараптауға кіріскенімізде бізге онсыз да көп кедергі келтірілмек. Троя мен Приам қазынасынан кейінгі кепті бастан кешіп, тағы да талай уақыт сабыларымыз анық. Мен өзім шабуылға шыққанды жөн көрдім.

	Софья телеграммаға көз жүгіртіп өтті. Мақұлдап бас изеп, парақты Генриге ұсынды.

	— Дұрыс істедің. Криттіктер айтатындай: жауға ешқашан жауырыныңды көрсетпе.

	7

	Ертеңіне, 30 ноябрь күні таңертең, Генри меандр өрнегі бар құлпытас стеламен белгіленген бесінші қабірді қазуға кірісті. Бұл кезде Софьяның жұмысшылары жиырма футтан артығыраққа тереңдеп, тағы да екі қарапайым стелаға кеп тірелген-ді. Ал, тағы да үш футтан кейін қабірдің өзі де табылды. Шахтаға Генри, Софья, Спирос, Финдиклис пен Стаматакис бесеуі түсті. Бұлармен бірге түскен Деметриостың таңдаулы жер қазушылары қабір түбіндегі топырақты түгелімен жоғары шығарды. Қабірдің ұзындығы — он екі, ені — он, тереңдігі бар болғаны екі футқа тең еді. Бұл ең тайыз қабір болатын.

	Малта тастардың жоғарғы қабаты алынғаннан кейін астынан тұла бойын түгел күл жапқан қаңқа кезікті. Генри бас сүйектен алтын диадеманы босатып алды. Диадемаға концентрациялық шеңберлер, сақиналар, стилизацияланған гүлдер тәрізді әдемі әшекейлер салынған екен. Алтынның басқа барлық ашық жеріне спираль өрнегі жүргізіліпті. Генри бас сүйекті қолына алып еді, ол сол бойда-ақ күл боп уатылып кетті. Қаңқаның бергі бетінен найзаның ұшы, қысқалау екі қола семсер мен екі қола пышақ қазып алынды. Қаңқаның арғы жағында жұмыс істеп жатқан Софья көлденең сызықтармен және шырша өрнегімен безендірілген алтын тостақ тауып алды. Қабірден қолдан жасалған және құмыра шарығынан шыққан керамикалық ыдыс-аяқтардың сынықтары өте көп кездесіп жатты. Ең соңынан табылғаны мысыр фарфорынан жасалған жасыл ваза болды. Тағы да бірнеше сағат бойы қазғандарымен ештеңе ілікпеді.

	— Мәз емес,— деді Генри шағынып.— Төртінші қабір алтынға сықасып жатқан. Жарайды, ендеше, бірінші қабірге қайта оралайық. Жаңбырдың салдарынан ол толықтай қазылмай қалғанды.

	Соның алдында ғана Спиростың бригадасы оны қазуға кірісіп те кеткен. Енді оған Деметриостан жиырма жұмысшы алған Генри кеп көмектесе бастады. Олар агораның деңгейінен есептегенде жиырма футтай тереңдікке жетті; тәжірибе жиған Генри тағы да он футтай қазу керегін білетін. Ауа таза болатын, аздаған самал бар-ды. Шалшықтар кеуіп кеткен. Жұмыс өнімді жүріп жатты. Он екі де жиырма екі фут аумақтағы жердің топырағы босатылды. Дымқыл топырақ себеттер арқылы тасылды. Түскі тамақ пен сәскелік үзіліске бір сағаттай қалған кезде қабірдің циклоптық блоктардан қаланған қабырғасы аршылды. Тереңдей түскен сайын шұңқыр да тарыла бастады. Ақыры саз балшықпен бекітілген, кристалдың сланецтен жасалған қаптама да көрінді.

	Міне, көзге таныс малта тастар қабаты. Оны абайлап алып тастаған кезде шахтаның оңтүстік қабырғасының жанында басын күншығысқа қаратып жатқан алғашқы қаңқа табылды. Бұл еңгезердей ер адамның қаңқасы еді: ұзындығы бес жарым футтай қабірге денесі азар сыйған түрі бар. Өңіне көз жіберген бұлар таңданғандарынан аһ ұрып қалысты. Бұндай келісті келбеттің маскасын ешқайсысы бұрын-соңды көрмеген. Қыр мұрыны, қабақтары жұмық үлкен көзі, кескекті ерге тән еріні, шоқша сақалы, сәл биіктеу қасы және ұштары жоғары ширатылған мұрты бұның зиялы эллин екендігін танытып тұрған.

	— Бұл — әміршінің кескіні! Жай әмірші емес, ұлы әміршінің!— деп дауыстап жіберді Генри.

	Спиридон Финдиклис Генриге қарап мейіріммен мырс етті.

	— Бүл — Агамемнон! Бұған титтей де шүбә жоқ!— деп лепірді Генри.— Дұрыстап қараңыздаршы! Келбетінде қаншама қайрат, қаһар бар десеңізші. Тек әмір ету үшін жаралған жан ғой бұл! Агамемнонның сүйегін де таптық-ау ақыры!

	Профессор Финдиклис сыпайылық сақтап тіл қатқан жоқ.

	Софья ғана сабырлы түрде:

	— Генри, Лондондық «Таймс» пен король Георгқа Агамемнон мен оның серіктері төртінші қабірде жерленген деп хабарлап та қойған жоқ па едің?— деді.

	— Археология дегенің осындай. Қазбаның әр күні әрқилы жаңалық әкеледі, сөйтіп, бұрынғы тұжырымыңды басы бүтін өзгертіп жібереді,— деді Генри.

	Енсіздеу терең қабірдің ішінде тұрған профессор Финдиклис бейне бір жалқау шәкіртін жөнге салып жатқандай байыпты да бәсең дауыспен:

	— Қымбатты доктор Шлиман, ғылымның бірінші қағидасы — ақиқат шындық екенін айғақтайтын дәлел таппайынша өз пікіріңді әйгілемеу екенін білмейсіз бе?— деді.

	Генри ренжіген де, ашуланған да жоқ.

	— Солайы солай, профессор Финдиклис. Бірақ, бұл қағида көңіліме қоныңқырамайды. Оның үстіне менің жұмыс тәсілдерім де бөлек. Мен қазбаларымның барысы жайлы әлем жұртшылығы күн сайын, сағат сайын хабардар болып отырғанын қалаймын. Расында да, мен болжам-тұжырымдарымды жұртшылыққа барынша жылдам жеткізуге тырысамын — бұл менің жұмыс тәсілім. Егер де келесі бір олжа қателескенімді көрсетіп жатса, онда қателігімді жұрт алдында мойындап, дәл қазір өзім имандай сеніп жүрген жаңа қорытындымды алға тартамын. Сонда жұрт олжаларымызға ғана куә боп қоймай, ой-қиялымыздың өрісін де қадағалап отырады. Сөйтіп, осынау өте бір қызықты жұмысқа өздері де қатысып жүргендей әсер алады.

	Профессор Шлиманды әкелік мейіріммен, сүйсіне арқадан қақты.

	— Бәрекелде, доктор Шлиман. Адам қай істе де өзіндік бетін жоғалтпауы керек.

	Олар жұмысқа қайта кірісті. Өкінішке орай, Агамемнонның бас сүйегі ашық ауаға шығысымен күл боп уатылып кетті. Генри мұрын астынан міңгірлеп бір сыбап алды. Софья мен Финдиклис Агамемнонның көкірегін жапқан алтын пластинаны қарап жатыр еді. Оның ұзындығы екі футтай, ені бір футтан сәл-ақ астам болатын. Үстіңгі жағы дөңестеліп, Агамемнонның көкірек бітімін көрсетіп тұрған. Пластинаның бүкіл жоғарғы жағы спиральды филигранмен әшекейленіпті. Шлиман мен Финдиклис екеуі пластинаны көтеріп алды. Бірақ, астында ештеңе қалмаған боп шықты. Бұғанасын — олар осылай жорамалдады — мейлінше көркем безендірілген жалпақ алтын лента жауыпты. Қаңқаның екі жағында он бес қола семсер, аяқ жағында тағы да он семсер жатыр. Семсерлердің көпшілігі шамадан тыс үлкен болатын—«ердің ері» ғана тап осындай семсер тағуға тиіс еді. Сүйекпен бірге салынған заттар арасынан найзалар және алтын жалатқан қанжар сынықтары кезікті. Қабірдің тарлығына қарамастан жұмыс қызу жүріп жатты. Уыс-уыс янтарь моншақтар, алтын цилиндрлер, сынғаны мен бүтіні аралас алтын жапырақтар табылды. Осы арадан күміс вазалар да, күміс қысқаштар да, алтынмен апталған қола шүмекті алебастр вазасы да көрініс берді. Соңғы вазаның ішінде бір уыс алтын қаптырма бар екен.

	Бұдан соң олар солтүстік беттегі іргелес қабірге ауысты. Өкініштеріне қарай, қабір тоналған боп шықты. Жоғарғы малта тастар қабаты да жоқ, саз да жоқ, тек күлі ғана жатыр. Қаңқада да ешқандай әшекей қалмапты.

	— Осы қабірді қаза бастаған кезімізде он екі алтын қаптырманы қалай тапқанымды енді түсіндім,— деді Генри.— Тонаушылар ұзын да тар шахта қазып, мына қабірдің дәл үстінен түскен. Сосын алтынды тездетіп жинап алып тайып тұрған.

	— Сонда олар бұны қашан тонаған?— деп сұрады Софья.

	Бүл қабірдің топырағы да мыңдаған жылдар бойына сығымдалған тығыз топырақ болатын. Сол себепті тонаушылар мұнда Микенді аргостықтар жаулап алғанға дейін болып кеткен деген ұйғарым жасалды.

	Бірінші декабрь күні таңертең тағы бір таңқаларлық олжа табылды. Жұмысшылардың шағын тобы солтүстік қабырғаның жанын қазып жатыр еді. Көп ұзамай малта тастар қабаты көрінді. Генри әдетінше жұмысшыларды жоғары жіберді де, Софья мен профессор Финдиклис үшеуі күл басқан малта тастарды былай ысыра бастады. Үшінші сүйекті олар осы арадан тапты. Алтын маска майысып қалғандықтан, оған қарап марқұмның кескінін анықтау мүмкін болмады. Генри оның маскасы мен көкірегін жапқан алтын пластинасын көтеріп алды — бәрі де тұрған орындарында сілейіп қатты да қалды. Марқұмның басы мен кеудесі бұзылмай сол қалпы сақталыпты. Беті кәдімгі тірі адамның бетіндей еді. Жазық маңдайы, жұқа еріндері, жұмық қабақтары, кіршіксіз аппақ тістерінің қос қатары — бәрі-бәрі сол күйінде болатын. Тек қысқалау қыр мұрыны ғана — олар оның мұрыны осындай болуға тиіс деп жобалаған — жетіспей тұр. Марқұмға қабірдің тарлық еткені сонша, басы тура мағынасында ішіне тартылып кетіпті. Көкірек жағы да жақсы сақталыпты, әйтсе де арада мыңдаған жылдар өтуі салдарынан қабырғалары омыртқаларына кірігіп қалыпты. Жанбас сүйегі де орын-орнына боп шықты, бірақ бұдан өзге дене мүшелерінен ештеңе сақталмапты.

	Кескіні шынында да керемет еді. Нағыз қажырлы да қайратты адамның кескіні-тұғын. Көзі тірісінде өте келбетті кісі болғандығына күмән жоқ-ты. Тілін кәлимаға енді ғана келтірген Генри Софьяға:

	— Агамемнонның келбетін көз алдыма тап осындай кейіпте ғана елестетіп жүргем,— деді.

	— Апырай, Генри, бір емес үш Агамемнон тауып алғаның тым көптік етпей ме? Ахейліктер әскерін осы үшеудің қайсысы басқарғанына ақыры бір тоқтам жасауың қажет қой деймін,— деді Софья налығандай боп.

	— Оның рас,— деді амалы таусылған Генри.— Ана бір алғашқы ғаламат сұлу маска, соз жоқ, Агамемнонның маскасы. Бірақ, астында бет әлпеті сақталмаған. Мен өзім өмір бойы іздеп жүрген адамды, оның кескінін көріп тұрмын, ал маскасы мүлдем басқа жерден жолықты. Енді маған осы жұмбақтың шешуін табу керек.

	Олар сүйекпен бірге қойылған заттарды қарастыруға кірісті. Көкірек пластинасы біршама қалың екен, бірақ өрнек салынбапты. Ұзындығы он алты, ені он дюйм боп шықты. Мәйіттің оң жағынан екі қола семсер табылды. Біреуінің сабы алтынмен апталыпты. Бар болғаны бір ғана фут тереңдіктен Генри он бір қола қанжар, алтын пластинкалар, жүзден астам алтын қаптырма тапты. Софья өзі қазып жатқан жерден он екі алтын пластинка тауып алды. Оның біреуінде бұғыны қуып бара жатқан арыстан бейнеленіпті. Осы арадан үлкен алтын кубок табылды.

	Генри профессор Фидиклиске бұрылды.

	— Мына мәйіттің мұншалықты жақсы сақталғаны шынымен-ақ ғажап нәрсе. Мен бұған қол тигізуге қорқып тұрмын — басқа да қаңқалар құсап, күлге айналып кетуі мүмкін ғой. Мәйіттерді қалай бальзамдауға болатынын білмейсіз бе?

	— Бұны сақтап қойғыңыз келіп пе еді? Өкінішке орай, ондайдан хабарым жоқ. Және мұндай өнерпаз адам бүкіл Арголидан да табыла қоярына күдігім көп.

	— Ендеше, Нафплиондағы суретшімізді шақыртудан басқа амал қалмайды. Оған дереу мұнда келіп, мына көне дәуір патшасының портретін салуы қажеттігін хабарлау керек. Мен оның кескінін кейінгі ұрпақтарға жеткізгім келеді.

	Генри шахтадан шықты да, қалтасынан блокнотын алып, қазбалар басына тез келуін өтініп, Перикл Комненосқа телеграмма жазды. Сосын қайтадан төмен түсті. Күн қараңғыланып бара жатқан.

	— Мәйітті бүлдіріп алмас үшін жұмысты таңертең жалғастырған жөн болар.

	— Қабірді мына күйде қалдырған қауіпті емес пе? Мына арада әлі талай алтын бар ғой,— деді Софья.

	Генри Софьяны қуаттап шықты. Шырақ жарығында да жұмыс істеуге болады, деді. Профессор Финдиклиске сыпайы түрде болса да билігін пайдалануға тура келді.

	— Алаң болмаңыздар, солдаттар мұнда ешкімді жібермейді.

	Жұбайлардың көнбеске шарасы қалмады. Генри Стаматакисті төменге шақырып, алтындар мен асыл заттар, көкірек пластинасы мен маска салынған соңғы жәшіктерді табыс етті. Айқайлап, жоғарыдан арқан түсірулерін өтінді. Сол арқанмен жәшіктерді ерсілі-қарсылы шандыған Генри тағы да айқайлап, жоғары көтеруге болатынын хабарлады. Жәшіктерді жоғарыдан Стаматакис қабылдап тұр еді. Ол жіпті шешіп, әр жәшіктің бетін кенеппен жауып, арбаға апарып тиеп жатты. Жәшіктер түгел тиеліп болған кезде, сыртынан бәрін одеялмен жауып тастады. Арбаны күзетуге түрінен жан түңілетін бір солдат қойылды. Бірақ, бұл бекер жасалған сақтық болатын. Атам заманғы патша қабірінен алтын ұрлауға кімнің дәті жететін еді? Арголида тұрғындары мұндай арсыздар адам айтқысыз ауыр азапқа ұшырайды деп сенетін. Генри Троададағы жер қазушылардың әулиелер мейрамында жұмыстан бас тартатындарын, өйткені әулие күнәкарды жазаламай қоймайды деп қорқатындарын есіне алды. Ертеңіне таңертең олар қазба басына Дасистер фургонымен барып, мың жылдың топырақты себелеу жұмысына қайта кірісті. Ұзамай, жүгіріп бара жатқан үш арыстан бейнеленген үлкен алтын кубок, одан соң тағы да екі кубок пен шағын тостақ табылды. Қабірдің жанынан бірнеше күміс кубок пен үлкен ваза жолықты. Бұлар жерленгендерге тиісті мүлікке ұқсаңқырамайтын. Топырақты кішкене бәкісімен қопсытып отырған Софья сусын ішетін алебастр тостақ қазып шығарды. Ал, Финдиклис екі басты бүркітті еске салатын көптеген алтын жапырақша тапты: жапырақшалар сабағынан бірігіп тұрғанымен, бастары әр жаққа қаратылған еді.

	Перикл Комненос түскі үзілістің алдында салт атпен келді; артына бөктерген қоржынында эскиздік блокноттар, холст, қыл қалам мен майлы бояулар бар-ды. Генри оны сол бойда-ақ шахтаға түсірді. Комненос алдымен қарындашпен нобайын салғысы келетінін айтты.

	— Кескіндеме — төл шаруаңыз,— деді оған Шлиман.— Нені қажет деп тапсаңыз соны жасаңыз. Тек бейне барынша дәл боп шықса болды. Бірер күннен кейін оны жоғары көтереміз бе деп тұрмыз.

	Қалғандары жоғары шығып, тас тақталардың үстіне жайғасып ап, декабрьдің майда шуағында тамақ ішуге кірісті. Бірақ, олар оңаша отырған жоқ еді. Соның алдында жұмысшылардың кейбірі Микен әміршісінің мәйітін көріп қалған болатын. Бұл әңгімені көбейтіп жіберген. Кеп кешікпей осынау адам естімеген ерекше оқиға жайлы жер қазушылардың бәрі де хабардар боп үлгерді. Қазір олар ауызы аңқайған қабірдің жанында тұрған. Жүздерінде үрей аралас таңырқау бар.

	— Ұзамай біздің жаңалығымыз жайлы бүкіл Арголида білетін болады. Бұл хабар жер-жерге жасын оғындай жылдам тарайды,— деді Генри.

	Сәскеге қарай акропольге айнала-маңдағы деревнялардың тұрғындары ағыла бастады. Кейбірі есектері мен аттарына мініп, өңгелері фургонға тиеліп, бірсыпырасы жаяу келіп жатты. Биіктеу жерге шығып алған олар әлі күнге ағзасынан арылмаған бағзы адамды көз қиығымен болса да көріп қалу үшін қабір ауызына мойын созысып тұр еді. Түс ауа Аргостан күймелер келе бастады. Деметриос пен Спиросқа қабір ішінде қалуға тура келді. Әуесқойларды әрменірек ұстау үшін солдаттар қабірді айналдыра арқан керіп қойды. Бұл бір жағынан қауіпсіздікті сақтауға да жақсы болды — абайсызда біреу-міреудің апанға құлап кетуі де кәдік қой. Акропольға кейіндеу келгендер алғашқы сәтте аң-таң боп ауыздарын ашып қалатын да, артынан таңдана таңдай қағысып, төпелеп сұрақ жаудырысып жататын. Ал, бұрындау келгендер аз да болса тоят тапқандықтан олардан гөрі сабырлырақ сөйлесіп тұратын. Генри, Софья мен профессор Финдиклис үшеуі мәйітті бальзамдай білетіндерді іздестіріп, ондайлар жоқ болған күнде сондай өнері бар шеберді естіген адамдарды сұрастырып, бір топтан екіншісіне барумен жүрді.

	Тізерлеп отырған қалыптарында аса мұқияттылықпен жұмыс істеген Генри мен Софья кешке қарай қалқан тәріздес табақшалар, алтын шүмегі және тұтқасы бар күміс вазаның жоғарғы бөлегін, тұтастай өрнек салынған жүздеген алтын қаптырма, жалпақ алтын лента — бұның қандай мақсатқа пайдаланылғанына олар ақыры ой жеткізе алмай қойды — тапты. Төңірек қараңғыланған кезде пышақ қынына арналған алтын әшекейлер, пышақтың ойып өрнектелген сүйек және мәрмәр саптары табылды; тағы да кішкене тереңірек қазған кезде бірнеше үлкен мыс ыдыс пен төрт бұрышты ағаш жәшікке кезікті. Жәшіктің екі қабырғасына арыстан мен ит бедерленіпті. Ағаш суға бөккен губка тәрізді екен. Генри жоғары көтеріп үлгермей жатып уатылып кете ме деп қорыққан. Бірақ, олай болмай шықты; ашық ауаға кезіккен .жәшік тас тәрізді боп қатайып қалды. Күл арасынан қыш сынықтары көптеп ұшырасты; шағын қабірдегідей мұнан да тағам қалдықтары — негізінен алғанда устрицалар — жолықты.

	Кеше ғана көз жұмғандай кейіптегі марқұмның жанында күні бойы жұмыс істеген Софьяны әлдебір мистикалық үрейлі сезім баурап алды. Ықылым заман бұрын дүниеден өткен әмірші құдды өзінен көз аудармай қарап жатқандай көрінді де тұрды. Сол тұсқа қарай бұрылса болғаны, әміршінің әдемі кескіні жанарын бірден өзіне баурап алатын. Көне дәуір патшасы оған әлдене айтқандай болатын. Софья оның не айтып жатқанын түсінбейтін, оның тілін білмейтін; бірақ осы соңғы екі күнде Генри екеуінің бір мезгілде қос тарихи дәуірде: Христос туғаннан бергі 1876 жылда және артында тіршілік белгісінен тұлдыр да қалдырмаған үш мыңнан астам жылды аттап өткен мына әміршінің заманында өмір сүріп жүргендерін бұрынғыдан да айқынырақ сезіне түскен. Әлдебір алтыншы сезім арқылы Софья оның өмір сырына қанып та қалғандай еді. Ал, оның бұл өмір жайлы бар білетіні тек Троя мен осындағы, Микендегі қазбалар ашқан нәрселер ғана болатын. Софья бұл патшадан қорыққан жоқ — оның өңі сұсты емес еді, тек кесек мінезділігін ғана танытып тұрған. Бұл билік жүргізген ұлан байтақ Микен патшалығында өмір сүрер болса Софья өзінің бақытты ғұмыр кешерін сезінді. Бірақ, күйеуі де әмірші ғой. Ол өз әлеміне әмір жүргізеді. Мына фантастикалық қойма-қабірлерді ашу — Генри Шлиманның, тек жалғыз соның ғана арқасы. Генридің арқасында адамзат микендіктердің қалай тіршілік етіп, өмірден өткендерін білетін болады. Бәлкім, тіпті ежелгі цивилизацияның тұңғиықтағы құпия сырларын да ашып қалар. Ойда жоқ жерде оның бойында бір өрескел тілек — мұнысын ол тіпті Генриге де айта қоймас еді — пайда болады: «Шіркін-ай, дәл қазір қасымызда Гомер болар ма еді!» деді. Олар Гомердің сипаттап кеткендерінің көбін тауып, растады ғой, енді «Илиада» мен «Одиссея» ешқашан да ойдан шығарылған деп айтылмақ емес.

	Декабрь айының бүгінгі, екінші кеші ерте түсті. Жұрт тарады. Солдаттар түні бойы қабірден бір адым аулақ шықпауға ант беріп, күзет алауын жаққанша Генри мен оның жанындағылар қабір қасынан кеткен жоқ.

	Ертеңіне, үшінші декабрь күні, құлақ естіп, көз көрмеген ғажапқа: о заманғы ата-бабаларының бұл өмірге қайта оралуына куә болуға құмартқан жұрт бүкіл Арголиданың түкпір-түкпірінен ағылып келе бастады. Солдаттар кедергілерін әлі алмаған, өйткені қабірдің ішіне түсуге құлшынғандар көбейіп кеткен еді. Генри агораның ортасында Нафплионның полицмейстерімен Аргостың префектісімен әңгімелесіп тұрған. Үстіне көк блуза киген, көзіне әйнегі қалың көзәйнек таққан орта жастардағы қасқа бас адам жандарына жақындады. Қолында қатты түйіп байлаған буыншағы бар.

	— Префект мырза, мархабат етіп, мені доктор Шлиманға таныстырыңызшы. Бір ұсыныс айтсам деп едім,— деді ол.

	— Бұл кісі Спиридон Николау, Аргостағы фармацевтіміз,— деді префект Шлиманға бұрылып.

	Генри күлімдеп қоя берді.

	— Сіз өзім күтіп жүрген адамсыз-ау деймін!

	— Иә, доктор Шлиман, солай болса солай да шығар. Соңғы күндері аптегіме таныстарым жиі келгіштеп, бальзамдай білетін адам іздеп жүргеніңізді айтып еді. Ежелгі мысырлықтардың қалай бальзамдағандары жайлы біраз нәрсе оқығам;олар бұзылудан сақтау үшін мәйітке шайырлар мен хош иісті заттар себеді екен. Туыстары туған жеріне апарып жерлемек болғасын теңізшілер мәйіттерін бальзамдауға Нафплионға екі рет шақыртылғанмын. Бұл мақсатқа сандырақ ерітілген спиртті пайдаландым. Әдісім нәтижесіз болмағанға ұқсайды, өйткені, қаза тапқан теңізшілердің семьяларынан алғысқа толы хаттар алғам.

	— Хош келдіңіз!— деп дауыстап жіберді Генри.— Бізге керегі де сіз едіңіз. Жүріңіз.

	Генри фармацевтке төмен түсуге жәрдемдесті. Николау мүрдені асықпай көріп шықты да, буыншағынан қажетті жарақтарын алды.

	— Менің тек сыртынан ғана бальзамдайтынымды сіз, әрине, түсініп тұрған боларсыз?

	— Құдай ақына, қыл қаламыңыз қай жерге шейін жетсе сол жерге дейін бальзамдай беріңіз. Сосын біз патшаның астына темірден немесе ағаштан жасалған қалқан еткіземіз де, осы қалпында бүлдірмей жоғары көтеруге әрекет жасаймыз.

	Фармацевт тостағанға спирт құйды да, оған кішкене қалташадан санда рак шайырының шарап түсті сарғыш мөлдір қиыршықтарын септі. Шлиманға масаттана көз тастап қойған ол:

	— Доктор Шлиман, менің ойымша мына жазық маңдайдан бастау керек-ау деймін. Сосын төменірек жылжып, ауызына, тістеріне, иегіне, кеудесіне қарай ойыссам...— деді.

	— Мейлі, мейлі,— деп Генри оны шыдамсыздана бөліп кетті.— Сіз мамансыз ғой, не істесеңіз де өз еркіңіз.

	Суретші Комненос бөгет жасағандарына наразы еді.

	Генри оны жұбатуға тырысты:

	— Сіз тамаша портрет жасадыңыз — аумаған өзі.

	— Бірақ, әлі аяқтағам жоқ қой!

	— Әрине. Өзіне өзі талап қойғыш суретші қол жеткенді қашан да місе тұтпақ емес. Сізден өтінерім, құдай ақына, Спиридон Николаудың көне дәуірлік досымызбен шұғылдануына бөгет жасай көрмеңізші. Ол мына баға жетпес мүрдені сақтап бергелі отыр. Мүрдені қабірден бүлдірмей алып шығудың амалын іздестіруге кіріскен кезімізде сіз де портретіңізді аяқтап үлгересіз.

	Ахей патшасын қалай бальзамдайтындығын көрсетуді талап еткен аргостықтар солдаттарды тапап кетердей боп тұр еді. Софья бұлардың ішіндегі ең бір өлермендері қоршауды бұзып өтіп, тереңдігі отыз үш фут шұңқырға құлап түсе ме деп қорықты. Леонидас Леонардас пен префектіден жұртты тыныштандыруды өтінді. Бірақ, қалай бальзамдайтындығын көруге деген құштарлықтың күштілігі сонша, жұрт тыныш таба қоймады.

	Спиридон Николау жіңішке қыл қаламмен екі сағат бойы тапжылмастан жұмыс істеді. Бальзамдап біткен соң бойын тіктеп, блузасына тиіп кеткен лақ тамшыларын қағып тастады.

	— Міне, доктор Шлиман, енді ескі досыңыз жайлы қам жемеуіңізге болады-ау деп ойлаймын. Бұл, әрине, нағыз бальзамдауға жатпайды, бірақ бұзылудан сақталғаны анық. Афиныға алаңсыз апара беруге бол тындығына кепілмін.

	Фармацевтің жұмысына зер салмаққа төмен түскен профессор Финдиклис Спиридон Николауға Грек археология қоғамының атынан алғыс айтты. Генриді аң-таң қылған профессор қалтасынан әмиянын шығарып, атқарылған жұмысқа қанша төлеу керегін сұрап алды да, фармацевтпен қолма-қол есеп айырысты.

	— Профессор, сіз мені таң қалдырып тұрсыз!— деп дауыстап жіберді Генри.— Қазба жұмыстарымен айналысқан жылдарымның ішінде бірде-бір адам мен үшін бір драхма да шығын шығарып көрмеп еді.

	Профессор Финдиклис әжептәуір боп қалды.

	— Мұндай шығындарды қоғам өз мойынына алуға ұйғарған. Сол үшін белгілі бір мөлшерде қаражат бөлген. Әміршіні жоғары көтеруге және оны Афиныға алып баруға жұмсалатын шығынды да өзім өтемекпін.

	Фармацевт рақметін айтып, баспалдақпен жоғары көтерілді. Жұрт оны қол шапалақтап қарсы алды. Софья төмен түсіп, еркектердің қасына келді.

	— Тиісті өлшемдерін алдым. Қазір префектімен бірге Аргосқа бармақпын. Одан лайықты темір қалқан тауып, мәйіттің астынан өткізіп көреміз,— деді Генри.

	Дасистер үйінің жанына жеткенде Софья түсіп қалды да, Генри префектімен бірге әрі қарай Аргосқа кетті. Екеуі қаладағы ұстаға барып, көрсетілген өлшем бойынша қалыңдау темір қаңылтырдан зембіл жасауға заказ берді. Кешке қарай ол да әзір болды. Генри Харватиға күймемен қайтты. Темір қалқанын күйменің арт жағына байлап әкелді. Деметриос пен Аякс оны шешіп алды да, ертең таңертең акропольға апармаққа арбаға сүйеп қойды.

	Міне, тағы бір ұйқысыз түн. Генри таң бозарғанша тыным таппай сөйлеумен болды. Ұйқы қысқан Софья діңкесі құрып, оқтын-оқтын қалғып кетіп отырды. Генри Троя мен Микенге деген ынтызарлығы оянған балалық шағын есіне түсірді; одан соң осынау адам таңқаларлық жаңалықтар ашылған соңғы күндердің оқиғаларын егжей-тегжейін қалдырмай суыртпақтады.

	Күн шекесі қылтиған шамада бұлар да тұрып, киініп алды. Дасистердің үй-іші түгел оянған екен. Ac үйдің үстеліне буы бұрқыраған ыстық кофе әзір етіліп қойылыпты. Деметриос пен Аякс темір қалқанды арбаға тиеді. Генри мен Софья, профессор Финдиклис үшеуі Арыстандар қақпасына есекке салт мініп кетті.

	Бірнеше жұмысшы темір қалқанды шахтаның түбіне зордың күшімен азар дегенде түсірді. Сосын мәйіттің астына төселген малта тастардың орта шенінен үңгіп, қуыс жасауға кірісті. Осынау ұзақ ғасырлар ішінде әлденеше метрлік қалың шөгіндінің салмағынан жаншылған тастар қабір табанындағы топыраққа тығыз кірігіп қалған-ды. Генри мен профессор жұмысшыларға жан-жақтан жарыса үңгуге рұқсат берді — енді бальзамдалған мүрде уатылып кетеді деп қауіптенбеуге болатын. Алайда, әміршіні үш мың жылдың төсегінен ажыратып алудың, сөйтіп қуысқа темір қалқанды сұғудың орайы ақыры келмеді.

	— Доктор Шлиман, шамасы, басқа бірдеңе ойластырмаса болмайды-ау деймін,—деді профессор Финдиклис бірнеше сағат бойғы босқа әурешіліктен кейін.

	Дегбірі қалмаған Генри қоштап басын изеді.

	— Көріп тұрмын. Ойластырып та қойдым. Мәйіттің төңірегінен тайыздау траншея қазсақ, сосын оны көлденеңінен кеулей үңгісек қайтар еді? Сонда біз қалыңдығы екі дюйм болатын қабатты кесіп алар едік те, оны малта тастарымен және мүрдемен қоса жоғары көтерер едік.

	— Жоғарыға темір қалқанмен көтереміз бе?

	— Жоқ. Көтерген кезде бүлдіріп алмас үшін ағаш жәшікпен көтереміз. Бірнеше тақтай әкеліп, жәшіктің табанына лайықтап шегелеп, жаңағы қабаттың астынан өткіземіз де, жан-жағына қабырғаларын шегелейміз. Сонда досымыз жәшіктің ішінде қалады.

	Дасистердің екеуі деревняға тақтай әкелуге кетті. Ал, Генридің бригадасы траншея қазып, малта тастардан жасалған төсеніштің астын үңгіп жатты. Олар күрекпен және пышақпен ғана жұмыс жасады. Бұған бірнеше сағат кетті. Тақтайға жіберілген Деметриос та оралды. Жұмысшылар тақтайларды төмен түсіріп, бір-бірлеп әлгі кеулей үңгіген қуысқа сұқты да, жан-жақтарына қабырғаларын қақты. Аумаған төрт қабырғалы жәшік болды да шықты.

	Көне дәуір патшасын қалай шығаратынын көрмекке жұрт қабір төңірегіне қайта топырласты. Жұмысшылар берік арқан әкеліп, жәшіктің астынан өткізіп, үзіліп түспесі үшін шандып байлап тастады. Генри мен Софья, профессор Финдиклис үшеуі баспалдақпен жоғары көтерілді. Он шақты жұмысшы бағалы жүкті жоғары тарта бастады. Асықпай-саспай, сүйемдеп көтеріп жатты. Уақыт өтпей қойды. Генри қолын қатты қысқаны сонша, Софья саусақтарының сүйегі уатылып қалған екен деп ойлады. Міне, ақыры ауыр жәшік жоғарыдан төбе көрсетті. Сосын былайырақ, апарылып, агора алаңына салтанатпен орналастырылды.

	Енді жұртты тежеудің қажеті жоқ-ты. Бұнда келгендердің бәрі де Микен әміршісінің кескінін көруге құмар еді. Тәртіп ойдағыдай болды. Кезекке тұрған жұрт бейне бір бұл кеше ғана дүниеден өткен, енді Афины соборында аза төсегінде жатқан Греция короліндей-ақ, мүрде жанынан үнсіз шұбырып өтіп жатты.

	Әміршіге соңғы аргостық кеп қол қусырды.

	Генри азалы жүк салынған жәшікті арбаға тиеуге әмір етті. Жұрт наразылық білдіріп шуласып қоя берді.

	— Доктор Шлиман, біз оны Харватиға өз иығымызға салып апарамыз. Бұл біз үшін зор құрмет.

	Жәшіктің екі жанына үш-үштен алты адам кеп тұра қалды да, иықтарына көтеріп алды. Екі адам алдынан, екі адам артынан тұрды. Сосын шеру орнынан қозғалды. Шеруді Генри мен Софья бастады. Олардан кейін профессор Финдиклис пен Спирос, одан әрі сол жағында — Леонидас Леонардос, оң жағында — Аргостың префектісі бар Стаматакис келе жатты.

	Бұл шын мәнінде де салтанатты шеруге айналған-ды. Шеру Арыстандар қақпасынан өтіп, одан әрі бұралаң жолмен төмен қарай тартты. Төңірек тез қараңғыланып бара жатқан. Олар деревняға келіп кіргенде ымырт жабылып та кетті. Көше толы лапылдаған шаралар-тұғын —көрші деревнялардың шаруалары текті аталарын уақытша мекеніне шығарып салуға келіпті.

	Стаматакистің шоланында біреу Софьяны қолынан ұстады. Бұл Иоанна Дасис еді. Көзінен жас сорғалап тұр.

	— Иоанна, саған не болған?—деп таң қалды Софья.

	— Мына соры қайнағанды аяп тұрмын. Мыңдаған жылдар бойы оны ешкім мазаламаған. Қабір қойнында, мәңгілік мекенінде жатқан жерінде ешкім оған зиян жасай алмайтын. Ендігі жағдайы не болар екен?

	Мейірбан әйелді иығынан құшақтаған Софья жұбатпаққа тырысты.

	— О не дегенің, Иоанна, енді ол мәңгілікке қадам басты ғой! Ол Афиныдағы әдемі археологиялық музейде өмір сүретін болады. Оған бас иіп тәжім етуге, адалдыққа ант беруге әлемнің барлық түкпірінен адамдар ағылып келіп жататын болады!





СЕГІЗІНШІ КІТАП. КЕМЕЛ ШАҚ

	1

	Афинылық газеттер Шлиманның археологиялық экспедициясының Микеннен қайтып оралғанын хабарлап, экспедиция тапқан кейбір ғажайып олжалардың сыпаттамаларын жариялады. Пристаньда оларды достары қарсы алды. Алтын салынған жәшіктер пароходтан түсіріліп, Омониа алаңына таяу орналасқан Грек ұлттық банкінің подвалына жөнелтілді.

	Музалар көшесіндегі үйлеріне Софья мен Генри зор абыроймен оралды. Софья үй шаруасына құлшына кірісіп кетті. Андромаха одан бір адым ажырамады. Жүзі бал-бұл жанып қуанып жүрді: келесі көктемде Микенге ол да бармақ. Генри құпия қоймаларына соның троялық қазынаның орнында тұрғанына көз жеткізіп қайтты. Үй іші қуаныш пен бақытқа кенелді. Бірақ, алтын олжаларды суретке түсіріп, суреттерді Лондондағы баспагері Джон Мэррейге жібермек болған Генри ұзамай жаңа жайсыздыққа килікті. Бұны ол өз жоспарларына жасалған «әбден ойластырылған обструкция» деп атады.

	Олжаны суретке түсіруге рұқсат алу үшін Генри алдымен Археологиялық қоғамның президенті Филиппос Иоаннуға барды. Ол тура жауаптан жалтарып кетті. Өйткен соң Генри халық ағарту министрі Георгиос Милессистен жәрдем сұрады.

	— Сәл шыдай тұрыңыз. Стаматакис келсін,— деді оған министр.

	Бұл Шлиманның қитығына тиіп кетті де, кекесінмен:

	— Әрине, күзетші дегендерің дөкей кісілер ғой,— деді.

	— Археологиялық қоғам солай ұйғарып отыр.

	Одан соң Шлиман Микенге Бразилия императоры дон Педроны ертіп келген өзінің досы Стефанос Куманудиске аттанды. Куманудиске екі жүз фотосурет жасау үшін қанша уақыт кететінін және бұның қандай машақаты көп жұмыс екенін, себебі «Микен» Нью-Йоркте де, Париж бен Лейпцигте де біртектес гравюрамен жарияланатынын баяндады.

	— Қымбатты досым, шыдамсыздануыңыздың себебін жақсы түсініп тұрмын. Алайда, Археология қоғамы жәшіктерді ашуға өз құрамы түгел қатыссын деп қаулы еткен.

	Бұдан басқа баратын ешкімі жоқ-ты. Король I Георг телеграммаға жауап қайтармады, бұл король сарайының есігі оған жабық деген сөз еді. Жұрттың көзінше сабырлылық сақтауға мәжбүр болғандықтан Генри бар ашу-ызасын үйіне келген соң ақтарып, еденге төселген төсенішті таптау және өкімет орындарын сөгу арқылы шер тарқатып жүрді.

	— Шынтуайтына келгенде, қазынаны тапқан мен емес пе? Барлық шығынды көтерген де мен емес пе? Осынау баға жетпес сыйлықты Грецияға мен тарту еткен жоқпын ба?

	Уақыттың өтіп бара жатқаны оның зықысын кетіре түсті. Софья тыныштандыруға тырысқанымен, бұған Генри тоқтай қоймайтын, әрі өзінің де әбден мазасы кетіп бітетін. Бір күні таңертең Софья қоңырқай шілтермен әдіптелген қарала жүн көйлегін киіп алды да, Ефтимиос Касторкиске аттанды. Бұл кісі Микенге инженер жіберіп, ол Арыстандар қақпасы мен қазына қоймасын қазуды одан әрі жалғастыруға рұқсат берген.

	— Сізден сұрайтыным бір ғана нәрсе: жәшіктерді ашатын мерзімді қоғам мүмкін болғанынша таяу күнге белгілесе. Маған осыған жәрдемдесеңізші.

	Қоңыр көздерінің жанарын бос кеңістікке қарай қадаған Касторкис бірнеше секунд ой кешті.

	— Археология қоғамы Ұлттық банкке тек Жаңа жылдан кейін ғана баруға қаулы етті. Бұл күнді бері таман жылжыту үшін қолдан келгеннің бәрін жасауға уәде берейін. Бұл үш апта жұбайыңызға мәңгілік сияқты көрінетінін білемін, бірақ мен де қарап отырмай, Шлиман мырзаның көңілін тыныштандырудың шараларын ойластырармын.

	Ертеңіне Генри 14 декабрь күні халық ағарту министрлігіне келуін сұраған шақыру қағаз алды. Олжалар салынған жәшіктердің бірі ашылмақшы екен. Жәшікке Гераның ең тәуір деген мүсіншелері, Арыстандар қақпасының кілті, шаш түйіндері әдемі екі әйелдің бейнесі бедерленген мөр-сақина мен жауынгерлер бейнеленген үлкен вазаның сынығы салыныпты.

	Министрліктен үйіне қайтып оралған Генриді король Георгтың шақыру қағазы күтіп жатыр еді. Король оларды ертең қабылдамақ көрінеді. Профессор Финдиклис Генри Шлиманның өз телеграммасында ештеңені асырып айтпағанына, Микен алтыны көне бұйымдардың әлемдегі ең бай коллекциясы боп шығуы ғажап еместігіне корольді ақыры сендірген екен.

	Осынау салтанатты визит үшін Генри мен Софья модасы көнелеу болғанымен, ең тәуір киімдерін киді. Бұл өткен жылы ағылшын премьер-министрі Гладстонның шақыруымен қауымдар палатасына барып, парламент террасасында шай ішкен кезде киген киімдері еді. Олар күймеден орталық есік алдынан түсіп, вестибюльге өтті де, гофмейстердің қабылдау бөлмесіне кірді. Анау дәліз арқылы қонақтарды корольдің жеке кабинеті жанындағы аудиенция залына енгізді. Гофмейстер доктор Шлиман мен Шлиман ханымды корольге ресми түрде таныстырып өтті. I Георг олармен жылы жүзбен сәлемдесті. Ол қос қатар етіп алтын түйме қадалған, тік жағасы алтынмен әдіптелген қаракөк адмирал мундирін киіп шыққан еді. Король Оттонды құлатқан әскер басылар бұдан он үш жыл бұрын I Георгты таққа отырғызған; қазір ол отыз бір жаста болатын.

	Генри мен Софьяға корольдың қарсысындағы кресло ұсынылды. Софья тіл қатқан жоқ, бірақ есесіне Генри қабірлердің қалай табылғаны, қазыналардың қалай қазып шығарылғаны жайлы майын тамыза әңгімелеп берді.

	Ол әңгімесін аяқтаған кезде король:

	— Сізге көп рақмет. Сенсеңіз, менің де Микен алтынын көргім кеп аңсарым ауып жүр. Маған мәлім болғанындай, Археология қоғамы жәшіктерді жаңа жылдың алғашқы күндерінде ашпақшы-ау деймін,— деді.

	Әміршінің жылы лебізіне мәз-мейрам боп қуанған Софья сарай баспалдақтарымен төмен түсіп келе жатып:

	— Досымыз Касторкисісе көп рақмет: шынында да ең жақын күнді белгілеген екен,— деді.

	Генри риза болған күлкімен жауап берді.

	— Сен қандай ақылдысың, Софидион.

	— Қалған екі аптаның ішінде Лондондық «Таймсқа» арналған соңғы мақалаңды жазып бітіріп, күнделігіңнің өзің айтып жүрген беттерін жөндеп шығатын бол.

	Генри оған ойнақы жанармен көз тікті.

	— Басқаша сөзбен айтқанда: күйіп-пісуді қояйын ба? Музалар көшесіне тыныштық орнатайын ба? Жарайды, ендеше, сөйтейін.

	Генри таң қылаң бергеннен тұрып, «Таймсқа» арналған мақаласын жазуға кірісетін, кітабына арнап күнделігіндегі қажет жазбаларды көшіретін. Сағат онда «Ғажайып Грецияға» барып кофе ішіп, европалық газеттерді оқитын. Сағат дәл бір жарымда үйіне қайтып оралатын; түскі тамақтан кейін аз-кем көз іліндіріп алған соң Софья мен Андромаха үшеуі қала сыртына шығып серуендеп қайтатын. Яннакис пен оның семьясына Ренкейде тұру тіптен қиындап кеткен еді. Сол себепті Генри үшеуіне — Яннакис пен Поликсенаға және ұлдары Гекторға Пирейге келуіне жететін жол қаражат жіберді. Олардың өз ошағы болуы үшін Софья үйдің жартылай подвалдық бөлегін жөнге келтіртіп қойды. Жат жерде жүріп жұтап қалған бұл гректер қайтадан бас бостандығына ие боп, Шлимандардың қамқор қанатының астына енгендеріне шат-тұғын. Ескі қожайындарымен жүздескен дәу жігіт Яннакис бір тізелеп отыра кетті де, Софьяның қолын сүйіп, көзіне жас алып:

	— Өзіңіздің құлақ кесті құлыңыз,— деп сыбырлады.

	Поликсена Софьяны бейне бір ұзақ уақыт көріспеген туған апасындай құшақтады. Генри Яннакиске үй мен бақтың күтімін жүктеді. Өз жалақысын Яннакис банкіге аударуды өтінді: Ренкей маңындағы бір шаруашылық көңіліне ұнап жүр екен.

	Январьдың алғашқы күні ашық болды. Бет шымшитын шытқыл аяз ғана бар еді. Құдай-анасы шіркеуінде құлшылық еткеннен кейін, олар сол жақтан Ұлттық банкіге барды. Директордың кабинетіне Археология қоғамының мүшелері түгел жиналды. Кейбірінің әйелдері Әйелдер ассоциациясына мүше екен. «Эфимеристегі» мақалаларына, әсіресе қазба жұмысына қатысып, әлемге «Шлиман ханымның қазына қоймасы» атты ғажайып ғимаратты тарту еткеніне риза болған олар Софьяны бетінен кезекпен-кезек сүйіп жатты. Қоғамның президенті Филиппос Иоанну жиналғандарды подвалдағы қоймаға қарай бастады. Қойма есігінің алдында қарулы күзетші тұр екен. Банкінің директоры мен қоғамның президенті қалталарынан дербес кілттерін шығарды. Ауыр есік айқара ашылды.

	Ең соңынан эфор Стаматакис кірді. Эфор Афиныға Шлимандар король қабылдауында болғаннан кейін, таяуда ғана оралған. Өзімен бірге олжалар салынған тағы да он үш жәшік ала келген. Бұлар да банкінің подвалына тығылған. Алтын салынған жәшіктердің салмағы небары отыз-ақ фунт еді, ал құлпытастар мен өрнекті стелаларды қосып есептегендегі қалған олжалардың салмағы алты мың фунт болатын.

	Мұздай суық тас қораптың ішіне енген соң бақылаушы бірнеше газ шамдарын жақты.

	Қоғамның президенті Шлиманнан алдымен қай жәшікті алғысы келетінін сұрады. Генри зер сала қарап шыққан соң елеулі де ерекше олжалар: диадемалар, маскалар, көкірекке жабылған алтын пластиналар мен кубоктар жатқан жәшікті нұсқады. Харватида жәшіктерге мөр соққан Стаматакис суырылып алға шықты. «Патша қабірлерін өзі тапқан адамдай аптығуын қарашы», деп ойлады Софья. Мұнда келгелі бері Шлимандармен әлі бірде-бір рет жүздесіп көрмесе де, олардың бар-жоғына назар аудармаған эфор мәрді бұзып, жәшіктің қақпағын ашты. Сөйтіп, алтын маскаға қарай қолын соза бастағанда, Генри де шыдай алмады :

	— Стаматакис мырза, мына қазыналарды жәшікке мен орналастырған болатынмын, сол себепті жәшіктен өзім шығарғаным жөн шығар.

	Стаматакис үн қатпастан әрмен қарай жылыстады. Генри алдымен екінші қабірден табылған бірнеше алтын диадеманы алып шықты. Бір сәтке төңірек тым-тырыс тынып қалды да, әлдебіреудің дем жетпегендей аузымен ауа қармағаны, әлдебіреудің: «О, ғажап!» деп дауыстап жібергені естілді.

	Генри мәйіттердің қалай жерленгені жайлы айтып берді, малта тастар қабатын атап өтті, қаңқалардың қалай жатқызылғанын сипаттады, тек сосын барып қана патша алтындарына ойысты. Рельефтік әшекейлері бар жүздеген алтын пластинаны, отыз алты жапырақ тігілген алтын тәжді, төртінші қабірден табылған екі үлкен алтын масканы, алтыннан соққан екі ұрғашы көгершіні бар «Нестор кубогін» көрсетті. Ақыр соңында сопақша жүзді, қыр мұрынды, қысқалау мұрты мен шоқша сақалы бар, адам айтқысыз әдемі алтын масканы — Агамемноның маскасын алып шықты.

	Көрермендер есеңгірегендей үн-түнсіз тұрып қалған-ды. Бір мезет жер асты күмбезін ду қол шапалақтау жаңғырықтырып жіберді де, әлдекім: «Жарайсыңдар!» деп айқайлады. Алтынды әуесқой қолдардан — оның ішінде өз қолынан да — қызғыштай қорып тұрған қоғам президенті Иоанну сөйледі:

	— Доктор Шлиман, сізді шын жүректен құттықтаймын. Менің тек сіз бен Шлиман ханымды ғана емес, осындай ғажайып сыйлыққа ие болған бүкіл грек халқын, жалпы алғанда бүкіл әлемді құттықтағым келеді. Мен жер жүзіндегі атақты музейлердің көбінде болғанмын, бірақ еш жерден мынадай ғаламатты көре алмағанмын. Сіздер адамзат байлығын арттыруға баға жетпес үлес қостыңыздар.

	Әріптестеріне қарай бұрылған ол бәріне ортақ пікірді білдіргенін аңғарды.

	— Ертеңнен бастап суретке түсіре беріңіз.

	2

	1877 жылдың январы қауырт жұмысқа толы болды. Генри күні бойы банкіден шықпай, олжалардың ішіндегі ірілерін қай тұсынан суретке түсіру тиімді болатынын іздеп әуреленумен жүрді. Ал, олжалардың ұсақтау түрлерін — алқа, сырға, білезік, әшекейлі алтын жапырақтарды — көзге әдемі көрінетіндей етіп орналастыруға тырысты. Маңызды деген дүниелердің бәрі кітапқа енгенін қалаған.

	Джон Мэррейдің кітапқа гравюра беру жөніндегі шешімі міндетін жеңілдете түсті. Осыған байланысты шаруалар мен жұмсалатын қаражатты да Мэррей өзі көтеретін болды. Күнде таңертең ағайынды Ромаидистер Генриге бұрын түсірілген негативтерді алып келетін. Бейненің айқындығы Генриге ұнамаса басқа негативті шығаратын.

	Ал, банкінің қоймасындағы жұмыс бұлайша жүйелі жүріп жатқан жоқ-ты. Құрамына бес адам: Стаматакис, Археология қоғамының екі мүшесі, ежелгі заман ескерткіштерінің бас инспекторы және Ұлттық банктің вице-президенті кірген комиссия барлық жұмысын қас қақпай қадағалап тұратындығы Генридің зықысын келтіріп жүр еді. Әрине, бесеуі бірдей күні бойы қарауылдап тұрмайтын: вице-президенттің жоғарыдағы шаруалары да жетершілік еді, басқаларының да қалада атқаратын міндеттері бар-тұғын. Шамасы, олар кем дегенде үшеуі қоймадағы жұмысқа тұрақты түрде қатысатын боп өзара келіссе керек. Комиссия мүшелері Генри жәшіктен шығарған нәрселердің егжей-тегжейлі тізімін жасап, банк жабылар алдында әлгілердің түгел орнына қайтарылғанын тексеретін.

	— Олар мені бірдеңе ұрлап кете ме деп қорқады-ау деймін,— деп шағынды ол Софьяға.— Ондай ойым болса Микенде-ақ ретін келтірмес пе едім?

	— Бәрі де Приам қазынасын Түркиядан жасырын алып шыққанымыздан. Олар оны ешқашан ұмытпайды,— деді Софья.

	Қырсық қырық ағайынды болатынын Софья әлдеқашан-ақ байқаған. Болашақ қазба орындарын барлап қайту үшін және акропольдан күзетшілерге арнап үй салдыру үшін Археологиялық қоғам, Генридің қуанышына орай, Стаматакисті Микенге аттандырған еді. Алайда эфордың жоқтығы салдарынан оған тек керамиканы, қола мен тас бұйымдарды ғана суретке түсіруге рұқсат етілді.

	20 январь күні Генри лейтенант Дросиностан телеграмма алды. Оны қосымша план жасау үшін Микенге өзі жіберген болатын. Дроеинос агораның шеңбер қабырғаларының сыртында жатқан тағы бір қабірге кезіккеніне сенімді көрінеді. Генридің дереу Микенге келуін өтініпті.

	— Бара алмаймын. Шаруаларымды ашып-шашып кете алмаймын!— деп дызақтады Генри.

	26 январь күні жандарына Эдинбург герцогы мен герцогинясын ерткен король Георг пен король ханымы Ольга Ұлттық банктің қоймасына келді. Генри ең әдемі деген маскалар мен диадемаларды алып көрсетті. Мәртебелі қонақтар қатты риза боп кетті. Ал, кешкісін телеграмма келді: эфор Стаматакис-лейтенант Дросинос телеграф арқылы хабарлаған қабірді қазып, алтын көмбе тауыпты. Көмбеде иттің тұмсығы бейнеленген төрт ваза, ыдыстар, пальма жапырақтары мен көз жауын ала киінген әйелдер бейнеленген сақиналар, бұқаның бастары, алқалар бар екен.

	Генри сұп-сұр боп кетті. Тұла бойын діріл басты. Әрең дегенде бірнеше адым аттап барып, креслоға гүрс құлады.

	— Қалай ғана қапы қалдым!— деді алақанымен бетін басып отырған ол ah ұрып.— Сол бойда-ақ Микенге аттану керек еді. Алтыншы қабірді басқа біреу тапса ештеңе демес ем, бірақ мына Стаматакистің тапқаны жаныма батып тұрғаны-ай! Микен басы бүтін біздікі еді ғой. Енді оны бөліп-жаруға мәжбүр боламыз-ау...

	Софья жұбату сөздерін іздестіріп әлек болды:

	— Қымбаттым, сен тым артықтау кетіп тұрсың ғой. Микен шын мәнінде де біздікі ғой. Арыстандар қақпасын аршу, қазына қоймасы, патша қабірлері — бәрі де біздікі. Кітабың — соның дәлелі.

	Басын сілки көтерген Генри Софьяға қанталаған көзбен қарады. Ол бірден жиырма жылға қартайып кеткендей көрінді.

	— Бұрын да онымен жұғысып жарытпайтынбыз, енді мүлдем қиын болатын болды.

	— Қайғыратын дәнеңе жоқ!— деді Софья шат дауыспен.— Тапқан олжалары жайлы ол еш жерге хабар жариялай алмайды. Келісім шартында Микен олжалары жөніндегі мәліметтерді тек бір өзің ғана пайдаланатындығың атап көрсетілген ғой.

	Генридің сол жақ беті әлсін-әлі тартып кетіп, кескінін бұзып тұрған. Ол да басылды.

	— Иә, біз оған олжалары жайлы мақала жариялауға тыйым сала аламыз, бірақ ол да олжаларын кітабымызға сипаттап жазуымызға рұқсат етпеуге ерікті. Қандай ақымақ едім десеңші! Қарға адым жердегі көмбеден құр алақан қалдым — бұл әлгі дөңгелек зират қабырғаларының сыртындағы циклоптың үйдің жаны ғой. Сәл әрірек қазсам қайтетін еді?

	— Эррикаки, көп күйіне бермесеңші.

	Генри кеткен кезде Софья да әл-дәрменнен айырылып, діңкелеп қалған. He істерін білмей дал болып дегбір таппады. Соңғы екі жылда тұңғыш рет іші бүріп ауыра бастады.

	Арада бірнеше күн өткен соң Дросиностан егжей-тегжейлі хат келді. Микенге 20 январь күні барыпты. План жасаумен шұғылданып жүрген кезінде қабір шеңбері қоршауының сыртынан бұрын табылған қабірлерге ұқсас алаңды көзі шалыпты. Қарауыл Панопулосқа ешкімді жақын жуытпауды ескертіп, Генриге телеграмма салуға кетіпті. Нафплионға қайтып оралған соң сонда өзін тосып отырған Стаматакиске кезігіп, телеграмма жайлы және қарауылға берген әмірі жайлы мәлім етіпті. Стаматакис дереу Микенге барып, әлгі алаңқайды қазуға кірісіпті. Хатының көшірмесін лейтенант Дросинос «Стоя» газетіне жолдапты.

	Январьдың аяқ кезінде, дәл сол Дросиностың хаты «Стоя» газетінде жарық көрген күні, Стаматакис те Афиныға қайтып оралып, жаңа көмбені Ұлттық банктің қоймасына әкеп қосқан-ды. Дросиностың хатына бұрқан-талқан болған ол жауап жазып, онысы 21 февральда «Эфимеристе» жарияланды.

	Стаматакистің айтуынша, жасаған планын көрмекке Дросиносқа келгенінде одан қабір шеңберінің сыртында тағы бір қабір бар дегенді естіген. Стаматакис Дросиносқа шеңбер сыртында қабірдің болуы мүмкін еместігін түсіндірген. Сонымен әңгіме де тәмам болған. Дросинос оған ешқандай алаңды көрсетпеген. Көмбені эфор қабірден емес, қираған үйдің орынынан тапқан, ал әлгі жерден жануарлардың сүйегінен басқа ештеңе кезікпеген. Бір сөзбен айтқанда, алтын көмбеде басқаның алты аласы, бес бересі жоқ.

	Генри мен Софья газет бетінде жүріп жатқан бұл айтысты зер сала қадағалап отырды. 7 март күні Дросинос жаңа мақала жариялап, Стаматакистің жауабында бір түйір шындық жоқтығын үзілді-кесілді түрде мәлім етті. Арада екі күн өткен соң Стаматакис газет арқылы қарымта қайтарды: «Дросинос маған ештеңе көрсетуден аман. Оның мақала жазуы — Шлиман мырзаға жағудың амалы, өйткені бұл үшін анау оған ақша төлейді. Генри Шлиман менің таяуда ашқан жаңалықтарымды басқа біреу сипаттап жазып қоя ма деп қорқады. Бұны ол өзін пайданың астында қалдырғалы отырған кітабына енгізбекші».

	Археологиялық қоғам мен қызметтестері Стаматакистің айтқанына сенді. Лейтенант Дросиностың басына қатер төнді. Лейтенанттың Микенге Генридің тапсырмасы бойынша барғаны, бастықтарынан рұқсат сұрамай кеткені анықталды. Шені төмендетіліп, бір айлығы мөлшерінде штраф салынды.

	— Мен үкімнің күшін жойдырмай қоймаймын,— деп мәлімдеді Генри.— Шынтуайтында, оның қызметтен қолы бос болатын, ал бос уақытын қалай пайдаланам десе де ерікті емес пе?

	— Көмекшілеріміздің бәрі де әйтеуір бақытсыздыққа тап болады,— деп күйінді Софья.

	Дросиностың жазасын жеңілдету үшін Генриге көп күш жұмсауға тура келді. Ағарту министріне, Археологиялық қоғам мүшелеріне, бір сөзбен айтқанда, үкімет адамдарына жақын жүретіндердің бәріне барып жәрдем сұрады. Еңбегі ақыры еш кетпеді: Дросиносқа шені қайтып берілді, бірақ штраф төлейтін болды. Генри бұл шығынның орынын өзі толтырды.

	Дросиностың басын бәледен құтқарғаны сол еді, тағы бір ескі досы, Нафплион полицмейстері Леонидас Леонардос шатаққа шырмалды. Оны орнынан алып тастапты, енді абақтыға жапқалы жатыр екен. Леонидас Бразилия императоры дон Педро Нафплионға келгенде күзеткені үшін ұлы мәртебелі тақсырдан мың франк алып, қарауындағыларға бар-жоғы осы деп қарғанып, қырың франкты ғана бөліп берген деп айыпталған еді. Мен шынында да бар болғаны қырық франк, яғни сегіз доллар алғанмын, деп жазыпты Леонардос. Генри Леонардосқа кешірім етуді сұрап сол бойда-ақ премьер-министрге өтініш жіберді. Премьер-министр жауап қайтармады. Генри оған қайтадан хат жазып, Леонардостың кіршіксіз таза адам екенін, қарамағындағыларын алдауы мүмкін еместігін айтып ант-су ішті. Бұл шатақтың тууына себепші болған нәрсе Нафплионның мэрі мен полицмейстер арасындағы кикілжің еді. Әлгі қауесетті таратқан да сол мэр болатын. Премьер-министр бұл жолы да жауап қатпағаннан кейін Генридің императордың өзіне хат жазудан басқа амалы қалмады. Дон Педро бұл кезде Каирде жүрген. «...Әділет пен адамгершілік атынан өтінерім, Леонардостың қанша алғанын айтыңызшы — қырық франк па әлде одан да көп пе?» деп жазды Генри.

	Хатты алған император сол бойда телеграмма жіберді: ол артық-кемі жоқ қырық франк беріпті. Премьер-министр телеграмманың мәнін ұзақ уақыт пайымдады. Сосын хаттарына жауап қайтармағаны үшін Генриден кешірім өтініп, Леонидос Леонардосты қызметіне қайта алуға жарлық берді.

	Генридің жаңадан табылған алтын олжаларды көргісі кеп шыдамы таусылып жүрген. Стаматакистің Археологиялық қоғамға жіберген қысқаша телеграммасынан олжаның бұрын табылғандарға ұқсамайтындығын аңғаруға болатын. Оның көмбені қабірден емес, көне үйдің қираған орнынан таптым деп мәлімдеуіне қарағанда, бұл алтын әлдебір әулеттің меншігі болуы мүмкін ғой, деп түйді Генри. Бұндай жағдайда олжаның аса құнды нәрсе деп есептеле қоймайтыны анық еді. Дегенмен, фотосуреттерін кітапқа енгізу керек-ті. Өйтпеген жағдайда кітап олжалардың толық сипаттамасын жасай алмайтын.

	Эфор Стаматакис қала ортасындағы үкіметке арналған үйдің бір шағындау ғана кабинетінде отыратын. Есік қағылған кезде: «Кіріңіз», деді де, Генриге бедірейе қарап қалды. Генри одан Ұлттық банкіге барып, Микеннен әкелген алтынын көруге бола ма, деп сұрады.

	— Жәшіктерді ашуға әлі әзір емеспін,— деді Стаматакис салқын ғана.

	— Сұрағанымды айып санамасаңыз, қашан әзір болатыныңызды айтпайсыз ба?

	— Айта алмаймын. Қалай болған күнде де, әйтеуір таяу арада аша алмаймын. Әуелі есеп жазуым керек. Жәшіктерді тек Археологиялық қоғам мүшелері мен университет профессорлары қатысып тұрған кезде ғана ашамын.

	— Олжаларды Микен жайлы кітабыма енгізуім қажет екенін түсінесіз бе?

	Стаматакис оған қадала қарады.

	— Сіз дос адамдарымның қатарына жатпайсыз, Шлиман мырза. Сіз мені тәмам жұрттың алдында алдаушы деп айыптаған лейтенант Дросиностың жағында болдыңыз.

	— Ол жақсы инженер ғой. Оның әскери мансабына нұқсан келтірудің қажеті не?

	— Қажеті бар! Әділет үшін қажет!— Стаматакисті ыза биледі.— Жалпы, бұл мәселеге сіздің ешқашан жаныңыз қиналмағаны белгілі. Сіз тек қара басыңызды ғана ойлайсыз. Ғыссарлық пен Микендегі табыстарыңызға мәз болатын себебіңіз де мәлім — бұлар сізге атақ пен ақша әкеледі.

	Генри тағы да мекемелердің табалдырығын тоздыруға кірісті. Стаматакистің тапқан олжаларын көруіне ашықтан-ашық ешкім де қарсылық білдірмейді, бірақ кішкене кідіре тұруын сұрайды. Өтініш айта барған жерінің бәрінде де Генри өзін өте әдепті ұстай білген, бірақ Стаматакиске деген ашу-ызасын үйіне келген соң ақтаратын. Осынау клерктің, осынау бейшараның қырсығынан бір мекемеден екіншісіне кіріп, таныстан таныс жағалап, босқа сандалып жүргенін көрмеймісің!

	Ежелгі заман ескерткіштерінің бас инспекторы Генриге айырықша ілтипат көрсетпейтін. Бұдан үш жыл бұрын, Микенге барған алғашқы сапарларынан қайтып оралған кездерінде айыптарын мойындап, аяғына жығылған адам осы болатын. Сонда ол бұларды грек заңын сыйламайсыңдар деп мінеген. Сөйткен Эвстратиадис бұл жолы ойда жоқ жерден өзгеріп, Стаматакиске Шлимандар мен өзін 18 февраль күні түстен кейін Ұлттық банктен қарсылап алуға әмір берді. Сол жерде доктор Шлиман оның рұқсаты бойынша қажет деген суреттерін түсіріп алатын болды. Генридің беймаза көңілі (Софья бұл сөзді «оның буырқанып-бұрқанған көңілі» деп түзеткен болар еді) азды-көпті тынышталғандай еді.

	Суретке түсіру жұмысы пулеметтік жылдамдықпен атқарылса да, Троя мен Микеннен әкелген коллекцияларына тұрақты орын тептіру жайлы ой Генриге дәл осы минуттарда келген болатын. Кешкі астың үстінде Софьяға:

	— Түріктермен арамыздағы дау-дамайдың салдарынан қабылданбай қалған ұсынысыма қайта оралам. Университетке таяу жердегі бұрыштағы участок пен музей құрылысына арналған қырық мың долларды Грецияға тарту ету жөнінде тағы да тілек білдірем. Архитектор Циллер жоба жасауға келісіп те отыр,— деді.

	— Сенің жалғыз ғана коллекцияң бар, Генри. Микеннен табылған олжалар Грецияның меншігі.

	— Бос соз! Шлиман музейі қандай боп шығатынын алтындарымыз бен геммаларымызды, вазаларымыз бен стелаларымызды апарып қойғанда көресің! Оған жұрт әлемнің түкпір-түкпірінен ағылып келіп жататын болады.

	Софья үндеген жоқ. Генри грек мінез-құлқының сырын ақыры ұғына алмады. Рас, Харватида Финдиклис пен Стаматакистің бұның қатысып отырғанын қаперлеріне де алмай, қазынаның болашақ тағдыры жөнінде пікір алыса бастаған кездерінде оған бір шындықтың шеті қылаң бергендей көрінген: бұлардың ендігі жерде өз көмегін қажетсінбейтінін түсінген. Археологиялық қоғамның мүшелерін де, антикалық ескерткіштермен шұғылданатын чиновниктерді де — бәрін де Афины университеті баулып, қанаттандырған. Алған білімдері мен ұстаған идеалдары да ұқсас еді. Бұл біртектес орта болатын, бұл ортада Генриге орын жоқты. Өйткені, ол жат елдік, әумесер, «әуесқой»... Сол себепті, өтінішінің орындалмайтыны анық-ты.

	Тап солай болды да. Премьер-министр, халық ағарту министрі, Археологиялық қоғамның президенті — бәрі де бұған жомарттығы үшін алғыстарын айтып шығарып салды. Өйткені олар Ұлттық музейді салуға кірісіп те кетіпті. Бұнда қазіргі кезде қолда бар және болашақта Олимпия мен Дельфыдан табылатын гректің барлық көне дүниелері қойылмақшы.

	Сағы сынған Генри бірнеше күн бойы тіл қатпай түнеріп жүрді. Көңілін жадыратқан нәрсе Микен қазыналарының көрмесін ұйымдастыру жайлы басына сап ете қалған ой болды. Сөйткен соң стеллаждар мен стенділер даярлауға рұқсат сұрап, қайтадан департаменттердің есігін қаға бастады. Оған көрме жайлы қоя тұру керек деген жауап берілді. Себебі әлі көптеген даярлық жұмысын жүргізу қажет: бұйымдарды қалпына келтіріп, қыш сынықтарын желімдеп, каталог жасау керек.

	Әңгімесін тыңдап отырған Софья жаны аши қабақ шытты. Генри көрмені тезірек қолға алуға қоғамды асықтырмақ ойы барын айтқанда, бүл әрекетінің де сәтсіздікке ұшырайтынын алдын-ала сезген.

	Бірақ, Генриді алған бетінен қайтару қиын еді.

	— Көрмені биылғы жылы ұйымдастыра алмай отырғандарының себебі — лайықты орынның жоқтығы екені кәміл. Бүкіл қаланы адақтап шықсам да, бір әдемі зал таппай қоймаймын.

	Ол Афиныны әлденеше күн аралады, бірақ көрмеге лайықты зал университеттен де, басқа мекемелерден де табылмады. Ақыры, тынымсыз аяқтары оны Политехникалық мектептің салынып бітіп қалған әдемі корпусына алып келді. Ректорымен сөйлесіп, жалға алғаны үшін ақы төлейтін боп келісім жасасты. Бірақ, археологиялық қоғамдағылар бұл хабарына қуана қойған жоқ.

	— Шлиман мырза, көрмені биыл да және, шамасы, келесі жылы да өткізбейтінімізді сізге айтқан жоқ па едік? Көрме қай жағынан алғанда да көңілдегідей болуы үшін әлі орасан көп жұмыс атқару керек.

	Жүрегі шайлыққан Генри Софьяға кеп мұңын шақты. Бұл Софьяның да жанына батып жүрген нәрсе еді.

	— Отандастарым жайлы бұл әңгіме өзіме де жеңіл тиіп тұрған жоқ,— деді ол.— Оғаштау көрінсе де айтайын — олар есімің біртіндеп елдің есінен ұмытылғанша бір емес бірнеше жыл күтуге бар. Сонда бұл доктор Шлиманға ешқандай қатысы жоқ, Афинылық — тек қана Афинылық — көрме, өздерінің жеке меншік көрмесі боп шығады.

	Генри оған жаны жүдеген кейіппен, кірпік қақпай қарап қалды. Көзі боталап тұр еді.

	— Мейлі, ендеше, мұнда қажетім болмаса Лондондағы Кенсингтон музейімен келіссөз жүргізем. Приам қазынасын көрмеге қоюды ұсынам. Премьер-министр Гладстон маған осындай ой салды. Ол коллекциямызды қуана-қуана көрсетер едік, деп жазады.

	Осылай шешім қабылдаған Генри көңілденіп кетті. Софья өз сезімдерін құрбандыққа шалып, күйеуінің қуанышына ортақтастық білдірді. Троя көмбесі Афиныдан бір шықса қайтып оралмауы да мүмкін еді.

	Ойда жоқ жерден Лондоннан телеграмма келді. Оны сан қайталап оқыған Генридің шаттығында шек болмады. Май айында Ұлыбритания мен Ирландияның корольдік археология институтында лекция оқуға шақырылыпты. Құрметті мүше боп сайланғандары жайлы дипломдар да оларға сол кезде тапсырылмақшы екен.

	— Бірден екі диплом бермек. Бейне біз университетті бірге бітіргендей,— деп езу тартты Софья.

	Генри Микенге енді қайтып оралмау жайлы ұйғарым жасады.

	— Патша қабірлерінен кейін сарайды қазудың түк қызығы жоқ. Жалпы, енді Грециядан ештеңе қазбаймын. Троядағы жұмысымызды қайта жалғастырам.

	— Тағы да Трояға бармақсың ба? Одан не іздемексің?

	— Приамның сарайын толық аршып шығарамыз.

	Бұны ақырына жеткізе алмадық, себебі алтынды қорғау қажет болды ғой. Өртке ұшыраған үшінші қала мен қоршау қабырғаларын қазғым келеді. Онда өзіміз ойлағаннан әлдеқайда көп қабаттар болуы мүмкін. Бәлкім, жетеуден кем емес шығар. Солардың бәрін де қазсам деймін. Бұл талай жылға жетерлік жұмыс. Менде қазір тәжірибе баршылық, енді қазбаларды бұрынғыға қарағанда жүйелілеу етіп жүргізем.

	Софья күрсінді. Ол Андромаханы Трояға өзімен бірге алып бара алмайтын — онда мектеп те, дәрігер де жоқ-ты. Генридің қолында пәрмені бар, бірақ оның мерзімі бір жылдан соң, 1878 жылдың 8 майында таусылмақ. Ал, бұл болса Корольдік археология институтының шақыруымен жол жүргелі отыр!

	3

	Пікірлерін бүкіл әлем қадір тұтатын неміс оқымыстылары патша қабірлері мен алтын қазыналардың атына кір жағуға Микен жайлы кітаптың шығуын күтпей-ақ ерте бастан кірісіп кетті. Олар Шлиманның Лондондық «Таймста» жарияланған мақалаларын нысана етті.

	Пелопоннес жайында және Греция тарихы туралы атақты кітаптардың авторы, Берлин университетінің бұрынғы профессоры, доктор Эрнст Курциус таяуда ғана Олимпияны қазуға рұқсат алған. Сөйтіп, қазір пруссиялық экспедицияны басқарып жүрген. Генри онымен 1871 жылы Берлинде танысқан болатын. Олар өзара хат алысып тұрған. Курциус Трояны Бунарбашыда деп есептегенімен, екеуінің арасындағы достықтың жібі үзілмеген-ді.

	Доктор Курциусқа Ұлттың банктегі Микен алтынын қарап шығуға рұқсат берілді. Ол зайыбына:

	«Алтынның жұқалығы сондай, Агамемнон батыр азып-тозған әкімсымақ қана болғанға ұқсайды. Антикалық көне дәуірден Микен қабірлеріне ұқсас ештеңе кездестіре алмайсың», деп жазды.

	Күйеуінің осы сөзін желеу еткен фрау Курциус немістің бір газетіне Шлиманның тұжырымдарын талқандап, олжаларының құндылығына күдік келтірген мақала жариялады. Курциустің пікірін пруссиялық және австриялық ғалымдар қолдап әкетті де, газеттер бұны бүкіл әлемге таратып жіберді.

	Көзіне қан толған Генри соққыға соққымен жауап берді; «Пруссия үкіметінің,— деп жазды ол,— Олимпияда жүргізіліп жатқан қазбаларға көңілі толмай отыр. Егер Олимпиядан әлі күнге шейін көңіл тояттарлық ештеңе табылмаған болса, онда оның себебін өз жұмыстарын жүйесіз де жоспарсыз жүргізіп жатқан, шығарған қоқыстарын қазбадан елу ярд жерге төгіп жатқан ана шала сауатты сүмелектерден сұрау керек. Солар жұмсаған қаражаттың үштен бірімен-ақ мен не бір керемет істерді тындырған болар едім. Оларға қазба жүргізу қол емес, өйткені бәрі де шамадан тыс оқымысты адамдар».

	Пруссия армиясының капитаны, ғалым болсам деп дәмеленіп жүрген Эрнст Бёттихер де аянып қалмады. Ғыссарлықтағы алғашқы қазбалардан кейін-ақ іле-шала ұйымдастырылған конференцияда капитан Бёттихер : Троя деген ешқашан болған емес, Гомер есімі — бірнеше ғасыр бойында өмір сүрген ақындар мен өлеңшілердің ортақ аты деп мәлімдеген. Сонда Генри отырған орынынан дауыстап: капитан Бёттихер «Илиада» мен «Одиссеяны» түсініп оқи алмаған ғой, түсініп оқыса Гомердің өмірде болғандығына, оның адамзаттың алғашқы ұлы ақыны екендігіне ешқашан күдік келтірмес еді, деген реплика тастаған. Содан беpi. Бёттихер оның өліспей беріспейтін жауына айналды. Кейін Бёттихер Шлиман жайында бірнеше мақала, тіпті кітап та жазды. Бұл кітабында ол Ғыссарлық — бағзы заманда өлгендердің сүйегі өртелген крематорий дегенді айтуға дейін барды. Генриді пештердің қабырғасын құлатып, Троя жайлы кітабына жалған жоспарлар мен чертеждер жариялады деп жазғырды.

	Енді ол өзінің сандырақтары үшін Микен қазбаларының материалдарын пайдалана бастаған еді. Бёттихер Генриді салған жерден алаяқ деп айыптады: жартастың қуысын алдын-ала алтынға толтырып қойған, онда да көп шығындалғысы келмей «шамадан тыс жұқа» нәрселер жасаттырған, бұны профессор Курциус бірден байқады, дегенді айтты.

	Ғайбатшылардың үшінші тобы оны жиған дәулетін атаққұмарлық жолында босқа шашып, рәсуа қып жүрген желөкпе атандырды. Генриге аздап сыр ашуға тура келді: қазба жұмысына жыл сайын жұмсалып жатқан елу мың доллар капиталдың өзінен емес, оның өсімінен алынып жатқандығын, бұдан тіпті семьясының мұқтажын өтеуге де артылып қалатындығын хабарлады.

	— Сірә, мен де табысқа тым ертерек мастанып кеттім білем,— деп шағынды Софья. — Трояның өмірде болғандығына сенбейтін адамдардың бар екенін, олардың көзге ұрып тұрған фактілерге қарамастан теорияларыңды мойындағысы келмейтінін түсінуге бейілмін. Бірақ, Микендегі патша қабірлері, сол дәуірдің дәстүрлеріне орай олардың алтынға сықасып жатқаны атамзаманнан белгілі нәрсе емес пе? Және қазбаның барысын грек үкіметі бақылап отырғаны да жұртқа мәлім. Ғажайып алтын маскаларымызды, диадемаларымызды, кубоктарымызды мұқатудың Курциусқа қанша қажеті болды екен?

	Генридің ашуы тарағанымен, түксиген кейпі өзгермеген.

	— Курциус зайыбын қазбаларымызды даттауға айдап салады-ау деп ешқашан ойламағам. Қызғаныш пен көре алмаушылық қой. Енді Археологиялық қоғамдағылар: Шлиман отыз фунт алтынына қосып отыз қап жаманат ала келді дейтін болды.

	Софья өзін өте бір нәзік жанмын деп есептемейтін. Оның денсаулығы Троаданың жағымсыз ауа райына да, Қыбұлақ пен Ғыссарлықтағы ауыр тұрмысқа да қайыспаған. Сүйектен өтер суық жел мен жаңбыр кезінде де, ми қайнар ыстықта да тәулігіне он бес сағаттан жұмыс істей алатын. Ерік күші де жетершілік еді, қандай жағдайда да солқылдақтық таныта қоймайтын.

	— Жаным мен тәнім сау, бірақ жүйкем жұқарып кеткен,— деп кейіді Софья.

	Тиісу, табалау, жазықсыз жазғыру, «дарынсыздар», «шала сауаттылар», «алаяқтар», «ғылым тәніне жабысқан қан сорғыш сүліктер», «нағыз ғалымдардың қолына су құюға жарамайтын даңқ құмарлар мен даңғойлар» деген сықылды ар-намысты қорлайтын сөздер... Софья өзін дүлей дауылға тап болған желқайықтай сезініп жүрді. Генри ашу-ызаға толы жауап жазу арқылы шерін тарқататын. Ал, бұл Софьяның қолынан келмейтін. Ә дегенге, мә деушілік оның мінезіне жат нәрсе болатын. Оған қоса Генри жұмысқа да басы бүтін беріліп кеткен-ді — Микен жайлы кітапқа арналған жүздеген суретті әзірлеп болып, «Стаматакис есімді чиновник» тапқан олжалар жайлы соңғы тарауды жазып жатыр еді. Ал, Софьяға шұғылданатын шаруа қалмаған: шаруашылықты Яннакис жүргізетін, Андромахамен Поликсена айналысатын, Плакадан келген аспаз қыз дәмді етіп тамақ әзірлейтін.

	Софияның бойын енжарлық басып, тәбетінен айрылды. Генридің «бірдеңе қаужап, бір бокал шарап іш» деген үгітіне де илікпеді. Ұйқысы қашып, жүдеп кетті. Бір күні түскі тамаққа үйіне оралған Генри оның төсек тартып жатқанын көріп, қатты шошыды. Кереуеттің жанына отырып, білегінен ұстап, сүйіп алды.

	— Көгершінім, шыдай түс, берілме. Бірнеше аптадан соң Англияға, өзімізді сыйлайтын адамдардың арасына барамыз. Сосын мына жиіркенішті жәйттердің бәрі де түтіндей сейіледі. Бізге қысастық жасап жүрген кімдер? Оқымысты қызғаншақтар? Бірінің ауызына бірі түкіріп қойғандай жарыса жамандайды. Ал, қарапайым адамдар бізді нағыз қаһарман санап, қадір тұтады. Біз мазасыз да қызықты өмір кешіп жүрміз. Бәлкім, бұл сөзім саған сүйеу боп, көңіліңді жұбатар.

	— Оны білемін, Эррикаки. — Софья әлсіз ғана езу тартты. — Соған бола ұнжырғам түскеніне өзім де ыңғайсызданам. Сәл шыдай тұр, тәуір болайын, сосын әлі Трояны да қазармыз.

	Генри Лондонға Пирейден 18 март күні жүріп кетті. Софья үйде қалды; ұзақ жолды көтере алмайтынына көзі жеткен. Өтінің сыздағаны тыйылмай қойғандықтан, өне бойы төсекте жатуына тура келді. Орынынан тұрудың өзі үлкен күшке түсетін. Оған төртінші баласын қиналып босанған Катинго көмектесіп жүрді. Андромаха да ұзамай алтыға толатын; тісеп жүргендіктен қызуы көтеріліп, мазасызданып кеткен. Бибі Виктория да төсек тартып қалды. «Жүрек талмасымен ауырғанын айтып үрейлендірмеген жөн. Бір айдай төсекте жатып күтінсін», деді дәрігер Скиадарасеис. Софья шешесін жатын бөлмеге, өз қасына алды.

	Марттың аяқ шеніне таман Софьяға Британ музейіндегі Чарльз Ньютон кіріп шықты. Мұқият тегістелген мұрты мен қысқалау шашын ақ шалайын деген-ді, бірақ, көгілдір көздерінен әлі де жігер оты ұшқындап тұрған. Онымен қайта жүздесу, қонақ бөлмедегі атлас диванда қатар отырып әңгіме шертісу Софьяға өте ұнады.

	— Шлиман ханым, осының алдында ғана алтындарыңызды көріп келдім. Ғажап! Керемет! Эрнст Курциустің пікірі қате. Бұл көне бұйымдарды Агамемнон заманының дүниесі деп толық сеніммен айтуға болады. Ертең Курциусты банк қоймасына алып бармақшы боп отырмын.

	Бұған алғысын айтқан Софья бәсең дауыспен:

	— Немістер Генриді ешқашан қолдап көрген емес, ал ағылшындар әрқашан қолдап жүр,— деді.

	Ньютон оны әкелік мейіріммен қолынан қағып қойды:

	— Қымбатты мадам Шлиман, бәріміз де патриотпыз, бірақ отандастарымыздың озғанын ешқайсымыз қаламаймыз.

	Арада екі күн өткен соң профессор Эрнст Курциустың өзі кіріп келді. Софья оны алғаш көріп тұрған. Қалың ақ шашы тарам-тарам боп құлағы мен мойынын жауып кеткен, қазан бастау адам екен. Аралары алшақтау орналасқан көздері кісінің көкейіндегісін бірден біле қоятындай әсер қалдыратын.

	— Шлиман ханым, күйеуіңіздің Микендегі олжаларын сынайтын мақаланың қырсығы тиіп кетпес пе екен деп қатты алаң боп жүрмін. Фрау Курциус бұл мақаланы өзіне жолдаған хаттарымның біріндегі кездейсоқ ескертпеме сүйеніп жазған. Өтінішім бойынша әйелім осындай мақалалар жазып тұратын — өйткені, өзім «Греция тарихы» атты кітабыма материал жинап, жылдар бойы Грецияны аралаумен шұғылданатынмын. Бірақ, бұл орынсыздау нәрсе болды.

	— Мақаланың өзі ме әлде «кездейсоқ ескертпеңіз» бе?— деп сұрады Софья салқын ғана.

	— Екеуі де. Микен олжалары жайлы пікірім асығыстау айтылды және жасыратын не бар, аздаған іштарлығымның да болғаны рас. Мейірбан досыңыз Чарльз Ньютон екеуіміз кеше қоймада үш сағаттай болып, алтын маскаларды, диадемаларды, көкірек пластиналарын көріп шықтық. Мен қателесіппін. Бұлар шын мәнінде де көне дүниелер. Алтын да өзім жазғандай жұқа емес, қалың. Әрі асқан шеберлікпен өңделген. Жұбайыңыз бен екеуіміздің арамызда титтей де кірбеңдік болмағанын қалаймын. Мына хатымда пікірімнен бас тартқанымды және кешірім өтінетінімді жаздым. Соны жұбайыңызға салып жіберіңізші.

	Софья жұқа конвертті қолына алып:

	— Мұны зайыбыңыздың мақаласы жарияланған газеттің бетінде айта алмас па едіңіз?— деп сұрады.

	— Жоқ, Шлиман ханым, айта алмаймын... Бұл әйелімді ыңғайсыз жағдайға душар етеді, жағымсыз әңгімелер туғызады. Егер қателеспесем, доктор Шлиманның Микен туралы кітабы ұзамай жарыққа шыққалы жатқан көрінеді ғой. Соған рецензия жазып, оны неміс археология журналдарына бастырмақшы боп жүрмін. Осы рецензияларымда айыбымды еселеп өтермін деп ойлаймын.

	Софьяның иығынан жүк түскендей болды. Курциусқа алғыс жаудырған ол қонағының шыны аяғына шай құйып берді де:

	— Сізге патша қабірлерін қалай қазғанымызды айтайын ба?— деді.

	Жақсылықтың ерте-кеші жоқ деген ғой. Арада бірнеше күн өткенде афинылық газеттер бетінде Генриді Лондондағы ежелгі ескерткіштердің корольдік қоғамы қалай керемет қарсы алғаны жайлы хабар жарық көрді. Бір газет: «Грецияның бұл адамды лайықты бағалай білмегендігін мойындауымыз керек» деп ашып айтыпты.

	Арада тағы да бірнеше күн өткен кезде Софья «Лондонның иллюстрацияланған жаңалықтарының» «Шлиман ханымның қазына қоймасы» жайлы мақала жарияланған санын алды. Онда Софьяның қазбаға қатысқаны арнайы әңгіме болыпты.

	«Көрхананың күмбезі тесік болғандықтан, бұның не нәрсе екені, жалпы алғанда, бұрыннан белгілі еді. Енді қазір Шлиман ханымның арқасында көрхана тұтастай аршылды. Күйеуі акрополь қабырғасының ішкі бетінде еңбек етіп жатқан кезде ол ежелгі заманның осынау ескерткішін зерттеумен шұғылданды...»

	Мақаланы оқып отырған Софьяның көзіне жас тығылды. Генри Шлиманмен бірге өмір сүру, әрине оңай емес. Бірақ, бұл неткен ғажап өмір десеңші! Әттең, тек оның қазір қасыңда жоғын көрмеймісің.

	Бір күні түнде,— бұл май айының іші болатын,— ұйқысыздық пен жалғыздықтан жаны құлазыған Софья төсегінен тұрды да, Генридің кабинетіне кірді. Үстеліне кеп отырып, көне грек тілінде бір шумақ өлең жазды:

	Уа, әмірші! Жетер-ау сенің түбіңе

	Жүрегіңнің жалыны. Сағынды ғой қызың сені.

	Сағынды ғой сорлы жұбайың. Аясаң етті соларды!

	Британдықтар мақтауы артық па әлде менен де

	Сана сергек болатын күндізгі жарықта елеңін қайта бір оқып шыққан ол соңғы сұраққа, шамасы, «солай болғаны ғой» деп жауап беруге тура келетінін ұқты. Генри әрқилы ғылыми қоғамдардан лекция оқуды өтінген он шақты шақыру алған еді. Бұған қоса баспагер Джон Мэрреймен, өзінің Микен жайлы кітабына клише әзірлеп жатқан ағылшын граверлері Купермен және Уимпермен бір айдай жұмыс істеуі керек-ті.

	Тісегеннен кейін Андромаханың да қызуы қайтты. Катинго да қол-аяғын бауырына алды. Бибі Виктория да бас көтеріп, қайтадан үй шаруасын басқаруға кірісті. Жүрек талмасымен ауырғаны жайлы ештеңе сезген жоқ. Софья дәрігер Скиадарассистен шешесіне күтім жасайтын жақсы сестра тауып беруін өтінді. Үй-ішінің шаруасын бірыңғайлаған ол үстіне «Амалиясын» киді. Балтырдан келетін ұзын, қызыл ноқатты көк жібек юбкасы, жұқа полотнодан тігілген ақ блузкасы, қысқа жекеті және қызыл барқыт тақиясы бар гректің ұлттық костюмі осылай аталатын. Онымен бірге Андромаха, Поликсена мен Спирос та келе жатыр еді. Пирейден олар Марсельге жүретін пароходқа отырды. Одан әрмен Парижге поезбен бармақшы-тұғын. Бұл арадан оларды Генри қарсы алып, бәрі бірге Ла-Манштың ар жағына өтпекші болатын.

	Олар «Лувуа» қонақ үйіне тәуір орналасқан еді. Бірақ, арада екі күн өткеннен кейін Генри Британ музейінің жанынан, Кеппелстрит көшесінен жалдаған № 15 үйге көшті. Мұнда Софьяны ресми шақыру күтіп жатқан. Ұлыбритания мен Ирландия Корольдік археология институтының президенті лорд Талбот де Малахид өз советінің бірауыздан мақұлдауымен: «Миссис Шлиман таяу күндерде, кешкі сағат 5-те өтетін арнаулы мәжіліске қатысып, институтымызға ілтипат көрсетуге шақырылады. Шлиман ханымға кеңілі қалаған тақырыпқа хабарлама жасау ұсынылады», деп жазыпты.

	Софья осы мәжілісте Англиядағы ең сыйлы институттардың бірі — Корольдік археология институтының құрметті мүшесі дипломын алмақ еді. Генри қуанышқа кенеліп жүрді. Ал, Софья қатты сасқалақтады.

	— Генри, мұндай жерде сөйлеп көрген жоқпын ғой. Не айтпақпын?

	Генри оның көптің алдына шығуға жүрексініп отырғанына күлді.

	— Көңілің нені қаласа сол жайында сөйле. Мысалға, грек мұрасы, біздің Троя мен Микендегі қазбаларымыз жайлы айт.

	— Сонда грекше сөйлеу керек пе әлде ағылшынша сөйлеу керек пе?

	— Сөзіңді жұрттың бәрі түсінуі үшін ағылшынша сөйлеуің керек. Былай етейік. Алдымен, сен айтарыңды толық етіп грекше жазып шық. Сосын оны ағылшын тіліне аударармыз. Макс Мюллер текстің кедір-бұдырын жөндеп берер. Алда әлі үш аптаң бар ғой. Сенің сөзіңе небары жиырма минуттай уақыт бөлініп отыр.

	Олардың уақытша тұрағы жайлы болғанымен, өте түнеріңкі-тұғын. Қонақ бөлмедегі мүліктердің түсі бірөңкей қарақошқыл-ды. Асхана қабырғаларына қоңырқай лак түс қағаздары жапсырылыпты. Жатын бөлме мен төмендегі бөлмелердің терезелері жұқа перделердің сыртынан қалың көк барқыт гардиналармен жабылып, бұлар қымбат ағаштан жасалған жалпақ бұғатқа қола шығыршықтар арқылы ілініпті. Үйдің ішінде жарық та, ауа да аз болатын. Ығы-жығы заттардың көптігі сондай, бөлмеде аяқ аттап басатын жер жоқ-ты: нән рояль, үстелдер, кушеткалар, креслолар, гүл қойылған этажеркалар, ширмалар, қырыққұлақ өсірілген құмыралар, пальмалар, жаңғақ ағашынан жасалған, ойып өрнектеліп, піл сүйегімен безендірілген шынылы шкафтар, фарфор қойылған ауыр буфеттер, муляж жемістер салынған вазалар...

	— Мына лабиринттен түнде қалай өтуге болатынына ақылым жетпейді. Генри, сенен өтінішім, гардиналарды алып тастап, терезелерді ашып, жарық пен кеуге Софья қатты шаттанып жүрді.

	— Ол үшін сүймен керек бола ма деп қорқам. Ағылшындар таза ауа екпеге зиянды деп есептейді.

	Май айында күн ашық боп, жаймашуақтанып тұрды. Осы үймен қоса жалданған аспаз әйел Софьяның таңғы асын төсекке әкеп беретін. Таңғы тамақ та ағылшын дәстүрінше мейлінше мол әзірленетін. Сұлы жармасынан жасалған ботқа, жұмыртқа, ветчина, гренкалар, повидло мен шай берілетін.

	— Генри, бұның бәрін қалай тауысам?! Ертеңгісін тек бір шыны аяқ кофе ішіп үйренген адаммын ғой.

	— Сен өзіңді ағылшын әйелімін деп ойла. Көргенде көз тоятындай боп, бөксеңнің аздап бұлтиып тұрғаны жаман болмайды.

	Бір қызығы, ұзамай Софья мұны түгел тауысып қоятын болды. Афиныда әбден титықтатқан сырқаттың ізі де қалмады. Бұл жерде өзіне тіреліп тұрған ешқандай шаруа жоқ-ты. Азық-түлікті аспаз әйел өзі сатып әкеп, дастархан мәзірі жайлы Генримен ақылдасатын. Таңертеңгі тамақтан кейін Софья халатын киіп, аяғына сүйретпесін іліп, жазу үстеліне кеп отыратын. Үстелді Генри кітапхананың оңтүстікке және шығысқа қарайтын терезелері арасындағы бұрышқа қойдырған. Сөйлейтін сөзінің алғашқы нобайын қағазға түсірумен айналысқан Софья күн сәулесіне шомылып, бірнеше сағат бойы тапжылмай жұмыс істейтін.

	Бұл олар үшін өте бір бақытты күндер болған. «Атенеум» клубына, Корольдік археология институтына және Корольдік тарихи қоғамға арнап Генри тағы да үш лекция әзірлеп жатқан. Маңғаздар мен жайсаңдардың әдетте бір өздері бірнеше қоғамға мүше болатындығын білетін ол бір айтқанын екінші жерде қайталамауға тырысты. Әрине, бұл үшін үстел басында біраз тер төгуге тура келгені түсінікті еді. Олар жұп жазбай таңертеңгі сегізден он бірге дейін жұмыс істейтін. Осынау творчестволық турнир Софьяға қатты ұнап қалған еді. Сосын олар бір таныстарына барып, үйде немесе бақта отырып түскі қонақ асыларын ішетін — Лондонға жиі келіп жүретін Генридің достары өте көп болатын. Софья ықылас қоя тыңдап, ағылшын сөзінің сазды әуенін көңіліне тоқып жүрді.

	— Сөйлейтін сөзіңнің ақырғы нұсқасын жазып біткен кезіңде Филип Смиттен репетиция жүргізуін өтініп көрермін. Ол саған акцентсіз сөйлеуге жәрдемдеседі,— деді Генри бірде.

	Мәжіліс 8 июньге тағайындалған. Нақ қазір Генри де, Макс Мюллер, Филип Смит пен Софьяның өзі де сөйленетін сөз бен оның айтылу мақамына ырза-тұғын. Күйме оларды Нью-Берлингтон көшесіндегі 16 үйге дәл уәделескен уақытта — сағат бестен бес минут кеткен кезде алып келді. Жанына ресми адамдар ерген Софья кең баспалдақпен жоғары көтерілді. Оны Институт президенті лорд Талбот де Малахид пен Уильям Гладстон қарсы алды. Гладстон бұл кезде премьер-министрлігінен қалған-ды, бірақ бұрынғыша парламенттегі либерал партиясының лидері болатын. Олар Софьяны трибунаға ертіп келді.

	Софья бой көрсеткен кезде зал тына қалды. Осынау орасан үлкен залға жиналғандар оның жас екенін — Софья бар болғаны жиырма бесте еді — және гректерше келбетті екенін көріп қатты таңырқады. Лорд Талбот оны жұртқа жылы лебізбен таныстырды. Залда әдемі киінген, шаштарын сәнді етіп баптаған әйелдер де көп-тұғын. Софья да олардан қалыса қоймайтын: Генри оны Лондондағы ең модалы тігіншіге алып барып, ол бұған қымбат жібектен ұзын кең көйлек пен осы түске үйлесімді қалпақ тігіп берген. Әшекейден тек неке сақинасы мен Генри Колонда алғашқы жүздесулері кезінде сыйлаған маржан алқасын ғана таққан. Зейін сала көз тігіп қалған кескіндерді көрген Софья — оған дейін бұл кафедрадан сөйлеген әйелдер саусақпен санаулы еді және мына отырғандар ондайға куә боп көрмеген — ойда жоқ жерден өзін еркін сезініп кетті. Сегіз жылдық жұбайылық өмірінде ол небір соқтықпалы-соқпақты жолдан өтті, бірақ міне ақыры биік шыңға шығып тұр — енді артқа көз жіберіп, өткен жолдарын есіне алуына әбден ерікті.

	Лорд Талбот оған гректің ұлттық жалауының түсімен бірдей етіп іріктелген букет табыс етті. Софья алғашқы қатарда отырған Чарльз Ньютонды, доктор Иеронимус Мириантеусты, грек қауымының архимандрита Иоаннис Геннадиусты, Греция мен Түркия тарихы жайлы кітап жинап, бүкіл жалақысын дерлік букинистерге жұмсаумен аты шыққан Лондондағы грек елшілігінің қызметкерін және бірқатар жаңа таныстарын бірден таныды. Сондай-ақ, мұнда Аргайль герцогы, лорд Хаутон, Роберт Браунинг, баспагер Джон Мэррей де келіп отыр екен. Оксфорд пен Кембриджден де көптеген профессорлар келіпті.

	Қол шапалақталды. Қошемет басылғанша Софья да кафедраға бой үйретіп қалды. Софья лекциясын мейлінше сергек те сенімді бастады. Макс Мюллер грек тіліне тән бірнеше айшықты сөз тіркесін ағылшын текстінде қалдырып, жақсы істепті. Филип Смит Софьяны сөздің әр буынын дұрыс дыбыстауға үйреткенімен, грек акцентін, әрине, толықтай жоя алмаған. Бұл сөзді онан әрі сүйкімді ете түскен сипат болды.

	Софья сөзін өз халқының атына мадақ айтудан бастады:

	— Бүкіл әлем қараңғылық құшағында жатқан шақта менің ата-бабаларым, бағзы гректер, өнер мен ғылымда күні бүгінге шейін ешбір халықтың қолы жетпеген биіктерге көтерілді. Саяси институттарымыз, ел басқарған қайраткерлеріміз, шешендеріміз бен философтарымыз, ақындарымыз ғасырлар бойы бүкіл адамзаттың қошемет-құрметіне ие болып келеді...

	Софья ежелгі грек тарихын қозғап өтті. Агамемноннан, Ахиллдан, Одиссейден Периклге, Солонға, Платонға ауысты. Сосын қазбалар жайлы айта бастады:

	— Ұлы Александр басына Гомердің кітабын жастанып жатып ұйықтайды екен. Гомерді ардақ тұтқанымыздың арқасында доктор Шлиман екеуіміз Трояны аштық. Ал, Микендегі қазынаға сықасқан бес патша қабірін тапқанымыз үшін біз Павсанийға борыштымыз. Қазба жұмыстарына қосқан өз үлесім өте азғантай. Микенде Арыстандар қақпасының қасындағы үлкен көрхананы қазып шығардым... Одан ешқандай қазына табылмағанымен, ол да ғылымға аз да болса өз пайдасын тигізбек: бұл арадан көңіл аударуға тұрарлық көптеген керамика табылды. Бұлар көрхана топырақпен көміліп тасталған замандар келбетін көз алдымызға елестетеді.

	Ол Микендегі айтып жеткізгісіз бай қазына көмілген, адам қолы тимеген патша қабірлерінің қалай қазылғаны жайлы әңгімеледі. Аудитория қыбыр етпестен зейін қоя тыңдады. Жүрегін кернеген қуаныш пен мақтаныштан Генридің езуі жиылмады. Ол өзін Пигмалион тәрізді сезінді: он жеті жасар гимназия оқушысына үйленді де, білім беріп, баулып, бүкіл әлемге белгілі адам етіп шығарды...

	Жан толғантар әңгімесін аяқтай келе Софья Грецияға үлкен көмек көрсетіп отырғаны үшін Англияға алғыс айтты. Бұндай көмексіз Греция Түркиядан азаттық ала алмас еді, деді. Сосын ағылшын әйелдеріне: «Гомерді және басқа да мәңгі жасайтын классиктеріміздің шығармаларын түп нұсқадан оқуы үшін балаларыңызға ата-бабамның әуезді тілін үйретуге шақырамын»,— деді.

	Қағаздан басын көтерген Софья залға көз жіберді.

	— Сөзімнің соңында Гомерді қадір тұтушыны аса үлкен инабатпен тыңдағандарыңыз үшін рақмет айтқым келеді.

	Жұрт түрегеп тұрып қол шапалақтады. Лорд-мэр кешкісін Шлимандар құрметіне банкет берді. Оған Генри лекция оқыған барлық он әдеби және ғылыми қоғамның өкілдері қатысты. Июннің аяғына таман Лондоннан жүріп кеткенше атақты адамдар оларды бірінен соң бірі шақырумен болды. Екеуінің құрметіне түскі және кешкі қонақасылар беріліп, бақ ішінде қабылдаулар өткізілді. Осынау біріне бірі ұласқан мерекеге Софья қатты шаттанып жүрді.

	— Сенің шаттанатын ретің бар,— деді Генри оған лорд Эктонның үйіндегі өз құрметтеріне өткізілген балдан кейін. — Өйткені, жұрт көңіліңе қылау түсірмеуге тырысады, қасың мен қабағыңа қарайды, құрмет тұтады.

	— Несі бар, бұл жаман ба?— деп жауап қатты Софья балға арнап киген көйлегінің ілмектерін ағыттыру үшін оған арқасын бере бұрылып. — Афиныда неге осындай қуанышқа кезікпедік екен? Неге бізге мұнда құрмет көрсетіліп, анда жеккөрініштілік пен сенімсіздікке жолығамыз?

	— Англия мен ағылшындарға, әсіресе Лондон мен лондондықтарға деген сүйіспеншілігім сағат сайын артып бара жатқандығын сенен жасырғым келмейді. Иоаннис Геннадиус бізді мұнда біржола көшіріп алуды армандайды. Ежелгі және қазіргі заманғы Грецияға деген махаббатымыз ардақты отаныңызға айтарлықтай пайда тигізер еді, деп ойлайды...

	Генри аз-кем іркілді де, Софьяны құшақтап сүйіп алды:

	— Неге бізге қадіріміз бар жерде қалмасқа?

	Бірақ, алдымен жақсылап демалу керек еді. Генрилекциялар мен қабылдаулардан қатты шаршағанын айтқан. «Шаршадым» деген сөз бұрын ауызынан шығып көрмеген. Софьяның қатты шошығаны сонша, Парижде біраз бола тұру жөніндегі ұсынысына қарсылықсыз көне кетті. Генри агентімен хабарласты да, Елисей далаңы, Жұлдыз алаңы, Тильзит көшесі, 20 үйіндегі — өзінің жеке меншік үйіндегі бір пәтерді үш айға босаттырып қойды.

	4

	Июль айы Парижде өте ыстық болып, қала жартылай қақырап қалды. Генри қос торы ат жегілген күйме жалдап, олар Булон орманының қоңыр салқын құшағына еніп, сауық-сайран өткізіп жүрді. Кей кездері бұдан да әрірек шығып, Фонтенбло орманына барып, орман ішіндегі кішкене жайлы қонақ үйге тоқтайтын. Кешкі тамақтарын аулада, сылдырай аққан жүлгенің жанында отырып ішетін.

	Софья түсік тастаған кезден бері арада бес жылдай уақыт өткен-ді. Оның наразы лебізін естіген доктор Веницелос:

	— Шыдам керек, қымбатты Шлиман ханым! Табиғат — кемеңгер, оның өз заңдары мен ойлағандары бар. Сол себепті оны асықтырмаған жөн,—деп жұбатқан.

	Енді міне, көңілі жайланып, төрт құбыласы тегістелген шақта ол тағы да ана болатынын сезді. Бірақ, кейін өкпе-реніш тумауы үшін Генриге ештеңе айтқан жоқ.

	Микен жайлы кітаптың гранкаларын Генри екі-үш күн сайын алып тұрды. Ағылшын текстіндегі қателердің көптігі зығырданын қайнатты; тапқан олжаларын бейнелейтін гравюралардың сапасына да кеңілі толмады. Гравюралар неліктен айшықты да айқын болуы керек екенін түсіндіріп, Лондондағы Джон Мэррейге ұзақ-ұзақ хаттар жазып жатты. Оның француздық баспагері Ашетт кітаптың басылымына қатысты барлық шығынды Шлиманның төлеуін талап етті. Шлиман өзін қаламы төселген жазушымын деп есептейтін, сол себепті кітабына қаражат бөлу жөніндегі ұсыныс намысына тиген-ді. Бірақ, бәрінен де қаттырақ батқаны — Троялық олжалардың көрмесін ұйымдастыру жөнінде Кенсингтон музейінің дирекциясымен арада жүріп жатқан келіссөздің тұйыққа тірелгендігі еді.

	Августың ортасына қарай Шлиман ендігі жерде қол қусырып қарап отыруға болмайтынын ұқты.

	— Софидион, Лондонға барып, кітаптарымның барысын Филип Смитпен бірге өзім қадағалауым керек,— деді ол Софьяға. — Гравюраларды да Купер мен Уимпердің өз білдігінде қалдыруға болмайды. Гравюралар жақсы жасалуға тиіс. Иә, бәрін де өзің бақыламасаң болмайды. Ашеттің француздық басылымына гравюралардың бір жиынтығын табуым керек. Келіссөзді әрмен жылжыту үшін Кенсингтон музейі директорларымен де жүзбе-жүз жолығысуым қажет.

	Софья Парижде күйеуінен жырылып жалғыз қалғысы келмеген, бірақ Генридің қандай да қиындық кезікпесін, бастаған ісін аяғына дейін жеткізбей қоймайтынын білетін. Оның үстіне, Софьяның өтініштеріне құлақ асып көрген кезі бар ма? Сол себепті ол:

	— Бара ғой, қымбаттым, бірақ, құдай ақына, шаруаларыңды мүмкін болғанынша тезірек бітіргейсің,— деп жауап қатты.

	Генри кеткен соң екі күннен кейін секретердің кішкене суырмағын ашқан. Мұнда Генри үй-іші мұқтаждарына жұмсайтын ақшаны ұстайтын. Софья одан бар-жоғы төрт жүз франк тауып, аң-таң боп тұрып қалды. Әлі өтелмеген қарыз қағаздары жатқан көрші суырманы ашты. Бәрін есептеп көріп, асығыстықтық әрі жұмысбастылық салдарынан Генридің өзіне екі мың франк қарыз қалдырғанын білді. Келесі екі-үш күнде бітірген шаруасы — бірінің соңынан бірі кеп есік қаққан кредиторларға қарызын қайтару ғана болды. Ұзамай сексен доллардан дәнеңе де қалған жоқ. Қызметшілерінің жалақысын төлейтін, азық-түлік, көмір сатып алатын да кез келді. Бұны қалай төлемегін сұрап Софья оған телеграмма жіберді.

	Бұған жауап болған жоқ. Бәлкім, Генри қала сыртында бір жерде қонақтықта жүрген шығар, әлде Макс Мюллермен бірге Оксфордқа кетіп қалды ма екен?... Софья оның шымбайына бататын хат жазды:

	«...Менде, Шлиманның әйелінде, киімге және көмірге төлейтін ақша жоқ деген сөзден ұялғанымнан жерге кірудің аз-ақ алдында жүрмін. Ақшасыз да күнімді көрермін, бірақ бұл турасында әңгіме қозғаудың өзі масқара ғой».

	Бұл нысанаға дөп тиді. Генри оған:

	«Қатемді түсіндім. Осы хатпен бірге чек жіберіп отырмын. Бұл саған өзім барғанша жетуге тиіс. Мен сентябрьдің ортасына таман барып қалармын», деген жауап қайтарды.

	Чекке көз тастаған Софья ызадан өртеніп кете жаздады. Жіберген ақшасы жарытымсыз еді. Тек тамаққа жететіндей ғана болатын. Софьяның көзі жасқа толып кетті.

	— Қыл елі жырақтаса болды — қас сараңға айналып шыға келеді. Мейлі, енді өзінің арқасында ие болған атақ-даңқымызды қорек етіп күнелтерміз де бірдеңе ғып.

	Сырқаты барын сезінген Софья сентябрьдің ортасына таман бірден екі дәрігерге — француз Шатильон мен грек Дамаскеносқа қаралды. Екеуі де оның аяғы ауыр екенін анықтады. Сонда ғана Софья өзінің болашақта ана болатындығының қуанышына басы бүтін берілді. Ертеңіне Лондоннан Генри оралды. Софья оған өз жаңалығын айтты. Генридің қуанғаннан есі қалмады. Софьяны құшақтай алып, Он төртінші Людовик стиліндегі сары қамқамен тысталған мебельге сықасқан тар бөлмелермен шыр айналдырып шықты.

	— Менің ұлым болады! Грек ұлым! — деп айқайлады ол шаттанып.

	Үйден жүгіріп шыққан Генри ақшасын аямай шашып, Софьяға бұлғын терісінен тігілген әдемі кеудеше сатып алды. Үйіне қайтып оралып, жібектей сусылдаған жылы теріні Софьяның иығына әкеп жапты.

	— Қыста жылы болады. Саған сондай үйлесіп тұр!— деді ол қуанышы қойнына сыймай.

	Софья өз көзіне өзі сенбей, жұмсақ та қалың теріні қайта-қайта сипалай берді. Біріне бірі киліккен алуан сезімнің ұшығын ұстай алмай қалды.

	Генри Лондоннан қуанышты хабар әкеліпті: гранкалар мен гравюралар тәртіпке келтіріліпті. Кенсингтон музейіндегі көрмесі декабрьдің аяқ кезінде ашылып, кем дегенде жарты жылға созылатын болыпты. Музей коллекцияларды Афиныдан Лондонға апаруға жұмсалатын қаржыны өзі төлеуге келісіпті. Енді тезірек Афиныға жетіп, Приам қазыналары мен басқа жүздеген Троя олжаларын қырықтан астам жәшікке салып, буып-түюге кірісу керек. Екі ойлылау боп жүрген Гладстон ақыры «Микенге» алғысөз жазып беруге келісіпті; бұл бүкіл ағылшын тілінде сөйлейтін жұртшылықтың алдында үлкен абырой әперетін нәрсе еді.

	Генри келген алғашқы апта қуанышқа толы болды. Олар екі рет Комедиялық операға барды. Генри Андромаханы циркке апарды — бұл өздері Парижге алғашқы келген жылы Софьяға өте ұнаған цирк еді. Сентябрьдің соңғы аптасында ауа райы ойда жоқ жерден құбылып, аспанды сұр бұлт басып, жаңбырдан көз аштырмай қойды. Күн салқын тартты. Бұдан бес жыл бұрынғыдай Софьяның жауырыны мен аяғы сыздап ауыра бастады; бұл жақсылықтың белгісі емес еді.

	Генри қатты мазасызданып, Спиросқа дәрігер Дамаскеносты шақыртты. Түсік болғандығы жайлы хабардар дәрігер бұл жолы хауіпті ештеңе жоқ деп тапты.

	— Сонда менің Афиныға баруыма бола ма?

	Генридің көзіне кілегей оралды.

	— Қуанышым-ау, саған өйтіп жаныңды шүберекке түюдің не қажеті бар. Марсельге дейін поезбен екі күн жүруің керек... теңіздің де қазір тыныш емес уағы... толқын соғып, шаршатып тастайды ғой.

	Софья дәрігерге қарай мойын бұрды. Түрінен үзілді-кесілді шешім қабылдағаны көрініп тұр еді.

	— Дәрігер Дамаскенос, сіз маған денім сау, бәрі де ойдағыдай демеп пе едіңіз? Бірнеше күн жол шеккенімнен келіп-кетер не бар?

	Дамаскенос келіспей бас шайқады.

	— Мен жұбайыңыздың тілегін құптаймын, Шлиман ханым. Бұл онша жеңіл сапар емес. Егер әлдебір күтпеген жағдайларға душар боп, нәрестеден айырылып қалсаңыз, бұныңызды өзіңіз де ешқашан кешірмеген болар едіңіз.

	Софья дәрігер Шатильонды шақыруды талап етті. Ол да Дамаскеностың пікірін қолдап шықты. Софьяның келіспеске амалы қалмады.

	— Күйеуім мен екі дәрігердің табанды қарсылығына қалай төтеп бере алмақпын,— деді ол.

	Кетер алдында Генри алтынды буып-түюге көмектесуі үшін Спиросты өзіммен бірге Афиныға ала кетсем қайтеді деп сұрады. Қазыналарды бөтен біреудің көріп, білмегенін қалаған. Софьяның жат елде жалғыз қалып бара жатқанын көз алдына елестеткен Спиростың өңі қуқыл тартып сала берді.

	— Спиросты өзіңмен бірге ала кететін болсаң, онда өлсем өлейін мен де кетем,— деп өре түрегелді Софья.— Афиныда Яннакисің бар емес пе, сол көмектеспей ме?

	Андромахамен бірге осы бөлмеде тұрған Поликсена Яннакистің атын ести сала Софьяның алдына кеп аяғын құша жығылды.

	— Шлиман ханым, өтінем сізден... Мені босата көріңіз. Күйеуім мен балама барайын... Әлденеше ай болды... оларды сондай сағынып жүрмін...

	Софья аз-кем үнсіз тұрды да, жас келіншекті қолтығынан сүйеп, жерден көтерілуіне көмектесті.

	— Жарайды, Поли, бара ғой. Сүйетін адамдарыңнан алыста болғанның қандай ауыр екенін өз басымнан жақсы білемін.

	Генри Андромахаға күтушілікке Поликсенаның орынына басқа бір француз әйелін тауып берді. Үй қызметшілеріне грек мифологиясындағы есімдерді беретін дағдысымен оны Гекуба атандырды. Сондай-ақ Софьяға көп ақша қалдырды. Бұнысы өте жақсы болды. Өйткені, өзі жүріп кеткен соң арада екі күн өткеннен кейін Софьяға Шлиманның пәтер жалдау жөніндегі агенті келіп, айдың аяғында пәтерді босатуы керегін, себебі бұл пәтердің басқа семьяға жалға беріліп қойылғандығын хабарлады.

	— Босатқаны қалай?— деді ызаға булыққан Софья. — Немене... күйеуім контрактыны ұзартқан жоқ па?

	— Жоқ, мадам. — Агент кішіпейіл еді, бірақ айтқанынан қайтпайтын қатал адам екенін де байқатып қалды. — Контрактыңыз июль, август, сентябрь — үш айға ғана жасалған. Күйеуіңіз жаңадан шарт жасамағаннан кейін басқа тұрғындар іздестіруге мәжбүр болдым. Олар 1 октябрьде келіп кірмек.

	Софья креслоға құлай кетіп, агентке бақырая қарады.

	— Өз күйеуімнің жеке меншігіндегі үйден қалайша қуып шықпақсыз сонда?

	— Мен Шлиман мырзаның меншігіндегі жүз пәтердің бірде-біреуі бос тұрмауын қадағалауға міндеттімін. Егер ол маған бір ауыз бірдеңе айтқан болса...

	— Не істейміз, Спирос? — Софья ағасына қарай бұрылды.

	— Көшеміз. Ертеңнен қалмай көшуіміз керек. Қарауыңызда басқа да пәтерлер бар ғой. —Ол агентке бұрылды. — Бізге қандай кеңес бере аласыз?

	— Османн бульварында екі қабатты үй жалға беріледі. Қаласаңыз қазір сонда ертіп барайын. Ол мадам Шлиманға ұнауға тиіс.

	Спирос ұзамай қайтып оралып, Софьяға үйдің кең де таза екенін, мына бөлмелердегідей үйме-жүйме мебельдің жоқтығын хабарлады. Софья соған көшуге ұйғарым жасады. Спирос шағын фургон жалдап, заттарын тиеді де, ертеңіне таңертең қарындасын Османн бульварына алып барды. Ой да жоқ жерден жолыққан кедергіден жол тауып шығып кеткендігіне Спиростың қуанышы шексіз еді. Үй иесі пәтер ақысын бір ай бұрын беріп қоюды талап етті. Софья күтушілеріне еңбек ақы төлеп, каминге отын сатып алды. Генридің өзіне қалдырған бар ақшасы осымен тәмам болды.

	— Ызадан жарыла жаздап жүрмін,— деді Софья Спиросқа. —Егер доктор Генри Шлиман қарсы алдымда тұрса, бетіне түкірген болар ем.

	Спиростың шек-сілесі қатып күлгені сонша, отырған орындығынан түріктің түкті кілеміне құлап түсті. Ағасына қарап Софьяның өзі де күліп жіберді.

	— Ол қасымызда болса не ішіп, не киеміз демей, қарық боламыз да қаламыз. Кетсе — қайыршылыққа ұшыраймыз. Бұндай қызық адамды бұрын-соңды көріп пе ең? Қандай жағдайға душар боп отырғанымызды оған хабарламаймын — өйтіп өзімізді табалаттырмаймын. Аштан өлсек те ар-ұятымызды сақтап өлейік. Өзі қайтып оралғасын бағзы заман оққағарларын көмгендей бізді де туысқандық қабірге көме салар. Микендегі үшінші патша қабірінің үстінен тапқандарымыз есіңде ме?

	— Одан да анашымыз жиі қайталап айтып жүретін Крит мәтелін есіңе ал,— деп мырс етті Спирос.— «Құдайға сенген құрауыз жатпайды, ал жата қалса қарынын ұйқы тойғызады».

	Генри ақын қиялының жемісі деп есептелетін қалалар мен ешбір тарихи туындыларда тап басып көрсетілмеген патша қабірлерін табуда таңғажайып түйсікке ие болғанымен, әйелінің мұқтаждыққа ұшырағаны жайлы ойын оятатын түйсіктен құралақан еді. Ол Софьяға сүйіспеншілік сезіміне толы ұзақ хаттар жазып, Афиныда бәрі де ойдағыдай екенін: Приамның қазынасы, көз жауын алатын пифостар, Афина Палладаны бейнелейтін мүсіншелер, ұршықтар, терракоталық ыдыстар — бәрі де жәшіктерге мұқияттап салынып, кемемен Лондонға аттандырылғанын хабарлап жатқан.

	Генриді бәрінен қатты қуантқан жаңалық — Микен алтынының 18 октябрь күні өзі бұдан жеті ай бұрын жалға алмақ болған Политехникалық мектептің үйінде көрмеге қойылғаны еді. Көрмені ұйымдастыру жөніндегі барлық шаруалар мен жұмсалатын шығынды Археологиялық қоғам өз міндетіне алғанын біліп, бұл жұмысқа үлес қосуға шақырылмағанына алғашында. қатты ренжіген. Бірақ, көрменің ашылуына келген Археологиялық қоғамның мүшелері, университет профессорлары, мемлекет қайраткерлері өзін жылы шыраймен қарсы алғанын, экспонаттар мейлінше әдемі, жүйелі орналастырылғанын көргенде реніші су сепкендей басылып қалды. Археологиялық қоғамның заказымен жасалған витриналардың биіктігі белден келетін. Ағаштан ойылған әдемі аяқтары бар еді. Әрқайсысы он үш бөлімшеден тұратын. Бір витринаның бірінші бөлімшесінде екі алтын маска, екіншісінде — қанжарлар, үшіншісінде — алтын білезіктер жатқан. Ең соңғысында он бес алтын тостақ пен ваза тұр еді. Өңге витриналарға алтыннан соғылған көкірек қаптамалары, диадемалар, алтын белдіктер, арыстандар мен грифондар қойылыпты. Әр витринаның жанында қарулы күзетші бар. Экспонаттарды қолға ұстап көруге болмайтын, оның есесіне витрина үстінен еңкейе қарап, осынау ғажайып олжалар мен олардың нәзік өрнектерін қанша уақыт сүйсіне зерделесең де ерікті едің. Әйелдер сәнді қалпақ, жеңдері буф стилінде тігілген жекет, ұзын юбка киіпті. Ал, еркектер фрак киіп, цилиндрлерін қолдарына ұстапты. Генри кей кісілердің өз олжаларын үлкейткіш шынымен қарап жатқанын байқап қалды.

	Көрмеге король мен оның ханымы да келіп, Шлиманды сарайға түскі қонақасыға шақырды. Афины газеттері оны көкке көтере дәріптеп жатты. Ықылым замандардың айтып жеткізгісіз мол қазыналарына қатты тәнті болған олар Генриді мақтауға сөз таппады. Көшеден кездескен бейтаныс адамдар да оны тоқтатып, алғыс жаудырып жүрді. Көрме түскі сағат бірден төртке шейін жұмыс істейтін. Микен алтынын көруге құмартқандар осы сағаттар аралығында Политехникалық мектептің ауласында кезекке тұратын.

	Шлиман семьясына тек октябрьдің аяғында ғана оралды. Пәтер арендасын ұзартуды ұмытып кеткенін, қалдырған ақшасының екі-ақ күнге жеткенін біліп, ұялғанынан шиедей қызарып кетті.

	— Неге маған телеграмма салмадың? Қалай күн көрдіңдер?

	— Қайыр сұрадық,— деп шағып алды Софья.— Андромаха екеуіміз қолымызға қалайы бақыраш ұстап, кеудемізге: «Генри Шлиманның аш-жалаңаш семьясына құдай үшін көмектесе көріңдер!» деген сөз жазылған плакат іліп, Риволи көшесін кездік.

	— Өзіме сол керек! — деп налыды Генри. — Бірақ, бұндай жағдай енді ешқашан қайталанбас. Бүгін банкке барамын да, әр айдың бірі мен он бесінде өзіңе қанша керек болса сонша ақша бөліп тұруға нұсқау беремін. Ал, қазір тезірек киініңдер. Семьямды түскі асқа апарамын. Өткеннің есесін қайтарамыз.

	— Бірақ, бәрін бір кеште қайтаруға тырыспа. Асқазанымыз бүрісіп қалды ғой, көтере алмаспыз,— деді Софья бұлданғанын қоймай. Бірақ, бұнысының осымен тәмамдалатынын да өзі біліп тұрған.

	Генри үйінде екі күн болды да, Германияға жүріп кетті. Оң жақ құлағы бір жылдан бері қатты ауырып жүрген. Кей кездері жанын қоярға жер тапқызбай зар қақсаттыратын. Қазір сол қабынып кеткен. Осының салдарынан құлағының естуі де кеміп бара жатыр еді.

	— Афиныда дәрігерге көрінгем,— деді ол Софьяға.— Дәрігер теңізге шомылғанды қоюға кеңес берді. Бірақ, одан ешқашан бас тарта алмаймын. Бір жеріңді өбектегеннен гөрі, бүкіл денеңнің саулығын сақтаған дұрыс.

	— Бұл анау-мынау ауру емес қой, Генри,— деді көңілін мазасыздық билеген Софья. — Сен көпшіл адамсың. Құлағыңды емдеуге көңіл бөлуің керек.

	— Сонда сен дәрігер фон Трелчке көріну жөніндегі ойымды қолдап тұрсың ғой? Ол Вюрцбургте тұрады, құлақ аурулары жөніндегі Европадағы таңдаулы мамандардың бірінен саналады.

	Шлиман үйіне ноябрьдің ортасына таман келді. Құлағының қабынғаны басылып, ауырғаны тиылайын депті. Фон Трелч күнде кешкісін құлағын құрамына апиын қосылған ертіндімен жууға кеңес беріпті. Қандай теңізге де болмасын қысты күні шомылуға үзілді-кесілді тиым салыпты. Тағы да Софьяның бірде аяғы, бірде белі ауыратынды шығарды. Бірақ, олар сағына қауышқан кездерінде аурулары жайлы айтпауға, өмірдің қызығына берілуге келіскен. Өйткені, Генри тағы да жол жүрмек-тұғын. Бұл жолы Лондонға барып, Кенсингтон музейіндегі көрмеге арналған бағалы экспонаттарды қарсылап алып, жәшіктерінен шығаруы керек еді.

	Джон Мэррейден «Микеннің» бір данасы келді. Бұл парламент мүшесі, қадірменді Уильям Гладстон қол қойған мақтауға толы ұзақ алғысөзі бар, көркем безендірілген қалың кітап-тұғын. Кітапқа елеулі деген алтын ожаулардың, айбалталардың, түймелердің, піл сүйегінен жасалған бұйымдардың, Гера бейнелерінің, алебастр вазаларының бес жүз елу фотосуреті берілген болатын. Суреттердің көпшілігі натуралды көлемде еді. Сондай-ақ, мұнда қос бетті алған жеті гравюра (оның төртеуі түрлі-түсті), декорацияланған терракоталық вазалар мен ыдыстардың он үш гравюрасы, мұнымен қатар, акрополь төңірегі мен бес қабірі бар дөңгелек агораның топографиялық карталарын және Софья қазып шығарған қазына қоймасының планын қосып есептегенде сегіз карта бар еді. Кітаптың мұқабасы қоңыр былғарымен тысталып, жоғары жағына Арыстандар қақпасының суреті алтын бояумен бедерленіпті. Фронтисписінде Арыстандар қақпасының қасындағы қазына қоймасы бейнеленіп, астына: «қазып шығарған миссис Шлиман» деп жазылыпты. Американ баспагерлері «Скрибнер, Армстронг және К» мұқабаның жоғарғы жағына алтын бояумен бедерленген гравюра беріпті. Онда тазартылған дромоста, көрхананың қақ кіре берісінде тұрған Софья бейнеленіпті; гравюрадан залдың бір бөлегі, арқалық пен оның үстіндегі ортасы бос үшбұрыш көзге шалынады.

	«Микен» жарыққа бойтұмар тағып шығатынын Генри ешкімге айтпай құпия ұстап жүрген. Бұл бойтұмар — Софья мен оның қазына қоймасы еді.

	Софья күйеуіне сүйсіне көз тігіп, құшақтап сүйіп алды.

	— Сен қандай мейірімді едің, жаным!

	Генри ыңғайсыздана езу тартып, қарсылық білдіргендей иығын қомдап қойды.

	— Жасаған жарылқайын десе жолын табады ғой.

	5

	Генри қайтадан жол жүріп кеткен. Софья Париж қысының аязы мен алагөбеңіне бойын үйрете алмай әлек болды. Спирос есеп қағаздарын тексеріп, шығындарды өтеп, шаруашылық басқарумен айналысты. Софья Андромахаға сүйкімді жас күтуші тауып, өзі барлық уақытын жоғарғы бөлмелерде өткізіп жүрді: дәрігерлер оған баспалдақпен көтерілуге рұқсат етпеген. Кейде оған Генридің байырғы достары — француздар келіп кететін, кейде грек әйелдері — Хрустаки ханым немесе Делингианни ханым бас сұғатын. Бюрнуфтер де Парижде еді. Олар да келіп, гректің ыстық күні мен Эгей теңізінің қалқыма аралдары жайлы естеліктер айтатын. Бірде Софья театрға барды. Онда биік баспалдақпен жоғары көтерілуіне тура келді. Ойын ортасында өз-өзінен үрейге бой алдырды. Қайтсе де бұл нәрестені сақтауы керек!

	Есігін жауып алып жоғары бөлмеде жатқан Софьяның шаруашылық жайынан хабары аз еді, ал Спирос болса французша екі ауыз сөздің басын құрай алмайтын. Сол себепті үй шаруасы бетімен жіберілді. Қызметшілер сұғанақтың жасай бастады. Софьяның дәрменсіздігін көріп жұмысқа да жалқаусып кетті. Өтініштеріне дөрекі жауап қайтаратын, көбінесе ашықтан-ашық бас тартатын. Жаңа қызметші табу оңайлыққа түспеді. Жанына Андромаханы көмекші етіп алған Софьяның тамақты бірнеше күн бойы ас үйде өзі дайындауына тура келді. Спиростың жүзі сұрланып кетті — бұндай кезінде ол бибі Викторияны еске салатын.

	— Күні бойы тізе бүкпейсің. Дәрігер саған көп жүрмеуге әмір етіп еді ғой.

	Генриден қуанышты хаттар келіп тұрды — көрменің ұйымдастырылуы ойдағыдай жүріп жатыр екен. Ойда жоқ жерден ренішті хат келді. Банк арқылы бергізіп тұрған ақша оған қалайша жетпейді? Бұл не қылған қырсыздық?

	Софьяның қарызы шынында да көбейіп кеткен, бірақ бұған ол не істей алмақ?

	«Жұмсаған ақшама сонша қадалатының нең? Мен тіпті не істерімді білмей жүрмін. Барымша үнемдеп жұмсауға тырысамын. Әр франкты есептеймін...» — деп жазды Софья күйеуіне.

	Хатында ол шығындардың неліктен көбейіп кеткендігін түсіндірді. Бұған жауабында Генри татулық сұрапты: өткендегі ренішті хатын жазған кезде құлағы қатты ауырып жүр екен. Құлағының ауруы бұрынғыдан да күшейіпті. Софья ренжіп, налымасын. Рождествода үйіне оралып, шаруашылық басшылығын өз қолына алмақ...

	Бибі Виктория қайтадан ауырып қалыпты. Тағы да жүрек талмасы ма екен? Катинго мен Мариго бұл жайында ештеңе жазбапты. Жауап хатында Софья шешесін Парижге шақырды. Бибі Виктория: қуана-қуана барар ем, бірақ дәрігер алысқа сапар шегуге бірер айға рұқсат бермей отыр, деп жазды.

	Ноябрьдің аяғына таман Софья Генриден күйінішке толы хат алды. Ұнжырғасы түсіп кетіпті. Эфор Стаматакис Микеннен алтыншы қабірді тауыпты! Бұл Шлиман тапқан бесеудің тап жанында екен. Қабірде жартылай күйген екі қаңқа мен бірталай алтын бар екен. Стаматакистің бұл жолғы еңбегіне ешкім дау айта алмайды. Қабірдің орынын оған ешкім көрсеткен жоқ, өзі қазып шығарды! Генри патша қабірлері жатқан агораны таппаса, Стаматакис те алтыншы қабірді таппаған болар еді, деп өзін-өзі жұбатудан түсетін пайда шамалы.

	«Біздің «Микеніміз» жақында ғана жарық көрді. Енді міне оған толықтыру енгізуге тура келіп тұр. Мына ант атқан клерк аяғымыздан оңдырмай шалды», деп жазды Генри.

	Құлағы қайтадан қабынып, жан шыдатпай бара жатқан соң Германиядағы дәрігер фон Трелчке қаралуға мәжбүр болды да, Кенсингтон музейіндегі көрменің ашылуына қатыса алмады.

	Генри Парижге шоқындыру мейрамының аз-ақ алдында оралды; ертеңнен қара кешке шейін күңкілдеп, Стаматакис пен оның алтыншы қабірін қарғап-сілеп жүрді де, ұзамай жиналып Афиныға аттанып кетті. Король сарайына таяу маңнан, Панепистиму көшесінің бойындағы өз меншігіндегі үлкен участоктен, Шлиманның сарай салдыра бастағандығы жайлы хабар Софьяны мүлдем қуантқан жоқ. Бұдан бірнеше жыл бұрын Генри Афиныдағы жұрт ауызына ілігіп жүрген архитектор Эрнст Циллерді жалдап, оған сән-салтанаты келіскен жеке меншік үйдің жобасын жасауды тапсырған. Ауыз-екі әңгімеде бұны өзі «Илион палаталары» деп дәріптейтін. Бірақ гректер өзін парвеню — шошақай атандырып жүре ме деп қорқып, кішкене кідіре тұруды ұйғарған. Циллер атқарылған жұмыстың есебін табыс еткен. Генри ақыны жұмыстың болмашы бөлегіне ғана төлеген соң архитектор сотқа арыз берген. Сонда ғана ақылы кірген Шлиман істі сотқа жеткізбестен архитектормен толықтай есеп айырысқан. Енді, міне, атақ-даңқының асқар шыңына көтерілген кезде, сіңірген еңбегін грек үкіметі ресми түрде мойындап, дау-дамайлар ұмытылып, Микен қазыналары грек эгидасымен Афиныда көрмеге қойылған кезде, Генри Циллерді қайта шақырып, үш қатарлы үйдің жобасын аяқтауын өтінген. Оның жиырма бес бөлмесі, балға арналған аумақты залы мен бірінші қабатында көрмеге арналған бірнеше залы бар-ды. Бұл үйге Генри «Илион палаталары» деген ат берді. Құрылысы екі жылда аяқталмақшы еді. Үйдің орасан үлкен көлемі Софьяға онша ұнамаған, сонда да іргетасын қалау салтанатына қатыса алмағанына қатты налыды.

	1878 жылдың 16 мартында ұлдары өмірге келді. Араларындағы өкпе-реніштерінің бәрі адыра қалды. Генри грек әйелінен туатын ұлына Одиссей деген ат беруді әлдеқашаннан армандап жүретін. Бірақ, патша қабірлерін ашқаннан кейін бұл ойынан айнып, баланы «ердің ері» Агамемнон атандырды. Софья аса қиналмай жеңілденген, балақай да тәуір болатын. Бибі Виктория да февральда, қызы босанардан бірнеше апта бұрын ғана келген; жігерлі де іскер бибі Виктория шаруаны ұршықтай үйіріп, өзінің сүйікті грек тағамдарын даярлап жүрген. Оның келгеніне Софья қатты қуанды.

	— Бәлкім, шығыстың алпауыт сияқты сөйлеп тұрған шығармын!— деп лепірді Генри. — Бірақ, қуанышымның қойныма сыймай кеткені рас — енді Шлиманның аты өшпейтін болды!— Софьяның кереуетіне еңкейіп, маңдайынан сүйіп алды да, сөзін әрі жалғады.— Сен маған ұл тауып бердің — бұл мен үшін баға жетпес сыйлық. Ал, өзіңе не сыйлағанымды қалайсың?

	Софья көп ойланған жоқ:

	— Маған Кифисьядағы сол бір әдемі үйді сыйла.

	— Болады. Бүгін Афиныдағы агентімізге телеграмма жіберем. Жазды сонда өткізіп, Агамемнонға өзен мен ағаштарды таныстырамыз.

	Ол Софьяға Грецияға тек май айында ғана қайтуға рұқсат етті. Бұл кезде теңізбен жүзу — нағыз жан рақаты еді. Софья қайтып оралған бойында Кифисьядағы өз үйіне көшіп алды да, оны грек дәстүрінше мейлінше қарапайым, тіпті жұпыны етіп жабдықтады. Күйеуі оған көмектескен жоқ, кедергі де келтірмеді. Бұл Софьяның жазғы мекені болатын. Ал, өзіне арнап Генри троялық сарай салдырып, бүткіл Европа мен Англиядан мебель, шырағдан, жыланкөз, декорациялық шойын тор, кілем мен фарфор каталогтарын сұратып жатқан.

	Арқалыққа арналған темірлер мен шойын торларды ол Германиядан алдырмақшы еді, болашақ сарайына арналған кілемдер де сонда тоқылып жатқан. Англиядан цемент, әйнек пен айна сатып алған. Еденге төсейтін мәрмәрға Италияға заказ берді; өзі римдік өрнек ойлап тауып, оны салдыру үшін Ливорнодан итальяндық тақта төсеушілер жалдады. Кірпішті Аргостан алдырды. Грецияда ағаш аз болғанымен, сарайдағы панелдер ағаштан жасалатын боп жобаланған. Қонақ бөлмелері мен залдарға арналған картиналардың этюдін де өзі салып, қабырғаларды безендіретін лайықты цитаттар іздеп, бүкіл ежелгі грек әдебиетін ақтарып шықты.

	Эрнст Циллер күнде таңертең Музалар көшесіне келетін, сосын Генри екеуі жұмыс істеуге отыратын. Кейде ол түскі ас ішуге де қалып қоятын. Түскі тамақтан соң Генри Панепистиму көшесіндегі құрылыстың барысын бақылап қайтатын. Король Георг пен король ханымы Ольга аптасына бір рет корольдік атқораға келіп кететін. Панепистиму көшесімен өткен кездерінде сарайдың қалай биіктеп бара жатқанына көз тігетін.

	Софья Циллермен бұдан жеті жыл бұрын, Генри архитекторды алғаш рет жұмысқа шақырғанда танысқан. Бірақ, ол кезде бұл жүрдім-бардым, үстіртін танысу ғана болған-ды. Енді қазір үстелдің арғы бетінде отырған Циллерге қадағалай көз тіккен ол бұның өз ісіне өте жауаптылықпен қарайтынын, бірақ бұл жауаптылықтың, қуанышқа орай, өлермендікке үш қайнаса сорпасы қосылмайтынын аңғарды. Киімі су жаңа, таза қырынған, ұштарын ширатып қойған әдеміше қара мұрты бар. Әдемі етіп таралған қара шашы грек күнінің көңілді сәулелерімен жылт-жылт етеді; келісті келбеті, шүңіректеу біткен қара көздері кісі жанарын бірден өзіне баурап әкетеді. Ол архитектураны көркем өнер деп есептейтін және гректер бұған күдік келтірмес үшін биік те бос жағасына үлкен бант етіп байланған галстук тағып жүретін. Париждік богема суретшілері ғана осылай киінетін. Циллер көне грек архитектурасының сипаттарын Ренессанс әшекейлерімен ұштастырып, жеке меншік үйлер салатын. Бұл оны Афинының айтулы архитекторы етіп шығарған еді.

	— Мен өмір бойы шағын үйде тұрып келдім, енді кеңістікті аңсап жүрмін. Бұған қоса үйдің сыртынан бірінші қабатқа бастайтын үлкен мәрмәр баспалдақ және шатырдан терраса жасасам деп едім,— деп түсіндірді Шлиман өз мақсатын.

	— Сарай эллиндік-германдық сипатқа ие болады,— деп жауап қатты Циллер бұған.— Қарапайым да көрікті, сонымен қабат айбынды боп шығады. Іргелікке дөрекі өңделген гранит тақталарын пайдаланамыз да, бірінші және екінші қабаттарға фасадынан жалпақ та биік бес арка-лоджиялар жасау арқылы бұлардың тепе-теңдігін сақтаймыз. Үйдің көзге жеңіл көрінетіні сонша, енді-енді ұшып кеткелі тұрғандай әсер қалдырмақ. Бұның Афиныдағы ең әдемі үй боп шығатынына ешқандай шүбә келтірмеңіз.

	Генри толғанысын әзер тежеп, алақанын уқалады. Ал, Софьяның жүрегінде мұз жатыр еді. Олар Музалар көшесінде алғаш отау тіккен кездерінде Генри одан қай ауданды таңдау, қандай мебель алу керегі жайлы ақыл-кеңес сұрап, бар шаруаға өзін қатыстырып отыратын. Ал, мына ғимарат Генри Шлиманның өзіне-өзі орнатқан ескерткіш қана боп шықпақ. Софья өзіне басу айты: «Бұл көре алмаушылық сияқты ғой. Күйеуімнің ақыры Медичи сарайын мекендейтініне қуануым ғана керек емес пе? Өйткені, мұндай сарай басқадан гөрі соған лайық қой».

	Қайткен күнде де ол грек қызына тән қасиет танытып, жақсы жұбай боп қала бермек. Генридің осынау үйін қастерлеп, сонда тіршілік етіп, құдай хош көріп, көмектессе, өзі жоқта шаруасын жүргізбек.

	Генри бір сәтке бөлмеден шығып кеткен кезде Софья Циллерден сыбырлап:

	— Циллер мырза, Грециядағы атақты сарайлардай сарай салуға адамды не нәрсе итермелеуі мүмкін?— деп сұрады,

	Циллер Софьяға таңырқай қарап қалды. Қара көздерінде от ойнады.

	—Айтулы ерлер айтулы үйлер салуға тиіс.

	— Тұрғын үй ме әлде мәңгі тұратын ескерткіш пе?

	Циллер бұқпантайламады.

	— Бұл арада екеуі де есепте бар. Сарайда да жайлы жайғасып, жақсы тұрмыс кешуге болады. Қиындау, бірақ әбден мүмкін. Әрине, тек бейімің болса ғана.

	— Ал, менің бейімім жоқ.

	— Оны сезіп жүрмін, Шлиман ханым. Бірақ, сіз «Илион палаталарында» патша ханымындай күн кешесіз ғой.

	— Менің патша ханымы болуға құштарлығым жоқ.

	Бірақ, Софья басқа бір жағдайды да аңғарып жүрген: бұл сарай Генридің Афиныға біржола орын тебуді ұйғарғанын көрсеткен. Лондонда олар бақытты күндер кешсе де, Генри тіпті: «Неге бізге қадіріміз бар жерде қалмасқа?» десе де, Софьяның өз басы Грециядан басқа еш жерге барғысы келмеген. Ол туған жерін жай ғана сүйіп, ұнатып қана қоймайтын, өзін оның бір бөлшегіндей сезінетін. Жүрегінен бастау алған артериялар қолы мен аяғына келіп кері қайтпай, одан да әрі асып, грек топырағына, Эгей теңізіне барып бойлайтын. Оның бойындағы күш-қуат та осылардан бастау алатын. «Илион палаталары» неғұрлым сәнді болса, эллиндік идеяларға неғұрлым көбірек қанықса, Генридің өз басының қасиеттері одан неғұрлым толығырақ көрініс тапса, бұлардан қол үзу де Генриге солғұрлым қиынға түседі. Жаңа үйлері король сарайынан басқалау екенін байқаған Софьяның иығынан жүк ауғандай болды. Осынау инабаттылықты көрсету үшін Генридің өзімен-өзі қалай арпалысқаны оған бек жақсы мәлім еді. Генридің бар ықылас-ниетін жаңа үйі баурап алды. Бұл үй оны Грециядан сондай арман еткен, бірақ әлі күнге шейін ие бола алмай жүрген құрмет пен қошеметке жеткізбек.

	Ал, Софья болса, бұл сарайға да біртін-біртін бой үйретпек. Генри әлемнің әр түкпіріндегі айтулы адамдарды қонаққа шақырмақ. Және олар бір емес бірнеше күндеп жатып қонақ болмақ. Екінші қабаттағы басы артық жатын бөлмелер де сол үшін салынған ғой. Генри қайтадан басы ауған жаққа жол шегіп кеткен кезде,— бір жақсы жері Афиныда тармақ-тармақ жолдар көп: тас жол да, темір жол да, теңіз жолы да бар,— ол жайдары мінезді үй иесі міндетін атқармақ. Өйткені, Генри қалай қабылдау керектігін егжей-тегжейлі тәптіштей жазып, өзі жоқта үйіне атақты адамдарды бұрын да талай қонаққа жіберген еді ғой. Софья дүние жүзінің түкпір-түкпірінен келгендерді қабылдап, мәрмәр баспалдақтың жоғарғы жағында тұрған кейіпін көз алдына елестетті. Тағы да жиырма немесе отыз жыл осылай өтпек. Генри Шлиман «Илион палаталарының» қожасы, ал бұл күңі болмақ. Әйтсе де, жыл сайын жаз шығатыны қандай жақсы. Софья Кифисьядағы, жыбырлақ жылғаның жағасындағы биік ағаштар қоршауында тұрған жанға жайлы үйін есіне алып, шаттана езу тартты.

	«Микен» Англияда, Германияда, Құрама Штаттарда жарық көріп, енді ұзамай француз тілінде басылмақшы боп жатқан шақта Генридің аңсары қайтадан Трояға ауды. Жаңа пәрменге сентябрьден беріде қол қойылмайтынын біліп, қайтадан мазасыздана бастады. Шаруаларын бірыңғайлау үшін Парижге аттанып, одан құлағын емдетуге Германияға барды. Бұдан соң Түркиядағы ағылшын елшісі сэр Остин Лейярдпен кездесуге Лондонға жүріп кетті. Афиныда бірнеше күн болып, ұлын көріп мауқын басып, біраз ойнатқан соң, Одиссейдің сарайын іздестірмекке бір айға Итакаға аттанды. «Дарданелдегі» екі кафенің екеуінде де Шлиманға әйелі мен балаларының қасында болғаннан гөрі, далада жүрген жағымдырақ көрінеді деген өсек өрбіді. Софья қаңғыбас Шлиманның елу алтыға келгенше бар бітірген шаруасы ел ақтау болғанын, оны бір орында ұстап тұратын нәрсе жалғыз-ақ қазба жұмыстары екенін еріккен желауыздарға қалай түсіндірерін білмей әбігерге түсті.

	Ақыры пәрмен де келді. Генри жаңбыр басталғанша, бар болғаны екі-ақ ай қазатындығын мәлімдеді. Ғыссарлықта жайлы тұрғын үй жоқтығы себепті Софьяға үйде, балаларының қасында қалуға тура келді.

	Бірақ, Софьяның ерігуге мұршасы болмады — ағасы Спирос сырқаттанып қалды. Тұла бойы күйіп-жанып, басы ауыратынды шығарды. Қатты жүдеп, кісі танымайтын халге жетті. Дәрігерлер диагнозын дәл қойып бере алмады. Күн өткен сайын жағдайы да ауырлай берді — денесінің сол жақ бөлегі жансызданып, еріні қисайып кетті. Қол-аяғы қимылдаудан қалып бара жатты. Дәрігерлер бұның сырқаты ісік пе әлде қан құйылу ма, әйтеуір, күрделі нәрсе екенін білді, бірақ не емдеп жазуға, не азабын жеңілдетуге жәрдемдесе алмады. Софьяның ішкен асы бойына батпай жүрді. Бейшара Спирос, алдымен әкесінің мата дүкенінде қолбала қызметін атқарды. Кейін талай жыл бойы өзіне арқа сүйер болды. Отыздан жаңа ғана асқан жігіт қой, бірақ енді өз алдына кәсіп аша алар деймісің.

	Генри Троядан декабрьдің басында оралды. Екі айдың ішінде, өзінің айтуынша, көп нәрсе тындырыпты.

	Яннакиске қазба басына қайта оралуға рұқсат беріліпті. Ол жұмысқа жан сала кірісіп, Ғыссарлықтың солтүстік беткейіндегі бірнеше құрылысты: құлыбының жалғыз ашқышын түрік чиновнигі Қадыр би алған олжалар сақталатын шоланды және қазба орынын Троаданы жайлаған қарақшылардан қорғайтын қарулы күзетшілер жататын ағаш үйді жөндеп шығарыпты. Сондай-ақ, бақылаушыларға, малайлар мен қонақтарға арналған барақтар, Шлиманның археологиялық жарақтарына арналған сарай, шағын асхана мен атқора салыныпты. Яннакис те өз бағасын біледі екен, Шлиманнан айына 60 доллар жалақы сұрапты — орынын басатын адам жоғына көзі жеткен ғой. Ренкейден інісін шақырып алып, екеулеп нан және шарап дүкенін ашыпты. Сауда несиеге жасалғанымен, одан бұлар шығын көріп жатқан жоқ еді. Өйткені, жұмысшылардың еңбек ақысын төлейтін Яннакистің өзі болғандықтан, тиісті қарызын ұстап қап отыратын. Сөйтіп, ол да жоқшылықтан құтылып, жаманаттан арылған-ды. Жинаған ақшасына ұнатқан усадьбасын сатып алғалы жүрген.

	Генри тапқан олжаларына разы-тұғын. Пәрмен бойынша табылған олжаның үштен бірін ғана алатын; Қадыр би де бөліске салған кезде Шлиманға тәуірі кетіп қалмауын қатаң қадағалап отыратын. Бірақ, Шлиманның өзі де түріктерді алдауға ынталы емес-ті; мына пәрменінен айырылып қалмауға тырысып, мерзімін ұзарттыру жағын ойластырып жүрген. Олжалардың арасынан алтын моншақтармен, сырғалармен, пластинкалармен, жамбылармен толтырылған ыдыстар да кезігіпті. Шлиманның кітаптары мен мақалаларының, ғылыми пікірталастарының арқасында Трояның есімі кеңінен танымал болған-ды. Туристер әлемнің түкпір-түкпірінен келіп жатқан. Генри оларға қазба орынын аралатып, егжей-тегжейлі түсінік беріп, өз ой пікірлерінің әділдігіне сендіріп бағатын. Ең жиі келетін қонақтар Бесік шығанағында тұрған ағылшын әскери кемелерінің теңізшілері еді. Фрэнк Калверт ағылшын королевасының кешірімін алды. Бірде түрік сұлтаны яхтамен Шанаққалаға келіп қайтқан. Калверттің қызы, жас бойжеткен, оған гүл шоғын ұсынып тұрып, келіссөз жүргізу үшін королеваға жолыққан кезінде әкесі жайлы бір ауыз жылы сөз айтуын өтінген. Сөйтіп, королева оған кеңшілік берген. Фрэнк бұған есі кете қуанды. Шлиманды Микен олжаларымен құттықтау үшін Ғыссарлыққа желдіртіп салт атпен жетті.

	— Ендігәрі Трояны кім ашқандығы жайлы ешқандай айтыс болмақ емес!— деді ол Шлиманға.— Трояны сіз аштыңыз!

	Ескі таныстар құшақтасып көрісті. Фрэнк Қанай төбені қазбақ ойы барын айтты.

	— Қажетті құрал-сайман және бірнеше таңдаулы жұмысшымды жіберермін,— деп уәде берді Шлиман.

	Афиныдағы үйіне қайтып оралған Генри қамқор әкеге айналды. Андромахаға күніне екі сағаттан неміс және француз тілдерін үйретіп жүрді. Өмірге келген алғашқы күнінен бастап Агамемнон бас жағына Гомердің кітабын жастанып жатып ұйықтауға тиіс болатын. Ал, шоқындырғаннан кейін Генри ұлына «Илиададан» жүз жол жыр оқып берді.

	Балақайды шоқындыру үшін Шлиман Трояға жүрердің алдында Триполистен епископ Вимпос келген. Сонау алыс жылдарда, Теоклетос Вимпос пен Генри Шлиман жас кездерінде Петербургте жүрген шақта грек елшісі қызметін атқарған Иоаннис Сутсос өкіл ата атанды. Ескі достардың Афиныдағы жүздесуі қандай қуанышты болды десеңізші! Генридің талап етуі бойынша, түскі қонақ асы әзірленген үстелге екі баласы да отырғызылды. Күн салқын болғанымен Софья балаларын жылырақ киіндіріп алды да, бәрі қала сыртына серуенге шығып қайтты. Ал, ең бастысы — Генри қайтадан қайтымсыз ашынаға айналды. Ал, Софья болса күйеуі өзінен суып кетті ме деп қорқып жүрген.

	Бірақ, Генриде тағы да бір махаббат пайда болған. Ол — аты әлемге мәлім медик, Берлин университетіндегі патологиялық анатомия профессоры, ғасырдың екінші жартысында бүкіл әлемдік медицинаның көшін бастаған медициналық мектептің жетекшісі, доктор Рудольф Вирхов еді. Бұған қоса Вирхов Берлин муниципалитетінің және аштықпен күрес жөніндегі пруссиялық комиссияның мүшесі болатын. Ол бірнеше саяси партияның негізін қалап, ғылымның көптеген салаларының жаңашылы атанып, жүздеген баспа еңбектер — анатомия, антропология мен археология салалары бойынша монографиялар мен кітаптар, ғылыми шолулар жазған адам еді.

	Генри де, Софья да бұрын-соңды Вирховпен жүздесіп көрмеген. Рас, Генри онымен хат жазысып тұратын және доктор Вирховтың көне дәуірге көп көңіл бөлетінін біліп, жол қаражатын өзі көтеретін боп, 1872 немесе 1873 жылы Троадаға келіп қайтуға да шақырған. Бірақ, ол кезде Вирховтың қолы тимеген еді. 1879 жылдың көктемінде Генри Вирховты Троя қазбаларына тағы да шақырды. Бұл жолы, қуанышына орай ,шақыру қабыл алынды. Софья Вирховты Трояға тартатын жалғыз ғана нәрсе оның осынау көне қалаға деген сүйіспеншілігі шығар деп ойлаған. Бірақ, ұзамай бұл ойының қате екендігіне көз жеткізді. Генри Вирховқа Кенсингтон музейінде бір жылдай жатып қалған трояльқ коллекцияның басын ашу қажеттігі жайлы жазған. Жаңа экспозиция әзірлеп жатқандықтан музей коллекцияны алып кетуін сұрап еді.

	— Неге оны қайтадан Афиныға әкелмейсің? Оның орыны осында емес пе?— деп сұрады Софья.

	— Оған әлі ертелеу. Бәлкім, Луврда немесе Петербургте көрсетудің орайы туып қалар...

	— Бірақ, ол түбінде үйге оралады ғой?

	Генри бұған жауап қайтарған жоқ.

	Январьда Вирховтан хат келді. «Отаныңыздан қол үзіп кеткендей сезінетіндігіңіз көңілсіздік тудыратын жағдай екені рас. Әрине, бұған негіз де жоқ емес... Бірақ, тарихшы-ғалымдарымыздың тарапынан қандай құқай көргеніңізбен, қоғамдық пікір қашан да өз жағыңызда болғандығын білуге міндеттісіз», деп жазыпты Вирхов.

	1879 жылғы февральдың аяғында Эмиль Бюрнуф,— бұл кезде ол Парижде тұратын,— ғылыми консультант және бақылаушы ретінде Трояға баруға келісім берді. Луиза әкесімен бірге бармайтын болды. Софья да бұл жолы қазбаларға қатыспады.

	«Софья, қымбаттым,— деп жазды Шлиман,— мұнда бізге арнап салынған үй жоқ. Өзім десятниктер мен қонақтарға арналған барақтың тоғыз бөлмесінің бірінде жатырмын. Қыбұлаққа дейінгі маңайда әйел баласы атымен жоқ. Тұрмыс жағдайымыз өте жайсыз. Яннакистің де жұмысы басынан асып жатыр. Маған жасап жүрген жалғыз ғана жақсылығы — жексенбі күндері тамақ пісіріп береді. Бірақ, плитасы өте нашар, өзің 1872 жылы алып келген плитаның өлімтігіне татымайды. Поликсена да бұл жаққа адым аттап көрген емес, тұратын орындары жоқ. Жұмыс қарқын алған кезде лагерьде 150 адам түнейді. Мұнда бабың табылмайды. Бұл саған Дасистер семьясы қанатының астына алған Микен емес. Қазір Троада қарақшылар тобырлары мен шаруалар арасындағы шайқас аймағына айналды. Осынау қаңғыбастардың айналысатын шаруасы —дүние талау, кісі өлтіру, әйел зорлау болып тұр... Егер лагерімізде әдемі жас келіншек бой көрсетсе, онда мен он емес, жүз күзетші жалдауға мәжбүр болар едім. Соның өзінде де өзің жайында күндіз-түні алаң боп жүрер едім. Балалармен бірге үйде бола бер, сүйіктім менің. Онда ешқандай қауіп жоқ және көңіліңді аулайтын адамдар да бар. Өзіміздің жаңа әдемі үйіміздің құрылысын қадағала. Мен осы айдың аяғында ораламын, сосын жаз бойы бірге боламыз. Бір айды Кифисьядағы үйімізде өткізіп, августта Кастелладан үй жалдап, отыз рет теңізге шомылу рақатына кенелерміз..»

	Софьяның үйде іші пысып жүрген. Бірақ, Генридің айтқанын тыңдаған жөн шығар. Генриді осында, Музалар көшесінде, күтуден басқа ештеңе қалмай тұр.

	Доктор Вирхов Трояға барар жолында Афиныға соқты. Софья оны түскі қонақасыға шақырды. Бір жағынан күйеуін тәнті қылған ғалымның кім екенін көргісі келсе, екінші жағынан Троя қазынасына қол созған бақталастың қандай адам екенін білгісі келген. Салған жерден-ақ Софья өз ойында мүлде басқа адамның бейнесін жасап жүргенін ұқты. Рудольф Вирхов, өзі қатты үрейленгендей, тырнағын төндірген жыртқыш емес екен; сыпайы да сырбаз бұл кісі Генридің ашқан жаңалықтары мен археологиялық түйсігін қатты қадір тұтады екен.

	Қонақ креветкалармен және балық қуырдағымен айналысып жатқан кезде Софья оған зер сала көз тігіп отырды. Оның Генриден үш ай үлкендігі бар еді, бірақ бір қарағанда айырмалары әлденеше жастай көрінетін. Беті пергаментке ұқсас әжім-әжім, осынау бәкене адам Берлинде der kleine Doktor деп аталатын. Кішкене көздері көзәйнек астынан мейлінше мейрімділікпен, бірақ өңменіңнен өте қарайды екен. Әдемі мұрты, кеміп бара жатқан иегін жасырып тұрған қаба сақалы бар. Кескінінің мейлінше маңғаз көрінетіні сонша бұл адамның кещелерге көңіл жықпастық жасамайтындығы бір қарағанда-ақ байқалып қалатын. Ол басынан бақайшағына30 шейін қарсылық білдіруден жаратылғандай адам еді. Бұл қарсылығы тек медицина мен саясат саласынан ғана емес, сонымен бірге мүлдем тың сала — халық денсаулығын сақтау саласынан да белгі білдіріп жататын. Сол жылдары Герман империясын билеген Бисмарк оны иттің етінен жек көретін, тіпті бір рет дуэльге де шақырғаны бар. Вирховтың бұған шек-сілесі қатып күлгені сонша, оған бүкіл Берлин қосылып,— мұндайды кім көрген!— Темір канцлерді мазақтап күлген. Шлиман сияқты, Вирхов үшін де тіл үйрену таза ауамен тыныстау тәрізді табиғи нәрсе болатын. Ол латын, грек, көне еврей, араб, ағылшын, француз, итальян, голланд тілін білетін. 1869 жылы, Софья мен Генри некелескен жылы, Вирхов тұңғыш Герман археология қоғамының негізін қалаған. Сондай-ақ, ол Антропологияның, этнологияның және ежелгі тарихтың Берлиндік қоғамының негізін қалап, әрі емдеуші дәрігер ретінде науқастарды қарап, Берлин муниципалитетінің мүшесіне қатысты көптеген міндеттерді атқарумен айналысқан-ды. Басқа да көптеген тәпелтек адамдар сияқты бұның да денсаулығы мықты еді. Тәулігіне бірнеше сағат қана ұйықтап, бұрылуға мұршасы болмай жүргеніне қарамастан шар ойнау мен тауға шығуға да уақыт табатын.

	Асханада және кейін Генридің кабинетіне барған кезде олар немісше сөйлесті.

	— Ғалым-медиктермен ешқашан сұқбаттасып көрмеп едім,— деді Софья.—Өз салаңызда зерттеулер қалай жүргізілетінін айтып беріңізші. Асығыс қорытынды шығарады, өз топшыламаларын фактілерден жоғары қояды деген айыптауларды Генри өте көп естиді.

	— Күйеуіңіздің бұндай күнәкарлығы бары рас,— деп езу тартты Вирхов.— Бірақ, оның болжамдары ежелгі халықтарды зерттеу ісін алға апаруға түрткі боп отырады. Тіпті қателігінің де келтіретін пайдасы бар: арада белгілі бір уақыт өткен кезде оның өзі немесе әріптес археологтары әлгі пікірдің ағат екеніне көз жеткізеді де, ақиқатты анықтау үшін ілгері ұмтылады.

	— Сіз өте мейірімді адамсыз, доктор Вирхов...

	— Фрау Шлиман,— деп қонақ оның сөзін бөліп жіберді,— доктор Шлиманға қарағанда менің жұмысым әлдеқайда жеңілірек қой. Біз тұтас бір жаңа ғылым — патологиялық анатомияны аштық. Бірақ материалымыз, адамның ағзасы, әрқашан көз алдымызда — біз мәйіттерді анатомиялаймыз. Скальпель адамның ішкі органдарына тереңдей енеді де, дерттің сырын ашып береді. Кейде біз де қателік жібереміз. Әдетте бұның кесірінен науқас ауыр азап шегеді. Кейбір қияли тұжырымдарымыз бен асығыс қорытындыларымыз доктор Шлиманның болжамдарынан гөрі әлдеқайда көп зиян келтіреді. Таным жолы осындай. Жұмысыңды тұлдырдан бастасаң, ақиқатқа жету мақсатында жаңа идеялар ұсынуға батыл әрекет жасасаң, түптің түбінде ғылымға қарапайым болса да әйтеуір өз үлесіңді қоспай қалмайсың.

	— Шіркін-ай, қазбалар басына қайта барар ма едім!— деп Софья Вирховқа шын сырын айтты.

	Бірақ, Вирхов Генриді қанша үгіттегенімен, Генри Софьяны Троадаға ақыры шақырмады. Вирховтың жоқ-жітіктердің жағдайын жақсартатын реформалар енгізу жөніндегі Пруссия үкіметіне жасаған өтініші де тап осылай аяқсыз қалған.

	«Трояға келуге сондай құмартып жүрсің ғой. Өзіңді қаншалықты қатты сағынғаныммен, әзірше бұны қоя тұру керек. Күнде таңертең жергілікті адамдар «қаһармандар қабірі» деп атайтын алыста жатқан обаларға барамын. Сосын Ғыссарлыққа қайтып оралып, қазба барысын бақылаймын — қазірдің өзінде жүзден астам жұмысшы жалдадық. Келе қалсаң ұзақты күн бойына сенімен бір ауыз тілдесуге де уақыт таппайтынымды осыдан көре бер. Ауа райы да онша болмай тұр. Нағыз қақаған қыс», деп жазды Генри Софьяға.

	Сосын мүлдем non sequitur31:

	«Келесі жолықтырғаныңда доктор Вирховпен французша сөйлес. Бұл тілді ол сенен гөрі шамалы біледі», деп қосып қойды.

	Софьяның жалғыз ермегі балалары болды. Күнде таңертең оларды серуенге алып шығатын. Сегіз жастағы тығыншықтай Андромаха Агамемнонды арбамен қыдыртқанды ұнататын. Арбаны Генри Англиядан алдыртқан. Түстен кейін Катинго немесе Мариго келіп қайтатын, болмаса оларға өзі баратын; балалар ойнап, апалы-сіңлілілер әңгіме шертісетін. Кейде Софья түскі тамаққа Панайотисті шақыртатын. Бір жылдан кейін ол Афины университетіне түсіп, археологияны зерделемек боп жүрген-ді. Спиростың денесінің сол жағы әлі күнге шейін жансыз-тұғын. Өне бойы дерлік төсекте жататын да қоятын. Бірақ, Софья келгенде орынынан тұрып, бөлмеде әрлі-берлі жүруге әрекет ететін.

	«Ол маған сонша жыл қамқорлық жасады ғой, енді қамқорлық жасау кезегі маған келді», деп ойлады Софья.

	Арада бірнеше апта өткенде бибі Виктория да төсек тартып қалды: бұл жолғы жүрек талмасы бұрынғыдан әлдеқайда ауыр болды. Доктор Скиадарассис төсектен көп тұра бермеуге, диета бойынша тамақтанып, көңілін көтеріңкі ұстауға кеңес етті. Күтуші жалдауға бибі Виктория үзілді-кесілді қарсылық білдірді:

	— Жанымдай жақсы көретін қызым тұрғанда күтушінің керегі не?!

	Софья шешесі мен ағасын Колоннан өз үйіне көшіріп әкелді. Музалар көшесіндегі үй лазаретке айналды — бір бөлмеге Спиросты, екінші бөлмеге шешесін жатқызды. Балаларын өзінің жатын бөлмесіне әкетті — матримониаленің екі жағына екі кішкене кереует қойды. Ерлі-зайыпты тәжірибелі малайлар жалдап, оларды астыңғы қабаттағы Яннакис пен Поликсенаның пәтеріне орналастырды. Спирос есеп-қисап қағаздарын жүргізе алмайтындықтан, шаруаға қырым жоқ деп қанша қақсағанымен бұл жұмысты енді өз міндетіне алуына тура келді. Күнбе-күн бірнеше сағат уақытын Панепистиму көшесінде өткізіп жүрді. Сарай күн санап емес, сағат санап өсіп бара жатыр еді. Жалпы аумағы да айқындалған. Софья әр барған сайын аң-таң боп қарап қалатын. Құрылыс материалдарын қабылдау және жұмысшыларға еңбек ақы төлеу жұмысымен Шлиман жалдаған десятник шұғылданатын, бірақ жұмыстың жалпы барысына Шлиманның өтініші бойынша Софья бақылау жасайтын.

	— Бұл менің қолымнан келетін шаруа ма?— деп күйінетін Софья. — Құрылыста жүздеген жұмысшы: неміс ағаш ұсталары, итальян тас қалаушылары, француз сылақшылары, грек слесарьлары еңбек етеді...

	Майдың аяғында Генридің үйде болмағанына үш ай толды. Софья әбден діңкеледі. Үй-ішінің шаруасының өзінен — Конституция алаңындағы симфониялық концерт пен Букур театрындағы ертеңгілік ойындардан да бас тартуына тура келді, қонақ та шақырмады. Генри жоқта оны есіне алған таныстары да кемде-кем еді.

	«Жалғыз басты әйел кімге қажет дейсің», деп күйіп-пісті Софья.

	Майдың ортасына таман Троядан күнге тотығып, күреңітіп кеткен доктор Вирхов оралды. Бір ай бойы Троаданың флорасы мен фаунасының үлгілерін жинастырыпты, «Қаһармандар қабірін» қазыпты, Шлиманмен және Бюрнуфпен бірге салт атқа мініп алыс аймақтарға серуен жасапты — тіпті Ида тауының төбесіне де көтеріліпті. Ол Шлиманның жаңадан тапқан алтын олжалары жайлы жалықпай әңгімелеумен болды; бір көмбе солтүстік беткейдегі үйдің құлаған қабырғасының астынан табылыпты, екіншісі — бұдан алты жыл бұрын Генри Шлиман Приам патшаның қазынасын қазып алған жерден екі-ақ қадам қашықтан, отыз үш фут тереңдіктен табылыпты. Вирхов Микеннен жолыққан дискілерге өте ұқсас алтын дискілерді, сырға, білезік, моншақ, диадемаларды, шеттеріне жиырмаға жуық жіңішке үзбемен жоралық алтын мүсіншелер бекітілген, алтын сымнан тоқылған өңір-жиекті майын тамыза сыпаттап берді. Енді Константинополь музейі Афины соты бермей қойған алтыннан өзіндік үлес алатын болды.

	Бірақ, Вирховқа айрықша эсер қалдырған нәрсе Трояның қорғаныс қамалы мен өртке шалдыққан үшінші қаланың — Генри үстіндегі үш қаланы аршып барып тапқан Гомер Троясының қираған қалдықтары еді.

	— Генридің табыстарына қуанамын, әрі бір жағынан қызғанамын да. Ол маған Трояны табуға көмектесуім үшін үйленген. Қазір қажетім болмай қалды,— деді Софья.

	— Сіз екі сырқат адамға — шешеңіз бен ағаңызға қамқорлық жасап отырсыз. Сірә, қатты шаршағансыз ғой.

	Доктор Вирховтың бұны айрықша жанашырлықпен айтқаны сонша, Софья өзін-өзі ұстай алмай еңіреп жылап жіберді. Ол сондай жалғызсырап жүр, бар арманы Трояға жету. Жаңа ұлы жаңалықтарды ашуға енді қатыспайды, Генри Европа мен Англияға жалғыз кетеді...

	Софьяның көңілін аулау үшін Вирхов оған Троадада Шлиманды дәрігер міндетін атқарудан қалай босатқандығын айта бастады.

	— Күйеуіңіз сондай керемет аудармашы екен, мақтауға сөз жетпейді! Науқастарға берген кеңесімді қандай төзімділікпен, қалай дәл аударып отырды десеңізші!

	Ертеңіне Вирхов Шлиманға жазған хатын әкеп көрсетті: Софья бұның адал адам екендігін ескеріп, бар сырын айтқан болатын, сол себепті хатын оның келісімінсіз жібере алмаған.

	«Әйеліңіз... екі көзі төрт болып күтіп отыр,— деп оқыды Софья.— Жаз айында да жалғыз болам ба деген үрейге бой алдырыпты. Сізге беретін ақылым — оған көбірек көңіл бөліңіз. Сізді өзім жайлы ұмытып кетті деп ойлап жүр. Үй іші түгел сырқат, аздап болса да бой жазарлық мүмкіндігі жоқ. Қызықты ісі болмаған соң іші пысып жүр. Тағдыр оны бақытқа бөледі, сіз ой-өрісін кеңейттіңіз, сол себепті өмірінің бұдан гөрі мазмұндырақ, болуын қалауға әбден қақылы...»

	7

	Генри Афиныға июнь айының бас кезінде оралды. Бітірген ісіне разы екен. Айтуынша, доктор Вирхов өзін «ғалым адамға тән сабырлылық пен сақтыққа» үйретіпті. Басқа археологтар мен антика білгірлерінің сыни пікірлеріне қанша қарсылық көрсеткенімен, бұл сынның оған ешқандай әсері болмады деп айту қиын еді.

	— Алаңды түгелдей тегістеп, бір үйден соң бір үйді аршып, көлденең бағытта қаздым. Сөйтіп, біртіндеп солтүстік беткейге қарай жылжи бердім. Нәтижесінде үшінші қаланың барлық үйін, ешбірінің қабырғасын құлатпастан қазып шықтым,— деді ол Софьяға.

	Генри Троя жайында «Илион» атты жаңа кітап жазуды ұйғарған. Бұнда ол барлық, экспедициясының, оның ішінде соңғы экспедицияның да жұмысын жан-жақты сыпаттамақ, қазбалардың Бюрнуф жасаған жаңа карталары мен пландарын енгізбек. Сондай-ақ, кітаптың мазмұндау әдісі де өзгеріске ұшырайды. «Трояның көне бұйымдарындағы» әрқашан әділ боп шыға бермейтін еркін пайымдаулар мен күнделіктегі мейлінше субьективті жазбалардың орынына Ғыссарлық жотасынан табылған дүниелер жайлы жүйелі ғылыми тұжырымдар беріледі.

	Олар көптен күтілмеген бақтарындағы қалың бұта арасына жасырынған күнсаяда кешкі кофелерін ішіп отыр еді.

	— Енді сені қазбаларымнан қалдырмаймын. Қазір Орхомен жайлы ойластырып жүрмін. Гомер «алтынға бай» деп тек үш қаланы: Трояны, Микен мен Орхоменді атап айтқан.

	Орхоменді қазу келесі жылға шегеріліп отырғанымен Софьяның көңілі өсіп қалды. Генри жұмысқа қайтадан қызу кірісіп кетті: «Илионның» кезекті тарауларын жазып, жаңадан табылған елеулі олжалардың мың жарым гравюрасын жасау қажет еді.

	— Маған екі-үш аптаға мұрсат бер. Кәсіпке байланысты екі-үш операцияны іске асырайын, хаттарға жауап қайтарайын, «Илион палаталарының» құрылысы қалай жүріп жатқанын көрейін. Сосын бір айға Баварияға, Киссингеннің шипалы суына тартамыз. Балаларды да ала кетеміз. Сондай тамаша болады! Ал, әзірше, Афиныда көңіл көтере тұрамыз — театрға, концерттерге, ресторандарға барамыз. Мен жоқта әбден зеріккен шығарсың.

	Күйеуімен жүздескен кезде Софья, бұрын да талай рет оқталғанындай, бұл жолы да өзінің қалай өкпелі, ренішті екенін көрсетпекке ниеттенген. Бірақ, өйте алмады. Өзін айыпты сезінген Генри Софьяның көңілін қалай табарын, қайтып кешірім аларын білмей әлекке түсті. Шешесіне Афиныдан үй сатып әперу үшін оған тіпті ақша да берді. Бибі Викторияға бұдан асқан тәуір дәріні ойлап табудың өзі қиын еді. Ұзамай-ақ төсегінен тұрып кетті. Арада тағы бірнеше күн өткен кезде лайықты үй де тауып алды. Генри бибі Виктория мен Спиросты жаңа мекендеріне көшіріп әкелді. Оларға қызметші және аспаз әйел жалдады.

	— Көп рақмет, қымбаттым, бұл менің жүгімді жеңілдететін болды.

	— Басқаны былай қойғанда, мінезі шәлкем-шалыс кәрі күйеуіңнің өзі де бір басыңа жетерлік жүк қой...

	Бірнеше күннен кейін иықтарынан тағы бір жүк түсті. Бір күні сәскеде есік тық-тық қағылды да, Музалар көшесіндегі үйге лейтенант Василиос Дросиностың өзі кіріп келді. Ол Шлиманға инженерлік полктарының Афиныға ауыстырылғанын, мұнда істейтін жұмыстың аздығын, егер тапсыратын шаруалары болса, орындауға әзір екенін мәлімдеді.

	— Болғанда қандай!— деп қуанды Генри.— Десятнигім босанып кеткен, архитекторым да бірнеше айға жол жүргелі тұр. «Илион палаталары» құрылысына бас инженер болуға қалайсыз? Бірақ, бұл жолы бастықтарыңыздан рұқсат сұрауыңыз қажет.

	Дросинос барлық жұмысты өз міндетіне алды: жұмысшылардың еңбек ақысын төлеп, құрылыс материалдарын да өзі қабылдайтын, сондай-ақ итальян паркетшілері мен ағылшын әйнекшілерінен бастап, қабырғаларды безендірумен айналысып жатқан француз және бавар суретшілерінің жұмысына дейін өзі қадағалайтын.

	— Оның қайтадан бізбен бірге жұмыс істеп жүргені қандай ғанибет!— деді Софья.— Яннакис жоқшылықтан құтылды, Фрэнк Калвертпен де достастық. Дросинос та енді жақсы жалақы алып тұрмақ. Жоқ, патша қабірлерін қорлаушылар ауыр азапқа душар болады деген жай сөз-ау деймін.

	Июль айын олар Киссенгенде өткізді. Софья жадырап, жайнаң қағып шыға келді. Бұған себепкер шипалы су ма, әлде Генридің қамқор көңілі ме, соны ақыры түсіне алмай-ақ қойды. Афиныға жүретін уақыт таянғанда Генри одан Парижге барып қайтуға рұқсат сұрады: «Илионға» арналған карталарды әзірлеу үшін Бюрнуфпен бірге біраз жұмыс атқаруы керек еді. Грецияға оралғасын Софья Кифисьядағы үйіне барып орналасып, апасы мен сіңлісін қасына алдырды.

	Күйеуі ұзамай қайтып оралды да, Софья сол бойда Музалар көшесіне көшіп келді. Генри ұзақты күн бойы кабинетінен шықпай, троялық күнделіктерімен және басқа да көптеген жазбаларымен зейін қоя шұғылданып жатты. Оның табандылықпен талмай жұмыс істегені сонша, ноябрь айына дейін Трояның топографиясы, этнографиясы, географиясы мен діни сенімдері жайлы тарауларын аяқтап шықты, оған қоса осынау көне қаланың орналасқан орыны жөніндегі айтыстың жай-жапсарын егжей-тегжейлі түрде баяндады. Бұның мазмұнды туынды боп шығуын көздеген Генри бірнеше ғалымға кітабының жекелеген тарауларын жаздыртқанды жөн көрді. Көп адам келісім берді.

	— «Илионның» қызықты да құнды кітап болғанын қалаймын,— деді ол.

	Генри бұл жұмысымен бас алмай шұғылданды. Тек үй құрылысының қалай жүріп жатқанын көру үшін анда-санда Панепистиму көшесіне ғана барып келетін.

	Уақыт бірқалыпты өтіп жатты. Андромаха Арсакейонның бастауыш класына түсіп, ойдағыдай оқып жүрді. Агамемнон әлі екіге толмағанымен тілі шығып та қалған. Сырқатынан әжептәуір айыққан бибі Виктория Афиныны жалғыз аралап кете беретін. Спирос та қолына таяғын ұстап көшеде серуендейтін болды. Генри некеге тұрғандарына он жыл толғанын бұл жолы ұмытпай, Софьяны сыйлықтың астында қалдырды.

	Көңілдеріне алаң кіргізіп жүрген жалғыз ғана нәрсе Приам қазынасының тағдыры еді. 1876 жылы Чарльз Ньютон Троя коллекциясын Британия музейінде көрмеге қоюдан бас тартып, Генриге оның экспозициясын Кенсингтон музейінде көрсетуге кеңес берген. Енді коллекция жұртшылыққа кеңінен танымал боп отырған шақта Ньютон Шлиманнан бұған баға кесуін өтінді; Гладстон парламенттен келісім сұрайтынына, сосын оны Британия музейі сатып алатынына ол сенімді болатын. Бұдан бір жыл бұрын, Троадада жүрген кезінде, Генри Петербургтағы ескі танысы барон Николай Богачевскийге хат жазып, Эрмитаж коллекцияны сатып алуға қалай қарайтынын байқастырып көруін қолқалаған.

	— Петербург дегенді қайдан шығардың?— деді Софья шошынып.

	— Өйткені, бұл қалада жиырма жыл өмірім өтті. Алғашқы дәулетімді де осы қалада жинадым.

	— Петербургке деген сүйіспеншілігіңді естіп тұрғаным осы!

	Софья ренішпен бас шайқады. Грецияны сүйетіндігін барша жұртқа жариялап жүрсе де, Генри әуелі коллекцияны Луврға сыйламақшы болды. Сосын оны Британ музейіне алғысы келген Ньютонға сатудан бас тартты. Іле-шала Троя қазыналарын Эрмитажға ұсынды! Бұған қоса — бұл жайында Софья білетін — американдармен де келіссөз жүргізіп жатыр. Өйткені, таяуда онда Метрополитен музейі ашылмақшы еді. Вирхов та, әрине, Троададағы уақытын босқа жібермей, Генриді Приам қазыналарын Берлин музейіне беруге үгіттеп баққан шығар...

	— Немістер жеті жыл бойы тәмам жұрттың алдында масқарамды шығарумен болған,— деді Генри.— Енді, міне, олар да маған оң көзбен қарай бастады. Қазір кітаптарым жайында өте жақсы пікір айтып жүр.

	Оның үстіне жыл өткен сайын туған жеріме деген махаббатым да арта түсіп отыр. Коллекцияны Берлинге тегін берем. Бірақ, кайзерге бұл тегін түсе қоймас.

	— Сонда қандай мақсатты көздеп жүрсің, Генри?— деп сұрады Софья.

	— Мойындағандарын... Археологияға қосқан үлесімді мойындағандарын.

	— Ендеше, Приам қазыналарын грек үкіметіне неге тағы бір ұсынбасқа? Бірер жылда Ұлттың музейіміз де ашылғалы отыр ғой. Троя жинағын Микен олжаларына қоссақ, бұл әлемдегі ең елеулі археологиялық экспозицияға айналмас па еді?

	Генри жауап қатқан жоқ.

	Софья қатты күйінді. Әлем музейлерінің арасында дәруіш биіне салып жүрген бұл адамды дұрыс жолға қалай бағыттарсың. Бейнебір өз бойындағы жалғыз қазынасын — қыз белгісін саудаға сап жүрген бикеш дерсің. .

	Түсіп жатқан ұсыныстар көп болғандықтан Софьяның көңіліндегі мазасыздық та бәсең тартты.

	Бұдан кейінгі бірнеше ай «Илионды» аудартуға және баспагерлермен келіссөз жүргізуге кетті. «Илионды» Құрама Штаттарда шығару жөнінде апрельде Харпермен шартқа қол қойылды. Сатылған кітаптың әр данасынан авторға он процент төленетін болды. Неміс тіліне аудару жұмысын тәмамдаған Генри кітабын Лейпцигке алып барды: Брокгауз оны 1881 жылдың басында шығаруға уәде берді. Қазіргі кезде мұқабашылар қолында жатқан ағылшын басылымы бірінші боп жарық көрмекші еді. Шлиманның француз баспагері шарт жасасудан бас тартты, себебі «Микен» оны шығынға қалдырыпты. Кезінде Генри бұл шығынды толығынан өтеген. Баспагердің неге бәлденіп отырғанына түсінбеді. Оған қолын бір сілтеген Генри француздық «Илионға» жаңа баспагер іздестіруге кірісті.

	Осынау қауырт шаруалар әлі салынып бітпеген «Илион палаталарына» көшумен тұспа-тұс келді. Генри қабырғаларды әшекейлеу барысын өзі қадағалап отырғысы келетінін желеу еткен. Оған қарсылық білдіруден түсетін пайда жоқ еді. Үй ішінің мүліктерін фургонға тиеп, Музалар көшесінен әкетіп жатқандарына Софья жаны жүдей көз тігіп тұрды. Бұл үйде Генри екеуі он жыл өмірлерін өткізген Андромаха да осы үйде дүниеге келген. Троялық алғашқы олжаларын да олар осы баққа әкеп қойған. Қиындықтар да, өкініштер де кезікті, бірақ олар әлдеқашан-ақ ұмыт болды. От басы, ошақ қасы өмірлерінің жылуын әлі де болса өз бойында сақтап тұрған ескі үйді Генри жалға беруге ұйғарым жасады. Енді бұны бөтен адамдар мекендемек. Осыны ойлаған Софьяның көзіне жас үйірілді.

	Июль айында олар Орхоменді қазуға рұқсат алды. Күйеуі сөзінде тұра білді: Орхоменді екеуі бірге қазатын болды. Троя, Микен, Орхомен — алтынға бай үш қала. Генри аты аңызға айналған осынау трилогияның соңғы тарауын жазбақ. Әзірше ол барлық құрал-саймандарды тәртіпке келтіріп қоюға әмір берді.

	Июльдің алғашқы жартысын Софья Кифисьяда, екінші жартысын Касталлада, теңіз жағасында өткізді. Балалар суға шомылып, күнге күюі үшін олар мұнда жеке үй жалдаған болатын. Генри Агамемнонға жүзу үйретуге кірісіп те кеткен-ді. Осы жазда олар семьялық үлкен қуаныштарын — Александрос пен он сегіз жасар Анастасья Павлидудың некеге тұрғандарын атап өтті. Қыздың ата-анасы ағыл-тегіл той жасады. Августта бүкіл семьясын алып Карлсбадтың шипалы суына барды. Сентябрьде Генри сол жақтан «Илионның» баспагерімен жолығу үшін Лейпцигке аттанып кетті. Софья Афиныға қайтып оралғанда үйлері даяр боп та қалған-ды. Төменгі қабаттағы екі бөлмені Генри археологиялық олжалары сақталатын музейге арнаған; оның тек витриналары мен стеллаждары ғана жетіспей тұрған. Тағы да үш бөлме үй қызметшілеріне бөлінген. Бұлар сән-салтанатпен жабдықталған десе де болатындай еді, онда тіпті ванна бөлмесі де бар-тұғын. Үлкен ас үйді Софьяның өзі жабдықтағысы келгенімен, Генри керек-жарақты түгел сатып алып қойыпты. Софья оған әбден ырза болды: бәрі де көңілдегідей екен. Шетелден ең тәуір деген плиталар мен фарфордан жасалған ыдыс жуғыштар алдырыпты.

	Көшеден жалпақ мәрмәр баспалдақ тартылған бельэтажда әлі мебель жоқ еді. Бірақ, ауланы шетелдік жапсырмалары бар жүздеген жәшік басып жатқан — бұлар мұнда Европаның барлық елінен әкелінген болатын; бұл жәшіктерде Генридің Париждік пәтеріндегі мебельдер де бар-ды. Парижден ванналар мен калориферлер алдырылды. Шевалье фирмасы әдемі өрнегі бар биік шифоньерлер, кушеткалар, аяқтары ойып өрнектелген үстелдер, креслолар жіберді. Қабырғалары мен төбелеріне Троаданың сан алуан құстары мен өсімдіктері бейнеленген, балға арналған үлкен залға Генри отырғышы талдан тоқылған ондаған орындықтар жасаттырды.

	Ішкі баспалдақ Генридің кітапханасы орналасқан жоғарғы қабатқа бастайтын. Мұнда ойып өрнектелген қомақты жазу үстелі, өзінің заказы бойынша әзірленген жалпақ креслолар тұрған-ды. Парижден және Музалар көшесінен әкелінген кітаптар әзірше үлкен жәшіктер мен талдан тоқылған себеттерде жатқан; Генри әр томды өз қолымен орналастырғысы келген. Ол Софьяға Брокгауз шығарған көптеген жаңа басылымдарға заказ беруді тапсырған, ал өзі кітаптарды француз және ағылшын баспагерлерінің каталогтары бойынша жаздырып алдырған. Кітапхана екінші қабаттағы балға арналған залдың үстінде тұр еді, бірақ, одан гөрі шағындау-тұғын; үш қатар боп биік те жалпақ кітап сөрелері орналасқанына қарамастан осынау кең бөлменің жарығы да мол, ауасы да жетершілік еді; әр сөренің үстіне Генридің ойына орай, бірнеше троялық ваза қойылмақшы болатын. Қыста күн сәулесі түсіп тұруы үшін кітапхананың оңтүстік жағынан — қысқы кабинет, ал, жаздың аңызақты күндерінде қоңырсалқын тартып тұруы үшін солтүстік жағынан — жазғы кабинет жалғасатын. Жатын бөлмелеріне кітапхананың қарсы бетіндегі холл арқылы өтетін. Оның терезелері Афиныға қарайтын. Осы бөлмеде Софьяның будуарына бастайтын есік бар еді. Соған қадам басқан Софья не дерін білмей қатты да қалды: бұл еркектер гардеробына немесе, дәлірек айтқанда, көне Спарта сарбазының мекеніне ұқсас еді. Ешқандай жабдық-жарағы жоқ қаңыраған қуыс қана болатын. Косметикаға арналған суырмалары бар қоңырқай ағаштан жасалған туалет үстелінің жанына ағаш отырғыш қойылыпты. Үстел үстінде кішкентай айна тұр.

	— Мен мұндайға төзбеймін!— деп тулады Софья.— Мына заңғар ғимараттағы осынау құртақандай қуыс шын мәнінде де өзімдікі болса, оны өз талғамыма орай жабдықтаймын.

	Бұдан соң ол балалар бөлмесінің де барынша жайлы да жайдары болуына қам жасады.

	Генри октябрьдің аяғына таман келді. Жұмысшылар жәшіктерді ашып, мебельді үйге кіргізе бастады.

	Сарайдың бірде бір бөлмесіне перде де, гардиналар да ілінбейтін болсын, деп шешті Генри. Және олардың қажеті де қанша — көшеден терезеге бәрібір көз сала алмайсың: артқы терезелер баққа қарайды, ал фасадтың терезелерін әдемі аркада қалқалап тұр.

	— Приам сарайында перде деген атымен болмаған. Біздің үйіміз де сәулеге шомылып тұрсын,— деді Генри.

	— Бірақ, мен өз бөлмеме пердені міндетті түрде ілем,— деді Софья.— Сенің Афиныдан Приам сарайын тұрғызсам деген ішкі есебің бар ғой деймін?

	— Белгілі бір дәрежеде солай екені солай,— деді Генри.— Бірақ, ондай ойым болса Циллерге бұны эллиндік-германдық аралас стильде салғызбас едім. Университеттің немесе Ұлттық кітапхананың классикалық грек стилін таңдар едім.

	Генри үйдің төбесіне төрт қабырғасын жағалатып ер және әйел құдайлардың жиырма төрт мәрмәр мүсінін орнатты. Мүсіннің қай-қайсысы да адам бойынан биік болатын.

	8

	Бавар суретшілері қонақ бөлмелердің қабырғалары мен төбелерін Генридің өзі жасаған эскиз бойынша безендіріп шығарды. Бір бөлменің төбесіне әдемі арғымақтарымен аспан төрінде ағызып бара жатқан күн құдайы Аполлон бейнеленген мәрмәр метопа өрнектелген еді. Ал, мәрмәр метопаның өзін Генри орталық кіре берістің бұғатына, мәрмәр баспалдақтың үстіне орналастырған.

	1880 жылғы он үшінші ноябрьде Шлимандар жаңа қазба орынына аттанды. Гомер Орхоменді қуатты да бай қала деп атаған, бірақ басқа бағзы авторлар ол жайында өте аз жазыпты. Қазба жұмысын бастайтын күнді белгілеген кезде бұл қала жайлы Генридің түсінігі өте бұлдыр болатын.

	Ел ауызындағы аңызда Орхоменді салдырған адам аргонавтардың арғы аталары Миний патша делінеді. О баста акрополь үлкен Копаис көлінің шығыс жағалауына орналасып, сол жерден циклоптық қабырғалар тұрғызылған. Бірақ көлді толықтыратын ағынның жоқтығы, жиі-жиі болатын су тасқыны, сондай-ақ безгек індеті Орхомен тұрғындарын көлдің Аконтин тауы орын тепкен батыс бетіне көшуге мәжбүр етіпті. Бағзы заманғы тарихшы Страбонның хабарына қарағанда, орхомендіктер осы таудан жаңа акрополь және қазына қоймасын салыпты.

	Олар Панепистиму көшесінен сағат таңғы алтыда шығып, Пирей көшесіне түсті де, зәйтүн тоғайларының жанымен өтіп, Дафни мен Элевсиннен де әрі асып, толқыны көбік атқан Эгей теңізінің жағалауымен тартты. Бір кездері көне Кадмея орын тепкен Фивыда түнеп шыққан соң, ертеңіне таңертең Левадияға келіп кірді. Бұл Беотиядағы біршама үлкен қала болатын, Афиныдан алпыс мильдей, ал Орхоменнен бар болғаны бірнеше мильдей жерде ғана орналасқан-ды. Шлимандар өздеріне жұмысшы жалдауға жәрдемдескен полиция қызметкері Георгиос Лукидистің үйіне тоқтады.

	Ертеңіне таң қылаң бере олар Орхоменге жүріп кетті; жұмысшылар келіп те тұр екен. Әр жерден шурф салғандарымен, көне вазалардың сынықтарынан басқа ештеңе ілікпеді.

	Келесі күні Генри топырақ астында қалған Миний патша сарайының қай тұста болуы мүмкін екендігін қарастырып жүрген кезде, Софья қазына қоймасын тауып алды. Микендегі қазына қоймасы сияқты мұны да топырақ пен қиыршық тастар басып жатыр еді. Күмбезі де ойылып қалыпты. Софья екпетінен жатты да алақандарымен көзін қалқалап, ішіне үңілді. Тағы да таныс суретке кезікті — тақтадан өрілген қабырғалар жоғары қарай шеңбер жасап тарыла түседі екен.

	Софья Генриді шақыртты. Дромосты іздеп тауып, оны кірер есікке шейін қазатын боп келісті. Ал, Генри бұл кезде жоғарыдан төмен қарай қазып, есікті жартылай аршып қоймақ болды.

	Өкінішке қарай, қойманың дромосы жоқ боп шықты. Бұдан біраз бұрын оның өмірде шынымен болғандығының мейлінше айқын белгісіндей бір нәрсені — таяу маңайдағы Скрипу селосының мэрі дромостың әдемі тақталарынан тұрғызған шағын шіркеуді есепке алмасақ, одан тіпті із де қалмапты.

	Орхоменде олар бір айдай болды. Күнде таңертең ертемен салт атқа мініп қазба басына барып, одан ымырт жабыла Левадияға оралып жүрді. Генри жүз жұмысшы жалдады. Төбеден құлаған үлкен тақталарды былай шығару зор күшке түсті. Толостың едәуір бөлегін тазартып шыққан олар көптеген қола шеге тапты.

	— Бұл шегелермен қазына қоймасы қабырғаларының ішкі бетін жауып тұрған қола пластиналар бекітілген болса керек,— деген болжам айтты Генри.

	Софья тағы бір қызық жаңалық ашты: толосқа кіре бергенде оң қол жақта есік бар екен, одан әрі қарай дәліз басталып, ол есік ойығына барып тіреледі екен. Бұл ойық — рельеф және ойып бедерленген гүлдер өрнектелген тақтамен саңылау қалмайтындай сыналана жабылыпты. Алғашқыда Софья бұны қабірге бастайтын есік пе деп қалған, бірақ бұл жоғарыдан құлап, қуысты тығыздап жауып тастаған тақта боп шықты.

	— Генри, Левадиядан көтергіш механизм тауып, мына тақтаны былай шығарсақ қайтеді? Ұзамай қара жаңбырлар басталады, менің мынаның ішін көргім кеп төзімім таусылып барады.

	— Кешігіп қалдық, қымбаттым. Жаңбыр күні ертең-ақ жауғалы тұр. Мартта қайта келеміз.

	Афиныға олар тоғызыншы декабрьде оралды. Генриді Кенсингтон музейінің хаты күтіп жатыр еді. Музей дирекциясы Генриден коллекциясын таяу мерзімде алып кетуін үзілді-кесілді түрде талап етіпті. Эдинбургтегі Ғылым мен өнер музейі Троялық коллекцияны өздерінде көрмеге қоюға рұқсат етуін өтініпті.

	— Келісім бересің бе?— деп сұрады Софья.

	— Жоқ.

	— Неліктен?

	— Оны Европадағы атақты астаналардың бірінде көрсетпекпін.

	— Немене, Афины Европаға жатпай ма?

	— Әзірше жатпайды. Әзірше бұл Жерорта теңізінің шығыс беті ғана...

	— Генри, сенен Приам қазынасын үйге қайтаруыңды өтінем. Төменгі бөлмелерде витриналар дайын болды.

	Генри ештеңе деген жоқ. Софьяға тесіле қараған жанарынан дәнеңе аңғарып болмайтын. Жұмысшылар Парижден келген жаңа жәшіктерді ашып, алтын түсті жапырақтармен және гүлдермен безендірілген орындықтарды, шезлонгтарды, үстелдерді, секретерлерді орын-орындарына қоя бастады. Париждегі пәтерді бұрылатын жер қалдырмай сықастырып тұрған бұл мебельдер орасан үлкен зал мен үш қонақ бөлме, асханаға судай сіңіп кетті.

	Вирховтан хат күн сайын келіп тұрды. Генридің ауанына қарап, Софья Берлин музейі Шлиманның коллекциясынан емес, қойған шарттарынан бас тартатындығын аңғарды. Кайзер Вильгельмге жазған хатында Генри өзіне Берлиннің құрметті азаматы атағын берулерін және Берлин ғылым академиясының мүшесі етіп сайлауларын, сондай-ақ Берлин музейіне өз есімі берілуін немесе құрығанда өз есімі музейдің атына ресми түрде тіркеліп жүруін талап еткен. Коллекциясын кайзер мен үкіметке емес, неміс халқына сыйлайтындығын мәлімдеген. Оны өзі алып келіп, залға өз қолымен орналастырмақ. Тағы да ескертіп қоятын бір нәрсесі — кайзер оған Герман империясы азаматтарына арналған ең жоғары награда —«Айрықша еңбегі үшін» орденін беруге тиіс...

	Доктор Вирхов оны кейбір шарттарынан бас тартуға үгіттеп жатты. Біріншіден, Берлин академиясына мүше болуға таласпауы керек — оған тіпті Вирховтың өзі де әлі мүше емес. Екіншіден, Берлин музейінің өз есімімен аталуына әрекеттенбегені мақұл. Троя коллекциясы, шамасы, қазіргі кезде қайта салынып жатқан этнографиялық музейге орналастырылатын шығар. Ал, бұл музейді оның атымен атаудың, әрине, ешқандай мүмкіндігі жоқ. Вирхов Шлиманға ұсынысын: «Троя коллекциясы неміс халқына мәңгілікке және жеке дара иемденуге беріледі. Коллекцияға Пруссия үкіметі бақылау орнатуға тиіс. Ол Этнография музейінің залдарына Шлиманның өз қолымен орналастырылады. Залдар мәңгі-бақи соның есімімен аталады», деп тұжырымдауға кеңес береді...

	Шлиман бұған келісіп, Вирховқа хат жазып жіберді. Вирхов жедел жауап қатып, қойған шарттарын Берлиннің қабылдайтынын хабарлады. Бұл үшін талай айларды сарп етуіне тура келсе де, көздеген мақсатына жетпей тынбайды. Бірақ, әуелі Бисмарктың ризашылығын алуы керек. Канцлердің қабылдау бөлмесінде кезегін күтіп сарылып ұзақты күндер бойы отыру Вирхов үшін таңсық нәрсе емес — өйткені, әділ іс жолындағы күрестен ол ешқашан бас тартып көрген жоқ.

	Кітапханаға кірген Софьяның қолына Генри бір бума хатты ұстата салды. Бұл Вирхов екеуінің жазысқан хаттары болатын. Генридің өңінен ешқандай қобалжу белгісі аңғарылмады.

	Хатты оқып шыққан Софья жүрегінің шым ете түскенін сезді. Не дерін білмеді. Кітапханадан шыға жөнелді де, будуарына келіп, есігін кілттеп, креслоға құлай кетті.





Троялық таңғажайып қазыналардан Греция мәңгілік қол үзді... Енді оған жат ел иелік ететін болады. Софьяның бойын торығу биледі. Лондондағы құрмет пен қошемет, Берлиндегі «Фрауен цайтунг» журналының мұқабасына басылған фотосуреті, Афины жұртшылығы алдында азар дегенде ие болған абырой-атақ — бәрі де түкке татымай қалды. Троя қазыналарын Афиныға жасырын әкелгеннен бергі өткен осы жеті жыл оған тек қасірет пен қайғы ғана сыйлады. Софья күйініп, көп жылады.

	Ертеңіне таңертең Генри музейден Троя коллекциясын алмаққа Лондонға жүріп кетті. Софья «жолың болсын» айтқан жоқ.

	Генри рождество мерекесіне келе алмады: теңізбен Берлинге жөнелтілетін қырық жәшікті буып-түйіп үлгермепті. Оның есесіне мерекеге Афиныға епископ Вимпос келді. Жағы суалып, көзі шүңірейіп кетіпті. Жаңа үйге бата берді. Софья оған «Илион палаталарын» және биіктігі үш фут бетон қабырғамен қоршалып, жеміс ағаштары мен гүлдей бастаған бұталар отырғызылған жас бақты аралатып көрсетті. Үйдің орасан үлкен аумағы, қабырғаға салынған суреттер, барлық қабырғалар мен төбелерге дерлік бос орын қалдырмай жазылған антикалық авторлардан алынған цитаттар Вимпосты айрықша атты таңырқатты. Семьялық қонақ бөлмеге қайтып оралған кездерінде Вимпос алған әсерін қысқаша ғана тұжырымдап:

	— Қайғысыз адамдар — қарапайым адамдар және жердің шын қожасы да солар,— деді. Сосын аз-кем үнсіз отырғаннан кейін, бәсең дауыспен:

	— Неге көңілсізсің, Софидион?— деп сұрады.

	Софья оған Генридің троялық коллекцияны Германияға сыйға тартқанын айтып берді. Вимпос оған зейін қоя қарап алды да, креспен үш мәрте шоқындырды.

	— Бұл өмірде орға жығылмаудың жалғыз ғана әдісі бар, балапаным. Ол үшін сәтсіздікке налымауың керек. Құдай басыңа не салса да көне бер. Небары жиырма сегіз жаста ғана болғаныңмен, бұл ақиқатты әлдеқашан-ақ аңғаруға тиіс едің.— Ол ауыр күрсініп алды.— Сенен жиырма жас үлкенмін, сол себепті бұның әділдігіне баяғыда-ақ көз жеткізіп қойдым.

	Ол Софьяның иығына қолын салды.

	— Генримен араздасуың бекер-ақ. Албырт жанды алған бетінен қайтару қиын. Ол осылай жасауға тиіс болғандықтан да, осылай жасап отыр. Оны қолдап-қуаттай біл, қуанышына ортақ бол, ая. Ақылсыз бейбақ; аш-жалаңаш өткен жастық шағының кегін қайтармақ оймен өзін қорлап, жәбірлегендерге асыл заттар сыйлап жүр. Өз басыңның жетістіктеріне шүкіршілік жаса, рухыңды нығайт және Генриді ардақ, тұт. Біздің міндетіміз — қорғансыздарға көмек көрсету. Бақытты неке мен бақытты тұрмыстың қайнар көзі — кемеңгерлік пен жанқиярлық боп табылады.

	Генри Лондоннан январьдың алғашқы күндерінде оралды. Приам қазыналары салынған жәшіктер теңіз арқылы сапарын аман-есен аяқтап, қазір Берлиндегі рейхсбанктің қоймасында жатқан. Генри өз жоспарларын ортаға салды: көктемде бұлар Орхоменге аттанбақ, ал он бірінші февральда «Илион палаталары» салтанатты түрде ашылмақ. Ол шақырылатын қонақтардың тізімін жасап та қойыпты: тұп-тура екі жүз адам боп шығыпты. Бұның ішінде Германиядағы туыстары да бар екен.

	— Оған шейін бәрін ыңғайлап үлгере аласың ба? Люстралар болса Парижден әлі келген жоқ. Кілемдер келгенімен өзіңнің оралуыңды күтіп, төсей қойғанымыз жоқ.

	Генри кітапханада, үстелінің жанында тұрған. Софьяны өзіне тартып, ернінен сүйді. Бұл бақытты минуттар болатын. Генри айыбының кешірілгенін сезді.

	— Оған қам жеме, ақылдым. Мен бәрін де реттеймін. Меню жасаймын. Аспаздар мен даяшылар жалдап, сарайымыздағы тұңғыш балға арнап оркестр алдырамын. Бүкіл Грециядағы ең әдемі үй иесі әйел өзің боласың. Айшықты кіре беріс бөлмемізде, мәрмәр баспалдақтың жоғарғы жағында менің жанымда тұрғаныңды, екеуіміздің Афины жұртшылығының бетке ұстары боп табылатын қонақтарды қабылдап тұрғанымызды көз алдыңа елестетіп көрші!

	— Әрине, өзім де көп әшекейдің бірімін ғой,— деді Софья мысқылдап.

	— Сен жай ғана әшекей емессің. Сен — патша қабірлерін және көз жауын алатын қазыналарды ашқан атақты археологсың.

	Январьдың аяқ кезінде Генри кайзер Вильгельмнен ресми хат алды. Кайзер неміс халқының атынан Шлиманның сыйлығын — троялық коллекциясын қабылдайтынын хабарлапты. Генридің мақтаныштан жүзі алабұртып кетті. Софья күйеуін құттықтады. Ұзамай өзі де Берлиннен телеграмма алды — кронпринц Фридрих атағы әлемге мәшһүр зайыбының неміс халқына тартқан баға жетпес сыйлығы үшін Софьяға алғыс айтыпты. Софья бұған таң-тамаша болды, еріні діріл қақты.

	— Маған алғыс айту кронпринцтің ойына қайдан келді екен?

	— Бұл сенің жеке басыңа деген құрметтің белгісі,— деді Генри, риза болғанын жасыра алмай.— Трояны бірге ашқанымызды, қазыналарды бірге тапқанымызды король семьясы жақсы біледі.

	Софья ештеңе деместен күйеуіне таңдана көз тікті. Бұның мінезін адам түсініп болмайды. Троя қазыналарын Германияға Софьяның еркінен тыс сыйлағанын тарс есінен шығарыпты. Коллекцияның тағдырын бірігіп шештік деп ойлап жүр. Егер Софья оның көзін ашпаса,— ал, өйтуге ол мүлдем құлықты емес-ті,— өле-өлгенше осылай ойлап өтері анық.

	Қарбалас жұмысқа толы апталар басталды. Балға арналған залға, қонақ бөлмелерге, асханаға әсем люстралар ілінді. Бельэтаж бөлмелеріне әдемі ойық өрнектермен безендірілген мәрмәр каминдер пайда болды. Үстіне айналар ілінді. Цемент дуалға Англиядан әкелінген шойын торлар орнатылды. Бұның спираль әшекейі мен төбелеріндегі «свастикаға» отырғызылған қанатты қос грифоны троялық олжалардың көшірмесі еді. Сосын жармалы қақпа ілінді: бұлар да спиральдармен және грифондармен безендірілген-ді. Қақпа жабылған кезде «Илион палаталары» алынбас қамалға айналатын. Бір жыл бойына еңбек еткен итальян шеберлері мозаикалы еденді төсеу жұмысын ақыры тәмамдап шықты. Қабырғалардағы сияқты едендерде де Генридің өзі жасаған сурет бойынша Троаданың гүлдері мен құстары бейнеленген. Андромаха бір қонақ бөлмені «Флора», екіншісін «Фауна» атандырды.

	Жаңа үйге көшкен күні кешкісін, ұйықтар алдында Софья Генридің «Илиаданы» көпшігінің астына жастағанын байқап қалды.

	— Бард маған түні бойы жыр оқып шығады,— деп мәлімдеді ол салтанатты түрде.

	Софья оның «бард» дегеніне реніш білдіре қойған жоқ. Себебі, жатын бөлмелері есігінің бұғаты үстіне ол «Илиаданың» төмендегі жолдарын өзінше өңдеп орналастырған еді:

	Қайырымды да ақылды еркек атаулы

	Өз әйелін ардақ тұтып, аялайды әрқашан.

	Туалет бөлмесіне арналған цитатты Генри Эвбул шығармасынан алды:

	Сосын бардым Фивыға,

	Күні-түні ішіп-жедік онда біз.

	Қандай жақсы үй бас сайын дәретхана болғаны,

	Өйткені, олар қонағын бордақылардай баптайды.

	Тек асханаға келгенде ғана Генри шыдамдылық танытты. Оның қабырғаларына үш-ақ цитат түсірілді. Софья мұның өзіндік мәні бар деп ұқты, өйткені ас қорытуға ештеңе бөгет жасамауға тиіс қой. Асхананың батыс жақ қабырғасына бейнеленген аркадасы бар көгілдір түсті көне ғимараттың шатырына «Одиссейден» алынған мынадай жолдар жазылған-ды:

	Жүрек шіркін қуанышқа бөгер еді молынан,

	Бүкіл ел боп шат-шадыман шаттыққа егер бөленсе,

	Үй бас сайын той тойлап, жыраулар жырын тыңдаса,

	Нан мен етке сықасқан үстелге қонақ жайғасса

	Бал сусынды шарапшы: бұлақтайын ағызып,

	Көбік атқан кубоктармен тасып жүрсе жүгіріп...

	Бұдан артық жүректі жадыратар нәрсе табылмас!

	Генридің сүйікті бөлмесі кітапхана еді: ағаш ұсталары бұны безендіруге барлық өнерін салған. Кітапхананың жеті әдемі есігі бар-ды. Оның үшеуі едені мозаикамен көркемделген, төбесі жабық галереяға бастайтын. Генри мұнда әлдебір нәрсе жайлы ой кешкен кезде немесе кітап оқудан шаршаған шақта әрлі-берлі қыдырып жүре алатын. Тағы бір есік жатын бөлмелеріне баратын холлға қаратылған-ды. Үлкен дәлізден келетін орталық есіктің маңдайшасына:

	«Білім — өмір шырағы»

	деген мәтел жазылған болатын.

	Ал, жазғы кабинетінің маңдайшасынан Платон Академиясының маңдайшасына жазылған:

	«Геометриядан хабары жоқтарға кіруге болмайды»

	деген бұйрық көз тартып тұрған.

	Қабырғаларға және басқа да есіктердің маңдайшаларына Гомерден, Лукианнан алынған цитаттар, «Надандық — қасірет» деген тәрізді грек мақалдары жазылған еді. Гомерден алған цитаттарының біреуінен бір жол қалып кетіпті. Генри бұрқан-талқан боп ашуланды. Қым-қуыт көп цитат Софьяның күлкісін келтірді.

	— Саған енді кітап не керек? Креслоңа отырып ал да қабырғаларыңды оқи бер,— деп қалжыңдады ол.

	Генри ренжіген жоқ. Софьяға іштей разы боп тұрған — өйткені, Софья орфографиялық қателерді көрсе де көрмегендей түр жасаған. «Илион палаталарын» салған құрылысшылардың бірде-біреуі көне грек тілін білмейтін. Генри қоңырқайлау бағалы ағаштан жасалған, арыстан бейнесі ойып өрнектелген аяқтары бар жазу үстелінде отыр еді. Таққа бергісіз әдемі креслосының шынтақтығына — өзі айрықша қастерлейтін әйел құдай Афинаның символикалық образы — жапалақ бейнесі ойып бедерленген.

	— Фрескалар мен жазбалар саған ұнай ма?— деп сұрады ол Софьядан.

	— Трояны ашқан адам өз тұрағын осылай безендірмегенде қайтушы еді? Өзімді ақ блузка мен көк юбка киген кішкентай қыз сияқты сезінем. Бейне бір қайтадан Арсакейонда оқып жүрген секілдімін.

	Бірақ, Генридің әсіресе қатты әспеттеген бөлмесі — балға арналған зал еді. Қабырғалардың төбеге таяу тұстарында ұзын-шұбақ фреска бар-тұғын — мұнда Гомерді немесе Павсанийді оқып жатқан, Троя мен Микенді қазып жатқан, көне қазыналарды тамашалап тұрған купидондарға ұқсас тыр жалаңаш сәби балалар бейнеленген-ді. Осынау бейнелердің біреуі екі жасар ұлы Агамемнонды еске салатын: жартас үстінде отырған бала қолдарын жайып жіберіп, төңіректегі пейзажға,— шамасы бұл Троада пейзажы болса керек,— зейін сала қарап қалыпты. Үлкен мүйіз көзілдірік киіп, билеп жүргендерге қарап тұрған тағы бір күлкілі бейне Генридің өзі боп шықты.

	— Қандай атаққұмар едің, Генри! Әйтеуір өзіңді әзілдеп бейнелегеніңе де шүкіршілік.

	— Өзің де осы бейнелердің арасында болғың келер ме еді?

	— Құдай сақтасын. Аспанда бұлт арасында қалықтағаннан гөрі қонақтармен билегенім әлдеқайда артық.

	Төрт қабырғаға да әдемі етіліп көптеген жазбалар түсірілген еді — бес цитат Гесиодтың «Бейнет пен зейнетінен», екі цитат «Илиададан» алынып, Пиндардың екі эпиграммасы мен бір «Олимпиялық одасы» берілген-ді.

	Жазбалар дәліздердің де қабырғаларын жауып тұрған, кіре беріс пен баспалдақтың қабырғаларынан да шаң беретін. Қай тұсқа көз жіберсең де нақыл сөздердің алтын бояуы жылт етіп көрініп қалатын. Ал, Афинының орталық көшесіне қарайтын фасадта, бағаналардың астыңғы және үстіңгі қатарының аралығындағы өткіншілер оқи алатын ашықта шағын мәрмәр тақта бар еді. Оған алтын бояумен:

	«Илион палаталары»

	деген сөздер ойылып жазылған болатын.

	9

	Үй көл-көсір жарыққа малынып, бейне бір бүкіл Афиныға сәуле таратып тұрғандай еді. Жүздеген биік шырақтары бар шырағдандар, париждік люстралар, сансыз көп — бәрі де жарық шашады. Үлкен бақтың аллеялары мен бұрыш-бұрыштарына шара жағылған. Панепистиму көшесінің оң жағынан да, сол жағынан да күймелер келіп, қолдарына шара ұстаған қызметшілер ливрей киген көшірлерге жол көрсетіп жатыр. Қақпаға енген күймелер орталық есіктің алдына тоқтап, ливрей киген екі малай балға арнап сәнді киінген әйелдер мен бірөңкей фрак киіп, ақ галстук таққан еркектерге жерге түсуге қол ұшын беріп тұр. Паясдар оларды мәрмәр баспалдақпен еңселі қола есікке дейін шығарып салып, үстеріне қара көйлек киіп, алдарына крахмалданған рюшалы ақ алжапқыш байлаған күтуші әйелдер қонақтардың пальто, палантиндері мен жамылғыларын алып жатыр. Қонақтардың кейбірі кіре беріс есіктің маңдайшасына жазылған:

	«Азға азды қоса берсең аз-аздан

	Бұл аз кейін көп болады ересен»

	деген қанатты сөзді оқуға кідірді.

	Кезекті жұп балға арналған залдың табалдырығын аттаған кезде ливрей киген дәйекші олардың есімдері мен титулдарын «кешкі қабылдауларға арналған қонақ бөлмеге» еркін естілетіндей етіп дауыстап тұрды; залдың орта шенінде тұрған Генри мен Софья қонақтарымен жылы жүзбен амандасып жатты. Софья жасыл жапырақтар мен фиалкалардан құралған гүл өрімімен әшекейленген, төрт бұрышты декольтесі, қысқалау шлейфі бар, француздың модаға орай жеңсіз қызғылт көйлек киген еді. Белін белбеумен қынап буғаны сымбатының сұлулығын аша түскендей. Биік етіп түйген шашы да сол жасыл жапырақтармен және фиалкалармен әшекейленген. Генридің заказы бойынша жасалған үш жіптен тұратын алтын алқа Приам патша қазыналарындағы алқадан айнытпай көшірілген-ді.

	Жасыл-көк ливрей киген даяшылар Генри Англиядан әкелген әдемі бокалдарға шампан құйып таратып жүрді.

	Сағат дәл онда премьер-министр келмек еді. Соны күткен қонақтар жарты сағаттай ананы-мынаны айтысып, төңірегіндегілерге көз тігіп тұрды. Бәрі де осынау сән-салтанаты мол қабылдауға кімдер шақырылып, кімдер келгенін білуге құмар еді.

	Король I Георг пен король ханымы Ольга ғана келе алмады — олар Афиныда жоқ болатын. «Илион палаталарының» балға арналған залына Афины жұртшылығының бетке ұстарлары: толық құрамдағы министрлер кабинеті, парламенттің көрнекті мүшелері, Афины университетінің профессорлары, Археология қоғамының мүшелері (ішінде Панайотис Стаматакис те бар), ордендері мен медальдарын таққан дипломаттар, Афины архиепископы, Мемлекеттік грек банкінің директорлары, атақты саудагерлер, епископ Вимпос, Софьяның барша семьясы — шешесі, апа-сіңлісі мен олардың жұбайлары, Александрос пен оның қалыңдығы, Спирос, Панайотис, Генридің Германиядан келген екі қарындасы мен олардың жұбайлары, осы салтанатқа байланысты Ламиядан сұранып келген лейтенант Дросинос пен Нафплионның полицмейстері Леонидас Леонардостар жиналған болатын.

	Кіші қонақ бөлмеге орналастырылған, жиырма аспаптан тұратын Кайзаристің оркестрі кадриль, сосын он бес минуттік полька ойнады; мазуркаға вальс пен лансье жалғасты — сөйтіп, түннің ортасына шейін би биленді. Дамаларға әдемі кітапшалар таратылып, олар бұнда өздерін биге шақырған кавалерлердің есімін жазып жатты. Бишілер ауқаттанып алуы үшін даяшылар әлсін-әлсін патнаспен мецетакъя: уылдырық, анчоус, және сардинадан жасалған бутербродтар әкеп үлестіріп жүрді.

	Түн ортасында музыка да тынды. Кешкі тамақ залдың өзіне әкелінді. Қонақтар отырған-тұрған күйлерінде тамақтанып, қызғылтым-сары түсті «помпейлік» фрескаларды тамашалап, Генридің қабырғаларды әшекейлеген жазуларын оқып жатты. Дәл қазіргі жағдайға көбірек келіңкірейтіні «Илиададан» алынған көлемділеу цитат еді:

	Мәшһүр Гефест тап сол жерде қызық ойын бастады,

	Тең келер бұған ойындарды кең байтақ көне Кноста

	Айлакер Дедал қолаң шашты Ариаднаға арнап жасаған.

	Жұрттың көзін қызықтырған сұлу қыз бен жігіттер

	Қол ұстасып, шеңберменен шыр айнала билеп жүр.

	Ас үй мен екі араға сабылған күтуші әйелдер мен малайлар баспалдақпен бірі түсіп, бірі шығып жатты. Қызметшілер патнаспен француз шампанын үлестіріп жүрді; даяшылар кефтедакъя — котлет, грек колбасасы ,қуырылған мидия, креветка мен омар, жүзім жапырағына оралған голубцы, тауық еті қосылған палау, күріш қосылған қуырдақ, — шиш-кәуап әкелді. Десертке абрикос қосылған шоколад торты, қаймақ қосылған крем торты, сары түсті жаңғақ меренгалары, баклаву және грекше әзірленген кофе берілді.

	Түнгі сағат бірде Кайзаристің таяқша сілтеуімен қайта жалғасқан бал таңғы сағат үшке шейін созылды. Үйлеріне қайтып бара жатқан қонақтар Шлимандарды жер-көкке сыйғызбай мақтаумен болды.

	Александрос Анастасия шіркеуінде некелесті. Оған кез-келген минутта әскер қатарына шақырылу қаупі төніп тұрған.. Бұл жас жұбайлардың көңіліне алаң кіргізе бастады. Түркиямен арада соғыс болмай қоймайтын тәрізді көрінген. Панайотис әскерге алынып та кеткен, бірақ бөлімі Афиныда тұрғандықтан, университеттегі сабақтарына қатысып жүрген. Шлимандар жиі-жиі қонақ шақырып жатты. Қонақтарға «Илион палаталары» да, оның қонақжай иелері де қатты ұнады. Тоғызыншы мартта Генри барон және баронесса Вальденбургскийлердің құрметіне түскі қонақасы берді. Көптеген дипломаттар, оның ішінде Грециядағы неміс елшісі Иозеф Мария фон Радовиц те шақырылды. Генри Германиядан келген қонақтардың құрметіне тост көтерді. Неміс тілінде сөйлеген ол баспасөз бетінде жиі айтылып жүрген бір пікірді — ежелгі гректердің шынайы ұрпағы германдықтар деген тұжырымды қайталап шықты. Бұл Софьяның шымбайына батып кетті де, орынынан тұрып, өз тостын француз тілінде айтты:

	— Ханымдар мен мырзалар, осы бокалымды бүгін үйімізге келіп, үлкен ілтипат көрсетіп отырған барлық ұлы державалар өкілдерінің денсаулығы үшін ішуге рұқсат етіңіздер. Мен саясаттан алыс адаммын, алайда күйеуімнің жаңағы сөзіне үзілді-кесілді қарсылық білдіремін. Жоқ, ежелгі гректердің ұрпағы германдықтар емес. Элладаның шынайы мұрагері — қазіргі Греция.

	Қонақтар кеткесін Генри Софьяны иығынан құшақтап:

	— Қымбатты елші ханымым, сөзің дипломатияның үлгісі болады деп айта қоюым киын, бірақ пікіріңнің дұрыс екенін мойындауға тиіспін,— деді.

	Бірнеше күннен кейін Шлимандар Грек археология қоғамынан баратын топпен бірге Олимпияға шақырылды. Герман археология қоғамының экспедициясы Зевстің зәулім ғибадатханасын, құдайлардың ірі мүсіндерін, Фидий шеберханасын, агораны, палестраны, стадионды — жаяу жарысқа қатысушылар старт алдында табан тірейтін шұқыршалар мен сөренің белгілері бар жүгіру жолдарын қазып шығарған еді. Қазба жұмыстарының кең өрістегені сонша, Олимпияның айқын планы жасалыпты. Генри күйіп-пісіп жүрді. Осынау қасиетті орданы өзі қазуды армандаған еді ғой.

	Афиныдан Патры мен Олимпияға дейінгі аралыққа темір жол әлі тартыла қоймаған. Күйме жалдаса оған жету үшін жолда керуен сарайларға екі түнеп, бір тәуліктен астам жүру қажет болатын. Сондықтан олар Пирейден пароходқа отырып, үш сағаттан соң Каламакаға жетті. Сосын құрылықпен Коринф қылтасынан асып, Коринфте басқа пароходқа отырып, Пелопоннестің Патры орын тепкен солтүстік мүйісін орағытып өтті де, Катаколон портына келіп кірді. Сол жерден күйме жалдап, үш сағаттан соң Олимпияға да жетті . Бұған да жиырма төрт сағат уақыт кетті, әйтсе де олар жолда бір-ақ рет түнеді.

	Қазба иелері Шлимандарға Олимпиядан табылған елеулі құрылыстарды көрсетті. Бәрін аралап шыққан кезде оларға бір жас жігіт жолығып, өзін Вильгельм Дёрпфельдпін деп таныстырды. Олимпия қазбаларында алты жыл бойы архитектор боп істеп келе жатқанын айтты. Дёрпфельд ұзын бойлы, селдірлеу мұрты бар, таза қырынған, кескіні сымбатты болмағанымен сүйкімді адам екен. Мінезі біршама тұйықтау көрінді. Ол Генридің барлық кітаптары мен мақалаларын оқыпты. Трояны қазған кезде қандай қиындықтарға жолыққанын жақсы түсінеді екен: оның топырағы жай топырақ емес, mille folie — «Наполеон» торты ғой.

	Жас жігіт Шлиманнан Афиныдағы Герман археология институтына неліктен бірде-бір рет бас сұқпағанын сұрады. Қадірменді қариялар не десе о десін, институттағы жас археологтар Шлиманның табандылығы мен жан-жақты талантын шын жүректен қадір тұтады, деп сендірді ол. Олар бұны жәбірлетіп қоймақ емес! Шлиманға шейін археологияның аты беймәлім болатын, өлі тастармен ғана айналысатын көңілсіз ғылым есептелетін. Шлиман оған жан бітіріп, аса қызықты ғылымдардың біріне айналдырды:

	— Сіз қазіргі заманғы археологияның атасысыз. Бәріміз де солай ойлаймыз,— деп сөзін аяқтады ол.

	Софья жас жігіттің жүзіне ынта қоя көз тікті: бұл өзі Генриге жағымпазданып тұрған жоқ па екен, егер жағымпазданып тұрса нендей мақсатты көздеп тұр екен? Жоқ, түрінде екіжүзділіктің нышаны да жоқ,. Генриді шын жүректен құрмет тұтатыны көрініп тұр. Бұл құрмет — тынымсыз еңбек етіп, ғылымда жаңа жолдар салып жүрген ұстазға деген шәкірттің шынайы құрметі екені анық.

	Дёрпфельдтің ата-бабалары шаруа адамдар еді, әулеттері он екінші ғасырдан бастау алатын. Әкесі, белгілі халық ағарту қайраткері, жас кезінде мектепте сабақ берген. Арғы аталарының бірі темір ұстасы болған. Өзі кең иықты, жауырыны қақпақтай жігіт-ті, ал аяқтары ұста атасының аяғына ұқсайтын. Технологиялық институттың архитектура бөлімін бітіргеннен кейін ұстазы профессор Фридрих Адлердің қарауында жұмыс істепті. Бұл кезде Адлер Олимпияны қазу жоспарын ойластырып жүрген. Қазбаларды Эрнст Курциус — әлгі Микеннің алтын маскаларын шамадан тыс жұқа деп күлкі еткен адам — басқаратын болған. Тындырымды жас жігіт өзіне ұнап қалғасын ол бұны қазбалардағы бас архитектордың көмекшісі міндетін атқаруға Олимпияға шақырған.

	— Бұл тағдырым шешілген күн болды,— деді ол Шлимандарға.— Содан бері үй жобалауға зауқым жоқ. Көне қалаларды, қамалдар мен ғибадатханаларды қазғым келеді. Архитектураның маған көп пайдасы тиіп жүр. Археолог қадым заманғы қираған қалдықтарды тапқан кезде,— мейлі, ол жай ғана еден немесе үй қабырғасының биіктігі бірер футтық шағын бөлегі болсын,— бәрін мұқият өлшеп шығып, осы белгілері бойынша бұрынғы сән-салтанатын қалпына келтіретін мардымды чертеж сызуы керек.

	Софьяның көзі Генридің көзімен кездесіп қалды да, екеуінің де бір ойда отырғанын аңғарды. «Дәл осы минуттан бастап Троядағы жаңа қазбалар кезінде доктор Шлиманның оң қолы міндетін атқаруға тағайындалып та қойғаныңыздан хабарыңыз жоқ-ау, жас жігіт», деп ойлады Софья.

	Ертеңіне олар Александростан телеграмма алды, Спиростың талмасы қайталап ұстап, тіл тартпастан жүріп кетіпті. Спирос бұлар Олимпиядан оралғаннан кейін жерленбек.

	Софья еңірей жылап, күйеуін құшақтай алды. Бейшара Спирос өмірден қыршын кетті.

	— Қайғыңды түсініп тұрмын,— деп жұбатты оны Генри.— Спиростың ерте үзілгендігі, бәлкім, тіршілікке бейімі жоқтығынан шығар. Алғашқы кездесуімізде одан: «Кім болғың келеді?» деп сұрағаным есіңде ме? Сонда ол маған: «Мен өзі болдым да ғой», деп жауап қатқан.

	Заттарын жинастырған олар асығыс түрде кері аттанды.

	Афинының орталық зиратына семья мүшелері түгел келді. Георгиос Энгастроменос қайтыс болғаннан кейін үш жыл өткен соң сүйектері қабірден қайта шығарылып, кішкене сандыққа салынып, семьялық қабірдің бір бүйіріне қайта жерленген. Енді осы қабірге Спиростың табыты түсірілді. Священник «мәңгі есте болсынды» оқып, бір уыс топырақты төмен қарай крест белгісін жасай лақтырды. Сосын бір шөкім көмір шашты да, ладан көңірсіген кадилосын бұлғады. Софья мен туғандары бір-бір уыс құрғақ топырақ тастады. Достары мен туыстары зиратқа алуан түрлі тағам әкелген; Спирос жер бетінде әлі қырық күн болады, жұмаққа жол шеккенше осыны қорек ете тұрады.

	Софья Вимпостың: «Адам өмірі— бесіктен бейітке дейінгі тар жол, тайғақ кешу және сапары ұзақ бола ма, қысқа бола ма, әйтеуір, осы жолды адам атаулы түгел жүріп өтеді; бұл сапарға керекті жалғыз ғана нәрсе — жүректе маздай жанған махаббат қана», деген сөзін есіне алды.

	— Жарқын бейнеңді мәңгі ұмытпаспыз, өмірде өзіңді таныта алмай өткен бейшара ағатайым,— деп сыбырлады Софья.

	Март айында Софья мен Генри Орхоменге қайтып оралды. Белгілі ағылшын ассирологі А. Сейс пен ежелгі заман ескерткіштерінің бас инспекторы Панайотис Эвстратиадисті арнайы шақырып, өздерімен бірге ертіп ала келді. Төртеуі де полиция офицері Георгиос Лукидистің үйіне тоқтады. Қазба басына күн шекесі қылтиған кезден аттанатын. Жұмыс жетершілік еді: қазына қоймасынан мұқияттап қашалған бірнеше мәрмәр блок пен бұғат қазылып алынды. Бұл шағындау алтарьдың қалдығы шығар, деген жорамал жасалынды. Сосын Софья мен Эвстратиадис екеуі бір топ жұмысшымен толостың екінші бөлмесіндегі қалыңдығы жиырма бес фут топырақты тазартты; Микендегі патша қабірлері сияқты бұл да жартастан ойылыпты. Көрхана сонау ерте заманда-ақ талауға ұшырапты. Алайда, осы арадан табылған, Микен құлпытас стелаларындағы тәрізді спиральдармен және розеткалармен өрнектелген, төрт тас тақта аса құнды археологиялық дүниелер болатын. Эвстратиадис бұларды Афиныға әкетуге ұйғарды.

	Үйге оралғасын екі аптадан соң Генри табылған олжаларды сыпаттаған монографиясын аяқтады. Бұны оқып шыққан соң Софья қазба жұмысына өзінің де қатысқаны жайлы Генридің бір ауыз сөз жазбағанын байқады. Әйтсе де ешқандай наразылық білдірместен:

	— Мына жұмысыңды грек тіліне аудару қажет пе?— деп сұрады.

	— Әрине. Сосын алғысөз жаз. Орхоменнен тапқан олжаларың жайында айтып бер.

	10

	Ол кезде Афины мен Берлин арасында темір жол қатынасы жоқ-ты. Генри мен Софья балаларын ертіп Пирейден Бриндизиге баратын пароходқа отырды. Бриндизиден поезд оларды Италияның солтүстігіне алып барды. Сол жерге Берлин поездары жүріп тұратын. Вокзалда оларды жанында жұбайы мен Адель атты қызы бар доктор Вирхов қарсы алды. Вирховтың алты баласының бірі Адель жас жағынан Софьямен шамалас болатын. Багажды фургонға тиеп, өздері екі күймеге бөлініп отырды да, «Тиргартен» қонақ үйіне қарай бет алысты. Мұнда жоғары қабаттағы төрт бөлмелі номерге заказ берілген. Номердің терезелері үлкен паркке, айна тәрізді жалтырап жатқан көлдерге қарайтын. Рудольф Вирхов Софьяға бұрынғыдан да гөрі қартайып, қажып кеткендей көрінді. Қатты крахмалданған алжапқыш байлаған екі күтуші әйел кофе мен пирожный әкелді.

	— Рейхсбанктың қоймасындағы алтын салынған жәшіктерді тексеріп шықтым,— деді Вирхов.— Алты мөріңіздің алтауы да бүтін. Ертең таңертең сағат тоғызда банкте кездесейік. Сол жерден таяуда ашылған Өнеркәсіп өнерінің музейіне барармыз. Дирекция таңдауыңызға бірнеше бөлме қалдырды. Оның ар жағында таяқ тастам жерде тағы бір музей тұр — бұл қазыналар тұрақты орын тебуге тиісті музей. Бірақ, құрылысының әлі де төрт-бес жылсыз бітетін түрі жоқ.

	Фрау Роза Вирхов Агамемнон мен Андромаха үшін жас гувернантка жалдады. Ол балаларды көшеде қыдыртып, хайуанаттар паркін аралатты. Тиргартенге апарып, қайықпен серуендетті. Балалар бұрын хайуанаттар паркінде болып көрмеген. Жолбарыстарды, қабыландарды, пілдерді, алыс өлкелердің әдемі құстарын көрген олардың әсерлері айтып жеткізгісіз еді.

	Софья Берлиннің өзіне ұнайтын-ұнамайтындығын анық ажыратып айта алмағанмен, қаланың өзіне тосын әсер қалдырғанын мойындады. Жүз мыңға жуық халқына тұрғын үй жетістіріп бере алмай, ығы-жығы боп жатқан Афинымен салыстырғанда, миллион адам туратын Берлин шын мәнінде де алып қала еді. Және мұндағы тіршіліктің қазандай қайнап жатқаны соншалық, буы өзін де шарпып тұрған. Көшелері кең, айнадай тап-таза, үш-төрт квартал сайын — айналасына ағаш отырғызылған алаң. Көпшілігінде оркестрге арналған орын бар. Ондаған жаңа үйлер салынған — бәрі де төрт-бес қатарлы, бәрі де бір-біріне ұқсамайтындай өзгеше безендірілген, бәрін де мәңгі тұратындай ғып кірпіштен, тастан және цементтен салған.

	Кешкісін Вирхов атақты қонақтарының құрметіне қонақасы берді. Докторларды, университет ғалымдарын және Берлин антропология қоғамының мүшелерін, Эрнст Курциус пен жас Дёрпфельдті шақырды. Олар Шлимандарды Трояны ашуларымен және Микендегі олжаларымен құттықтады. Мұнда тек троялық коллекцияның Берлинге келуіне жанталаса қарсылық көрсетіп баққан капитан Беттихер ғана шақырылған жоқ. Ол коллекция Берлин музейінде сақтау құрметіне лайық емес деп дау шығарып жүрген. Жолына кесе-көлденең тұрған кедергілерді жеңіп, Берлинге осынау тамаша сыйлықты алып беру Вирховқа қанша күшке түскенін Шлимандар тек осында келген соң ғана білді.

	Оларға шақыру көптеп түсіп жатты. Софья Берлин тілін түсінетін, Берлин газеттерін де оқи алатын. Генридің неміс тілін үйренуге мәжбүр еткені қандай жақсы болған десеңші. Бір қонақасыда көрші отыра қалған бейтаныс доктор оған:

	— Сіз, шамасы, Германияда туып, бала кезіңізде Грецияға әкетілгенсіз ғой, деймін?— деді.

	— Бұны менің көңілім үшін айтып отырсыз ғой, қымбатты доктор. Ағылшынша, французша және немісше мен акцентпен сөйлеймін. Оны өзім де естіп тұрам. Бірақ, комплиментіңіз ұнайды.

	Ағаш ұсталарына тиісті нұсқау беріп, өз чертежі бойынша даярланған, лакпен сырланған стеллаждар мен витриналарға коллекциясындағы төрт мың бұйымды орналастырумен шұғылданған Генри көп уақытын музейде өткізіп жүрді. Алтын экспонаттарға арналған темір витриналар әлі әзір бола қойған жоқ еді. Вильгельм Дёрпфельд бар ынта-ықыласымен қолғабыс жасады. Софья мен Генри оны бұрынғыдан да ұната түсті. Айналасындағы адамдар жайлы, күнделікті шаруалар жайлы жас жігіт байыпты сөйлейтін, ал әңгіме археология тақырыбына ауыса қалса қызуланып кететін. Ол да қонақасыларға жиі шақырылатын болды — түрік үкіметі пәрменді қайта жалғастырған бойда оның Генримен бірге Трояға аттанатынын Берлин жұртшылығы біліп алған-ды. Генри археолог достарына Дёрпфельдтің архитектор ретінде ғана керектігін, өзінің бұл ғылымнан хабары аз екенін айтқан.

	Адель Вирхов Софьяны Люстгартен паркіне апарды, король сарайын көрсетті. Сосын олар көпір арқылы Шпреенің ар жағына өтіп, берлиндіктердің серуенге шығатын сүйікті орыны — Унтерден-Линденге барды; Бауэр кафесінің жанындағы сыртқа қойылған үстелде отырып бір-бір шыныаяқ кофе ішті. Вагнердің «Тристан мен Изольдасын» тыңдау үшін Софья Корольдік опера театрына да барды. Бұл Вагнердің Софья өзі тұтасымен тыңдаған алғашқы операсы болатын. Музыканың салтанатқа толы қуаты Софьяның есін кетірді. Ол операның төрт сағаттан астам уақытқа созылғанын көріп таңырқады. Қарыны ашқан көрермендер антрактылар кезінде әртүрлі бутербродпен жүрек жалғап, оны қолақпандай қыш саптыаяқтағы сырамен әрі жылжытып жатты.

	«Немістер — мақсаткер халық,— деп ойлады Софья.— Төрт сағаттан астам уақыт бойы Вагнерді тыпыр етпей тыңдап, таңдануға қабілетті болсақ, онда бүкіл әлемді бағындыруға да қабілеттіміз деп есептейтін тәрізді. Сірә, олардың өздері де осылай ойлайды ғой деймін. Жеңімпаз жауынгерлердің құрметіне қойылған мұншама көп ескерткішті басқа еш жерден кезіктірген емеспін».

	Тегістеліп, текшеленіп қойылған Германия мен салқам тіршілік кешіп жатқан сүйікті Грециясының арасында мұнан да басқа өзгешеліктер бар-тұғын. Берлин әлеуметтік ара жікті қатаң сақтап, кайзер мен Темір канцлерге мүлтіксіз бағынады. Герман императоры мен императрицасы король Георг пен король ханымы Ольга құсап кез-келген уақытта көшеде қыдырып жүре алмайды. Неміс ғалымдарының Генриге неліктен соншалықты өшпенділікпен тап бергендерін Софья енді ғана түсінді.

	Міне, көптен күткен жетінші июль де жетті. Салтанатты церемонияны көруге Берлинге Генридің үш қарындасы келді. Генридің өтініші бойынша епископ Вимпос шақырылды. «Тиргартен» қонақ үйіндегі төрт бөлменің төртеуі де гүлге толды. Сағат бірде Берлиннің бургомистрі Форкенбек пен Вирхов бастаған муниципалдық советтің мүшелері келді. Вирхов қуаныштан мәз-мәйрам боп кетіпті. Муниципалдық совет доктор Генрих Шлиманды Берлин қаласының құрметті азаматы етіп сайлауға бірауыздан дауыс беріпті. Оған шейін бұл құрметке тек екі-ақ адам — канцлер Бисмарк пен фельдмаршал фон Мольтке ғана ие болған. Бургомистр муниципалдық советтің шешімін әуезді де анық дауыспен бастан-аяқ; оқып берді. Ол сөзін аяқтаған бойда даяшылар бөлмеге шампан мен басытқылар салынған патностар алып кірді: тәрелкелерде ветчина, сүтсірне, балық бутербродтары жатқан.

	Кешкісін ратушаның,— іргелігіне сұр гранит төселіп, қара қошқыл құмтастан тұрғызылған зәулім ғимараттың — Festsaal32 атты залында банкет ұйымдастырылды. Барлық астаналық газеттер Берлин қаласының жаңа құрметті азаматы жайлы хабар жариялады. Шлиманды көшедегі кездейсоқ өткіншілерге шейін танып жатты. Софья да осындай кепті бастан кешті — оның әдемі портреті Берлин әйелдерінің сүйікті журналы «Фрауен цайтунгтің» мұқабасына өткен жылғы сентябрь айында ғана шыққан.

	Софья мен Генриді баспалдақ тепкішектерінен бургомистр, муниципалдық советтің мүшелері, сыртқы істер министрі, Германия география қоғамының президенті, корольдік музейлердің директоры профессор Шёне және Герман архивтерінің директоры қарсылап алды. Этикет бойынша киінген қалған қонақтар Шлимандарды шағындау Аңыздар залында тосып тұрды; олар әлденеше жүз адам болатын: мемлекет қайраткерлері, университет факультеттерінің декандары және ғылыми қоғамдардың мүшелері. Француз шампаны мен уылдырық, устрицалар, salt pretzels33 пен паштеттен кейін бәрі де ойып өрнектелген емен есік арқылы ұзындығы жүз, ені алпыс футқа жететін, биіктігі үш кабатты үйдің биіктігін алып жатқан орасан үлкен Festsaal ішіне енді.

	— Мынау тіпті «Илион палаталарынан» да үлкен екен,— деп сыбырлады Генридің құлағына Софья.

	Шлимандар төрдегі үстелде отырған. Софьяның бойын толқу билегені сонша, алдындағы астан ауыз тиюмен ғана шектелді. 1870 жылғы соғыста немістер француздарды «таспен атып» тізе бүктірсе, француздар оларды «аспен атып» қарымта қайтарыпты. Әрбір француз тағамына арнаулы француз шарабы әкелініп тұрды.

	Менюдің мұқабасына Приам тағында отырған Генри бейнеленіпті: оң қолында — қайла, сол қолында — өзіне зәйтүн бұтағын ұсынып тұрған құртақандай әйел құдай Ника. Аяғының астында — Берлин қаласының символы болып табылатын аю жатыр. Менюдегі жазулар Софьяның сіңірген еңбегінің құрметіне грек тілінде жазылыпты.

	Бургомистр Форкенбек орнынан көтерілді. Қонақтар тына қалды. Соз доктор Рудольф Вирховқа берілді. Оның дауысы зал ішінен жаңғырығып естілді:

	— Берлиннің жаңа құрметті мүшесі мен оның жұбайына шын жүректен ризашылығымды жеткізіп бере алатын сөз таппай қиналып тұрмын. Германиядан қырық жылдай жырақта болған доктор Шлиманның туған отанына деген сүйіспеншілігінің қайта оянғанын зор бақыт деп білемін. Доктор Шлиманның Троя қазыналарын бізге сыйлап, Берлин қаласын қазыналардың сақтаушысы етуіне осынау шынайы сүйіспеншілігі себепкер болды. Ғажайып қазыналар доктор Шлиманның ғылымға шын берілгендігінің символы ретінде қаламызда мәңгілік сақталады.

	Қонақтар орындарынан тұрып, қол шапалақтап жіберді. Софья күйеуіне көз тастады: ол мейлінше сабырлы, өзіне нық сенімді кейіпте отырған. Бақалшы Теодор Хюкштедттің дүкенінде, сөре астындағы еденде ұйықтайтын қол бала отанына жеңімпаз ретінде оралған-ды.

	— Өзіме көрсетіліп жатқан осынау зор құрметке шексіз ризамын,— деді орнынан көтерілген Генри, қолына бургомистр әкеп табыс еткен, әдемі етіп көркемделген дипломды ұстап тұрып.— Бургомистрге, муниципалдық советке және Берлиннің барлық тұрғындарына шын жүректен алғыс айтқым келеді. Олжаларымды Германияға тек аса қадірменді досым профессор Рудольф Вирховтың арқасында ғана табыс ете алғанымды мойындауға тиіспін. Археологқа ашқан жаңалықтары қандай қуаныш әкелетіндігін не бір әдемі сөзбен әспеттеп айтып бере алар едім. Бірақ, зайыбым екеуіміз Германияға осындай сыйлық ұсыну бақытына ие болғанымыз үшін қазір әлгіден де зор қуанышқа кенеліп отырмыз.

	Қол шапалақтау тынғаннан кейін Корольдік музейлердің директоры профессор Шёне орынынан тұрды.

	— Берлиннің бургомистрі мен муниципалдық советі маған айрықша құрмет көрсетіп, Софья Шлиман ханымның денсаулығы үшін тост көтеруді тапсырды.

	Осыны айтып, Софьяға қарай бұрылып, бокалын көтерді де, ресми түрдегі мақаммен:

	— Фрау доктор Софья, сіз де Берлиннің құрметті азаматшасы екеніңізді зор қуаныш сезімімен хабарлаймын,— деді.

	Генри Софьяға дипломын ұсынды. Софья мұнда тек: «Герри доктор Генрих Шлиман» деген бір ғана есімнің жазылғанын, ал «фрау доктор Софья» дегеннің атымен жоқ екенін ішін қарамаса да білетін. Бірақ, онда тұрған не бар? Генридің ұшқын атқан жанарын, шаттыққа шыланған келбетін көрудің өзі ол үшін жеткілікті сыйлық болатын.

	Софья дипломды қара барқыт көйлегін әшекейлеп тұрған шілтеріне қыса ұстаған күйі орнынан көтерілді. Берлиннің атақты да айтулы азаматтары оған қошемет көрсетіп қол шапалақтап жіберді. Қол шапалақтау басылған кезде Софья неміс тілінде аздаған акцентпен сөйлеп кетті.

	— Осынау құрмет пен қошеметті күйеуімнің атынан қабыл алам. Ол көптің пікіріне жалғыз өзі қарсы шығып, адамзатқа қадым замандарға жол салып беру үшін ерлік те, көрегендік те көрсете білген адам. Егер оның ұлы еңбегіне аз да болса үлес қоссам бұл да оның мейірбандылығының арқасы. Мен таңғажайып ұлы істерге қатысу, күйеуімнің көп адамның қолы жете бермейтін биіктерге көтерілуіне көмектесу бақытына ие болдым. Ендеше, менің де өмірімнің босқа өтпегені. Ешкімге көрсетпей көз жасымды сығып алуыма да болар еді, өйткені сүйікті Афиным троялық коллекциядан мәңгілік қол үзіп отыр ғой. Бірақ та, ақыры Грецияда қалу оның талайына жазылмаған екен, герр доктор Шлиман мен гepp доктор Вирхов дұрыс істеді деп ойлаймын: оның орыны шынында да күйеуімнің отаны болуға тиіс. Он екі жыл отасқан өмірімде көрген жақсылығым үшін құдайға алғыстан басқа айтарым жоқ. Сөзімнің соңында кайзер Вильгельмге, кронпринцке, канцлер Биемаркқа, герр доктор Вирховқа және осынау естен кетпес кешке келіп отырған ғылым мен өнердің өнегелі адамдарының бәріне шын ризашылығымды білдіргім келеді.

	Софья үстелінің қиыр шетіне, епископ Вимпос отырған жаққа көз жіберді. Вимпостың жүзінен шынайы сүйіспеншілік шұғыла шашып тұрғанын көрген Софья шыдай алмай кетіп, саусақтарын ерініне тигізіп, сүйдім деген ишарат жасады.





ТОҒЫЗЫНШЫ КІТАП. ЕСІМІ МӘҢГІ ҰМЫТЫЛМАЙДЫ

	I

	1882 жылдың 1 январында Софья отызға толды. 6 январьда Генри алпысқа келді. Екі туған күн «Илион палаталарында» бірге өткізілді. Генри мен әйелінің арасындағы жас айырмашылығы тұп-тура екі есеге жеткен.

	— Отызға толғандағы көңіл күйің қандай?

	— Өзімді кемеліне келген әйел тәрізді сезінем. Ал, өзіңнің алпысқа толғандағы көңіл күйің ше?

	— Мен бұрын алпысқа келгенде адам әбден қартайып кететін шығар деп ойлайтынмын.

	— Сонда қазір өзіңді қарт адам тәрізді сезінесің бе?

	— Жоға. Бірақ, жаңағы ойға бой үйретіп алғанымды байқаймын.

	Софья үшін уақыт сағатқа, күнге, аптаға бөлінгенді қойды. Кифисьядағы бағының жанында ағып жатқан жылға сияқты уақыт та баяу ағып жатты. Бұрын оның айлары мен жылдары Ида тауындағы геологиялық қабаттар тәрізді бір-бірінен айқын жіктеліп тұратын. Қазір бәрі тұтасып кетті. Барлық Троада әйелдері сияқты Софья да уақыт дегенің Симоис және Скамандр өзендері секілді тоқтаусыз ағып жатады деп есептеп жүрді. Отыз жас — кәмелетке әбден келген адамның жасы. Қазір ол өткен күндердің оқиғаларына басқаша көзбен қарай бастаған.

	Генри Трояға қайта баруға құлшынып жүрді. Ол жаңа қазыналарды армандап жүрген жоқ-ты. Әрине, қазыналар кезігіп жатса тіптен құба-құп қой, оның мазасын алған нәрсе — «Илион» жарыққа шыққалы бері пайда болған күдіктер еді. Бұның шешімі Троя топырағында ғана табылмақ-тұғын. Олар кітапханада, томар ағаштар жанып жатқан камин алдында отырған. Генри өзін мігірсіз мазалап жүрген ойлары жайлы Софьяға сыр айтуға оқталған.

	— Гомер Троя жазығын, жоталарды, өзендерді, қару-жарақтар мен үй жиһаздарын өз көзімен көріп келген куәгердей сыпаттайды. Кішкентай қалашықты «айбынды», «сән-салтанаты мол», «кең көшелері бар дархан қала» деп атамас еді. Ал, өзіміз қамал қабырғаларының ішкі жағынан қазып шығарған Троя алақандай ғана алаңға орналасқан ғой.

	Софья қоштап бас изеді.

	— Үшінші қаланың қираған қалдықтары көрсетіп тұрғанындай, Троя шағын ғана бекіністі мекен болса, оны ахейліктер армиясы бірнеше күнде-ақ басып алар еді де, он жылға созылатын қоршау да, Троя соғысы да бос сөз боп шығар еді.

	— Әрине.

	— Мұндай қалашықтың күйреуі аэдтерді ұлы шығармалар тудыруға шабыттандырды дегенге де сену қиын. Онша көңіл қоюға тұрмайтын бұл оқиға халық қаперінен де ұзамай ұмытылып кетер еді. Гомер дария дастан толғамас еді.

	Генри бүл кезде кітапхананы кезіп кеткен — ұзақтан-ұзақ серуендеу оның дағдысына айналған-ды.

	— Бір жерден қате жібердік. Соны қай жерден жібергенімізді анықтағым келеді,— деді ол.

	Генри ЖӘ.ҢЗ. қазбалар жайлы армандап жүрген. «Илион палаталары» шешуші шабуылдың әзірлік жүргізу алаңына айналды. Екі қонақ бөлмеге Вильгельм Дёрпфельдт пен Венадағы сыйлы адамдардан кепілдеме алып келген Йозеф Хёфлер орналасқан. Генри десятниктер де тауып қойды. Олардың екеуі Олимпиядағы қазбалар кезінде тындырымды еңбегімен көзге түскен еді. Өзіне қызмет ететін малай және аспаз әйел жалдады. Малайына Эдип деген есім берді, аспаз әйел Иокаста атанды. Ұзамай аулаға қазба құрал-саймандары тиелген фургондар бірінен соң бірі келе бастады: жүз күрек пен қол арба, елу қайла, қырық сүймен, жиырма арба жиналды. Балалардың шаттығында шек болмады, Трояны қазуға олар да құмартатын. Пирейге бағыт алған соңғы фургон ауладан шыққан кезде Софья иығынан жүк түскендей күрсініп алды: үй-ішіне де тыныштық орнайтын болды-ау ақыры!

	Генри февральдың ортасында кетті. Софья июльдің бас кезінде, күн әбден жылынған шақта бармақ еді. Өзімен бірге Андромаханы ала бармақ-тұғын. Генридің алғашқы хаттары ашу-ызаға толы болды. Жалдаған күзетшісі қыс бойы күзетіп шыққандықтан барақтар мен құрал-саймандар ойдағыдай сақталғанымен,— тек шатырларын су өтпейтін березентпен жабу ғана керек боп тұр,— оларға түрік әкімдері күн көрсететін емес екен. Үкімет тағайындаған бақылаушы Бедар-эд-дин Дёрпфельд пен Хёфлерге қандай да болмасын өлшеулер жүргізіп, сурет салуға үзілді-кесілді тиым салыпты. Себебі, бұлар шпиондар, Ғыссарлықтан бес миль жердегі Құмқаладағы қамалдың планын қағазға түсіріп алмақ. Дёрпфельдтің арнаулы топографиялық приборлар әкелуі де тегін деймісің... Екі архитекторға Генридің қатарына қосылудан басқа амал қалмады. Ал, Генри болса жаңадан қазып шығарылған қақпаларды, сыртқы және ішкі қабырғаларды, үйлердің ірге тастарын тазартып жатыр еді.

	Софья мен Андромаха келген кезде Троя жүз елу адам тұратын ызы-қиқы қалашыққа айналған. Генри оларға өз барағынан екі бөлме босатып берді. Ал, тақтайлардан құрастырылған қарапайым сарай асхана орынына пайдаланылатын. Яннакис пен Поликсена үстелге үлкен гүл шоғын әкеп қойды. Он бір жасар Андромаханы Поликсена өз қамқорлығына алды.

	Түскі тамақ көңілдегідей боп шықты.

	— Тұрмысың тәуір-ақ екен, Эррикаки,— деді Софья. — Чикагодан әкелінген ет, тіл, ағылшын сүтсірнесі, шабдалы. Бұның бәрін қайдан алып жүрсің?

	— Азық-түлікті лондондық достарым «Шрёдер және компания» жіберіп тұр.

	Эгей теңізіне таңертеңгі шомылудан кейін Генри мен Дёрпфельд Софьяны жаңа қазбаларды көрсетуге апарды. Софья жұмысшылардың Ғыссарлықтың Генри бұрын қол тигізбеген бөлегіндегі эллиндік және римдік ғимараттардың ірге тастарын аршып қойғандарына назар аударды. Генри солтүстік беткейден 1872 жылы қазып шығарылған ғажайып Аполлон тәрізді тағы да бірнеше метопа табам ба деп үміттенген еді. Бұл араны жиырма бес жұмысшы екі ай бойы қазып, әйелдің македондық кезеңге жататын мәрмәр басын ғана тапты. Генри акропольдің шығыс жақ бетінде, таяу жерде жатқан театрды жан-жақты зерттеп, өздері 1871 жылдың күзінде кезіктірген эллиндік құдықты тазартты. Жотаның әлі зерттеле қоймаған шығыс жақ бөлегінен ұзындығы екі жүз қырық фут траншея қазылды. Бұл үшінші қала күйрегеннен кейін құрылыс алаңын кеңейту үшін жасалған топырақ үйіндісі боп шықты. Акропольдан екі ғимарат қазып шығарылды. Бұлар шамасы өртке кеткен қаланың ғибадатханалары болса керек. Өздері қазір екінші қалаға жатады деп есептеп жүрген басқа да үйлер сияқты бұл ғибадатханалардың да жойқын соққыдан талқандалғаны көрініп тұр.

	Сәскедегі тыныс кезінде Генри Софьяға:

	— Басты қателігім — 1879 жылы екінші және үшінші қаланың ара жігін дұрыс ажыратпағаным болды,— деп шынын айтты. — Өткен жылдың өне бойында күдіктен бас қатырып жүрдім ғой. Өйткені, үшінші, кішкентай қаланы Гомердің Троясы деп атау қиын еді. Орасан үлкен блоктардан тұрғызылған қабырғалар — екінші Трояның іргетастары екен. Мені шатастырған — өрт шалған қираған қалдықтардың, қазір өзің көріп тұрғаныңдай, осы қабырғалардың үстінде жатқан қабаты болды. Өртке шалдыққан кірпішті мен екінші Троя қабырғаларының үстіне қаланған, одан көп кейінгі, үшінші Трояның қалдықтары шығар деп ойлап қалдым. Дёрпфельд пен Хёфлер кірпіш қабырғалардың бұрынғы елді мекеннің ірге тастарына қаланғанына көзімді жеткізді. Екінші Троя өртке кеткен қала. Ол үшінші елді мекеннен әлдеқайда үлкен. Екеуіміз қазір соның территориясын аралап шығамыз. Оның қандай үлкен қала екенін өз көзіңмен көресің. Мұнда акрополь, ғибадатханалар, сарайлар, әкімшілік үйлері болған. Гомер сыпаттаған Троя нақ осы.

	— Бірақ, мына қабырғалар қоршаған аумақта көп дегенде мың адамның ғана тіршілік ете алатыны айқын ғой.

	— Бұл да Гомерге қиғаш келмейді. Троялықтар акропольдың сыртында тұрды және бәрі бірдей сарайларда тұрған жоқ. Олар да микендіктер тәрізді алқапқа қоныстанды. Халқының саны қанша болғаны бізге беймәлім, бірақ олардың қалың қол құрағанына дау жоқ.

	— Сонда Приам сарайы мен қазыналарды қайтпекпіз? Біз нақ сол үшінші Трояның ең үлкен ғимаратын сарай деп есептеп келдік емес пе?

	Генри бұған абыржи қоймады.

	— Ана үлкен ғимарат шынында да үшінші елді мекенге жатады. Сол себепті оны Приам сарайы деп атауға болмайды. Приамның сарайы ахейліктер өртеп жіберген екінші қаланың территориясында болуға тиіс. Оны әзірше таба қойғанымыз жоқ. Ал, енді қазыналарға келсек, бұлардың Приамдікі болуы әбден мүмкін. Екінші қаланы қазып жатқан кезімізде екінші қаланың мұнарасына тап болдық. Бұл мұнара нақ сол өзіміз қоқыс арасынан қазына тауып алған жерде тұр екен.

	Бұл әңгіме Софьяның жанына қатты батты. Бейнебір етжақын адамынан айрылғандай сезімді бастан кешті. Себебі, Генри екеуі осынша жылдар бойы нағыз Приам сарайын таптық деп сеніп жүрді емес пе? Көңіл жұбатарлық бір ғана жай — қазынаның Приам Троясынан табылғаны ғана. Ал, Скей қақпасы ше?

	Генри өкініш білдіре бас шайқады.

	— Ол да Скей қақпасы деп атала алмайды. Гомер қашанғысындай бұл жолы да әділдік танытып отыр. Скей қақпасы, сол кезде ойлағанымыздай , жазықтан қырық фут биікте емес, жазықпен бір деңгейде болуға тиіс. Қазір мен оның акрополь қақпасы еместігіне анық көз жеткіздім. Ол Троя төлеңгіттері тұрған төменгі қаланы қоршаған қабырғадағы қақпа болса керек.

	— Генри, бұл жайында қанша кітап пен мақала жазғаныңды ойлап көрші. Енді кеп соның бәрінен бас тартпақсың ба?

	Генридің бұған қыңа қоятын түрі көрінбеді.

	— Афиныға барғанда Вирхов саған ғылымда бұндайсыз болмайтынын айтпап па еді? Батыл зерттеушіге әр күн өз жаңалығын әкеледі. Қателік жібергеніме зәредей де қиналмаймын. Оның есесіне ақиқатқа бір табан жақындап тұрмын. Бұған тек қуанғаннан басқа не істейін.

	Софья мен Андромаха бірнеше апта ғана болды. Андромаха Поликсенамен бірге көк шалғында қыдырып, Софья қазбаларды зерделеді. Троада батпағы құрғап, көлбақалар қырыла бастаған шақта Шлиман лагерінде безгек індеті бұрқ етті. Генри өз семьясы мен қызметкерлеріне хининді аямай ішкізіп жүргенімен, жұмысшылар жапатармағай науқастанып жатты. Қазба көлемі әжептәуір кеміп қалды. Генри Вирховтан ашулы хат алды:

	«Фрау Софья мен Андромаханы үйге қайтарыңыз. Зайыбыңыз өзін қандай қадірлейтінімді біледі, сол себепті араласқанымды айып санамас...»

	— Вирхов дұрыс айтады,— деді Генри.— Өзім де мұнда тек июльге шейін болғалы жүрмін. Таңертең Яннакис сіздерді Шанаққалаға апарып салады.

	Генри Афиныға безгекпен ауырып келді. Соған қарамастан келген бойда-ақ Дёрпфельдті ақтап алу жолындағы қауырт жұмыстарға кірісіп кетті. Түрік үкіметі архитекторға адым аттап бастырмаған. Соңғы кездері жүргізілген қазба жұмыстары жайлы баяндайтын Троя жайлы жаңа кітапқа тек Ғыссарлықтың ғана емес, сонымен бірге бүкіл Троаданың толық етіп жасалған картасы қажет еді. Генри канцлер Бисмаркқа қол үшін беруін өтініп хат жазды.

	Осы тұста Түркиядағы Пруссия елшісі болып асқан шебер дипломат Иозеф Мария фон Радовиц тағайындалған. Ол мәселені реттеу жұмысына жедел кірісіп кетті де, ұзамай-ақ түріктердің көңілін күдіктен арылтып берді. Дёрпфельд Троаданың планы мен картасын жасауға аттанды. Кітабын жазумен және соңғы олжалардың фотосуреттерін әзірлеумен айналысқан Генри барлық уақытын кітапханада өткізіп жүрді. Ал, Софьяның уақыты Афины мен Кифисья аралығында өтті.

	1883 жылдың аяғында Дёрпфельд акропольдың ғылыми жолмен жасалған алғашқы планын алып келді. Ол екінші қалаға баса назар аударған еді. Планга Приамның қасиетті Троясының жекелеген объектілері: мұнаралар, қамал қабырғалары, қақпалар, үй қабырғалары, көшелер аса ықтияттылықпен түсірілген-ді. Ғыссарлық жотасының келбетін толық көрсету үшін ол тіпті алғашқы, ең ескі қала мен жаңа ғана қазып шығарылған, Приамның өртке шалдыққан Троясының үстінен тұрғызылған үшінші Трояның да пландарын сызған екен. Генри, Дёрпфельд және Хёфлер үшеуі жаңа карта жасап, мұнда жаңағы үш қала үш түрлі бояумен белгіленіп қойылды. Майдың аяғына таман Генри Троя жайлы жаңа кітаптың ағылшын және неміс текстерін жазу жұмысын аяқтап шықты.

	Сол шамада оны әлдебір түсініксіз ауру қатты мазалай бастаған. Бірақ бұл жөнінде Софьяға ештеңе айтқысы келмеді. Оның құлағы екі жағынан да қабынып кеткенін Софья білетін, өйткені ол қыс түскеніне қарамай әлі де теңізге шомылып жүрген. Генри Германияға жүрмекке жиналды — әуелі Лейпцигке барып, Брокгаузбен бірге «Трояға» қатысты шаруаларды ыңғайластырмақ, сосын Вюрцбургтегі дәрігеріне сосын, одан әрі қарай Анкерсхагендегі туыстарымен жүз көрісіп қайтпақ. Бірақ, бұл жолы жалғыз сапар шеккісі келмей, Софья мен балаларын да ала кеткісі келді. Олар Парижге, Лондонға, Уайт аралына бармақ.

	Июннің ортасына таман Оксфорд шақырып отыр: Куинз-колледж оны осынау ғылым сарайының құрметті мүшесі етіп сайлапты. Міне, енді ақыры Генридің қолына көне университет берген ғалымдық диплом да тигелі тұр.

	Генридің естеліктерінде шындық қай жерден аяқталып, қиял қай жерден басталатынын Софья іштей сезінетін. Троя жайлы кітаптың алғашқы беттеріне берілген өзі жазған өмірбаянда Росток университетіне диссертация ретінде ұсынылған сегіз бет еңбектің көне грек тілінде жазылғандығы — бұл саусақпен санарлық аз ғана ірі ғалымдардың қолынан келетін еңбек болатын — айтылған еді. Ал, шын мәнінде Генри бұны қазіргі француз тілінде34 жазған. Өткен өмірін еске алған кезде ол жеке басының Одиссеясын ойлап шығарып отырған эпик ақынға айналып кететін. Өткен оқиғаларды бүгінгі күн оқиғаларымен жігін білдірмей жымдастырып жіберетін айрықша дарыны бар еді. Ол өтірік айтпайтын, ойлап табатын: өмірінің тақтасындағы ақ бормен жазылған ақиқатты өшіріп, орынына өткен өміріне қатысты ойдан шығарылған аңызды қолы қалтырамастан жазып жататын. Ал, қазбалар мен ғылыми шығармаларына келсек, бұл арада оның кіршіксіз таза және толық сенім көрсетуге тұрарлық адам екеніне ешқандай күмән келтіруге болмайтын.

	«Несі бар, кім-кім де өзінің жастық шағы туралы өзгеше ой түюге қақылы емес пе?» деп ойлады Софья.

	2

	Андромаха мен Агамемнон Софьяны қуантып жүрді. Олар ақылды да әдемі, сүйкімді балалар болатын. Тиринфте қазба жұмыстарын бастауға өтініш жолдаған Генри жылдың соңғы айларын кітапханасында жұмыс істеумен өткізді. «Илионды» француз тілінде жариялауға әзірлеп, ағылшын, француз және неміс тілдерінде шыққалы тұрған «Трояны» редакциялап жатқан. Ол Александростың тұңғышының өкіл атасы атанған еді. Нәрестеге жөргек жабдығы мен кішкене күміс крест сыйға тартты. Университетте археология курсында ойдағыдай оңып жатқан Панайотиспен археология жайлы ұзақ-ұзақ мәслихаттар өткізіп жүрді. Троададан қайғылы хабар келді: Яннакис Скамандрға суға кетіпті. Софья мен Генри Поликсенаға хат жолдап, көңіл айтты. Генри оған ай сайын пенсия төлеп тұруға уәде берді.

	Тиринфте қазба жүргізудің рұқсаты кешігіп жатты. Ежелгі заман ескерткіштерінің бас инспекторы болып қазір Стаматакис істейтін. Бірақ, Софья да, Генри де оған ешқандай ренжулі емес-ті: бейшара небары отыз алты жаста ғана болғанымен өте қатты сырқат еді. Өмір бойы армандаған қызметіне қолы жеткеннен кейін ұзамай төсек тартып қалды. 1884 жылғы февраль айының бас кезінде халық ағарту министрі Деметриос Вулпиотис Шлиманға рұқсат беруге Стаматакисті ақыры көндірді. Қол арбаларын, қайла, күректерін алып, артынып-тартынған Генри 15 мартта Нафилионға аттанды. Тиринф — бұрын жүргізген барлық қазба жұмыстарының логикалық жалғасы іспетті болатын. Микен мәдениетінің картинасына соңғы штрих салмақшы еді.

	Софья Вильгельм Дёрпфельдпен және оның өздерінде қонақ боп жатқан көк көзді, сары шашты зайыбымен бірге «Илион палаталарында» қалды. Дёрпфельд Софьядан бір жас кіші еді, ал әйелі әлдеқайда жас болатын. Дёрпфельд жанына Панайотисті ілестіріп, Тиринфке март айында жүрмекші еді. Софья мен фрау Дёрпфельд апрельдің аяғында бармақ. Нафплионда олар «Этранже» қонақ үйіне түспек.

	Генри қазба жұмыстарына Нафплионнан және Тиринфтің төңірегіндегі елді мекендерден алпыс албан жалдады. Харватидан Микенді қазуға қатысқан он бес адам келді. Стаматакис Шлиманға бақылаушы етіп Филиос есімді жас жігітті белгіледі. Дәл қазіргі жағдайында Шлимандардың зықысын шығаруды ниет ете қоймаса да, Стаматакис эфор Филиосқа қатаң нұсқаулар беріпті. Генри Софьяға жолдаған хатында Микендегі дау-дамайға толы алғашқы айлар есіме оралып жүр деп жазды. Филиос таңертеңгісін табылған олжаларды түскі үзіліс кезінде көріп шығуға рұқсат бермейтін: ұрланып кетеді деп қорқатын. Эфор өзінің Афиныдағы бастықтарына:

	«Шлиман қазба жұмыстарын бір мезгілде төрт жерден бастап отыр. Бір-бірінен алшақ орналасқан төрт қазба орынын бақылауға шамам жетпейді», деген телеграмма жолдады.

	Ақыры, эфор Филиос Микендегі сияқты мұнда да қазба жұмыстарын тоқтаттырып тастады. Микендегі сияқты тағы да Генри Софьяға телеграмма салып, ағарту министрінен эфор Филиостың басуын өтінді. Өздерімен дос-жар Вулпиотис реніштерінің орынды екенін түсініп, оларды толықтай қолдап шықты.

	Софья Нафплионға фрау Дёрпфельдпен және француз суретшісі Жильеронмен бірге апрельдің ортасына таман келді. Суретші көркем керамика мен қабырғаға салынған живописті, оның ішінде әлде бұқа үйретіп, әлде би билеп жатқан адамдар бейнеленгені белгісіз бір фресканы көшіріп салумен шұғылданбақ еді. Келген күннің ертеңіне Софья он бес минутсыз төртте оянды. Тездетіп үйреншікті жұмыс киімдерін киіп алды. Нафплион мен Тиринфтің аралығында шұбатылған батпақты ойпаң бар еді. Софья Генридің кеңесі бойынша төрт гран хинин ішті. Олар жағамен жүріп өтіп ылдиға түсті — осы арада сағат дәл төртте кішкене қайығы бар балықшы күтіп отыруға тиіс еді. Генри ашық теңізде ұзақ шомылды. Сосын екеуі «Агамемнон» кафесінен қара кофе ішті. Қонақ үй жанында оларды күйме тосып тұрған. Жиырма бес минуттан соң, күн көтерілмей, Тиринфке келіп жеткен екеуі күймені Дёрпфельдтерді алып келуге кері жіберді.

	Таңертеңгі тамақтарын олар сағат сегізде ішті. Жұмысшылар бұл кезде қос қабырғамен қоршалған көне Тиринф сарайының еденінде демалып отырған. Бұл сарайды Генри жотаның биігінен қазып шығарған. Циклоптың қабырғалар сол күйінде сақталғандықтан мекеннің планын сызу Дёрпфельдке көп күшке түскен жоқ. Генридің жүмысшылары тереңдігі небары үш-бес футтық қоқыс қабатының астынан ұсақ тастардан түзілген мозаикалық едені бар, аумақты көне сарайды қазып шығарды. Кей тұста қабырғалары да сақталған екен. Бос топырақтың арасынан Микенде ұшырасқандарға өте ұқсас вазалар, жоралық мүсіншелер табылды — бұл қос қамалдың қатар өмір сүргендігінің тағы бір айғағы еді.

	Генри мен Дёрпфельд қызық жаңалықтар ашты. Сарайдың өзінде бағаналардың көптеген іргетастары сақталыпты. Есік ойықтарындағы жалпақ тас табалдырықтар да сол күйінде жатыр екен. Шығыс беттен үлкен пандус пен орасан зор күзет мұнарасы қазып шығарылды, биік қабырғалармен қоршалған кірер жол бос топырақ пен қоқыстан тазартылды, қомақты жарма қақпа табылды. Кірер жол мен қақпа сән-салтанаты және көлемі жағынан Микенді. еске салатын. Бірақ, ең таңқаларлық олжалары — төрт бағана тіреп тұрған болатын; бұ залдың ұзындығы отыз алты, ені отыз футқа тең еді, қақ ортасында ошаққа арналған үлкен шеңбері бар-ды. Ауыз үй, портик және табанына тас төселген үлкен аула осы мегаронға жалғас жатқан; таяу маңнан монша да ұшыраса кетті. Дәл осындай монша Микеннің қазылмай қалған сарайында да бар деп аңыз етілетін. Ер адамдарға арналған бөлме боп табылатын мегарон, Генри өзі ғибадатхана деп топшылаған троялық екі ғимаратқа өте ұқсас еді. Ендеше, ол Троядан да патша сарайын қазып шығарған болды. Бұл сарайлардың замандас екендігі ешқандай күдік тудырмады.

	Қазба жұмыстарын аяқтаған Шлиман Афиныға қайтып оралып, Тиринф жайлы кітаптың алғашқы тарауларын жазуға кірісті. Жаңа, 1885 жылдың алғашқы күні Софья өз семьясын «Илион палаталарына» түскі асқа шақырды. Шешесі жанына Панайотисті ілестіріп таяу баруға ұйғарған. Олар Конституция алаңына жеткен кезде бибі Виктория көкірек тұсының қатты шаншып кеткенін сезді. Панайотис жандарынан өтіп бара жатқан күймені тоқтатты. Бибі Виктория үйдің мәрмәр баспалдақтарымен жоғары қарай азар

	дегенде көтеріліп, табалдырыққа жете бергенінде жығылып қалды. Іштен Софья мен Генри жүгіріп шықты. Панайотис үй қызметшісі екеуі шешесін жоғарыдағы жатын бөлмеге алып барды. Бибі Виктория Софьяны бетінен бірнеше қайтара сүйді де, бәсең үнмен:

	— Қарағым, сен маған көп жақсылық жасадың ғой... Сені Жаңа жылыңмен және туған күніңмен құттықтауға келгем. Бірақ, енді... қош бол демекпін, деді.

	Сосын кереует жанында тізерлеп отырған Генриге қарай басын бұрды.

	— Қадірменді балам... мен үзіліп барамын... қоштасарда бетіңнен сүйгім келеді.

	Ол Генриді бетінен алты рет сүйді, бірақ қатты әлсіреп қалғаны сонша, Генри тек еріндерінің жанасқанын ғана сезді. Бибі Виктория көзін жұмған күйі үнсіз қалды. Дәрігер келген кезде ол жүріп те кеткен-ді.

	Софья туғандарымен бірге тағы да Энгастроменостардың семьялық қабіріне барды. Священник «мәңгі есте болсынды» оқыды.

	Софья тасқа айналғандай тым-тырыс тұрып қалған. Табыттың қақпағына алғашқы топырақ барып түскен кезде ғана: «Есімің мәңгі ұмытылмасын» деп сыбырлады. Күймемен үйлеріне қайтып келе жатқан жолда құрғақ та қарлыққан дауыспен Генриге:

	— Енді менің әкем де, шешем де жоқ. Енді мен аға ұрпаққа айналдым,— деді.

	Үйге, «Илион палаталарына» келген соң Генри қайғысын аз да болса жеңілдету үшін оған бір жұтым коньяк берді. Арада бірнеше күн өткеннен кейін Софья оның кітапханада сән-салтанаты мол мазардың эскизін сызып жатқанын көрді. Мазардың төбесіне төрт бағанасы және цоколі бар миниатюралық грек ғибадатханасы орнатылыпты. Кең көрханаға кіретін есіктің маңдайшасында жұмысшылармен бірге Трояны қазып жатқан Генри бейнеленген фреска бар.

	— О, жасаған, мынау немене?— деп таң қалды Софья.

	— Бұны мен Циллерге берем,— деп жауап қатты Генри. — Осы эскиз бойынша ол әдемі көрхананың жобасын жасайды. Өлгеннен кейін екеуіміздің мәңгі бақи бірге болғанымызды қалаймын.

	— Ондай сезімдерің үшін рақмет, қымбатты досым. Бірақ, мен сенімен бірге осы үйде тұрғанымды жөн көрем.

	— Мен алпыстың үшеуіне келдім. Кірпияз тәнімді алуан түрлі түсініксіз аурулар мазалап жүр. Шынымды айтсам, өзім өлгеннен кейін үш жылдан соң сүйектерімді қабірден қайта шығартқым келмейді. Сенікін де сөйтпегендері дұрыс. Осы құрылысты салуы үшін Циллерге өсиеттік нұсқау және елу мың драхма қалдырам.

	Март айында Панайотис Стаматакис қайтыс болды. Генри мен Софья оны жерлеуге қатысты. Баяғы дау-дамайды олар ұмытқан: Стаматакис қайтыс болғаннан кейін Генри өзінің Тиринф жайлы кітабында оны жылы лебізбен еске ала кеткен.

	1885 жылдың бас кезінде Генри тындырымды да жігерлі Дёрпфельдті Тиринфке аттандырды. Ол акропольдегі Тиринф сарайының, қызметші малайларға арналған бөлмелері бар ортадағы қамалдың, сондай-ақ қоймалары, ат қоралары, құлдар мен тұтқындарға, басқа да шаруашылық қызметтеріне арналған бөлмелері бар төменгі қамалдың карталары мен пландарын тез арада-ақ жасап әкелді. Әйелдер тұратын бөліктен қабырғаға салынған живописьтің адам мүсіндері мен геометриялық өрнектер бейнеленген фрагменттері табылды. Әйелдер тұратын бұл бөліктің көптеген бөлмелері, өз ауласы бар еді. «Одиссеядағы» Пенелопа сарайының сыпаттамасына айна-қатесіз ұқсас болатын.

	Жұмыс барысын бақылауды Дёрпфельдке тапсырған Генри Тиринфке анда-санда ғана бір соғып тұрды. Кітапханадағы креслодан Шлиманның ЖСІҢӘ. бастап жазған бір хатын тапқанша Софья бұған қатты таңырқап жүрді.

	«...Бірақ, мен шаршадым. Қазбалармен қоштасып, қалған өмірімде тыныш тіршілік кешсем деген тілек пайда болды. Осынау қат-қабат қарекетке бұдан әрі шыдай алмайтынымды сезіп жүрмін. Бұған қоса тағы бір айтайын дегенім: күрегім топыраққа тиген бойда-ақ археология үшін тұтас бір жаңа әлемді ашып беретін болдым. Трояда да, Микенде де, Орхоменде де, Тиринфте де осылай болды. Қашанда жер бетіне жаңа ғажайыптар пайда боп жүрді. Бірақ, тағдыр дегенің тұрлаусыз әйел, оның менен жерініп кетуі де оп-оңай. Ондай жағдайда өңкей сәтсіздікке жолыға бастар едім.

	Бірнеше тамаша опера жазып, соны қанағат еткен Россиниді үлгі тұтқым келеді. Кәсіптен, қазбалар мен кітап жазудан босағасын саяхат жасаумен қайта шұғылданар едім...»

	Бұл хат Софьяны қатты таңырқатты. Ол Генридің күн өткен сайын әлсіреп, сырқаты артып бара жатқанын көріп жүрген. Бірақ, дәл осы сәтке шейін қазбалар Генриді қызықтырудан қалғанын, зор қуаныштарының қайнар көзі сарқылғанын білмеген. Жаңаны ашуға ұмтылу қашан да жаңадан күрес бастауды керек етеді. Генри қалған уақытын қол жеткенді қорғауға жұмсамақ. Софья бұл ойға біржола көндіккенше бірнеше күн өтті.

	Көктемде королева Викторияның Шлиманды ғылым мен өнердегі жетістіктері үшін алтын медальмен наградтағаны туралы хабар келді. Май айында Генри Лондонға жүріп кетті. Софья мен балалары оны Франциядағы Булон-сюр-Мерден тосып алды. Мұнда олар «Павильон Империал» қонақ үйіне тоқтады. Теңіз жағасында үш апта демалғаннан кейін сол жақтан Швейцарияға барды. Мұнда Андромаха жеке меншіктегі мектепке оқуға түспек еді. Швейцарияны аралап, Сен-Морис қонақ үйінде біраз тұрғаннан кейін олар Андромаханың мектебі орналасқан Лозаннаға аттанды. Қыс айларын осында өткізуді ұйғарысқан. Софьяның інісі Панайотис университетті тәмәмдап, Француз археология институтының Беотиядағы қазбаларына үкімет бақылаушысы боп тағайындалған. Сентябрьде қазбалар аяқталған-ды; апасына қыдырып келген ол Афиныдағы Герман археология институтының Генриді өзіне мүше етіп қабылдағанын хабарлады. Генри бұған қатты қуанды.

	— Оларға француздардікінен кем болмайтын әдемі ғимарат салып беруім керек. Академия көшесіндегі қазіргі отырған үйлері құлаудың аз-ақ алдында тұр. Олардан алатын арендалық ақымды өте аз мөлшерде белгілеймін.

	Генриді қайтадан мазасыздық биледі. Күтпеген жерден жолға жиналды да, Германияға жүріп кетті. Одан соң Францияға, одан шығып Константинопольға жол шекті. Софьяны таңқалдырып, Константинопольдағы Империя музейінен 1878 және 1879 жылдардағы қазбалар кезінде тапқан олжаларының үштен екісін сатып алды. Ұзамай «Илион палаталарына» көне дүниелер салынған жәшіктер келе бастады. Коллекция Шлиманның жеке меншік музейінен орын тепті. 1886 жыл да келді. Софья Лозаннада жалғыз тұрудан жалығып, балаларын алып Афиныға қайтып оралды.

	1885 жылдың ағуы мен 1886 жылдың басында Англияда, Германияда, Францияда және Құрама Штаттарда Шлиманның «Тиринф» атты жаңа кітабы жарық көрді. Оның екі тарауын Дёрпфельд жазған. Шлиманның жақтастары оны қызыға оқып шықты. Бірақ, 1886 жылдың көктемінде лондондық «Таймсқа» доктор Шлиманның «орта ғасырлық сарайды көне дәуірдің қамалы деп жаңылысып отырғаны» және «Византия заманының қираған қалдықтарын бағзы замандікі деп шатастырғаны» жайлы мақалалар жарық көрді. Бұл тиісулердің күтпеген жерден және тым дөрекі болғандығы сонша,— Шлиманның тайыздығын дәлелдеу үшін тіпті Троя мен Микен де мысал етіліпті,— өзін ақтап алуға ниеттенген Генри Лондонға баруды ұйғарды. Дёрпфельд те онымен бірге кетті.

	Эллин қоғамының июль айындағы арнаулы мәжілісі осы пікірталасқа арналды. Шлиманның қарсыластары —«Таймс» газетінің тілшісі, әрі осы газет редакторларының бірі У.Дж.Стилмен және Тиринфте болып, қазып шығарылған қамалды зерттеп қайтқан Пенроуз есімді архитектор еді. Шлиман мен Дёрпфельд фото-суреттермен, карталармен, суреттермен және Троядан, Микен мен Тиринфтен табылған олжалармен негізделген мықты дәлелдер келтірді. «Таймс» бетінде Генриді Макс Мюллер мен кейін Кносс сарайын қазған Артур Эванс қорғады.

	Бірнеше күннен кейін Генри Эллин қоғамы секретарынан хат алды. Онда былай делінген еді:

	«Пікірталастың жазбаларымен мұқият танысып шықтым. Доктор Дёрпфельд екеуіңіз өздеріңізге тағылған айыптың бәрін де теріске шығарған екенсіздер...

	Қарсыластарыңыздың Тиринфтегі сарай көне дәуірге жатпайды деген дәлелдемелері тас-талқан болды. Барлық білімдар адамдардың пікірі осыған сайып отыр».

	Алайда, бұл айтыс Пенроуз Шлиманның қонағы ретінде Дёрпфельд үшеуі Тиринфке барып қайтуға келісім берген кезде ғана біржола тәмамдалды. Үш археолог қазып шығарылған қамалды сол тұрған орынында бірнеше күн бойы зерттеді. Нәтижесінде Пенроуз

	зиялылық жасап, барлық айыптауларын қайтып алды.

	Генри аяқталмаған хатында берген уәдесін орындап, саяхат жасай бастады. Екі рет Египетке барып қайтты: алғаш рет 1887 жылы, екінші рет 1888 жылы өзінің қадірменді досы Рудольф Вирховпен бірге барды. Олар Нілді жағалап Луксорға шейін жетті. Осы сапарларының арасында ол Циллер мен Дёрпфельдке Герман археология институты ғимаратының жобасын жасауды жүктеген. Бұл ғимарат Пинакотон көшесіндегі үлкен участокта салынып, 1888 жылдың жазында осы институтқа арендаға берілді.

	Шлиманның 1886 жылы ағылшын сыншыларының ауызына құм құйғаны капитан Эрнст Бёттихерді тыныштандыра қоймаған. Ғыссарлық — көне крематорий дегенді желеу еткен ол Шлиманға шабуылын онан әрі жалғастырып жатыр еді. Генри оған да Пенроузға қолданған қаруын қолдануды ұйғарып, Бёттихерді Трояға шақырды. Бёттихер ұзақ уақыт қарсылық білдірумен жүріп, ақыры 1889 жылдың декабрінде шақыруды қабыл алды. Генри әділ куәлік етулері үшін Веналық көркем өнер академиясының профессоры Ниман мен кезінде Микеннің атақты карталары мен пландарын жариялаған мойор Стеффенді шақырды. Осы күнге дейін Трояда. табылған нәрселердің бәрін егжей-тегжейлі зерделеумен шұғылданған олар таңның атысы, күннің батысы қазба басынан шықпай жүрді. Генри шаршап, шалдыға бастаған. шақта оған Дёрпфельд көмекке келіп отырды. Екі куәгер — Ниман мен Стеффеннің екеуі де Шлиманның пікірін жақтап шықты. Ал, капитан Бёттихер сол қыңырайған қалпынан танбады. «Ғыссарлық дегеніміз — әдемі көне крематорий», деп жазды ол кейіннен жариялаған жаңа мақалаларында. Бір таңқаларлығы, оның бұл теориясы жақтастар таба бастады. Генри бұлқан-талқан боп жүрді. Софьяға бұл ауыр тиді. Ол балаларының құлағы тыныш болуын қалаған. Жоқ, шынында да, тыңнан жол салушылардың қабір қорлаушылардан айырмасы аз тәрізді.

	— Мен қателескен екем,— деді ол Генриге,— бұрынғылардың айтқандарының бәрі бірдей сандырақ емес екен. О заманда өмірден өткен әміршіні төсегінен қозғасаң... немесе ұмытылған идеяны есіңе алсаң олар сенің сазайыңды тарттырып, өміріңнің астан-кестеңін шығарады.

	— Ондай қарғыс маған дарымайды!— деп дауыстап жіберді Генри. Өңі күл түстес боп көгеріп кетті.— Мен халықаралық конференция ұйымдастырам. Берлин музейінің директорын, Гейдельбертегі археология профессорын, Константинополь музейінің директорын, Афиныдағы Классикалық зерттеулер жөніндегі американ мектебінің директорын Трояға шақырам.

	Ол, шынында да, бәріне шақыру жіберді және бәрі де баруға келісім берді. Трояға сегіз көрнекті ғалым — ежелгі заман мамандары келді. Олардың ішінде өзінің досы Фрэнк Калверт те бар еді. Бұл жолы Генри жеңіске жетті. Халықаралық конференция Ғыссарлық жотасында көне крематорийдің ешқандай белгісі жоқтығын, екінші қабаттан қираған үйлердің қалдықтары мен бірнеше ғимарат табылғанын, олардың ішіндегі ең үлкендері Микен мен Тиринфтегі сарайларға ұқсас екендігін мәлімдеді. Капитан Бёттихердің үні өшті, бірақ Трояның тұрған жері Ғыссарлық емес, Бунарбашы деп сыпсыңдаушылар әлі де азды-көпті бар тұғын.

	3

	Генриді емдеген неміс дәрігерлері операция жасау қажеттігі жайлы бірнеше жыл бойына ортақ пікірге келе алмай жүрген. Генри ақыры тек ноябрь айының бас кезінде ғана Галлеге барып, құлаққа операция жасау жөніндегі аса көрнекті маман доктор Герман Шварцқа қаралуды ұйғарды. Мұндай сапарларында Софьяның оған ілесуі сирек еді. Бірақ, бұл жолы әңгіме операцияға тіреліп тұрған.

	— Сенімен бірге барайын, Эррикаки. Доктор Шварц операция жасау қажет деп шешсе қайтесің.

	— Рақмет, Софья. Одан да үйде бол. Доктор Шварц екі құлағыма бірдей операция жасалса үш аптаға шейін түк естімейтін тас керең боп қалатынымды айтқан. Операциядан кейін бір айдай Галледе болатын шығармын. Бұл кезде онда күн салқындап кетеді, қар жауып, тұман түсіп, ылғал басады. Айтқаныңды естімесем, оның үстіне жаным қиналып ауыратын болсам, бәрібір көмектесе алмайсың ғой. Әрі бұл маған да жеңіл тимейді.

	Бірнеше күннен кейін Софья Доктор Шварцтың пікірінше дереу операция жасау қажет боп жатқанын білді. Генри «Гамбург» қонақ үйінен медициналық сестра фрау Матильда Гетстің жекеменшік пансионына көшті. Бұл төрт ересек ұлы бар жесір әйел еді. Өз тұрғындарына баспана беріп қана қоймай, сауығып кеткенше күтім де жасайтын. Келесі хатында Генри операцияның бүге-шігесін сыпаттап жазды. Операция өте қиын болыпты: доктор Шварц оң жақ құлағынан өсіп кеткен үш кішкене сүйек алыпты. Сол жақ құлағының ахуалы бұдан да мүшкіл екен: мұндағы сүйек ісігі бас сүйектің жіңішке сүйегімен тоғысып кетіпті. Шварцқа құлақтың қалқанын бөлектеп алып, артынан қайта тігуге тура келіпті. Операция үстінде қан көп кетіпті. Генри оянған кезде көпке шейін хлороформная жүрегі лоблып жатқан-ды. Басы дәкемен орап тасталған болатын." Ал, төсегінің жанында Генридің есін жиюын күтіп дегбірлері қалмаған доктор Шварц пен ассистенттері тұр еді.

	Софья мұнда, Галлеге, келмей-ақ қойсын! Генри қатты жабығып жүр, бірақ әзірше кім болса да көңілін алдарқата алмақ емес. Екі құлағы да ісіп кеткен, дыбыс есту жолдарының бәрі жабылып қалған, ол қазір тас саңырау. Операциядан кейін Генри фрау Гетстің үйіне қайтып оралды: күннің салқындығы сонша, оған үйден аяқ аттап басуға тыйым салынды. Ол өздігінен жуына да, қырына да алмайды... Бұндай ахуал кімге де болса жақсы серік емес. Оның үстіне құлағының ауырғаны ұйқы бермейді...

	Хаттарының қай-қайсысында да көңіл жұбанарлық ештеңе жоқ еді.- Сол жақ құлағы іріңге толып, ауырғаны жан шыдатпай жүр; күн өте салқын, серуен жайын ауызға алмаса да болады. Түні бойы от жағып шыққанмен, таңертең терезе әйнегіне сіресіп мұз қатып тұрады. Софья ёлка жайын кішкене кейінге қалдырса қайтер екен? Ол рождествоға қарай баратын шығармын деп ойлап отыр,.сосын елканы бірге безендіріседі ғой. Софья «Академия» және «Атеней» журналдарының соңғы сандарын жіберсе тәуір болар еді...

	Доктор Шварц Генридің құлақтарын көріп шығып, таяу күнде ауырғаны азайып, есту қабілеті қалпына келіп, Галледен жүріп кете алатындығына сендірді. Тек құлақтарын тас қып байлап жүруі керек, салқын тигізбеуі керек. Генри баспагерімен жүздесу үшін Лейпцигке, сосын Берлин мен Парижге бармақ боп шешті. Бірақ, декабрьде сол жақ құлағы қайтадан қатты ауыра бастады. Ауырғанын қойдыру үшін доктор Шварц оған апиын тағайындады. Генри әлі де болса ештеңе естімейтін.

	Келесі хат Парижден келді. Ол хат жазбадық деп Софьяға қатты ренжіп жүрген, «Гранд-отельге» кеп бірден алты хатын алғанда қандай қуанды десеңші. Сол жақ құлағының ауырғаны аздап басылайын деген сияқты, бірақ Галледен шығарда құлағын мақтамен тығындауды ұмытып кетіпті. Тағы да салқын тигізіп алыпты. Енді Париждегі құлақты емдейтін дәрігерге қаралмаса болмайын деп тұр.

	...Ол Неапольға бармақ, Помпейдегі жаңа қазбаларды көріп шықпақ.

	Неапольда Генри «Гранд-отельге» түсті. Қонақ үйдің иесі ескі досы болатын. Сол жақ құлағы қайтадан қатты ауыра бастады. Дәрігер Коццолини инъекция жасады. Наркотик көмектесуін көмектесті, бірақ дәрігер оған Афиныға жол жүруді кейінге шегере тұруға кеңес берді. Келесі күні дәрігер Коццолини екеуі Помпей қазбаларын көруге барды. Рождество қарсаңында ол қонақ үйдің ресторанында жалғыз отырып тамақ ішті. Ертеңіне таңғы тамағын буфеттен ішті.

	Софья кейін хабардар болған бұдан соңғы оқиғалар оған адам сенгісіз нәрседей көрінді. Рождество күні таңертең сағат онда Генри қонақ үйден шығады —шамасы, иньекция жасатпақ болса керек. Бірақ, дәрігерге бармайды. Пьяцца делла Санта Карита маңындағы бір көшеде қаптал жолға құлап түсіп, есінен танып қалады. Есін жиғанында жанына келген адамдар одан не болғанын сұрайды. Ол жауап бермейді — өйткені, тілі байланып қалған-ды. Полицей оны жақын жердегі ауруханаға алып барады. Алтын теңгелер салынған әмияны қалтасына терең сүңгіп кеткені сонша, полицей оны ақыры таба алмайды. Аурухана Генриді қабылдамайды — бұл үшін кім ақша төлемек? Бұдан соң оны полиция участогына әкетуден басқа амал қалмайды. Мұнда жилетінің қалтасынан дәрігер Коццолинидің визит карточкасы табылады. Дәрігер полицияға шақыртылады. Нендей жағдай болғанын білген дәрігердің үрейі ұшып кетеді: жартылай ессіз қалыпта көшеден тауып алған адамдары атақты доктор Шлиман ғой! Дәрігер Коццолини жұмсақ орындықты күйме алдырып, Генриді «Гранд-отельге» алып барады. Мұнда оған дәмді бульон ішкізіп, төсегіне жатқызады.

	Неапольге келіп жатқан атақты неміс хирургы доктор фон Шоенге дереу шақырту жіберіледі. Ол Генридің сол жақ құлағын ашып, іріңнен тазартып береді. Шоен трепанация қажет-ау деген ой түйеді. Генри әлі тілге келе алмай жатады. Қонақ үйдің иесі оған өзі күтім жасап, бульон мен кофе ішкізеді.

	Келесі күні таңертең — бұл рождество мерекесінің екінші күні болатын — Генридің жатын бөлмесіне жалғас бөлмеге дәрігер Коццолини, доктор фон Шоен және басқа да алты маман жиналып, бас сүйекке трепанация жасауға бола ма дегенді талқылай бастайды. Олар кеңестерін аяқтағанша Генри үзіліп те кетеді.

	Бұл оқиғалардың бәрін Софья телеграммалардан білген-ді. Генридің көшеде құлап қалғанын естіген бойда дереу Неапольға баруға жиналған. Бірақ, күн жұма еді. Жұма күні Бриндизиге пароход жүрмейтін. Ал, кешкісін соңғы телеграмма келді. Күйеуі қайтыс болыпты.

	Дёрпфельд пен інісі Панайотис Софьяны үйде қалуға көндірді. Бриндизиге аттанған сенбі күнгі пароходқа отырған олар Генридің мәйітін Афиныға әкелу үшін Неапольға жүріп кетті.

	Софья кітапханада Генридің жазу үстелінде отыр еді; жаны қатты құлазып отырған. Мұның себебі тек Генридің өмірден өткенінде ғана емес еді — бұл оған күтпеген жаңалықтай көрінбеген, себебі Генри көптен ауырып жүрген және сан алуан шаруаларымен бұрынғыша қызу құлшыныспен шұғылданбайтын. Софья оның өз үйінен алыста, қонақ үйдегі жат төсекте үзілгеніне, ақырғы сәтінде жанында туғандарынан ешкімнің болмағанына, маңдайынан сүйіп қоштасып қалмағанына күйзеліп отырған. Софья өзін өзі айыптап, өкініш отына өртенді. Ауыр операция жайлы естіген бойда-ақ Галлеге жүріп кетуі керек еді. Бірақ, отасқалы өткен жиырма бір жылдың ішінде тілегіне қарсы келген кезі кемде-кем еді ғой. Бұл жолы да ол баруға тыйым салған...

	Оның ешқайда бұрылмай Галледен шығысымен Афиныға қайтуын табанды түрде өтінуі керек еді. Мұнда күн жылы ғой. Өзінің әдемі үйінде, өзін қатты қадірлейтін әйелінің, бойжеткен қызының, грек ұлының жанында жайлап тәуір болып та кетер ме еді. Ал, бұның орнына ол Вирховпен жүздесу үшін Берлинге, басқа достарымен жүздесу үшін Парижге, Помпей қазбаларын көру үшін Неапольға жол шекті... Туа біткен мінезге не істерсің. Софья ешқашан оның іс-әрекетіне бағыт белгілеп көрген жоқ. Бұл ешкімнің қолынан келмес те еді!

	Өлім аузында жатқан Генриді аурухананың қабылдамағанын, себебі ондағылардың ешқайсысы мұны танымағанын есіне алған Софьяның бойы дір ете түсті. Олар Генридің өмірін сақтап қала алатын еді-ау! Әлемдегі ең атақты адамдардың бірі доктор Шлиманды танымау деген не сұмдық! Көңіл айтқан телеграммалар дүние жүзінің түкпір-түкпірінен күні бүгінге шейін келіп жатыр. Газеттер оның таңғажайып өмірі туралы, археологияға, адамзаттың алғы дәуренін зерттеуге қосқан үлесі жайлы құлаш-құлаш мақалалар жариялап жатыр.

	Алпыс тоғыз жасқа толуына санаулы күндер қалғанда қайтыс болған Генри Шлиман өмір жолын нық басып жүріп өтті. Өз парызын ақырына шейін ақтап шықты. Гомердің Троясы, Павсанийдің Микендегі патша қабірлері, Орхомендегі қазына қоймасы, Тиринф сарайы...

	Бұның бәрі енді өткен күндердің үлесіне айналды.

	Бірнеше күннен соң Дёрпфельд пен Панайотис оны үйіне қайта алып келеді — бұл оның сансыз көп сапарының ең соңғысы болмақ. Өсиет жазылған конвертті ашқан кезде Софья көрхананың құрылысына елу мың драхма беретін болады. Протестанттық пастор азалы дұға оқиды. Ал, мавзолей дайын болған кезде Генридің мәйіті онда мәңгі-бақи орын тебеді.

	Үстел үстіне қолын созып басын соған сылқ түсірді. Жалғыздың жүрегін жабырқатып жіберген-ді.

	Отыз сегіз жасында жесір қалды. Орасан үлкен «Илион палаталарының» ендігі иесі өзі. Андромаха он тоғызда, университеттің студентімен достасып жүр. Бәлкім, Андромаха ұзамай күйеуге шығып, өзін тастап кететін шығар. Агамемнон әлі кішкентай, он екі-ақ жаста. Бұның жұбанышы жалғыз сол ғана болмақ.

	Софья Генридің 1889 жылдың 10 январында жазған өсиетінің мазмұнын жақсы білетін. Ол өзінің орыс семьясын жан-жақты қамтамасыз етті. Қарындастарына, Вирховқа, Дёрпфельдке сыйлықтар қалдырды. Андромаха мен Агамемнонға бір-бір адамның дәулеті өсиет етілді. Баяғыда ол Софьяның әкесі Георгиос Энгастроменосты нотариусқа ертіп апарып, оның он жеті жасар қызы Софья бұның, Генри Шлиманның, мүлкінен ешқашан ештеңе талап етпеуге тиіс, деген сөздер жазылған документке қол қойдыруға мәжбүр еткен. Енді міне сөйткен Шлиман Софьяға барлық жиһаз-жасауларымен қосып «Илион палаталарын», Берлиндегі бір ғимаратты, Герман археология институтының ғимаратын, басқа да көптеген дүниелерді мұра етіп отыр. Софьяның өмірі қамсыз. Ол «Илион палаталарын» Генридің көзі тірі кезіндегі қалпында ұстай алады, оның табалдырығын аттаған адамға қадірлі қонақ ретінде сый-құрмет көрсетеді, троялық коллекциялары орналасқан музейдің де есігі ашық болады. Ал, қонақтардан қажыса көз тасалай тұратын сенімді тұрағы — Кифисьядағы үйі бар.

	Софья орнынан тұрып, кітапханадан шықты да, төмен түсті. Балға арналған залмен жай басып жүріп өтіп, Генри портреті бейнеленген, цитаттармен қоршалған фресканың астына кеп тоқтады. Бұл цитаттарды Генри өзі ардақ тұтатын грек классиктерінен іріктеп алған. Сүйікті шығармаларынан үзінді оқып тұрған Генридің дауысы құлағына шалынды. Эгей теңізінің толқынындай қаптаған естеліктер тұншықтырып жібере жаздады.

	Ол енді ешқашан ешкімді сүймейтін болады. Жұрттың бәрі қатты қадірлейтін Софья Шлиман ханым Афиныда әлі де ұзақ жылдар бойы өмір сүреді, Троядағы қазба жұмыстарын одан әрі жалғастыру үшін Дёрпфельдке қаржы береді, күйеуінің ар-намысын және бүкіл өмірін жұмсаған жұмысын неміс капитандары бёттихерлерден, ағылшындық стилмендер мен пенроуздардан, күйеуінің есімі мен ісіне көлеңке тастағысы келетін басқа да барлық адамдардан қызғыштай қоритын болады. Ол әлі жас, дәулетті, оны алда ұзақ өмір күтіп тұр. Ал, жесірлікпен өтетін жылдарға келсе, оның о бастан-ақ ойда болғаны анық қой. Ендеше, тағдырға артатын ешқандай кінәсі жоқ.

	Софья будуарына көтерілді де, икон алдына тізесінен түсіп, Генри Шлиманның аруағы үшін құдайға құлшылық етті. Есімі мәңгі ұмытылмағай-дағы!





АВТОРДЫҢ ЕСКЕРТПЕСІ

	Кітап авторына кездескен қиындықтардың бірі — әңгіме боп отырған уақытта Европада қос календардың қолданылғандығы болды. Генри Шлиман мен бүкіл өңге Европа осы күні өзіміз қолданылып жүрген календарды пайдаланса, гректер ол кезде Юлиан календары бойынша өмір сүрген-ді. Софья Шлиман, шамасы, өз хаттарына сол күні Афины газеттерінде тұрған датаны қойып отырған болса керек. Ал, Шлиманның кітаптарында, күнделіктері мен хаттарында кездесетін даталардың бәрі де жаңа стиль бойынша берілген. Осының салдарынан даталар шым-шытырық араласып кеткендей көрінеді де, белгілі бір оқиғаның шын мәнінде кей кезде болғандығын анықтау қиын.

	Генридің Софьяға 1889 жылғы 26 ноябрьде жазған хатынан мынадай жолдарды оқимыз:

	«Қымбаттым, мен саған бірінші декабрьге дейін шаруашылық қажетіне жұмсайтын ақша бергем. Жаңа стиль бойынша бірінші декабрьден бастап сенің атыңа есеп ашып, Иония банкіне жазған хатымды өзің көрдің емес пе? Құдай-ау, бұның бәрі қалай ғана жадыңнан шығып кеткен!»

	- Греция Грегориан календарын ресми түрде 1923 жылдың 1 мартынан бастап қабылдады.

	Берлиннен Приам қазынасын көруді үміт ететін оқырмандар өкінішке жолығады. Қазына жоғалып кетті. Екінші дүние жүзілік соғыстың аяқ шеніне таман совет әскерлері Берлинге жақындаған кезде Берлин музейінде сақтаулы тұрған алтын төрт жәшікке салынып, тығып тасталғаны, не көміп тасталғаны белгісіз, ұшты-күйді жоқ болды. Приам қазыналарының қайда жоғалғандығы жайлы әркім әртүрлі жорамал айтады: біреулер бомбылау кезінде құрыған десе, өзгелер оны әлдекімдер иеленіп кеткен немесе ұрлаған деседі. Тіпті, оның жан білмейтін бір құпия орында тығулы жатуы да мүмкін. Күндердің күнінде ойда жоқ жерден табылып қалуы да ғажап емес.





ГЕНРИ ШЛИМАН ЖАЗҒАН КІТАПТАР:

	La Chine et le Japon au temps present, 1867

	Ithaque, le Peloponnese, Troie, 1869

	Antiqnites Troyennes, 1874

	Atlas des Antiguites Troyennes, 1874

	Troy and Its Remains. 1874

	Mycenae, 1878

	Ilios: City and Country of the Trojans, 1880

	Orchomenos. Bericht iiber meine Ausgrabungen im Bootischen, Orchomenos. 1881

	Reise in der Troas im Mai 1881, 1881

	Troja: Results of the Latest Researches, 1884

	Tiryns: The Prehistoric Palace of the King of Tiryns,1885





ГЕНРИХ ШЛИМАН ЖӘНЕ «ГОМЕРГЕ ҚАТЫСТЫ» АРХЕОЛОГИЯ

	Өткен ғасырдағы айтулы археологтар ішінен кейінгі ұрпақтардың санасында өшпес із қалдырған Генрих35 Шлимандай басқа адамды табу қиын. Дабысы дүркіреген бұл есім XIX. ғасырдың соңғы ширегінде әлемнің барлық ірі газеттері мен ғылыми журналдары беттерінен түспей жүрді. Сонымен бірге ғылыми жұртшылық арасында әралуан қарама-қайшы пікірлер тудырды: біреулер жер-көкке сыйғызбай мақтаумен болса, өзгелер жерден алып, жерге салып жатты. Шлиманның романтикалық өмірбаяны шырай берген тұрмыс-тіршілігі мен қазба жұмыстары археологияны ардақ тұтатындардың көпшілігі үшін археолог қызметінің эталонына айналды. Табанды ізденістің, алға қойған мақсатқа жету жолында қиындықтарды жеңе білудің жарқын үлгісі болды. Ал, кейбіреулер бұны тіпті романтикаға толы археология ғылымының нақ өз бейнесі деп білді. Шлиман жайлы ондаған өмірбаяндық еңбек жазылды: олардың ішінде ғылыми монографиялар да, егжей-тегжейлі ғұмырнамалар да бар. Және бұндай еңбектердің саны өскен үстіне өсіп келеді. Соңғы кезде жазылған осындай шығармалардың бірін — белгілі американ жазушысы, романға айналдырған көптеген өмірбаяндардың36 авторы Ирвинг Стоунның романын біз де енді совет оқырмандарына таныстырып отырмыз.

	И. Стоун шығармасына Шлиман өмірінің екінші, археологиялық кезеңін — 1869 жылы Софья Энгастроменосқа үйленуінен 1890 жылы қайтыс болғанына дейінгі аралықты негіз еткен. Жазушының Шлиман өмірбаянының ең жарқын беттеріне — Троя мен Микенді қазу кезеңіне баса көңіл бөлетіні де түсінікті; романның осы оқиғаларға қатысты тараулары оқырман үшін ең қызықты да есте қаларлық болып шыққаны даусыз.

	Мейлінше мол документтік материалдарды, оның ішінде Шлиманның немерелері таяуда ғана Афиныда орналасқан Классикалық зерттеулер жөніндегі американ мектебіне табыс еткен археологтың Софьямен және Энгастроменостар семьясымен жазысқан, әлі еш жерде жарияланбаған хаттарын пайдалану бақытына ие болған И. Стоун өз романында осынау адамның біржақты бағалауға болмайтын, іштей қарама-қайшылықтарға толы, күрделі тұлғасы жайлы өз түсінігін, дәлірек айтсақ, өзіндік интуициялық түйсігін алға тартады. Хат жолдары мен диалогтардан, Софьяның ішкі монологтары мен ой кешулерінен автордың Шлиманның жекелеген іс-әрекеттеріне талдау жасап, оның адам таңғаларлық қабілетінің айрықша көріністерін ой елегінен өткізуге деген талпыныстары анық аңғарылып отырылады. Басқаша сөзбен айтқанда, жазушы өз кейіпкерінің өзгеге ұқсамайтын өзіндік бейнесін жасаған. Жанрлық талапқа байланысты бұл негізінен алғанда романтикалық бейне боп шыққан.

	Аса ірі археологиялық жаңалықтарды өмірге әкелген Генрих Шлиман шын мәнінде қандай адам болған еді? Өз қаражатын кез-келген пайдалы шаруаға, оның ішінде археологиялық ізденістерге де оңтайлы орналастырып жүрген, ішкі есебі түгел коммерсант па әлде тумысынан бойына терең түйсік дарыған, жеті қат жердің астында жатқанды көретін қабілеті бар білімдар ғұлама ма? Ақшасын босқа шашудан, немесе, дәлірек айтсақ, тұп-тура мағынасында «жерге көмуден» басқа шаруа таппаған есірген миллионер ме әлде бала кезде пайда болған арманын есейген кезде іске асыру үшін арпалысқан адам ба?

	Бұл сұрақтарға біржақты жауап беру қиын, бәлкім тіпті өйту дұрыс емес те шығар. Өйткені, замандастарынан да, кейінгі ұрпақтардан да бұл адам жайлы бірауызды пікір кездестіре алмайсың. Сол замандағы ғылыми ортада, сондай-ақ, көзқарастарының қалыптасуына журналистер басым ықпал жасаған жалпы жұртшылық пен баспасөзде қалам тартып жүрген талым адамдар арасында XIX ғасырдың 70-80 жылдарында атағы әлемге кеңінен мәшһүр болғандардың бірінен саналатын осы кісі жайлы бір-біріне мүлдем қарама-қайшы пікірлер айтылып жататын. Олар тек бір нәрсеге: Шлиман ғажап жолы болғыш адам, жанасып кеткен нәрсесінің бәрі — мейлі ол индиго салынған бөшке болсын немесе көне қабірлердің топырағы болсын, Мидас патшаның құдіретіндей, қолма-қол алтынға айналып жүре береді, дегенге ғана дауласпайтын.

	Оны сынаушылардың ішіндегі өте бір өжет дегендері де осынау толымды тұлғаның адам таңқаларлық қабілеттеріне, әсіресе лингвистикалық қабілетіне, сондай-ақ жасымас жігеріне тәнті болғандарын жасыра алмаған. Ал, қарапайым бюргерлер мен тоғышарларға келсек, олар да іштей қызғаныш отына күйгендерімен жолы болғыш бұл адамды қаһармандай қадірлеп, пір тұтып жүрді. Егер осының бәріне оның алуан оқиғаға толы, шын мәнінде де «авантюралық» өмір тарихын тоғыстырсаң, онда кейіннен көптеп жарық көрген «Бір алтын іздеушінің өмір тарихы» (Э. Людвиг.), «Троя жайлы арман» (Г.Штоль, А.Брекман) немесе «Бір арман, екі махаббат» (Л. және Г.Пул) тәрізді Шлиманның романға айналдырылған өмірбаяндарының тақырыптары қайдан пайда болғанын аңғару да қиынға соқпайды.

	Шлиманның кісілігі, ғалымдығы жайлы өз түсінігімді әсте де өзгеге таңғым жоқ. Мен мүлдем керісінше мақсатты көздеп отырмын. Романмен танысқан оқырман басты кейіпкер жайлы өзіндік түсінік қалыптастырған болар деп ойлаймын. Менің міндетім — осынау портретке жекелеген штрихтар қосып, осынау біртұтас көріністі кішкене де болса шындыққа жақындата түсу болып табылады. Сондай-ақ, жекелеген өмірбаяндық мәліметтер де оқырманға онша артық, бола қоймас, өйткені И.Стоун Шлиман өмірінің тек екінші кезеңін ғана егжей-тегжейлеген ғой. Оның үстіне Шлиманның археология үшін елеулі маңызы бар соңғы жылдардағы жұмыстары да романда өте үстіртін суреттелген.

	* * *

	Шлиманның өмірбаянына куәлік ететін документтік материал мейлінше мол. Замандастары жазып қалдырған нәрселерді былай қойғанда, археологтың өз мұрасының өзі жетерлік: 10 кітап, ғылыми журналдар мен ағымдағы баспасөзде жарияланған жүздеген мақала, жолсапарлары мен қазба жұмыстарына арналған 18 күнделік, жаттығулар мен жол-жөнекей туған ойларын түсіруге арналған ондаған дәптер, осылардың бәріне қосымша 60 мың хат! Бұл кісінің хат жазуға деген қабілеті шын мәнінде де адам таңғаларлық: өйткені, өмірінің 45 жылы белсенді әрекетке жұмсалды деп есептегеннің өзінде де күніне үш-төрт хаттан жазып отырған боп шығады.

	Ғұмырнамашы Эрнст Майер әзірлеген екі томдыққа Шлиман хаттарының тек жүзден бір бөлегі ғана енді. Бұлардан өзге Шлиманның өзі жазып, жариялаған мейлінше толық өмірбаян және бар.

	Генрих Шлиман 1822 жылғы 6 январьда немістің Мекленбург-Шверин деген жеріндегі Ной-Буков атты шағын қалашықта пастор семьясында туды. Балалық шағы сол қалашыққа таяу маңдағы Анкерсхаген деревнясында өтеді. Осында халық аңыздары бойына жігер отын құйған, Геркуланум мен Помпейдің күйреуі жайлы әңгімелерді есі кете тыңдаған, Троя соғысы жөніндегі балаларға арналған кітапшаларды іздеп жүріп оқыған кішкентай Генрих аты аңызға айналған Трояны тауып, қазып шығарсам деп арман ете бастайды.

	Бала жүйелі білім ала алмайды — әкесінің қоғамдық және финанстың жағдайының күрт нашарлап кетуі оны гимназияны тастауға мәжбүр етеді де, реальдық училищені бітіргеннен кейін аштан өлмес үшін дүкеншіге қол бала болып орналасады. Қайыршылық құрсауынан құтылуға, бірінен бірі айнымайтын көңілсіз күндер тізбегін үзуге ниеттенген әлжуаз да аурушаң балаң жігіт жаяу-жалпылап Гамбургке тартады да, онда барғасын Венесуэлаға қатынайтын кемеге жалданады. Жолшыбай кеме апатына ұшырап, одан кездейсоқ аман қалуы өміріне үлкен бетбұрыс жасайды.

	Ара да біраз уақыт өткен соң ол сәті түсіп, Амстердамдағы «Шрёдер және К» атты атақты сауда фирмасына қызметке орналасады. Сирек ұшырасатын лингвистік дарыны мен зерделілігінің арқасында Шлиман өзі ойлап тапқан әдіс бойынша аз уақытта бірнеше шет тілін меңгеріп алады. Оның орыс тілін де үйренгендігі қожайындарын қабілетті жас полиглот-қызметкерді 1846 жылы Петербургке жіберу жайлы ойға итермелейді. Бойына біткен сарқылмас жігері мен мейлінше іскерлігінің арқасында ол көп ұзамай-ақ компанияның сауда агенті қызметін тастап, өз кәсібін ашқан саудагерге айналады.

	Әрқилы товарлармен, оның ішінде негізінен индигомен, көтерме сауда жасау ісін жолға қоя білген Г.Шлиман бірнеше жылдық ішінде-ақ байып шыға келеді. Калифорнияда алтын өндірушілерге арнап банк ашып, дәулетін одан әрі арттыра түседі. Әсіресе, Қырым кампаниясы кезінде орыс армиясын әскери шикізатпен қамтамасыз етуден қатты байиды. Шлиман Россияда 18 жыл тұрады. Орыс азаматтығын қабылдап, Петербургтің бай саудагерінің жиені Екатерина Петровна Лыжинамен Исаак соборында некеге тұрады. Бұл әйелінен үш бала сүйеді. Оның қоғамда үлкен абырой-беделге ие болғаны сонша, бірінші гильдия саудагерлердің қатарына қабылданады. Ал, елден кетерінің аз-ақ алдында Санкт-Петербургтың құрметті азаматы титулына ие болады.

	Алыпсатарлық айла-шарғылардан шаршаған, семьялық тұрмысының татымы болмаған отыз алты жасар негоциант 50-ші жылдардың аяң шамасында кәсіпке қатысты шаруаларын біртіндеп тұйықтайды да, Европа мен Жер Орта теңізі елдеріне саяхатқа аттанады. 60-шы жылдардың ортасында жер жүзін айналып сапар шегеді. Шлиман сақайған кезінде де жүйелі білім ала алмаған болатын. Көне грек тілін шын мәнінде аутодидакт жолымен меңгерген. Ал, археологиялық танымдарына келсек, Парижде бірнеше ай бойы тыңдаған лекцияларынан басқа мақтанарлық ештеңесі жоқ еді; қазба жұмысын жүргізу тәжірибесінен мүлдем құралақан болатын.

	Шлиманның алғаш рет 1881 жылы жарық көрген, өз қолымен жазған өмірбаянының бірінші бетінде бүкіл очерктің желісіне жатқызылған мынадай жолдар бар: «Осынау еңбегімнің бас жағына өмірбаянымды ұсына отырып, есейген шағымда айналысқан бұл шаруам өндір жас кезімдегі арман-ойларымның нәтижесі екенін, Трояны және Микендегі патша қабірлерін қазып шығарған күректер мен қайлалар балалық шағым өткен кішкентай неміс деревнясында шыңдалғанын атап көрсеткім келеді»37 .

	Ал, шын мәнінде, бақалшының аш-жалаңаш қол баласы сәби кездегі арманын жүзеге асыру үшін жанталасып байлық жинады дегенді жай ғана әдемі аңыз деп есептеуге толық негіз бар. Ақиқатында, кәсіптен қол үзген коммерсанттың өмірінің қалған бөлегін ғылыми жолмен жүргізілетін қазба жұмысына жұмсауға деген әкетіп бара жатқан құштарлығы жоқ-ты. Бұл оның 50-ші жылдардың аяқ шенінде Петербург саудагері Бесовқа жазған хатынан да анық көрініп тұр: «Алайда, мен сияқты ертеңнен қара кешке дейін қауырт жұмыстармен шұғылдануға дағдыланған адам үшін бүкіл өмірін саяхат жасауға арнау немесе Рим мен Парижде, Афиныда құр босқа уақыт өткізу өте қиын екен. Ғылыми жұмыспен айналысуға да кеш қалдым; ұзақ уақыт бойы саудамен шұғылданғандықтан қазір ғылымда бірдеңеге қол жеткізе қоюым да қиынға соғады ғой. Ғылымға деген құштарлығым әлі күнге шейін басылмағанымен, бір ғана осы шаруамен шектеліп қалуды да көңілім қош көрмес еді»38. Байлықтың соңына түсудің салдарынан есінен шығып кеткен балалық шақтағы армандарына қайтадан канат қақтырған археолог болу жөніндегі бұл шешім, шамасы, экс-коммерсанттың Греция мен Алғы Шығысқа жасаған саяхаттары кезінде туындаған болса керек.

	Шлиманның өзі жайлы жалған өмірбаяндық мәліметтер беруі бір бұл емес. Мысалға, ол досы әрі грек тілін үйретуші алғашқы ұстазы Теоклетос Вимпосты архиепископ деп атайды. Ал, оқырмандардың өзі романнан көріп отырғандай, ол епископ лауазымынан әріге көтеріле алмайды. «Кездейсоқ түрде» американ азаматтығын алуы жөніндегі хикая да бастан-аяқ ойдан шығарылған нәрсе болатын. Таяуда ғана Шлиманның: «Петербургке барған жылы-ақ бірінші гильдия саудагерлерінің қатарына іліктім», деген сөзін теріске шығаратын архив документтері табылды; ал шын мәнінде ол саудагерлердің бірінші гильдиясына, онда да петербургтік емес, нарвалық гильдияға, тек 1854 жылы ғана өтеді 39.

	Алайда, балалық шағының рождестволық ертегісін еске алудан туған мұндай алдамшы әңгімелері үшін Шлиманды айрықша айыптау да орынды бола қояр ма екен? Өмірбаяны қағаз бетіне түскен 70-ші жылдардың соңы мен 80-ші жылдардың бас кезі әлемге аты танылып үлгерген осынау археолог үшін өзінің жай ғана қазына іздеуші емес, өз ісіне шын берілген зерттеуші екенін ғылыми жұртшылық алдында дәлелдеу жолында күш-қайратын аямай жұмсап жатқан кезі екенін естен шығармау керек. Мысалға, Шлиманның Лондонда реклама жөніндегі арнаулы агент ұстағаны да белгілі жай. Қалың жұртшылықпен қатар мамандығы бір әріптестерінің де ілтипатына бөлену мақсатындағы осынау ұмтылыстары оның аталған өмірбаянды жазып, оны «Илион» монографиясына алғысөз орынына енгізуіне де түрткі болғаны күмәнсіз.

	Шлиманның Софьяға үйленуі жайлы, ғылымның Идалық биігіне шығар жолындағы алғашқы баспалдақтары болған Троя мен Микен жайлы оқырманға И.Стоун романының өте тартымды етіп жазылған тараулары баяндап береді. Мен бұл ара да археологтың мейлінше үстіртін айтылған немесе мүлдем атаусыз қалған, жүзеге асқан, аспағаны бар басқа да бірқатар жұмыстарына тоқталғым келеді.

	Алдымен, Шлиман 1880 жылы Дёрпфельдпен бірге зерттеуге кіріскен Орхомен жайына аз-кем аялдайық. Акропольдегі қазбалар іс жүзінде ешқандай нәтиже бермегендіктен, барлық күш толосты аршуға жұмылдырылған еді. Бұны Шлиманның антикалық «жол көрсетушісі» Павсаний Орхомен әміршісі Минийдің қазына қоймасы деп атаған болатын. Күмбезді көрхананың ішіне дромосы арқылы емес, төбесі арқылы енуге тура келген. Тазартудың барысында өрнектелген мәрмәр сынықтары мейлінше мол жолыққанымен, оның ерте заманда-ақ тонауға ұшырағаны анықталған. Бірақ, бәрінен де айрықша көзге түскен бір нәрсе — негізінен алғанда дөңгелек бітімді бұл күмбезді құрылыстың кішкене дәліз арқылы басқа бір, төрт бұрышты бөлмемен жалғасып жатқаны еді. Таламос — көрхана дегеніміздің өзі де осы болатын. Қазушылардың ең елеулі олжалары да осыдан табылды: әлгі бөлменің еденін бұрын ешқашан кезікпеген әшекей түсірілген жасыл шифер тақталары басып жатыр еді.

	Уатылып, бөлшектелген блоктарды жинап, алғашқы қалпындағыдай етіп құрастырған кезде бұның көрхананың құлап түскен шатыр жабындысы екені айқындалды. Аң-таң болған археологтар көз жауын алатын көркем суретке куәлік етті: қашауды қолы қалтырамай әрі ерекше ептілікпен ұстаған беймәлім шебер дала гүлдерінен кілем тоқыпты. Гүл шоқтарының ара-арасына бір-біріне шым-шытырық шырматылған спираль тәрізді сабақтар мен жаңа көктеп келе жатқан өсімдіктер бейнеленіпті. Көлемі үш те төрт метр боп табылатын осынау жасыл «шабындықтың» шеттері көп жапырақты розеткалармен асқан шеберлікпен көркемделіпті; дәл осындай розеткалардың қос қатары төбенің қақ ортасына төрт бұрыш боп орналасқан, әлгіндегі гүлдер мен спиральдардан құралған өрнектерді жиектеп тұр. Тасқа өрнек салудың озық үлгілерін Шлиман бұрын да кезіктірген — мысалға, Атрейдің қазына қоймасы делінетін Микеннің үлкен толосында осындай үлгілер бар-ды. Бірақ, мына жерде олардың тасқа өрнек салудың теңдесі жоқ туындысына жолығып тұрғандары даусыз еді. Кейін, бірнеше жылдан соң, сол Дёрпфельдпен бірге Тиринфті қазған кезінде осынау әшекейдің дәлме-дәл көшірмесін, бірақ тасқа қашалмаған, бояумен салынған көшірмесін кезіктіретінін археолог ол кезде білмеген.

	Тиринфте Шлиман бұдан да зор жаңалықтар ашты. Ірі кесектерден тұратын мұндағы циклоптық қалама акрополдағы қорғаныс құрылыстарын мұрты бұзылмаған қалпында сақтап қалған-ды. Екі жыл бойы атқарылған жұмыстың нәтижесінде көптеген галереялар, казематтар, елеусіз есіктер мен құпия баспалдақтар табылды. Акропольдағы патша сарайын қазу жұмысы да маңызды нәтижелерге жеткізді.

	Тиринфтегі бояулы керамика Шлиманға Микеннен жолыққандарынан айнымайтын. Алайда, бір заманда сарай қабырғаларының сылағын жапқан полихромдық бояулардың көптеген кесектері күтпеген жерден кезіккен жан сүйсінерлік жаңалық болған-ды. Фрескалардың басым көпшілігі — шым-шытырық шырматылған спиральдар мен розеткалар негізгі желі етіп алынған өрнекті композиция боп табылатын; бұлардың бірі, жоғарыда атап өткеніміздей, Орхомендегі көрхана төбесіндегі ойық өрнекті айнытпай қайталайтын. Сондай-ақ, тіршілік иелерінің суреттері де кезікті: бір үлкен фрагментте есі кете би билеп тұрған тыр жалаңаш жас жігітті арқалай құтырына мөңкіген ашулы бұқа бейнеленіпті. Шлиман ол кезде бұндай суретке ұқсас бейнені еш жерден жолықтыра қоймаған.

	Оның Тиринфті қазудан алған сабақтары мейлінше толымды болды. Шлиманның ғалым ретінде қалыптасуын жеделдете түскен де осы қазба еді. Бір кезде өзі ойланбастан ғибадатхана деп атаған Троядан тапқан ғимараттарының шын мәнінде Тиринф акрополіндегі сарай әліптес мегарон типті тұрғын үйлер екенін түсініп, бұл қателігін «Тиринф» атты кітабында батыл түрде мойындады. Қазба басына келіп кеткен Э. Фабрициус жас жігіттің бұқаның үстінде тұрып жоралық би билеуін бейнелейтін сюжет Крит ыдыстары мен гаммаларында жиі кездесетіндігін көрсетеді. Бұл Шлиман ізденістеріне жаңа бағыт белгілеуге себепші болады. Сөйтіп, ол Критті, айбарлы әмірші Миностың аты аңызға айналған шытырманы — Кносс сарайын нысанаға алады. Шлиман Кноста қазба жұмысын бастауға әлденеше рет талпыныс жасайды,— бұны И.Стоун тіпті ауызға да алмайды,— бірақ, бұл әрекетінен ештеңе өнбейді. Археологтың криттік Одиссеясы ақыры жүзеге аспай қалады.

	Шлиманның бұдан басқа да ой-жоспарлары мол болатын. И.Стоун оның «Приам қазынасын» Эрмитажға ұсынғанына қысқаша тоқталып өтеді, бірақ Шлиманның өзге де ғұмырнамашылары сияқты ол да есімі әлемге әйгілі археологтың 80-ші жылдары Россия мемлекетінің территориясынан қазба жұмыстарын жүргізуге ниеттенгенін ескермейді. Өзінің ұлы Сергей арқылы әрекет еткен Генрих Шлиман 1882 жылы Археологиялық комиссияға Кавказдың Қара теңіз жағалауының оңтүстігінде қазба жүргізуге, барлық шығынын өзі көтеруге ұсыныс түсіреді. Табылған олжаларды түгелдей Эрмитажға табыс етуге міндеттенеді. Шамасы, Шлиманды антикалық авторлар айтып кеткен ежелгі Эллада мен Колхида арасындағы байланысты іс жүзінде тексеріп көру жұмысы қызықтырған болса керек. Фрикстің алтын жабағысы жайлы, аргонавтардың Аэт патшалығына жорығы туралы, қарттарды жас жігітке айналдыратын құпияны білетін сиқыршы Медея жайлы және басқа да грек аңыздары оқырмандардың есінде шығар.

	Мемлекет қазынасы мен Археологиялық комиссияға қыруар пайда әкелетін бұл ұсынысқа жармаса кеткен осы комиссияның председателі И.А. Васильчиков Шлиманның Россияға келуіне және қазба жұмысын жүргізуіне рұқсат алып беру мақсатында сарай министрімен хат жазыса бастайды. Осынау хаттардан мұндай рұқсатты алуға әлдебір «саяси және азаматтың сипаттағы себептердің Шлиман мырзаға Ұлы мәртебелінің рұқсаты мен Ұлағатты кешірімінсіз Россияға қайтып оралуға» кедергі келтіретіндігі аңғарылады.

	Сірә, Софьяға үйленген Шлиманның Екатерина Лыжинамен алғашқы некесін Россияда ресми түрде бұзбағаны осынау шаруаны жүзеге асыруға бөгеуіл болған тәрізді. Россияның сол тұстағы заңдары бойынша бұл үшін «барлық дүние-мүлкі мен құқынан айырып бір жылдан үш жылға дейін Сібірге жер аударуға үкім кесілетін.

	Сондай-ақ, американ азаматтығын қабылдаған Шлиманның орыс азаматтығынан ресми түрде шықпағаны да әсер етуі ықтимал. Бұл да Россия империясының заңдарына қиғаштау соғатын. Қалай болған күнде де, бірден екі мемлекетке адалдыққа ант берген, әрі екі әйел алған аты әлемге мәшһүр бұл адамға қарсы орыс үкіметі іс қозғай қоймай, жабулы қазанды жабулы күйінде қалдырса керек. Осы аталған себептер болмаса біз жолы болғыш археологтың тағы бір Одиссеясы, дәлірек айтсақ Аргонавтикасы жайлы айтып берер едік.

	Енді міне арада жүз жыл өткен кезде, XX ғасырдың 70-ші жылдарының аяқ шеніндегі ғылым жетістіктері тұрғысынан Генрих Шлиманның қазба жұмыстары мен зерттеушілік қызметін қалай бағалауымыз керек? Замандастары мен кейінгі толқын археологтардың ол турасындағы алып-қашты кереғар пікірлері арасынан қай бағытты таңдасақ болады? Өйткені, «Абзалы, Шлиманның Трояны қазбағаны жөн еді, жарты ғасыр өткен соң Блеген бұл жұмысты одан әлдеқайда жақсы атқарып шығатын еді!» деген наразы дауыстар күні бүгінге шейін естіліп қап жүр ғой. Және бұны айтатындар археология әуесқойлары емес, көпті көрген профессура ғой.

	Иә, қазіргі археологиялық тәжірибе тұрғысынан қараған кезде Шлиманның қазу әдістері расында да адам айтқысыз сорақы көрінеді. «Өкінішке орай, ғимараттың орасан үлкен өңделген тастардан қаланған, ұзындығы 18, ені 13 метрлік іргетасын қиратуға мәжбүр болдық. Оның астынан үш жазу жолықтырдық.» «Сондай-ақ, мен күндізгі деңгейден 10,65 метр тереңдіктен жасыл түсті қыштан жасалған, ені 0,2 метр шағын науа таптым. Шамасы, бұл шаруашылықта пайдаланылған суды ағызуға арналған болса керек.» «Трояның өзіне жету үшін көптеген құрылыстың қалдықтарын құрбан етуіме тура келді. Бұлардан мен тек солтүстік және оңтүстік жақтағы бірнеше қабырғаны ғана сақтап қалдым.» Бұл археологтың өзі мойындаған фактілер ғана.

	«Төменіректен, он футтай тереңдіктен, дорийлық стильде өңделген екі тонналық мәрмәр тастар кезікті. Генри бұларды Лисимах ғибадатханасының бөлшектері деп тапты. Тастарда ешқандай жазу жоқ еді, сондықтан Генри көп ойланбай-ақ төменге, жазыққа қарай домалатып жіберуге әмір етті.» Бұл И.Стоунның сөзі. Шындыққа мейлінше жақын сөз. Өйткені, бұлар Шлиманның троялық күнделігіндегі жазбаларға негізделген еді. Илиададағы Афинаның күн сәулетті ғибадатханасының декорын қалпына келтіруге мүмкіндік беретін архитектуралық бөлшектер осылайша құрыды.

	Қазіргі заманғы археологиялық методика көне қабаттарды зерттеу үшін жоғары қабаттағы құрылыс қалдықтарын — онда да оларды мұқият фиксациялағаннан кейін — қиратуға рұқсат етеді, алайда бұндай рұқсат тек қалдықтар өте болымсыз, бөлшек-бөлшек күйде, осы жерде тұрған ғимараттардың бітімін көз алдына елестетуге мүмкіндік бермейтіндей жағдайда жеткенде ғана беріледі. Сол себепті де, Грек археология қоғамы Шлиманның Микендегі қазбаларын бақылауға жұмсаған эфор Стаматакистің — романда ол ғылымдағы чиновник ретінде кемсітіле суреттеледі — неліктен күйіп-пісіп жүргенін түсіну де онша қиынға соқпайды. Гомерді пір тұтушы бұл адамның алапат қимылынан аса қатты абыржып жүрген аталған қоғамдағы басқа да әріптестері секілді Стаматакис те грек халқының ұлттық байлығы боп табылатын ежелгі ескерткіштерді толықтай сақтауға ынталы еді. Шлиманның Тиринфте жүргізген қазбалары кезінде византиялық шіркеудің жұрнақтарын сақтап қалған екінші бір эфор Филиостың әрекеті де әбден орынды болатын. Себебі, бұл да мәдени ескерткіш қатарына жататын.

	Микен патшаларының шахталық қабірлерін қазу жайына келсек — бұл бір кездері Шлиман өз дәулетін екі еселеп қайтқан Калифорниядағы алтын аласапыранын, әлдебір археологиялық Сакраментоны еске салатын. Жүмысшыларды маңдарына жуытпай, үшеуден үшеу айға жуық уақыт бойы жанқиярлықпен жұмыс істеп, алтын әшекейлердің ертегіде ғана кездесетін, адам айтқысыз әдемі коллекцияларын аң-таң болған әлем жұртшылығына бірінен соң бірін тарту етіп жатқан ерлі-зайыпты Шлимандар осынау қабірлердің ғылым үшін аса қажетті дәл сыпаттамалары мен пландарын жасауды іс жүзінде естен шығарғанды. Қуаныштары қойындарына сыймаған қазушылардың қабірдегі жиһаздарды мүрдеден тезірек сыпырып, жоғары қарай жедел жөнелтудің қызығына түсіп алғандары сонша, ақыр аяғында «алтыны мол Микеннің» айбарлы әміршілерінің киген киімдері мен сән-салтанатын, жерлеу жорасын қайта қалпына келтіруге қажетті көптеген маңызды бөлшектер жоғалып, әртүрлі комплекстердің араласып кетуіне жол берілді.

	Алайда, бұндай елеулі жаңсақтықтарға қарамастан Шлиманды бұл жерде де тым қатты жазғыруға болмайды. Егер, өзге тәжірибелі мамандардың археологиялық қазбаларына қатысып мол өнеге жиған болса, өз қазбаларын бастаған мезгілде ол да мейлінше сақтың жасап, жұмысын жүйелі жүргізер ме еді, кім біледі. Әйтсе де сол тұстағы археология ғылымының әлі де балаңдау болғанын, алғашқы қадамдарын енді-енді ғана жасап жатқанын ұмытпау керек. Троядағы алғашқы қазбаларға тән траншеялық әдісті сол кездегі дипломды археологтар да кеңінен пайдаланып жатқан. Бұған қоса зерттеушінің өзі де үнемі ізденіс үстінде болғанын ескеру қажет. Оның «ғылыммен ынтымақтасқандығының» символы тәрізді көрінген Дёрпфельдпен творчестволық одағы «гомерлік әйелмен» некеге тұрғанындай сәтті одақ болды. Шлиманның көп нәрсеге көзі ашылып, болжам-жорамал айтуда асығыстыққа жол бермеуге ұмтылды, салмақты да салиқалы ғалым ретінде қалыптаса бастады. Ақиқатына келсек, қол қусырып қарап отырған адам ғана қателік жасамайды, деген мәтелдің шынында да жаны бар ғой.

	Шлиман «Гомердің Троясын» аша алды ма? Бұл сұраққа «ашты» деп те, «ашпады» деп те біржақты жауап қайтару қиын. Иә, Троя — ұлы аэдтың қиялынан туған дүние емес, Ғыссарлық жотасының сан ғасырлық қатпарларының астында жасырынып жатқан шындық екенін ғылыми жұртшылыққа алғаш дәлелдеп берген, дәлелдегенде тып-тыныш кабинетте қолына қалам ұстап отырып емес, қазба басында қолына қайла ұстап тұрып дәлелдеген адам Генрих Шлиман екені рас. Алайда, жасыратын не бар, Троя Гомердің, тіпті Гомердің де емес, кейінгі буын грек жазушылары мен ақындарының ойдан шығарған нәрсесі дегеннен жармасып айрылмай жүрген ғалымдар арасындағы бёттихерлер әлі де баршылық.

	Дегенмен, табылған қала Гомердің Троясы ма еді? Шлиманның өзіне сөз берейік: «Бүгін бақылаушы Фотидис ұлу тастың әдемі етіп өңделген кесек тақталарынан қаланған үлкен бастионды қазып шығарды. Қаламаға цемент те, әк те пайдаланылмапты. Әйтсе де бұл бастион Лисимах заманынан беріде болмаса әріде салынбағанға ұқсайды, оған қоса бізге кедергі келтіріп тұр. Сонда да оны қиратуға қолым көтерілер емес — әдемілігі сонша, көркіне көз тоймайды. Бұны сақтап қалған жөн». Сөйтіп, Гомер Троясының сымбатты мұнарасы өзінің сындарлылығының арқасында ғана Гомерді пір тұтушының өз қолымен қиратылудан аман қалды.

	Гомер Троясының, Приам мен Гектор Троясының мәселесі — бұдан гөрі кеңірек те күрделірек «Гомер мәселесінің» бір тармағы ғана. Оның себебі, «Илиада» мен «Одиссеяны» өмірге келтірген адамның жеке басы жайлы бір-біріне қарама-қайшы пікірлерді ұстанған унитарийлер мен аналитиктер ғылымда күні бүгінге шейін жақ-жақ боп қызылкеңірдек айтыс жүргізуде. Алғашқылары екі дастанды да бір ұлы ақынның төл туындысы десе, соңғылары аталған шығармаларды бірнеше жыраудың творчестволық еңбегінің жемісі деп біледі.

	Қазіргі заманның туристері «бедекер» типті жол көрсеткішті қалай пайдаланып жүрсе, өз саяхаттары мен қазба жұмыстары кезінде Шлиман да Гомерді солай пайдаланып жүрді. Қадірменді қари сыпаттап қалдырған нәрсенің қандайына болса да қалтқысыз сенді. Сөйтіп, өзі қазба жүргізген Ғыссарлықтан Скей қақпасын, Приам сарайын, оның қазына қоймасын, т.б. дүниелер таптым деп жариялады. Шынында да солай ма? Қазіргі гомертану ғылымында «Илиаданың» біздің дәуірімізге дейінгі IX немесе VIII ғасырда дүниеге келгені, оны дүниеге келтірген жырау (немесе жыраулар) ертеден ел ауызында келе жатқан аңыздарды — Троя соғысы және ахейлік батырлардың туған жерге оралуы жайлы оймаларды пайдалана отырып, негізінен сол өзі өмір сүрген қоғамды сыпаттайтыны жайлы пікір басқаларына қарағанда мейлінше ден қоярлық деп танылып отыр. Әрине, бұл екінші мыңжылдықтағы Микен мәдениетіне тән жекелеген ерекшеліктердің осынау дария дастанға енуіне бөгет жасамағаны анық.

	Ахейліктер жорығы мен «Приам қаласының» қиратылуы антикалық әдебиетте өте кең аумақты — б. з. б. 1334 жыл мен 1136 жылдар аралығында даталанады. Әйтсе де аталған оқиғаның ХІІІ ғасырда болғандығы жайлы тұжырым көбіректеу кезігеді. Бұл сілтемелер Шлиман зерттеген қаланың мәдени қазбаларынан қандай көрініс тапқан? Дёрпфельдтің Трояда жүргізген жұмыстарынан кейін, әсіресе американдық К.У. Блегеннің басшылығымен жүзеге асырылған аса тыңғылықты қазба жұмыстарынан кейін бұл ескерткіштің эллиндік және римдік Илионды есепке алмағанда 46 мәдени қабаты бары анықталды. Археологтар бұларды сегіз ірі горизонтқа топтастырды. Дёрпфельд алтыншы горизонттан сұрапыл өрттің ізін тапты. Ал, біраз кейін бұл қаланың соның алдында жер сілкінуден зардап шеккені дәлелденді. Осы себепті неміс археологы (оның пікірін өзге ғалымдар да қолдады) Гомер жырлаған «Приам қаласы» деп VI Трояны атады. Ал, Блеген болса Гомердің Илионы деп Vila Трояны атап, оған да Дёрпфельд өз қабатына белгілеген дәуірді белгіледі. Бірақ, қазір бұл жорамалдың да қайшылықтары бары байқалып отыр. Соңғы жылдары Грецияда жүргізілген археологиялық зерттеулер б. з. б. XIII ғасырдың орта шенінде Микендегі көптеген цитадельдің шұғыл түрде бекініс жұмыстарын жүзеге асырғанын көрсетіп берді. Шамасы, ахейліктердің өздері әлдебір тайпалардың тегеуірінін сезген болса керек. Сондықтан, ел-жұрты елеңдеп отырған шақта олардың бір қиырдағы Геллеспонт жағалауына коллективтік экспедиция ұйымдастыруы көңілге қона қоймайды.

	Осы тұрғыдан алғанда қамалдың қалың қабырғаларын кезіктіріп таң-тамаша болған, «Приам қазыналарын»— адам айтқысыз мол алтын көмбені кезіктіріп керемет қуанышқа бөленген Шлиманды Приам патшалық еткен заманнан 1200 жылдан астам уақыт бұрын тұрғызылған II Трояны Гомер жырлаған қала деп есептегені үшін жазғыруға қақымыз бар ма? Радио көміртегілік анализ тәрізді қазіргі заманғы аса дәл анықтайтын әдістерге ие болған бүгінгі зерттеушілердің өзі Трояның жасын белгілеуге келгенде алты түрлі жорамал жасап отырса, тың топыраққа күрек қадаған Шлиманға қандай кінә арта аламыз? Бұдан былайғы қазба жұмыстарында археологтың шындыққа мейлінше жақын келгенінің өзінде үлкен мән бар: өзі армандаған «Агамемнон қазынасы» Микендегі шеңбер қоршаулы зираттағы қабірге «қаһарлы қолбасшы Атрид» зымиян Клитемнестраның қолынан қаза тапқаннан бар болғаны 300 жыл бұрын салынған еді.

	«Абзалы, Шлиманның Трояны қазбағаны жөн еді...» Бірақ, бұл арада: «Гомерді зерттеуші ғалым филологтар айтыстарын әлі қанша уақыт жалғастырар еді, сөйтіп бұл айтыс археологтардың қанын қыздырып, олардың арасынан Гомерге имандай сенетін басқа бір Шлиман шығып, «Приам қаласының» өмірде болғандығын қолына күрек алып дәлелдеу үшін, Агамемнонның қабірі мен Тиринф сарайын іздеп табу үшін тағы да қанша жыл керек болар еді?» деген заңды сұрақ туады.

	Шлиманды Колумбпен салыстырған ғұмырнамашы Г. Штольдың «Индияға баратын теңіз жолын іздеп, соны тапқанына титтей де күдігі болмағандығы Колумб ерлігінің құнын кеміте ме? Тапқан көмбесі Приамнан мың жыл бұрын билік құрған әкімнің меншігі болғанымен, бұны қателесіп Приам қазынасы деп есептегені Шлиман еңбегінің маңызына нұқсан келтіре ала ма?»— деген сөзімен келіспеске болмайды.

	Иә, Шлиман алғашқы қарлығаштардың бірі болды және оның ғылымға сіңірген ең басты еңбегі — археологтардың, тарихшылар мен филологтардың ақыл-ойында төңкеріс жасағанында деп білу керек. Оқыған, көзі ашық азаматтар мен қарапайым тоғышарларға ол жаңа, беймәлім әлемнің есігін ашты, ал ғалымдарды — әрине, олардың бұны қобалжусыз, қарсылықсыз қабылдай қоймағаны рас — бұл әлемнің бір кезде өмірде болғандығына, .ол тек таңырқауды ғана емес, сонымен бірге тыңғылықты зерттеуді де керек ететіндігіне сендірді.

	Кейінге көз жіберсек, Шлиман қолына күрегін алып, сүйікті Гомері үшін айқасқа түсіп жатқан жылдарда сан жағынан да, сапа жағынан да қарын ашыра қоймайтын археологтар қауымы немен шұғылданып еді, дегенге келсек, Шлиманның тыңнан жол тартушы ретіндегі рөлі айрықша айқындала түседі.

	Австриялықтар Самофракия аралындағы «Ұлы құдайлардың»— Қабірлердің қасиетті мекенінің тұтас бір комплексін қазумен қызу айналысып жатты. Соның алдында ғана осы жерден қазір Луврдың орталық кіре берістерінің біріндегі баспалдақтардың көркін келтіріп тұрған Никаның орасан үлкен мәрмәр мүсіні табылған. Француздар күн құдайы Аполлонның Делос пен Дельфыдағы екі ірі қасиетті мекеніне назар тікті. Мүсіндер мен жазбалардың өте көп мөлшерде табылуы олардың еңбегіне лайықты өтем болды. Ал, немістер Альтисті — «құдайлар мен адамдар әміршісі» Олимпиялық Зевстің қасиетті тоғайын жүйелі түрде зерттеп жатты. Гректердің өздері де қол қусырып қарап отырған жоқ. Олар Афины іргесіндегі ежелгі заманда мистерияларымен аты шыққан қасиетті мекен Элевсинді және әрі ғибадатханалар комплексі, әрі эллиндік ойкуменнің түкпір-түкпірінен шипа іздеушілер ағылып келіп жатқан санаторий боп табылатын Эпидаврды қазумен шұғылданды. Сәл кейін Греция мен Кіші Азиядағы антикалық қалалар зерттеліне бастады. Бұл қазбалар көркемдік тұрғыдан керемет құнды, ғылыми тұрғыдан аса маңызды орасан мол олжаға кенелтті. Алайда, «қадым замандық» жоталарға күрек батыру немесе грек тарихының «ерлікке толы» дәуіріне жататын, жұртқа мәлім акропольдың үстінен траншея тарту, қазба жүргізу ол кезде бірде бір архитектордың, археологтың немесе әуесқой-меценаттың ойына келмеген.

	Иә, Шлиман Греция мен Кіші Азияның қола дәуірдегі тіршілігін зерттеген археология Колумбы болған адам еді. Бір қызығы, ол өзіне беймәлім түрде бірден екі Американы ашқан-ды. Өйткені, II Троя қабырғаларын шөгінді қатпарлардан тазартып жатқан археолог үшінші мыңжылдықтағы «Гомерге дейінгі» дәуірдің пердесін сыпырып жатқанын біле қойды ма екен? Әйтсе де, Шлиман ашқан жаңалықтар әріптестерінің таным-түсінігіне төңкеріс жасады. Бұл оның көзі тірісінде-ақ, Троя мен Микен олжалары төңірегінде айтыс лапылдап жатқан шақтың өзінде жолын қуған археологтардың шыққандығынан-ақ айқын көрініс тапты. Жетпісінші жылдардың аяқ шеніне таман Микен толостарына ұқсас көрханалар Аттикадан, Афины маңындағы Спата мен Менидиден қазып шығарылды. 1888 жылы грек археологы Цунда Спартаның оңтүстігіндегі Вафиодан күмбезді көрхананы аршып алып, әлемге ахей өнерінің жаңа сұңғыла туындыларын табыс етті.

	Атақты Кносс сарайын қазу жайлы ой жас Артур Эвансқа Саут-Кенсингтон музейіне қойылған Троя қазыналарын тамашалап тұрған кезінде келуі де кәдік емес-ті. Шлиман өмірінің соңғы жылдарында көксеген бұл арманды ағылшынның жас археологы жүзеге асырды. Бірақ, ол Шлиман сияқты дәрменсіз емес еді — Шлиманның жаңалықтары мен қатар жаңылыс басқан жағдайлары да көп адамның көп нәрсеге көзін ашқан. Ертедегі аңыздардың ақиқаттығын растап бергендей Кносс сарайы шын мәнінде де шытырман екен: сансыз көп бөлмелер, баспалдақтар, дәліздер, залдар, галереялар, жарық келетін жабықтар, аулалар, қоймалар, жуынатын бөлмелер... «Минос сарайы» жай шытырман емес археологиялық шытырман екен: осынау орасан зор комплекс ұзақ ғасырлар бойында сан рет қайта салынып, өртке ұшырап бүлініп, жер сілкінуден қирап, қайта тұрғызылыпты. Жаңа Тезейдің бұл шытырманнан абыроймен өте білгенін атап айту керек. Ал, оған «Ариаднаның арқауы» болған нәрсе Дёрпфелд пен басқа да археологтар қолданған қазба әдісі еді.

	Кностың орасан үлкен салтанат залы, ғажайып әдемі фрескалары, айшықты бояумен сырланған ыдыстары, нәзік өрнектермен әшекейленген геммалары мен мөрлері қазір бүкіл әлемге белгілі. Сарайдың өзі Криттің тарихын, саяси және әлеуметтік құрылымын, экономикасын зерттеуге таптырмайтын материалға айналды. Бірақ, таяуда Эванстың да Вундерлих дейтін сыңғырлаған әдемі фамилиясы бар өз бёттихері шықты. Ол: «Кносс сарайы — орасан үлкен көрхана, яғни өзіндік бір колумбарий» деген «таңғажайып» теория ұсынды. Егер Бёттихер «Троя — крематорий» теориясын негіздеу үшін күлді тілге тиек етсе, мынау сарайда өте көп мөлшерде кезігетін гипсті тұрғын үй құрылысына жарамсыз материал дегенді желеу етеді. Алайда, халықаралық ғылыми конференция шақырмай-ақ жаңа бёттихер бұрынғы Бёттихердің кебін киетіндігіне күдіктенбеуге болады.

	Шлиманның жаңалықтары мен қол жеткізген табыстары, жаңсақ ойлары мен жорамалдары негізінде эллин халқының ежелгі тарихы жайлы жаңа ғылым — микенология өркен жайды. Үстіміздегі ғасырдың 50-ші жылдарының басында Микендегі Клитемнестра көрханасының астынан— 1876 жылы Софья Шлиман аршыған көрхананың астынан!— грек археологы Г. Милонас патша қабірлерінің екінші дөңгелек зиратын тауып, қазып шығарды. Бұл қабірлерден де көптеген тамаша алтын әшекейлер табылды. Ал, ең бастысы, Шлиман қазған қабірлердің жасын анықтауға жәрдем жасады. Отызыншы жылдардың аяқ шенінде К. Куруниотис пен Трояны тыңғылықты зерттеп шыққан К.У. Блеген басқарған бірлескен грек-американ экспедициясы кемеңгер қарт Нестор патшалық еткен Пилостағы керемет әдемі сарайға қазба жүргізуге кірісті. Күні бүгінге шейін жүргізіліп жатқан осынау зерттеулер нәтижесінде табылған басқа да құнды олжалар арасынан қыш тақталарды ерекше атап айтқан жөн. Бұл тақталарға көне жазу таңбаларымен — Б линиялық жазуымен — жазылған шаруашылыққа катысты жүздеген документтер, Пилос сарайының тұтас бір архиві табылды.

	Тіл маманы Джон Чадвикпен бірлесе отырып, 1953 жылы Кносс пен Пилос тақталарындағы жазуды оқып шыққан ағылшын Майкл Вентрис микенология ғылымында орасан зор бетбұрыс жасады. Жазулар грек тілінің көне диалектісінде жазылған боп шықты. Бұл жаңалық ғылымға ахейлік Греция мен Криттің әлеуметтік құрылымы мен экономикасы жайлы алғашқы нақтылы мәліметтерді тарту етті.

	Вентристің ғажайып жаңалығына қазіргі күннің қырқасынан көз жіберер болсақ, тағы да Шлиман еріксіз еске оралады. Егер мүрдеден алтын масканы алып жатқан Шлиман қарсы алдындағы адамның жай эллиндік идеал ғана емес, Агамемнонның тап өзі екеніне ешқандай шүбә келтірмеген болса, Б линиялық жазуының шешуі табылғанша бұл таңбалардың грек тілінің дыбыстарын беретіндігіне сенген адам саусақпен санарлық-ақ еді. Осы арада: «Егер Вентристің жаңалығы бұдан ширек ғасыр бұрын емес, әлдеқайда көп кейін дүниеге келген болса ғылым қанша жылға кешеңдеп қалар еді?» деген басқа бір салыстырмалы сұрақ ойға оралды. Егер осылай болса, қазір біз микенология жайлы кітаптар мен мақалалардың қомақты библиографияларын шығара алар ма едік?

	Микендегі, Тиринф пен Кностағы қазба жұмыстарынан кейін көп ұзамай-ақ, Крит пен құрылықтық Грецияда екінші мыңжылдықта этникалық жағынан туыс болмағанымен, бір-біріне өте ұқсас мәдениеттер дамығаны, бұлардың өкілдері бірде бейбіт сауда жүргізіп, бірде бір-біріне теңіз арқылы жойқын шабуылдар жасап отырғаны анықталды. Ал, бұл кезде Гомер жырға қосқан «шарап түсті теңіздегі» топырлаған

	Эгеида аралдарында нендей оқиғалар болып жатыр еді? Олардан да өзіндік ерекшелігі бар — киклад мәдениеті табылған. Ол криттік — миной мәдениетіне де, микендік — эллада мәдениетіне де туыс-тұғын. Осынау туыстық барлық болмысымен жарқырап көрінуі үшін тағы бір буын жетіспей тұрғандай еді.

	Мұндай буын осы таяуда ғана Фера (Санторин) аралындағы Акротири деген жерден табылды. Грек археологы С. Маринатос осы арадан екінші Помпейді — б.з.б. XVI ғасырда сұрапыл күшті жанартау жарылысы кезінде өзінің кенжелеу тағдырласы тәрізді пемза мен күлдің қалың қабатының астында қалған, көшелері, көп қабатты үйлері бар бүтіндей бір қаланы қазып шығарды. Бүлінбей аман қалған қос қабатты, кейде тіпті үш қабатты тұрғын үйлердің ішінен археологтар өз орындарында тұрған мебельді, үй-іші жиһаздарын жолықтырды. Міне, ағаш төсек. Оның астына ықтиятты үй иесі пияз бен сарымсақ салған ыдыстар қойыпты. Міне, асқан шеберлікпен тоқылған себет. Ал, Кносс пен Тиринфтегі, Пилостағы фрескаларды еске салатын, бірақ, өзіндік ерекшеліктері мол, реалистік белгілері айқын фрескалары қандай ғажайып әдемі еді десеңізші! Мына қабырғада қолдарына қолғап киген екі балаң жігіт бокспен шұғылданып жатыр; мына жерде қарлығаштар бұтақ арасымен бұлталаңдап ұшып жүр; ана арада суретші кеме апатын бейнелепті — бәлкім, жердің діріл қаққанын сезген бойда асыл мүліктерін ғана алып, кемелеріне қарай жанталаса жүгірген арал тұрғындары да өз ажалдарын осылай тапқан шығар. Санториннің апаты көп адамның ойын Атлантидамен астастырды.

	Шлиманның басқа бір Америкасы — Кіші Азияда да елеулі жаңалықтар ашылған еді. Қазір Троя — Анатолияда зерттелген қола дәуірінің ондаған ежелгі мекендерінің бірі ғана. Бірақ, ол археологияның классикалық ескерткіші атын жоғалтқан жоқ; басқа ежелгі қалалардың жасы Троя хронологиясымен салыстырылып отырылады. Қолдан топырақ үю арқылы тұрғызылған жоталардағы осынау мекендерді қазу барысында бұнда тіршілік еткендердің тарихын, тұрмысын, мәдениетін, діни нанымдарын, тайпалардың қоныс аударуын және т.б. анықтауға мүмкіндік беретін көптеген деректер табылды.

	Соңғы жылдары «Гомерге қатысты» археология саласында да қызықты жаңалықтар ашылды. Егер Дёрпфельд ахейліктермен арадағы сауда нәтижесінде Трояға тап болған микендік ыдыстардың ондаған сынықтарын ғана — оған алтыншы горизонтты «Приам қаласы» деуге негіз болған нәрселер де осылар еді — тапса, Милеттегі — Қара теңіздегі қаптаған иониялық отарлар ошағындағы жуырда жүргізілген қазбалар бұл метрополияның іргесін б.з.б. XVI ғасырда Грециядан жүзіп келген ахейліктер қалағанын ашып берді.

	Милетпен көршілес басқа да мекендерден жолыққан олжалар да Кіші Азия жағалауындағы осынау ауданды отарлауға ежелгі гректердің ерекше мүдделі болғандығын, олардың қуатты Троя патшалығымен бақталас өмір кешкендігін байқатты. Троя соғысын жырға қосқан аэдтер мен Гомердің ойдан қиыстыруға онша көп құштарлық танытпағандығын осының өзі-ақ көрсетіп тұрған жоқ па?

	Жаңадан табылған мәліметтер бір құпияның жұмбағын шешкенімен, өз Колумбыларын керек ететін көптеген жаңа проблемаларды іле-шала алға тартып отырады — ғылымда дәйім осылай. Ал, осынау жұмбақтар тізбегіндегі алғашқы буын боп табылатын Троя — өзіне тұңғыш күрек қадаған адамның табандылығы мен ерлігінің мәңгілік ескерткіші боп қала бермек.

	* * *

	Осы очерктің бас жағында қойған сұрағыма қайтып оралып, оған жан-жақты да толық жауап бере алғаныма күдік келтіріп отырмын. Шынтуайтында, бұндай жауаптың қажеті де жоқ тәрізді. Тартымды кітаптың соңғы бетін жапқан оқырман бұның басты кейіпкері хақында романнан туындаған өз әсерін қалыптастырып, осы бір шын мәніндегі айрықша тұлға жайлы өз таным-тұжырымын көңілге түйгені абзал. Ендеше, осы жолдардың авторына Шлиманның археолог ретіндегі бейнесі Шлиманның адам ретіндегі бейнесін көлеңкелеп кетпесін деген тілек айтудан өзге ештеңе қалмайды. Өйткені, Шлиман бізге алған беттен қайтпайтын, көздеген мақсатына жету жолында қандай қиындықтан да қайыспайтын қайсар адам ретінде ардақты.

	Тағы бір айта кететін нәрсе бар. Көп жұртты Шлиманның адам айтса сенгісіз, шектен тыс жолы болғыштығы таңырқатады. Бұл орайда кейбіреулер тіпті атышулы Поликрат пен оның сақинасы жайлы аңызды да еске алып жүр. Иә, жолы болғыш археологтардың да, қырсықтан көз ашпайтын археологтардың да бары рас. Өзімнің түбегейлі сенімім бойынша, бақыт құсы тек бір қарағанда ұсақ-түйек тәрізді көрінетін нәрселерді қалт жібермей қаперде ұстай білетін, жүйелі түрде, талмай ізденетін, уақытша сәтсіздікке бола «қармағы қаппаған» балықшы құсап бір орыннан екінші орынға тұра шаппайтын зерттеушінің ғана қолына қонатын болса керек. Шлиманның жүріп өткен жолын осы тұрғыдан зерделеп көрсек, оның сенсация іздеп әртүрлі ескерткіштер арасын ала шаң қылмағанын, археолог ретінде өз жұмысын мақсатты, жүйелі және жан-жақты ойластыра отырып жүргізгенін, басқа да көптеген қабілеттеріне қоса байқағыштық, аңғарғыштық тәрізді тамаша қасиеттерге ие болғанын, бүкіл өмірін бір идеяға — Гомердің әділдігін дәлелдеуге бағыштап еңбек еткенін көреміз. Г.Штольдың тауып айтқанындай, Шлиман — ағып өте шыққан жай ғана құйрықты жұлдыз емес, күні бүгінге шейін жарқырай жанып тұрған жұлдыз.

	Ал, уақыт болса адамдар жүрегінде «адамзаттың ғажайып балалық шағында»— ұлы эллин мәдениеті заманында жанған Прометей отының ешқашан өшпейтіндігін көрсетіп отыр. Осынау өшпейтін оттың бықсымай, маздай жануы үшін ғылым тарландарының талай ұрпағы өздерінің барлық қайратын, табандылығы мен талантын сарп еткен болатын.

	Ю.ВИНОГРАДОВ.

	тарих ғылымдарының кандидаты.





	Оглавление

	ҚАЗАҚ ОҚЫРМАНДАРЫНА

	БІРІНШІ КІТАП. «СЕНУІҢ КЕРЕК!»

	ЕКІНШІ КІТАП. «ГРЕЦИЯ — ҚҰТ ДАРЫҒАН ЖЕР»

	ҮШІНШІ КІТАП. НЕ НӘРСЕНІ ДЕ БАСТАУ ҚИЫН

	ТӨРТІНШІ КІТАП. ҚАСИЕТТІ МЕКЕН

	БЕСІНШІ КІТАП. БҰЛ ТРОЯ МА ЕКЕН?

	АЛТЫНШЫ КІТАП. УАҚЫТ КӨПІРЛЕРІ

	ЖЕТІНШІ КІТАП. МИКЕН

	СЕГІЗІНШІ КІТАП. КЕМЕЛ ШАҚ

	ТОҒЫЗЫНШЫ КІТАП. ЕСІМІ МӘҢГІ ҰМЫТЫЛМАЙДЫ

	АВТОРДЫҢ ЕСКЕРТПЕСІ

	ГЕНРИ ШЛИМАН ЖАЗҒАН КІТАПТАР:

	ГЕНРИХ ШЛИМАН ЖӘНЕ «ГОМЕРГЕ ҚАТЫСТЫ» АРХЕОЛОГИЯ





