	Қажығали Мұханбетқалиұлы

	Шығармалары



	Әңгімелер мен Хикаяттар



	Бірінші том



	Бұл кітап жазушының 4 томдық шығармалар жинағының алғашқысы. Оған автордың оқырмандарға кеңінен таныс, әдеби орта әлдеқашан мойындаған белгілі туындылары ғана енгізіліп отыр. Қарымды қаламгердің қай шығармасын оқысаңыз да, қала мен дала өмірін бірдей жақсы білетіндігі айқын сезіледі.





ШЫМЫР ШЫҒАРМАЛАР,


	ШЫМБАЙҒА БАТАР


	ШЫНДЫҚТАР


	Жазушының басқан ізі қара жердің үстіне, жүрегінің әр дірілі ақ қағаздың бетіне түседі ғой.

	Оның қай қасиеті де қалтарыста қалмайды.

	Қажығали Мұханбетқалиұлының да қаламгерлік жолы қай-қайсымыздың-ақ көз алдымызда. Көп толғанып, аз жазатын талғампаз талант өз туындыларын араға жылдар салып, қайта оқығанда қай жағынан да қымсына қоймайтын болса керек. Оның суреткерлік аяқ алысы мен өмірлік бағдары, негізінен, таңдамалысынан толық аңғарылатындай.

	Мұханбетқалиұлының азамат ретінде ат жалын тартып мініп, қаламгер ретінде қалыптасу кезеңі сонау жетпісінші-сексенінші жылдарға сәйкесетіндігі әр туындысынан анық көзге ұрып тұрғандай.

	Ол өзі сырт қарағанда алып-жұлып бара жатқан айта қаларлық оқиғалары жоқ қоңырқай жылдар еді ғой. Көп жылғы дүрбелеңнен кейін ірге тыншып, тұнжыраңқы қабақ енді-енді жазыла бастаған тұстұғын. Пәлен күн екілене соққан өкпек жел ішін тартқанда, дүние өзөзінен кеңейіп сала бергендей көрінеді ғой. Кеңес қауымы тіршілігі де аталмыш кезеңде арқасын тамға тірегендей болған. «Үй артында кісі бар» екендігі ұмытылып, көсіле жайғасып, көсілте сөйлесуге мүмкіндік туып қалған. Ауыз да біраз еркінси бастаған. Ол кездің оқиғалары көбіне-көп той-томалақтар тұсында орын алып, адамдар арасының ала-құласы да дастарқан басында көрініс табатын.

	Қажығали Мұханбетқалұлы әңгімелерінің оқиға желісі де, негізінен, сол төңіректен өрбиді екен. Ұжым тіршілігін көрсететін «Сынған терезе» де қызмет орнынан басталып, дәмханаға барып аяқталады. Шағын басылымның қаламгер қауымы. Қол босаса, шахмат ойнап, желік басады. Бірақ, ойын түбі кейде шынға да ұласып жатады. Кімнің кім екендігі де сонда аңғарылып қалады. Көзге түсе бермей, терең тығылып жатқан тылсым қасиеттер де кенет жер астынан жік шыққандай, екі құлағы тік шыққандай болып, тосын бой көрсететіні бар. Ол кейде тек бір адамның ғана емес, жүрген бүкіл ортаның ахуалын күрт өзгертіп жібереді.

	Бәс тігіп шахмат ойнап, бір сомға бола айтпасты айтысып, тартпасты тартысып қалған Есболған мен Тоқанның кикілжіңі қалған жігіттердің арқасына аяздай батады. Тек бұрын жұртқа көп араласпай, үнемі сырт орай жүретін жауапты хатшы Бәкен ғана бұған аяқ астынан көңілденіп қоя береді. Шиеліністен ши шығарып алмас үшін әріптестерін астыңғы қабаттағы дәмханаға шақырады. Әншейінде оқшау тамақтанып, оңаша отырып темекі шегетін біртоға кісінің бұл сахилығының астарында үлкен сыр бар болып шықты. Былайғы уақытта қаламдастарына әдейі бұқпантайлап жүретін «тәртіп сақшысындай» көрінетін осынау тығыншықтай қара кісінің де өмірде жіберген «өз әттеген-айы» бар екен. Ол үшін осы кезге дейін өлердей арланып келіпті. Бала кезінде өзіне бағышталып айтылып қалған «арам» деген бір ауыз сөз оны қалған жұрттан іргесін аулақ салуға мәжбүр етіпті. Сөйтсе, бұл оқиға сонау алпысыншы жылдары болыпты. Ол кезде университетке жұмыс істеп келіп түскендер «шалдар», ал мектеп бітірген бойда келіп түскендер «балалар» атанатын. Екі тараптың арасында әрқилы талас-тартыс туып тұратын. «Бастай таспен анау тұрған терезені сындыра аласың ба?» – деген ересектер бопсасына шыдай алмаған «бала» Бәкен «жасық», «қорқақ» атанып, көзтүрткі көрмеу үшін тәуекелге бел байлайды. Бірақ, жасы үлкен қушыкештер оның қолына алған тасына жармасып: «Мынауың үлкен. Мықты болсаң, сонаның басындай ғана таспен ұрып сындыр», – деп, ойын шартын аяқ астынан қатайтып жібереді. Намысқой бала терезе сындырғаны үшін оқудан шығып кетуі де мүмкін екендігінен қорықпаса да, әйнекті сындыра алмай әжуа болудан қатты қорқады. Амалын тауып, былайғыларға байқатпай, ірірек тас лақтырып, көздің құрты болып тұрған терезені сындырып тынады. Бірақ, бұның қулығын өтірік байқамағансып тұрған ересектер енді оны «арам» деп күстаналайды. «Қорқақ» аталмаса да, «арам» атанып, шетқақпайлық көріп қалған Бәкен әншейінде еркөңіл көрінетін Тоқанның шахмат ойнағанда жүрісін қайтып алып, жеңістік бермеген пендешілігіне куә болып, арқасынан тау түскендей қуанады. Жігіттерді дәмханаға апарып, ішімдікке қандырады. Бұған дейін ешкімге аузынан шығып көрмеген құпиясын да жайып салады. Ертесінде ел қатарына қосылып, түскі тамақ кезінде бұрынғыдай оңашаланып кетпей, жұртпен бірге асханада «шалқайып шай ішіп, еңкейіп ет жеп отырады».

	Әншейін ғана тұрмыстық эпизод. Бірақ, қандай үлкен әлеуметтік мәселені ұтымды жеткізген! «Кім біледі, әрбір адам – шешілмеген жұмбақ депті ғой бұрынғылар», – дейді автор. Ал сол жұмбақты әуелде әлгі адам туғызды ма екен. Дүниедегі бар ереже, бар шартты бір адам туғызбайды ғой. Ал, сөз болып отырған кезде де адам біткен көптің дегенінен шыға алмайтын құлақкестіліктен біржола құтылып болған жоқ еді. Бәкеңді де әуелде қаралай күстаналап, «арам» атандырып қойған сол көп еді. Өйткені, әу бастан орындалуы мүмкін емес шартты алға тартып, өзіндей адамды опоңай пұшайман қылып қойған да сол көп еді. Бәкен қуанса, басқаның да өзіндей пенде екендігін көріп қуанған жоқ. Басқаның да өзіндей пұшайман екендігін көріп қуанады. Өзі шығарған ережеге өзі құрбан болған Тоқанның әрі аянышты, әрі күлкілі халі оның пәлен жылдан бері тартып келген жазықсыз жазасын бірден ақтап берді. Бұл оқиға оған бұрынғыдай «жұмбақ адам» емес, жұрт қатарлы адам атануға мүмкіндік берді.

	Расында да, ол кезде адам біткен «бір-бір жұмбақ» болудан арылуға енді-енді бет бұра бастап еді. Қытымыр заң, қысылтаяң заман екі аяқты біткенді жүрісінен амалсыз жаңылдырып, ара-тұра жаңсақ қадам жасауға мәжбүр етіп, бір-бір жұмбаққа айналдырған-ды.

	Сондай аттап аяқ басқызбайтын «темірдей тәртіп» заманы енді-енді кейінге шегініп, еркіндік дәмін ептеп тата бастаған екі үрей қауым қайдан бірден еркін ойлап, еркін сөйлейтін бостан қоғам бола салсын. Бұрынғыдай бірінің сөзі мен ізін бірі аңдитын. Бірақ, «үй сыртындағы» кісіге жеткізе қоймағанымен, бірінің бағын бірі ауырлап, қараптан қарап бір-біріне өкпелері қара қазандай боп жүретін бықпырт бақастық көбейді. Көреалмаушылықтың көтеремдігіне ұшырады. «Құл жоғарыласа, құдайын ұмытады» дегендей, біреулері шектен шыға тасып бақты. Екіншілерін күншілдіктің қара албастысы басып бақты.

	«Мінез» бен «Ескі достардағы» күні кеше бірге оқыған құрбы-құрдастардың арақатынасы дәл осыны аңғартады. Бір кездегі аңғал достық енді арамза айла-амалдың, ақпейіл татулық бақайдан қақпа бақастықтың шытырман шырмауығына көмілген. Тіпті ерлі-зайыптылардың махаббаты мен жұбайлық жарастығы да мансапқорлық пен баққұмарлықтың балдыр-батпағына тұншығып біткен. «Мінездегі» Еңлік күйеуі Жәркеннің арақ ішкеніне ренжігенсіп, күйеуінің қалғандардай «аққаптал» болмағандығына, бағын асыратындармен майлы қасықтай араласып кете алмайтын қолапайсыздығына күйінеді. Ал «Ескі достардағы» алыста жүріп, көптен көрмеген достарын аңсап келген Нұралханның ас та төк сағынышы мен ақпейілдігі астанадағы құрдастарына «елге кетіп, ерте бастық болып» алған «жолы болғыш» жігіттің «жомарттығындай» ғана көрінеді. «Қайдағы-жайдағыдағы» кездейсоқ бір ұшақта кездесіп қалған парталас қыз бен жігіттің бір кездегі қимастықтары да енді әншейін бір-бірінің көңілін аулағансыған көлгірлікке ауысқан. Осындай сырт сыпайылықтың тасасына тығылған «итжырындылық»

	«Муратик» әңгімесінде де әдемі көрініс тапқан. Ал «Ақырғы күн» повесі осында өзін-өзі алдарқатып өткен бір көлгір тағдырдан сыр шертеді. Арғы түбінде ит өліп жатқан өтірік дәреже, өтірік қолпаш, өтірік атақ-абырой тек бір адамның немесе бір ұрпақтың ғана емес, бүкіл бір ғасырға созыла жаздаған тарихи кезеңнің кез келген барлап-бақылай алмаған шын келбетін шынайы жеткізеді.

	Қажығали Мұханбетқалиұлының бұл әңгіме-повестері – әліге дейін қала тіршілігіне дендеп ене алмай келе жатқан қазақ прозасының өзіндік табысы бола алатын дүниелер.

	Даңғыл жолынан амалсыз ауып, соны соқпаққа түскен қазақ қауымының өткелек ахуалын «Дала әуендері» де қалтқысыз бейнелей алған. Күйеуі жоқта тойға барып, кездейсоқ құшақтың жылуын көргендігін қалаға кетіп, қайта алмай қалған күйеуінен қарымта қайыру деп түсінген Әсия («Қарымта»), әйелінің бастығы Ишекеңнің қасындағы тексеруші қонақтардан қысыла бастағанда, ит қияннан ішіп-жем әкеліп құтқарып қалатын Бозымбай («Қаңтардың қара суық түні»), тәңірге сәлем берместей боп, мардамсып кеткен әкімсымақтардың ит терілерін бастарына қаптайтындай боп зіркілдеп келіп, бір машина шөпке бола көмейі бітеліп қалатын Әлекең («Бір машина шөп») бағзы дархан дала мен мәрт халықтың енді келмеске кетіп бара жатқанын сездіргендей. Ал, алыстан, тіпті басқа елден алып келген басқа тұқымның айғырларының сүргініне түсіп, сүлдерлері құрыған өз үйіріне ойда-жоқта оралып, арашалап қалатын қаракер айғырдың қаһармандығы («Оралу») үзілмеген үміттің, өшпеген намыстың өжет ұшқынындай ғана болып елестейді.

	Қажығали Мұханбетқалиұлын қазақ әңгімесінің айтулы шебері деуге әбден болады. Оймақтай ғана оқиғаға ойдай мағына сыйғыза алған прозашы адам құлқынындағы құбылмалылықтан басталатын дәуірлік трагедиялар мен әлеуметтік драмалар жұлынын дөп басады. Сезім иірімдеріне зер сала отырып, замана келбетін зерделейді. Әдебиеттің төл табиғаты мен басты міндеті – адамның өзін-өзі ұғып, өзіне-өзінің жаны аши білуіне баулу екендігін терең түсініп, қатаң қадағалайтын суреткер тез өзгеріп жатқан уақыт пен тез есейіп келе жатқан ұрпақтардың қатаң талабына шымбайға батар шындығымен, еріксіз ден қойғызар шынайылығымен жауап бере алатын шымыр шығармалар тудыра алған.

	Ал, оның біраз уақыттан бері қолға алып жүрген «Сырым батыр» тарихи романы – әлі соңғы нүктесі қойыла қоймаған жоталы еңбек. Оның әзірге жарық көрген үзінділеріне қарап тон пішу байсалды тақырып үстінде баянды еңбек етіп жатқан байыпты қаламгеріміздің салиқалы ізденісіне тым жеңілтек қараушылық болар еді. Сондықтан асқаралы тұлғаның өмірінен шығарма жазып жүрген ойлы әріптесімізге шабыт пен табыс тілегеніміз жөн шығар.

	Әбіш Кекілбайұлы,

	Қазақстанның халық жазушысы





	Әңгімелер мен хикаяттар





ЖІГІТТІҢ КӨЗ ЖАСЬІ


	Қате боп аударылған машинаның астына түскен Кәріпжан бейсенбі күні таң ата өз үйінде үзіліп кетті. Абырой болғанда, арттарында келе жатқан бір жүк машинасы бұлардың аударылғанын көріп, тез тұрғызып-ақ алған екен. Бірақ машинаның аты машина емес пе, бейшара жап-жас жігітті жаншып-ақ тастапты. Сонан үйіне әкелгенде де түні бойына ес жия алмай, қиналумен жұмды көзін байғұс.

	Жақын дегенде жалғыз немере інісі, арыстай азаматы өмір үшін осынша арпалысып, жанталасып жатып, ұзақ қиналыстан соң, қас пен көздің арасында кенет иегін қағып қалып жайбарақат жөней бергенде Жарықбас шал жан ұшыра айқайлап, «бауырым-ай-лап» боздап қоя беріп еді.

	– Ойбай, Жәке! Жәкесі, не болды сізге?! Пақыр қиналып қалатын болды ғой, – десіп, бірге күзетісіп отырған шалдар шу ете түсті.

	Айтқандай, енді ғана тыншу таба берген Кәріпжан оқыстан ышқына дем алып, алқынып қоя берді. Жәкең осынша өмір сүріп, мұндайды көрген емес-ті. Қуанғаны ма, таңданғандығы ма, үні шықпай аңырып қалды. Сонымен бірге «әлі де болса аман қалар ма» деген үміт ұшқыны кенет көкірегінде найзағай отындай жарқ етіп сәуле шашып өтті. Пенде шіркін үміттен арылған ба, ең ақыры, ақырет аузында жатқан жаннан да дәме қылады екен ғой бұл көңіл... Сол екі арада қарттың санасында сан рет қайталанған әлдекімге деген жалынышы, жалбарынысы – бәр-бәрі зая кетіп, Кәріпжан кішкенеден соң біржола тыншықты.

	Марқұмды оң жаққа салып жайластырғасын да жасын тыя алмай Жәкең еңкілдеп отырған.

	– Уа, Жәке! – деді әлден уақытта жанындағы шалдардың бірі, – Жәке, сабыр қылыңыз! Әйел, бала-шағаның жылауы да аз болмай жатыр. Соларға орын босатып, сыртқа шығып кеңеселік. Таң атса, күн шыжитын шілденің кезі. Үйдің іші ысып барады, ақирет алдында бір-екі күн қонақ болатын мынау мәйітті сақтау қамын қарастыру керек. Жан-жақтан келетін адам да бар дегендей, соларды да тезірек құлақтандырған жөн. Жүріңіз!

	Жанбауыр жақыны мерт болып, жаны құлазып отырғанда «жүріңіз» деп сыртқа шақырған адамға аңтарылып ажырая қараған қарт бұлардың айтып жатқанының да жөні бар екенін біраздан соң барып ұқты. Орнынан сүйретіле тұрып, тынымсыз сорғалаған көз жасын етектей орамалымен сүрткіштеген күйі сыртқа беттей берді.

	* * *

	Жөн білетін азаматтар жұмыс жайын жедел кеңесіп, атқарылар қызметті бөліп-бөліп алысты.

	– Қазақтың қай уақытта да, тіпті қаза үстінде де өкпесі қалмайды, балалар. Хабар тимеген туысқан күні ертең: «Біздің тие берсінімізді көпсінген ғой», – деп күпсініп шығатыны бар. Сондықтан кімге тілграм беретіндерінді, кімді құлақтандыратындарыңызды мұқият ойластырыңдар, – деген соң, жұрт «бұл істі кімге тапсырсақ» деп айнала отырғандардың ішінен ыңғайлы біреуді көздерімен іздей бастап еді.

	– Әлгі біздің Бекжан қайда? – деді Жәкең көзін сүрткіштеген күйі төңірегіне мойнын созып... – Әй, бері кел!

	Кәріпжанды түнімен осылармен бірге күзетісіп, оның үзіліп кеткенін көзімен көрсе де, не жылай алмай, не жылағандарға қарай алмай, Бекжан шығар есіктің аузында жарға арқасын сүйеп тұқшиып отырған. Жыламайын деген жоқ-ау, көзінен жас шықпады. Жұрт жапырлай қарағанда сонан қысылып, әкесіне тартқан мол денесін қайда сыйғызарын білмей, қибыжықтап, өз-өзінен абыржып, күреңітіп кетті. Сәлден соң бойын билеп, бірақ басын көтерместен, сот алдына келген қылмыскердей сол сүйретілген күйі отырғандарға жақындады. Көңіл білдіргені болар, бұл келіп жүрелей бергенінде жұрт аз-кем үнсіз қалып, бір-бір күрсіністі.

	– Балам, мәшинеңді оталдыр! Ауданға барып, жан-жаққа тілграм беріп қайт, – деді Жәкең.

	– Машинаға не? Жарты сағатта барып келесің ғой.

	– Иә, он екі шақырым машинаға бұйым болып па? – деп, әлгінде ұйып қалған жас-кәрісі аралас топ жан-жағынан жамырай сөйлеп, қозғалақтай бастады.

	Әкесі «жақын-жуықтан ешкім ұмыт қалмасын» деген соң, Бекжан біраз ойланып алыс-жақындағы жамағайынды, Кәріпжанның әйелінің төркіндерін тізімдеді. Оны оңай тындырғандай еді, қинағаны – телеграмманың сөзі болды. Өзінің оңды орысшасы болмағасын, оның үстіне бұ құрғырды олайша жазбаса, телеграфтағылар қабылдамайтындықтан, біраз айналшықтады. Ақыры, «сол білетін еді ғой» деген оймен көршілес тұратын оқытушы жігіт Хисметті оятып, өтініш қылып еді, мың болғыр жазды да берді.

	«Извещаем о кончине незабвенного Карипжана Похороны субботу». Бекжан: – «Келіңдер» дегенді қоссайшы, – деп еді.

	– Хабар тиген кісі келгісі келсе, онсыз да келмей ме? – деп Хис-мет тоқтатып тастады, – Неғыласың...

	Бекжан үндеген жоқ. Қағазды бүктеп-бүктеп қалтасына салып алып кетіп бара жатқанда Хисмет артынан қуа дауыстады:

	– Беке! Әй, Беке-ау, үтір, нүкте қойғызба! Пәлен телеграмма жөнелтесің, қып-қызыл ақша ғой...

	Ол сыртқа шықты.

	Жұмыс адамының бөгде іске мойын бұруға мұршасы болған ба, аудан орталығынан әрлі-берлі совхоздың жүгін тасып жүргенінде, маңдайшасында «Почта–Телеграф» деген жазуы бар үйді көргені болмаса, Бекжан оған бір рет те бас сұққан емес-ті. Алматыда оқып жатқан інісі Төлжанға анда-санда ақша саларда басқа шаруаларды қоса желеу етіп, ауылдан он екі шақырым жердегі аудан орталығына әкесі ере келетін. Мұның білетіні – кәбеңкесіне мінгізіп әкелу, онан жүк тиетіп болғанынша бар шаруасын тындырып, дайын отырған әкесін қайтарда алып қайту ғана тұғын. Енді, міне...

	– Е-е... себеппен оны да көретін болды-ы-ық, – деді машинасын от алдырып, кабинаға жайғаса берген Бекжан күрсіне күбірлеп.

	Айдау жолға түскен соң ескі машинаның аңғал-саңғал терезелерінен жел аңқып, түні бойғы отырыстан ұйыңқырап қалған денесі сергиін деді. Ұйқы көрмей қызарып кеткен томпақша қиық көздерін қара май сіңген қолымен уқалап, ұйқы ашқанның ырымын жасады. Сонсоң терең бір күрсініп: «Апыр-ай, айуан шығармын мен, – деді ерні жыбырлап. – Жас шықпады-ау көзімнен. Құйттайымнан бірге өскен Кәріпжан кеткенде...»

	Жол бойы ешкім көрмесе де, оңаша отырып егілгісі кеп-ақ еді, – бәрібір болмады. «Таз ашуын тырналап алады» дегендей, соған ыза боп, онсыз да алқа-салқа машинаны аудан орталығына жеткенше аямастан ызғытты.

	** *

	Ауданның телеграфында алып-жұлып бара жатқан не шаруа болсын, оның үстіне осындай беймезгіл шақта... Келушілер жоқ болғасын коридордағы электр шамдарды өшіріп тастапты. Терезе алдына қалың ағаш өскендіктен бе, таң әлдеқашан ағарып атса да, іш ала көлеңкеленіп тұр екен. Бекжан ұзынша шоланмен жүріп отырып, сонау түкпірде жылтыраған жарыққа беттеді...

	Телеграфист Жәпекті ол бұрын бетпе-бет көрген жоқ-ты. Білетіндер «ой, анау кертиген енеңді ұрайын ғой» деп талай рет сыртынан нұсқаған. Әкесі де әнеукүні «байғұс бала... басқа жұрттың ішінде көбірек жүріп жатбауырлау боп кеткен бе?! Қазақ сияқты емес, біртүрлі өзі...» деп, не кейігені, не ренжігені белгісіз біраз сөз қылып еді. Бекжан көбіне рейсте жүреді, кімді білсін! Сол Жәпек, әне, құлағын наушникпен бастырған күйі алдында теріс қарап отыр.

	– Ағай, – деді Бекжан, – Аға-а-ай!

	Жауап жоқ.

	Тұрып-тұрып:

	– Ағай, тығыз шаруамен келіп едім, – деді естімей қалды ма деп ойлаған Бекжан.

	Тым-тырыс. Әлдеқандай бір аппараттардан отқа түз түсіп кеткендей тырс-тырс, пышыр-пышыр дыбыс келеді. Ара-тұра әлдене сыр-сыр,.. қыр-қырр... етеді.

	– Ағай! – деді ол осымен әлденеше қайталап. – Аға-а-ай!

	«Ағайы» жасы қырықтарға кеп қалған, жүзі шаршаңқы, толықша кісі екен. Әрең дегенде мойнын ғана бұрып, бұған түйіле бір қарады да, осынша еңбектенгенінде елеусіз нәрсе көргеніне ренжіген кісіше ақырын бұрылып ап, бей-жай отыра берді.

	Сол сәтте:

	– Ағай! – деп қалды Бекжан тағы. – Телеграмма...

	Телеграфисте үн жоқ. «Кісі келді-ау, бірдеңе деп сөйлеп жатырау» қайда-а... Теріс қараған күйі дым естімегендей қайтадан мелшиіп қалғаны. Бәрінен бұрын әлгі бір қарасы адамның жынын келтіргендей екен...

	Бекжан тұрып-тұрып, ақыры, болмаған соң:

	– Сіз немене... саңыраумысыз? – деді айқайлауға шақ қалып. Нығыздай айтты.

	Ғажап-ай, телеграфист... анау адам... Жәпек мынандай балағатқа ашулану былай тұрсын, былқ еткен жоқ. Асықпай, алдымен орнынан самарқау түрегелді. Құлағындағы наушникті алып, ақырын ғана алдына тастады. Сонсоң пиджагінің омырауына жұққан әлдебір дақты саусағымен шертіп-шертіп кетірді де:

	– Иә?! Айт, айт! Тағы не дейсің?! – деді орындыққа жайғаса беріп.

	Бекжан мұны күтпеп еді. Таң қалғаны – мынаның сиқырмен ұйықтатып тастаған адамдай, әлде... тірі аруақтай түк сезімсіздігі, аңтарылып қалды. Бұдан гөрі боқтағаны, бұл не айтса соны өзіне қайтарғаны әлдеқайда артық еді. Жоға! Оның біріне бармады. Мұны ойыншық робот сияқты бұрап-бұрап алдына қойып, «ал, не айтар екен» деген кісіше мелшиіп отыр.

	– Көп айтатын ештеңе жоқ. Телеграмма қабылдаңыз!

	– Та-а-ак! Солай де... Мен біраз сөйлейтін шығарсың деп едім.

	Түрінде түк өзгеріс болсашы.

	Бекжан мына мәңгүртке... (осыған бірдеңенің салқыны тиген болу керек деп ойлады) ...мына мәңгүртке әлгі ызасынан айыға алмай тесіле қарап тұрды да, өзін-өзі барынша әдепті ұстауға тырысып:

	– Мінеки... срочнай етіп жіберіңіз, – деді орысшаны араласты-ра.

	Жәпек сол бей-жай күйі. Телеграммаларды алып ап, баласының дәптерін қарап отырғандай-ақ асығатын емес. Осынша кідірткені аз болғандай, бір кезде мұның бетіне қарады. Таңдайын қақты. Басын салғырт шайқап:

	– Нан сұрап жей алмай жүріп, орысша сөйлейсің, ә?! – деді ыңылдап.

	– Слушайте... сіз немене. Әлде... ісіңіз жоқ боп, ішіңіз пысып отыр ма? Сізбен... сізбен тәжікелесуге келгем жоқ қой, мұнда. Неге қызметіңізді дұрыс атқармайсыз! (Осының керегі жоқ еді, аңдаусызда аузынан шығып кетті.) Мен сізге телеграмма әкеліп тұрмын. Алыңыз, бітті.

	– Та-а-ак, так!

	Жаңағысы жаңағы ма... «Жақсы әңгіме екен, мынауың. Жайланып отырып тыңдайыншы» деген кісіше Жәпек сол қолының шынтағын столға тіреп, оған басын сүйеп алды. – Иә, сосын...

	Сөйле, сөйле.

	– Сөйлейтін ештеңе жоқ. Телеграмма қабылдаңыз, болды.

	– Қабылдамасам қайтесің?

	– Неге?

	– Тексті дұрыс емес. Міне... мына жері.

	– Несі дұрыс емес? – «Қайта жаз деп айтады-ау» деп Бекжанның іші қылп ете қалды. Бірақ мына «мәңгүртке» мат болмас үшін берілмеске бекінді. – Несі, қане!

	– Мысалы, мына жері... – Жәпек әуелі қаламұшпен «незабвен-ного» деген сөзді нұқып көрсетті де, белінен мықтап тұрып бір сызды. Сосын мұның әсері қалай екенін білмек болғандай, Бекжанның бетіне қарады. Бекжан әлгінде «шынымен дұрыс жазылмаған бірдеңесі бар екен» деп шошып еді, сөйтсе мынау әдейі, «жүйкесі жұқарсын» деп істеп отырған секілді. Бұл да саңылаусыз емес қой, әлгі сөзді түсінерлік шамасы бар. Шап ете қалды.

	– «Ұмытылмас, аяулы» дегеннің несі бұрыс? Жоқ, сіз өзіңіз... сен өзің... қабылдайсың ба, жоқ па?

	– Ұмытылмайтын ешкім жоқ. Бұ кім соншама... ұмытылмай-тын, іһм!

	– Әй, сен өзің... меңдуана жеген нәрсемісің? Немене, айдан түскендей болып... Солай деген соң, солай болғаны да, значит ұмытпайтын адамы болғаны. Сенің қанша... не... Давай, телеграмманы алыңыз да, жолымды бөгемеңіз.

	...Ғажап-ай, бұ жолы да «мынау мені сөгіп жатыр-ау, тілін тигізді-ау» деп былқ еткен Жәпек жоқ. Безірейген бейжай күйі.

	– Айтылды, бол-ды-ы! Қара мұны... Бұл кез келгеннің үретін же-рі е-ме-е-ес, бала.

	– А? Не дедің? Қайталап айтшы?

	– Не «А»? Бұл кез келгеннің үретін же-рі е-ме-е-ес!

	– Ә, әкең... – Бекжан қоршау тақтайды мол денесімен жапыра еңкейіп барып Жәпекті орнынан жұлып алды. Әлденелер салдыркүлдір құлап, қирап жатты. Оған қарауға мұрша қайда?! Не істеп, не қойғанына есеп беріп жатқан Бекжан жоқ, жұлып алған бойда жалпита соққанын біледі. Соқты – болды. Кеудесі манадан бергі ызадан, әй, бір босады-ау!

	Ауа қармағаннан басқа бітіргені болмаса да, әлденеге алқынып қалған Жәпек жалма-жан трубкаға жармасып:

	– Алло, алло, милиция! Дереу телеграфқа... телеграфқа жетіңіздер! – деп демікті.

	«Ә, бұ да адам екен! Бұған да таяқ өтеді екен ғой. Бұл да қорғалуға тиіс бопты! Бірақ оны кешірек, таяқ тигесін есіне алғанын қарашы... Ентігуін!»

	...Бас аяғы бес-он минутта Бекжан милицияда отырды.

	** *

	Жарықбас қарт баласы Бекжанның бірбеткейлігінен түбі жақсылық шықпасын білсе де, тап мұндай жағдайға ұшырар деп ешқашан ойлаған емес-ті. Ақыры, осылай боп тынғаны ғой... Он бес күн бойы боқ сыпырып, сақал-мұрты қаулап өсіп, жадап-жүдеп келіп отыр. Шашын сыпырып тастағасын тоқырайып қалған бас кісіні кескінсіздеу етіп көрсете ме, онсыз да сынық жүзінің сиқын кетіріп-ақ жіберіпті.

	Қарт көзінің астымен баласына білдіртпей бір қарады да, үнсіз отыра берді.

	...Бұ баласы, бар болғыр, жасырақ кезінің өзінде сүйекті, ірі болатыны сезілсе де, жуастау, босбелбеулеу сияқты ма, қалай еді?! Берірек келгесін соның бірі де байқалмай кетті-ау бойынан. Ол – ол ма, өсе келе, әсіресе мектеп бітіргеннен кейін, бірдеңені бетің бар, жүзің бар демей кісіге қойып қалатын дүңк етпе, добалдау мінез шығарды. Біреу-міреудің тілі тие ме, таяқ жеп қала ма деп қыпылдап отырғаның...

	Сақтағанда, сомадай жігіттің сүйектілігінен сескене ме, қайратынан қаймыға ма (әйтпесе, бір шалдың баласы ғой деп кешірім жасайтын кісі бүгінде көрінбейді ғой өзі...) әлде қатты айтса да ақиқат сөз айтып аман қалып жүрді ме, әйтеуір жұрт «түу, нәлет» демеген-ді. Сонысынан дәме қылушы еді қария. «Бақай есеп ар-рам, жылпылдаған жағымпаз, яки қайырымсыз қарау болмаса, тәйір-ай, сүмірейген сумұрындықтан сол тентектігі, турашылдығы-ақ артық» дейтін қарт бір кезде. Енді дардай жігіт болған үйлі-күйлі шағында да мінездің қалмағаны ғой.

	Былтырғысы анау... діректірдің лөккібайын айдап еді, он күн болмай түсті де қалды. Сұрастырса, осы ауылдағы Күнжан дейтін жетім кемпірді кемтар қызымен жол бойында зарығып мәшине күтіп тұрғанында мінгізіп алыпты. Діректір «мінгізбейсің» деген. (О бала да қызық, бос мәшиненің несін аяды екен, әй, Алла-ай!) Бұл «мінгізем» дейді. Анау:

	– Машинаның билігі менде! Маған берілген көлік бұл! – депті.

	Тыңдай қойса нетті, бұ да ерегісіп қалған.

	– Олай болса, барғасын машинаны басы бүтін өзіңізге берем. Әзірге жауапкершілігі менде. Әйда, мініңдер! – депті кемпір мен кызына.

	Күнжан кемпір келгесін:

	– Құдай-ау, көсегесі көгерсін, Жәке, көсегесі көгерсін! Азамат екен балаң, Жәке-ау, азамат екен! Тфа-тфа, тіл аузым тасқа, – деп айта алмай отырды.

	Айта алмағаны бар болсын-ау, ертесіне қызметінен қағылды. Одан пәлен күн тағы бос сандалтты емес пе?! Не дегенмен о кезде сапқоздың зауатехнігі болды ғой, марқұм кешегі Кәріпжан қайтақайта барғыштап жүріп (ақылды бала еді-ау, айналайын, ақылды бала еді), осы салдырлаққа, шүкір, қолын іліндірді. Онда бұл түк ренжіген жоқ-ты. Қайта, баласының бұ мінезіне іштей айызы қанып (е, немене, діректір болса құдай ма екен; адамшылық жасап, жетім кемпірді мінгізе қойса нетуші еді), қатты риза болған. Бірақ мынаусы... жұдырық жұмсауы енді...

	Қарт қалтасынан жарғағын алып, бір шөкім насыбай атты да, ойға шомған күйі отырып қалды. «Е-е... іһм!», – деді. Есіне өзінің жастық шағы түсті.

	...Талай тентектік өз басынан да өткен. Сол тентектіктен басы жарылып, әуелде азан шақырып қойған аты – Әлімқұл болса да, Жарықбас атанды. Бірақ оған бұл ашуланған жоқ, өйткені осы атаумен бірге теңдік те тиген. Қашан еді ол заман?! Иә, баяғы Сатайдың Мырзашы үйленетінде екен ғой... «Әй, мына кірме қайдан жүр?» – деп, тойға келген жерінен астындағы атын тартып алмақ болған Әлтеке ауылының жігіттерін бөріктіріп бір күн сабаған. Бұл ел қорықпасын сыйлаған ба?! Содан кейін ғана көзі ашылғаны... «Е, бұ да өзіміздің бір бала ғой». «Е, ел ішінде бір тентек жүрмей ме?!» – деп, ақыры, терезесі теңеліп кетті. Теңдік үшін бас жарылу деген не тәйірі! Бөрік ішінде қалатын нәрсе емес пе... Есесіне теңдік алды ғой, Теңдік! Тентек десе, бұл болайын деп болды дейсің бе, заманы солай болғасын да... Құдай-ау, мынанікі... Мұның мынаусы... осы заманда жұдырық жұмсауы...

	Қарт қабағының астымен Бекжанға ұрлана көз тастады. Әлі сол төмен қарап тұқшиған күйі отыр екен. Басы салбырап кетіпті. Мүсәпір, мүскін боп қалған.

	Әнеукүннен бері кейімек боп, қарт түйіліп жүр еді. Бағанадан тырс етпей тынып отырғаны да сондықтан-ды. Енді аңдаса, баласының ұрсатындай да ештеңесі қалмаған екен. Басқаны былай қойғанда басын көтеріп, үй ішіне қарауға да жүзі күйіп отырған секілді. «Қой! Бала дегенмен, мұның да отбасы бар. Мен сөйлесем, келін де қосылып кетер. Жығылғанға жұдырық қылмайын! – деп ойлады қарт. – Онсыз да өзі қорланып отыр ғой жүдеп, жасып қалыпты».

	– Әй, балам-ай! – деді бірақ шыдай алмай. – Әй, балам-ай, бүгінде біреудің еркелігін біреу көтере ме... Бетің бар, жүзің бар демей, жұрттың бірдеңесін көрінген жерде көзінше қойып қаласың. Одан сені жақсы деп жатқан жан болса екен. Ақ, әділдігіңді ашынып, айқайлап айтсаң да, ақымақ көреді жұрт. Қайтейін... Жек көріп тұрсаң да жақауратып, былай... бипаздап сөйлеу бойыңа сіңбей қойды-ау...

	Бекжан сыртқа ыта жөнелді. Бағанадан тығылып отырған. Көзінен жас ыршып кетті. «Қап! Қор қылды-ау! Қорлады-ау, – деді өксіп-өксіп. – Тұра тұр, бәлем!» Әлденеге жұдырығын тарс түйіп алды. Сонсоң көз жасын көрсетпеуге тырысып, үй сыртына шығып кетті.

	Көшенің қарсы бетіндегі үйдің іргесінде екі-үш бала ойнап отыр екен. Көз кемері жасқа толып, жанары бұлдыраған Бекжан оларды тани алмады. Қара-а-ап отыр. Үй – Кәріпжанның үйі екені біраздан соң барып есіне түсті. Сонсоң анада Кәріпжан қайтқанда өзінің тап сол жерде, анау жарға арқасын сүйеп, безірейіп отырғаны ойына оралды.

	Иә, онда көзінен жас шықпап еді. Осыған көрінген шығар...

	Өмір ғой, қайтерсің...





ҚЫСҚЫ ТҮН


	Олар ымыртта мал қоралап, онан кейін басқа да ұсақ-түйек шаруаларын тындырып үйге кіргенше қараңғылық қоюланып кеткен-ді.

	Кешкі шайдың дастарқаны тым жай жасалды. Сондықтан ба, әлде мал басында ылғи да жалғыз үй отырып дағдыланып кеткен адамдардың әдеті ме, шай үстінде басы артық әңгіме болған жоқ. Әрқайсысы өзімен-өзі... Үй ішін қоңыр тыныштық әлдилеп тұр. Тек анда-санда ғана ыссы шайды сораптаған тыныстары естіледі.

	Онан өзге дыбыс та жоқ.

	Шай орталанған тұста:

	– Апырым-ай, қарасуықтан қарасуық... Қыс бұлай болса, жаз қайтер екен!? Қар жаумады-ау, – деді үй иесі Дайрабай шал қараптан қарап отырып.

	Келіні өзіне тіке айтып жатпаса, үлкендердің әңгімесіне араласпайтын. Әншейінде бірдеңе деп қалатын кемпірі де бұ жолы тырс үнсіз қалды.

	Шалдың да жауап күткен сыңайы жоқ. Қынаға бояған сары тонын қаусырына түсіп, тізесін ғана қомдап-қомдап қойды. Таңертеңнен бері ат үстінде жүргесін сіресіп қалған денесі ыссы шайға бусана бастаған екен. Тот басқан топсадай сықырлауық буындары да жібіп, икемге келіп қалыпты. Жаңа-жаңа бойы сергіп, терісі кеңи бастаған қарт жанынан етектей орамалын алып, суық сорып қарайып кеткен бетін сипады да, «һа-а!» деп қойды. Рақаттанғаны не күрсінгені белгісіз. Сонсоң хош иісі бұрқыраған қою шайды кесесіне жұқтыра шайқап ішіп отырып, айналасына үнсіз көз тастады.

	...Үй іші қаракөлеңке. Қазандықтың ернеуінде ондық шам пырылдап-ақ жанып тұр. Бірақ май шамы түскірдің жарығы дастарқан басынан аса ала ма, төңірек күңгірт. Оның үстіне бағанадан тып-тыныш қара қазанның қақпағының әр жерінен бұрқырап бу көтеріліп жатыр. Сарқылдап қайнай да бастаған. Ошақта қара қи маздайды. Отқа қарсы қарап шай құйып отырған келінінің жүзінде қызыл жалқын сәуле құбыла ойнақ салып, алабұртқызып жіберіпті.

	– Рәуішжан, қызып кеттің ғой! Бермен отырсайшы, қалқам, бер-мен... – деді Дәкең қамқор үнмен.

	Келіні сөз қайырмастан, төсеп отырған құрақ көрпешесін ақырын ғана жылжытып, қымсына ысырылды. Шал онысына ырза боп қалды. Өйтпегенде! Таңдап алған келіні ғой... Өзі таңдаған!

	...Дайрабай шал мынау Саршағылда отырған көк көз Жұмағалидың соңынан қалмай жүріп, құда болысып еді. Тұрғалиына осы Рәуішті беруге әзер көндірген. Онда да көк көз Жұмағалидың өзі емес-ау, Бәтес құдағайы ғой... Көзі шатынап отырып алған сары шалға:

	– Әй, бәлен жыл Ұлықұмды бірге жайлап, бірге көшіп жүрсің. Дәкеңнің не жаманшылығын көрдің?! Қой енді... «теңі келсе, тегін бер» деген, – деді-ау. Есті кісінің-ақ сөзі емес пе!?

	Дәкең сонда:

	– Жоға, Жұмакең де шет көреді деймісің, бәйбіше! Бауырынан шыққан бала болғасын... Әрі Рәуішті жас дейтін шығар, – деп сылап-сипап жіберіп еді.

	Сөйтіп таңдап алған келінінен қателеспеген сияқты. Сәл тұйықтығы болмаса, мінезінің ұяңдығы қонымды, көңілден шығады. Өзіне де, кемпіріне де тура қарап, тік сөйлеген емес. Әрқашан осылай ызылып тұрғаны... «Шүкір, шүкір! – деді шал іштей тәубе ғып. – Тек енді Тұрғалижанның екі жылы тез бітіп, оралса болды дағы»...

	Баласы есіне түсіп кеткен соң:

	– Ешкім қатынаған жоқ па? – деді шал. – Кәзит-мәзит, бірдеңе әкелетіндері бар еді, қойды-ау.

	Кемпірі жақтырмай қалды.

	– Күнде қатынап жатқан ауыл арасы деймісің?! Қайдағы кәзит. Осы шал-ақ желігеді де отырады екен.

	– Тәк, кемпір-ай! Жинап-жинап бір әкелгенде Тұрғалижаннан хат келетіні бар еді, сосын сұрап жатқаным да... Менің бір сауатым асып барады деймісің, бар болғыр.

	Үй ішін тағы үнсіздік басты. Ыссы шайды үрлей сораптаған тыныс біразға дейін бұзылған жоқ. Әлден уақытта барып шал шыны аяғын төңкерді де, тершіген жүзін орамалымен қайта-қайта сүрткіштеп:

	– Жә... біраз уақ боп қалыпты. Мен малды бір көріп келейін, – деді, әйтеуір бірдеңе айту үшін ғана.

	– Қой, байғұс! Терлеп отырғаныңда суық ұстап қалар. Оты-ра тұр! Мен қарап келе қояйын, – деп кемпірі қапылып қалды. «Өлемісің, күндіз бағып, түн бағып»... – деп, шығып бара жатып та сөйлеп жүр.

	Дәкең селдір шоқша сақалын бипаздай сылап біраз отырды да, іргедегі жастыққа қарай жылжыды.

	Түн сайын күзетке өзі шығатын. Соны көтере алмай жүр ме, әлде қарттықтың қандыауыз қақпаны кәрі сүйегін ақырын-ақырын сыға бастағаны ма, мұздай даладан үйге келіп осылай бір шай ішкесін сәл терлесе болды, бойы дел-сал боп манаурай бастайтынды шығарыпты. Сондықтан ас алдында аз-маз мызғып алатыны бар-ды. Көз іліндірмекке қисайды.

	Қарт көп жата алмады.

	Іргеден салқын леп соғып, жотасы мұздағандай болған соң, басын қайтадан көтеріп, тонын жамылмаққа қол созған. Кенет... тұсында сығырайып тұратын кішкене терезе жап-жарық боп кетті де, қоңырайып тұрған үй іші бір сәтке жарқырап қоя берді. Қарт тіктеліп, лезде қайтадан қап-қараңғы бола қалған терезеге үңілген. Сырттан гүріл естілді.

	– Машиналы біреулер келе жатыр білем, – деді күңк етіп. – Жеті түнде неғып жүр бұ?!

	Қашанғы әдетінше, бұ жолы да жауап күткен жоқ. Тонын желкелігінен жымыра ұстаған күйі «ә, пірім!» деп орнынан ақырын түрегелді. Сонсоң сеңсеңін сүйреткен күйі жайбарақат басып кеп, түзге шықпақ болғандай, аяқ киімін қоңылтаяқ кие бастады.

	Машина іргедегі сайдан шығып келеді екен. Иттері солай қарай шабалана үріп шауып барады. Кім де болса сыртта күтіп алмақ боп, шал ауланың алдында тұрып қалды.

	...Келіп тоқтай қалған машинаның кәбеңкесінен ербең-ербең етіп екеу түсті. Сосын машиналарының шамын сөндіріп, жылдам басып келді де, қараңғыда:

	– Ассалаумағалейкүм!

	– Ассалаумағалейкүм! – деп сәлем берісті. Тап осылай аман-даспаса, Дәкең қазір қуып жіберетіндей-ақ жып-жып етеді. Шал жақтырыңқырамай қалды.

	– Әліксалам! Е, қай балдарсыңдар..., – деді жүздеріне шұқшиып.

	– Бұ не жүріс түнделетіп, түге!?

	– Мен Берікпін ғой, Дәке! Автоқұлып бала...

	– Е-е...

	– Анау Нұрлан...

	– Е-е... иә?!

	– Сізге сәлем берейік деп... Сосын анау штабтың кеңсесінде газет-журналдарыңыз жатыр екен. Соны әкеліп едік.

	– Анау-мынау емес, бір бума ғой. Қандай көп жазылғансыз, Дәке?!

	– Іһм! Иә?! Ішінде хат жоқ па екен?

	– Бар ғой деймін... Ішке кіріп, жарықта қарамасақ, – деді Нұрлан шіңк-шіңк етіп.

	«Хат» дегесін шал райланайын деді. Әйтсе де мына балалардың жүрісін онша ұнатыңқырамай, қыңырайып тұрып-тұрып үйге қарай самарқау бұрыла берді.

	– Қане, шешші ана бумаңды, – деді шал аяқ киімін сыпырып тастаған соң.

	Босағаға жақын тұрған киімілгішке пальтоларын іле сап, карттың ізінше төрге озған Берік пен Нұрлан бір құшақ газетжурналды шандып тастаған шпагаттың түйінін шеше алмай, күйбеңдеді де қалды.

	Болмаған соң:

	– Пышағыңды берші, қиып жіберейік! – деді нан жазып отырған Рәуішке қосарлана.

	...Хат бар екен, бірақ Тұрғалидан болмады. Көрші совхозда тұратын қызынан келіпті. Дәкең оны Нұрланға оқытты да, амандық-саулықтан басқа ештеңе айтылмағансын, мұрнының астынан: «Іе-е»... – деді де қойды.

	Қисайып жатқан Берік көз қиығын Рәуішке тастап, жымыңжымың етіп:

	– Немене, Дәке, Тұрғалидан көптен хат жоқ па? – деді ойнақы үнмен.

	Әуелі «иә» деп қала жаздаған шал оның жымысқы ойын байқап қап:

	– Е, келіп тұрады ғой! – дей салды жай ғана.

	Мұнан әрі әңгіме тыйылып қалғандай еді.

	Ас түсіріліп жатқанда: «Ища-ай! Құдайдың күні тағы қақап кетті ғой», – деп Балым әжей кірді. Алдынан жамырай сәлем берген Нұрлан мен Берікке сығырая қарап:

	– Е-еу, айналайындар-ай! Бұ кімдер десем, сендер екенсіңдер ғой. Неғып кештетіп жүрсіңдер? – деп бәйек боп жатыр. – Мынау әкелерің... қартайғанда тағы қой бағам деп азапқа салып...

	Қабат-қабат киімнің бірінен соң бірін шешіп, кемпір ұзақ әуреленді де, ақыры өзінің үйреншікті орны – пеш түбіне барып отырды.

	Біраздан кейін бәрі қол жуып, дастарқан басына жайғасқан соң да кемпір мұң шағуын қойған жоқ.

	– Тұрғалижан болса анау... әскерде жүр. Біз болсақ, мынау... Құдай-ау, мына шал... өздеріңдей бір көмекші бала да алмай...

	«Осы не деп отыр» дегендей Дәкең кемпіріне қараған. Тамаққа қол салған күйі басын көтермей қойғаны... Қоймастан сөйлеп отыр тағы.

	– Елдің ішінде-е ... «а, Құдай, бергеніңе шүкір» деп жан бағып отыратын адам! Қайтерсің ...

	Қарт неғыларын білмеді. Күйінгеннен «алжиын деген шығар осы кемпір!» деп ойлады, тоңторыс мінез танытып. – Көрінгенге шағынып о несі-ай.

	– Амандық болса, алдағы күзде келіп қалар! – деді Берік тағы.

	– Аузыңа май, қарағым, аузыңа май...

	Көңілінің алаңы күндіз-түні сол болғасын ба, Тұрғалидың аты аталғанға шал да кішкене райланып, қонақ балаға көзінің астымен қайтадан барлай қарады. Манағыдай екіұштылау езу тартып отыр екен. Бұлардан – кемпір-шалдан гөрі басқа біреуге меңзеп айтқандай. Әлденені тұспалдап сөйлей ме, қалай...

	Дәкең үйіне келген жас балалардың тым қутыңдағанын жаратпайды-ақ. Қалай жақтырсын! Бәтшағарлардың бәрі өстіп астарлап сөйлеп... Қаршадай болып... «Көрдің бе сәлем бергіштерін! Түнделетіп... Кәзит әкелдік дейді тағы».

	Шал қырсығып:

	– Келін, сорпаңды әкел! – деді тездетіп. – Балалар асығып отырған болар. Менің де күзетке баратын уағым болып қалды.

	– Не дейді?! Осы шалға бірдеңенің салқыны тиген шығар. Айына-жылына бір келген балаларға о несі-ай, түн ортасында... – Кемпірі тағы шап ете қалды.

	Сасып қалған Нұрлан:

	– Ештеңе етпес, шеше! Қайтамыз ғой, – деп қызарып кетті.

	Үй іші үнсіз қалды.

	– Қап, машинамның суын ағызып қойып едім, – деді бір уақыт-та Берік күмілжіп.

	Қыпылдап көзінің астымен шалға қарады. «Ар-рам шал! Адамның ішіндегісін біліп отырады деуші еді. Рас екен-ау» деп ойлады. Нұрланға қарап еді, «қой дегенімде болмаған сен ғой. Ал, қайтер екенсің?!» деген дағдарған пішінді көрді.

	Кемпір бүйтер деп шал ойлаған жоқ-ты. Оның әлгі сөзінен кейін үй ішін басқан ауыр үнсіздіктен енді өзі ыңғайсызданып:

	– Е, қонамыз десе... – деді өзін-өзі зорлағандай. – Мен әншейін ... асығып отыр ма деп ...

	* * *

	Дастарқан жиылды. Қол жуылды. Ешкім тіс жарған жоқ. Қарт ақырын тұрып, күзетке баруға қамдана бастады.

	«Не де болса шал кеткесін көрерміз» деп ойлаған Берік пен Нұрлан осы кезде үн-түнсіз тысқа шығып кетті.

	Біржолата киініп кетпеген соң, олардың қазір қайтып келіп қонатынын ұққан қарт күйбеңдеп іште біраз жүрді. Әншейінде еркін сыятын саптамасы аяғын қысқандай недәуір уақыт оны тепкіледі. Онан сеңсең тонын киіп, біресе ілгегін салып, біресе сыртынан белбеу буынып, әбігерге түсті. Ақыры, айналшықтайтындай өзге сылтау қалмаған соң, «кірмесеңдер, кірмеңдер!» дегендей ашумен тұмағын баса киіп, босағаға жақын жерде ілулі тұрған мылтығы мен оқшантайын алды да, сыртқа беттеді.

	Түн тастай қараңғы екен. Ештеңені айырып болар емес. Ызғырық жел ұйтқи соғып тұр. Қарт көзі үйренгенше есік алдында тұрып қалды. Қарап тұрғанша деп, мылтығын қабырғаға сүйеді де, тұмағының бауын байлады. Айналасына зер салды. Қамыс аула, оның ығында пішенді күрт-күрт шайнап тұрған аты, ауладан шығар есікке тақау үйілген қатқан тезектің қарамы – бәрі-бәрі бірте-бірте айқындала бастады.

	«Әлгілер қайда кетті?» – деп таңырқаған шал төңірекке шұқшия үңілген, түу ауланың сыртында тұрған машинаның кәбеңкесінен шоқтана қызарған отты көрді. «Бәсе, желбегей шығып еді. Кәбеңкеге тығылған екен ғой», – деді өзіне-өзі. Сонсоң темекілерінің шоғын жиі-жиі жарқыратып, ащы түтінді үстін-үстін сорғыштап отырған Берік пен Нұрланға бұрылмастан, тұстарынан ақырын басып қораға қарай кете барды.

	Жаңа ғана үйден шай ішіп, ет жеп шыққансын ба, әлде қалың киінгендіктен бе, қарт қара суықты елей қойған жоқ. Келген бетінде қораның әр жер-әр жерін түртінектей қарап, ақырын ғана бір айналып шықты. Толық жөнделмеген, кей жері ашық-тесік қамыс қатон сенімсіз-ақ. Сенімсіз болғанда қайтсін! Бұрын қыстап жүрген пунктін былтыр зейнетке шыққанында басқа біреу алып қойды. Енді тигені осы. Бұ да қайбір мал бағуға құштарлықтан шықты дейсің... Тұрғалиы әскерге алынғасын, қарап отырғанша дегендегісі ғой. Оның үстіне баласы келгенше көпшіліктен оңашалау отырғысы келіп еді. Иә,.. оңашалау отырғысы келген...

	«Отырғыза ма бұлар?!» – Кенет шалдың есіне тағы әлгілер түсті, – «Жер түбіне кетсең де, осы... иіскеп тауып алады. Бүгіндегі балдардан ұят деген қалған ғой, қалған... – деді ыза болып. – Әйтпесе, немене... жеті қараңғы түнде! Маған сәлем беруге емешесі үзіліп келмеген болар».

	Шал сенделіп ұзақ жүрді.

	Жел күшейіп кетті ме, әлде бағанағы астың қуаты қайтайын дегені ме, қара суық беті мен қолының әр жеріне қатқыл тие бастады. Оның үстіне аяғы да сырқырап ауырып мазасын алған соң, шал ық жақтағы үюлі самтықтың шетіне кеп отырды. Дәл жанында әбден қартайған дәу қара ала төбеті Ақтөс те бүктетіліп жатыр екен. Иесін танып, басын көтерді де, тығылып алып ұйықтап жатқанына кешірім сұрағандай, құйрығын еркелей бұлғаңдатып қойды. Соның арасынша айналада жүрген өзге үш иті де жетіп келіп, «әзірге тыныштық» дегендей, жайбарақаттық таныта тіміскіленіп тұрып-тұрып, жөн-жөндеріне тарап кетті.

	Кәрі төбетті де бір ұрып тұрғызып жібермек болып, шал ойланып отырды да тиген жоқ. Қайта: «Жат, Ақтөс! Жат, – деді кенет еркелете үн қатып. – Қартайған соң жатпағанда қайтесің...»

	Едәуір уақыт ой жетегінде отырып қалған шал біраздан соң тағы орнынан тұрып, төңіректі шолды да, ит-құс, сезікті ештеңе байқалмаған соң қайтадан ыққа келді. «Иә, Алла, абыройыңды бере гөр! – деді самтыққа отырып жатып. – Әлгі әзәзілдер қонып қалды-ау, ә! Машиналары тұр».

	Анадайда қарауытып тұрған тоқал тамға қадалып, шал едәуір отырды. Шам сөнген. Төңіректе тіршілік белгісі білінбейді. Маңай тегіс түн көрпесін жамылып, бар бәлені ішіне тыққандай тоңторыс тымырайып жатыр. Тек ызғырық жел ғана етек-жеңін кеулей ышқына соғады.

	«Кемпір неғып жатыр екен, – деп ойлады шал бірауық қымтана түсіп. – Келінді қасына алса-ау, бар болғыр! Кішкене жақ екеуіне жетеді әрі жылы... Әй, бірақ есіне келер деймісің соның. Сөзі әлгі ғой... «Елдің ішінде-е... «А, Құдай, бергеніңе шүкір» деп отыратын адам. Қайтерсің?!» – дейді. Ақымақ кемпір, мен соны білмейді дей ме екен?! Әй, ақымақ-ау... Елдің ішінде отырса, анау уыздай келінін қайтіп ұстамақ-ай?! Оның қатары, отырмақ-сотырмағы, кинә-синасы жоқ дей ме?! Алда-жалда той-томалаққа, ондаймұндайға барып жүріп, жас адам... бірдеңеге ұрынып қалса... Құдая, сақтай гөр!» Шал өз ойынан өзі шошып кетті. Орнынан қалай атып тұрғанын да аңдамады. Осы сәтте алай-түлей көңіліне үрей кіргізіп, жан-жақтан иттері де абалап қоя бергені...

	– Ай-тақ! Һа-а-ау! Һайт! Һайт! – деп айқайға басқан шал, иттер жүрген жаққа емпеңдей басып келе жатып, қосауызын гүрс-гүрс атып жіберді. Түн пердесі дір-дір етіп, төңірек жаңғырығып кетті.

	Шал түнімен жөн-жосықсыз айтақтап, әлденеге дүңкілдетіп мылтық атумен болды.





БІР МАШИНА ШӨП


	Үй іргесінде мизамның майда шуағына маңдай төсеп, әр қиялға бір беріліп отырған Әліш қарт аула сыртына кеп тоқтай қалған жеңіл машинаға самарқау бір бұрылып қарағаны болмаса, пәлендей назар аударған жоқ. «Е, шаруасы болса, келіп жолығар», – деп қиқарланып орнынан да тұрмаған-ды.

	– Ассалаумағалейкүм, ата! – деген дауысты естігенде ғана оша-рыла бұрылып, тамырланған жұмыртқадай қызыл ала көзін қарсы кеп қалған балаң жігіттің жүзіне қадады.

	– Әликмүссалам! Бұ қайсың?

	– Мен ғой... Мұратпын, ата! Бірдеңеге ренжіп отырған секілді-сіз ғой, өзіңіз...

	– Е-е, несін айтасың, шырағым!

	– Иә, не боп қалды? – Жас жігіт жымиып қойды. «Ал енді ақыр заман соғады, – деп ойлады іштей... – Апыр-ай, осы кісілерге де не жетпейді екен?»

	– Не болғанын несін сұрайсың? Қуаты қайтқан кәріге не болса сол уайым, шырағым. Жүріп-тұру – уайым; кемпірің тіліңді алмаса – уайым; ата сақалың аузыңа түскенде әркімге жалтақтағаның – уайым; бәрінен де аппақ басыңмен бастық балаларға бара қалғаныңда, сөзің жерде қалса, онан өткен жамандық, сірә, жоқ екен...

	– Қайда, кімге барып едіңіз? – «Таусылып отырсыз ғой, тегі» демекші еді, тілін тістей қойды.

	– Кімге дерің бар ма? Ит тірліктің қамымен осы перменің бас көтергеніне түгел кіріп шықтым, шырағым! Қолымда бір-екі қара, оншақты жандығым бар еді, соған бірер машина шөп алсам деп... Анада бір келгенде деректірдің өзіне де жолыққам. Өпірап – әлгі жаман Әжібайдың баласы ғой, соған да бардым бүгін.

	– Иә, ол не дейді?

	Қарт төмен қарап біраз уақ үнсіз отырып қалды. Сонан соң бұтақтарын шауып-шауып тастап, безін түрпімен тегістеп алған жуан таяғымен жерді нұқып-нұқып қойды. Құдды, осылай етсе мына сауалдың жауабы түрткілеген жерінен шыға келетін секілді.

	– Е-е... шырағым-ай, – деді әлден уақытта. – Не десін ол? Алдындағы асын алып іше алмайтын жаман Әжібайдан жөн білетін жөндем ұл туды деп пе ең?! Ол шіркін білікті болса, әкесіндей кісі алдына барғанда дұрыстап сөйлеспей ме?! «Кісі қартайғанда қайтадан бала болады» депті бұрынғылар. Біздің де бала болған кезіміз ғой бұл... Ең болмаса, былай алдап-сулап дегендей, шығарып салмай ма? Соған ырзамыз ғой біз. – Қарт тағы да таяғымен жерді түйгіштеп қойды. – Әй, құдай... Осы қазақ: «Жаманнан жақсы туады, адам айтса нанғысыз», – дейді. Айтшы өзің, қайда сол? Ондайды көрсем, көзім шықсын!

	Алды-артын орап тастаған мынау сөзге уәж таппай әрі қарттың мінезін білетін болғандықтан, бірдеңе деуді ыңғайсыз көрген жас жігіт бар болғаны ыржалаңдап төмен қарай берді. Бір есептен қарияның сөз ләміне күлкісі келсе, қай жағынан шығып қалам деп қысылып та барады.

	Отырып-отырып:

	– Апыр-ай, Әлеке, бүгін ашулы екенсіз... Бас аманда тезірек кеткенім дұрыс-ау, – деді, әйтеуір бірдеңе деу үшін.

	Өтірік күліп орнынан тұра берген. Таяғымен жасқап, қарт оны қайта отырғызды.

	– Жә, немене, от алып орманға қашып... Шаруаңды айт-паймысың?

	– Ой, әшейін... Қандай шаруа болушы ед, Құдай! Орталыққа Алматыдан ақын-жазушылар келген екен. Соларды бүгін осында әкелесің деген соң, кетіп бара жатыр ем. Шешемнің қымыранынан жұтып шығайыншы деп...

	– Е, ендеше, үйге кір!

	– Ә, кірейін. Кірейін, ата! Айтпақшы, қонақтармен бірге дирек-тор да келеді дейді. Жолығып қалмайсыз ба тағы?..

	– Іһмм, анық келе ме екен? Рас болса, солар келгесін зыр еткізіп мені апара қойшы, шырағым! Үйден, сірә, шықпаспын бүгін.

	Күтейін сені.

	– Жақсы!

	– Сөйт, шырағым.

	* * *

	Ауық-ауық сыртқа шығып, күн ұзақ қара жолдың үстін аңдумен болған қарт әрі күтіп, бері күтіп, қарайған ештеңе көре алмаған соң, қажиын деді.

	Бесін уағы да болып қалыпты.

	«Қой, бүйтіп жүргенде намазым қаза болар», – деп, қайтадан ішке кірді де, зілдей қара құманды алып, әдеттегісінше аула сыртына беттеді.

	Өткен жылдан қалған азғантай шірінді шөп бар еді. Соның ығына кеп, жуынып-шайынып, ұзақ отырды. Ара-тұра екі білегіне алма-кезек су жүгірткен сайын «биссімілла, биссімілла» деп қойып, ең болмаса мінәжат етерде бір намаздан басқаны мүлде есінен шығарғысы келіп, ынты-шынтымен ұйып-ақ еді. Неге екені белгісіз, әлдебір зіл жан-жүрегін езіп, осындайда көкірегіне рахман нұрын ұялатар: сабыр-тақатқа, тәубе-шүкіршілікке біржола ден қоя алмады.

	«Иә, Алла, абыройыңды бере гөр... – деді қарт терең күрсініп. Көкірегінен жалын шыққандай болды. – Әй, біліксіз неме-ай... Аппақ сақалымды сыйламады-ау! Әкесіндей емес пе ем, мен».

	Әлекең «жаман Әжібайдың» өпірап баласын тілдеп отырғанын осы сәтте ғана аңғарды. Манағы бір сөз кәрі көңілге қара шөңгедейақ қадалған екен. Сол есіне түскенде жүрегі тағы да сыздап кетті.

	...Бар шаруасы – бір машина шөп сұраутұғын. Анада деректір бала да уағда қылған соң, соны арқаланып кеп:

	– Иә, балалар, аман-сау бармысыңдар, шырақтарым! – деп өзімсіне, емін-еркін кіріп еді кеңсеге.

	«Өпірап бала» қатты кетті.

	– Ақсақал, біз бір тығыз шаруа жайын сөйлесіп отыр едік. Кейін келіңіз, кейін... – деді есендеспестен. – Қазір уақыт жоқ! Естіп отырсыз ба, уақыт жоқ!

	Тымағының бір құлағын қайырып, сөз тыңдауға дайындалған қарт күмілжіп қалды.

	– Апыр-ай, шырағым-ай... ә! Кәрі кісіге әрлі-берлі жүру де оңай емес. Келіп қалғансын шаруамды тындырып жібере ме деп ем...

	– Айтып отырмын ғой, уақыт жоқ деп... Түу-у, бұ жұртта түсінік деген болсайшы! Мінеки, өлмелі шалға дейін осында келеді. Асарын асап, жасарын жасаған соң, жатпай ма екен үйлерінде. Дүниемалды өзіммен бірге әкетем дей ме екен осы...

	Қарт қарсы алдындағылардың қайсысы сөйлеп отырғанын білгісі келгендей, екеуіне алма-кезек қарады. Сонсоң екі беті быттиып, үлкен үстел басында төбедей боп отырған «жаман Әжібайдың» дүр қара баласына қадала қалып:

	– Әй, балам, – деді әкенің қатқыл үнімен, – о не дегенің?! Әкең «жаман» атанғанмен, осындағы бір тайпа елге сені бас қойғасын, жөн білетін жігіт шығар деп келіп ем. Әлі шала екенсің ғой, шырағым. Бұрынғылар: «Түстік өмірің болса, кештік мал жина», – деген. Өзіңмен көрге бірге әкетесің деп емес, ажал жеткен күні «өлім бардың дәулетін шашады, жоқтың артын ашады» деп айтқан. Сенің әкең Әжібай өлсе, артында мына өзің барсың, мен кіміме сенем?! Өзіммен бірге қисая кеткелі тұрған кемпірге ме?! Ойбу, шырағым-ай... «Сенген қойым сен болсаң, күйсегеніңді ұрайын» дегеннің кері болды ғой мынауың.

	– Жә-жә, ақсақал! Сенімдірек біреуді тауып аларсыз, ендеше! Сізбен тәжікелесіп тұруға уақытым жоқ. Барыңызшы, барыңыз... бар...

	– Е, енді кеңседен қумақпысың? – шал да осы кезде шорт кетті. – Әлде әкең Әжібайдың салып берген кеңсесі бар ма еді? Осы сапқозда бәлен жыл еңбек етіп, арқа етіміз арша, борбай етіміз борша болғанда естиік дегеніміз осындай сөз бе? Келіп мұғдамызды айтпаймыз ба енді, шырағым-ау! Мына төңіректегі жұрттың бәрі отынын-суын, малының жем-шөбін қара күзден қамдап алып, шырт-шырт түкіріп отыр. Біздің жүрісіміз болса, мынау...

	– Жұртта неңіз бар, ақсақал. Әлі ешкімге шөп берілген жоқ.

	Әуелі совхоздың малын қамтамасыз етіп алмай, берілмейді де.

	– Е, ендеше, анау ақпарларың не, беріп жүрген? «Пішен жоспа-рын орындадық, қыстақтар жем-шөппен қамтамасыз етілді», – деп кәзетке жазғандарың баяғыда емес пе еді?! Сосын келіп отырмын. Оны былай қойғанда, осы контордың айналасындағылардың үйі жаққа көзіңді салшы. Мына өзіңнен бастап, бәріңнің аулаң толып тұрған жоқ па?

	– Онда сіздің шаруаңыз болмасын. Осы совхоздың отымен кіріп, күлімен шығып жүрсе, неге бермеске оларға?!

	– Біз күймеппіз бе ыстығына? Суығына тоңбаппыз ба? Сапқозыңды былай қойғанда, осы жерге колхоз күнінен ащы терін төккен біз емес пе едік?! Әлде... ішіндегісін шегіп тауысқасын, әлдеқайда лақтырып тастайтын алдыңдағы темекіңнің қорабы болдық па біз?

	– Әй, қарт, жұмыс істетесің бе, жоқ па? Сенсіз де шаруа бастан асып жатыр. Құдай үшін, кеңсені босатыңызшы! Шөп мәселесін мен шешпеймін, директордың өзінен сұраңдар дедім ғой енді, өзінен! Өзінен... Барыңызшы!

	– Ә, жақсы! Оныңды да көрерміз.

	Қарт орнынан сүйретіле тұрды да, тақтай еденді таяғымен тықтық түйгіштеп, шығып жүре берді.

	...Ендігі отырысы мынау.

	«Қап әттегене... – Әлекең тағы күрсінді. – Бекер-ақ барған екем. Жас жетпістен асқанда жас баладан нақақ сөз естірттің-ау, Құдая!!! – деді налып. – Барға қанағат, жоққа салауат деп, жайыма неге жатпадым. Өлмесе – өмірем қапсын оншақты жандық пен бір-екі қара! Ата сақалым аузыма түскенде, сүйегіме бітпеген сұрамсақтық немді алып еді менің?» – Қарт өз ойына өзі мүдірді.

	«Жоқ! – деді сол сәтте ішкі бір дауыс әлсіз ғана. – Кім алмай жатқан бір машина шөп ол?! Гәп сонда деймісің?! Аппақ басыңмен бара қалғаныңда, ұялса да, сыйласа да, былай... ең болмаса, жас адам болып ізет көрсете қойса нетуші еді?! Онан да кісілігінің болмағаны дағы десейші».

	– Сап, сап! – деді қарт өзіне-өзі кәдімгідей күбір етіп. – Қайтесің... Білігінің жеткен жері сол шығар, бәтшағардың!

	Құманын қолына алып, буын-буыны сықырлай, орнынан тұра бергені сол еді, әлдеқайдан дүр етіп шыға келген машина үй алдына тоқтай қалды.

	«Ә-ә... Әлгілер келген болды-ау?»

	Бағанағыдай емес, қарт самарқау бір күйде сылбыр басып қақпаға беттеді.

	– Келді, ата! Директор қонақтармен бірге кеңседе отыр. Тезірек барып жолығып қалыңыз! – деді алдынан шыққан Мұрат елпілдеп.

	Әлекең әлденеге күмілжи берді:

	– Ә , жарар! Келсе, қайда кетер дейсің! Барамыз дағы.

	– Ойбай-ау, кісілерді ертіп, бір үйге қонаққа кетіп қалса, тағы күтіп жүресіз бе?! Үстіне бару ыңғайсыз болады ғой.

	...Кежегесі кейін тартып тұрғанмен, енді мына балаға не себеп айтарын білмеген қарт амалсыздан киіне бастады. Ұзақ күйбеңдеп, бірдеңесі ұмыт болған кісідей біраз уақыт тағы айналшықтап, машинаға да әрең отырды. Онымен қоймай жүрерде:

	– Әй, жайырақ жүргіз! – деп қойды Мұратқа.

	Әлекең соңғы жылдары ғана сәл еңкіш тартқаны болмаса, қақиған ұзын кісі еді.

	Бүгінде қуаты кеміп, жүріс-тұрысы әбден ауырлағанмен, сырт көзге сыр бермей, ит кәрілікке де сол қақиған күйі жеткентұғын. Бағана «баладан» сөз естігеніне жасыды ма, әлде со жерде өмірі істемеген әдетін істеп, өзінің де әлденеге сұрамсақтана қалғанына өкінді ме, бәлкім, «енді бармаспын» деген жеріне тағдырдың тал шыбығы тағы да айдап келе жатқанына іштей қарсылық білдіргені шығар, әйтеуір, машина кеңсенің қасына кеп тоқтай қалғанда түскісі келмей, тағы да ұзақ күйбеңдеді. Мұнысы – жетпістің желкелегенін желеу етіп, әншейін Мұратқа көз қылғаны еді; кенет «қарап тұрған сырт көз де болуы мүмкін-ау» деген ой келгенде, сүйеушісі жоқ болған соң, сүйретіліп өзі келген кәрі екенін шынымен-ақ көрсеткісі кеп кетті.

	Қарт бір аяғын есіктен шығарып, өп-өтірік еңкең-еңкең етіп қойды.

	Соның арасынша машинаның алдын орай жүгіріп кеп, жас жігіт қолтығынан алған. Күткені де осы еді: қарт оның иығына әуелі қолын артып, сонсоң бүкіл салмағын сала (арасында әдейі естірте Аллалап та қойып), түсе берді... «Түсе берді» емесау, топ етіп оп-оңай түсе қалғаны! («Алда, бар болғыр-ай!») Құмдауыт майда топыраққа табаны былқ ете қалғанда, шошып кетті. Ұялғанынан шошыды. Алланың атын аузына алып, қара аспанды қапылдырғандағы өзінің мына ісі – шолжың өскен дардай баланың ата-анасына әдейі жасайтын жосықсыз еркелігі секілді ерсі көрініп, ұяттан өртеніп кете жаздады. «Ой, Алла-ай, кісі қартайғанда қайтадан бала болады деген рас екен-ау!» – деді ішінен. Сасқанынан жадағайының етегін қаққыштап, өп-өтірік жөтеліп, жасаурап тұрған ештеңесі болмаса да, қызыл ала көзін қайта-қайта сүрткіштей берді.

	Біреу таяғын ұстатқан. Мұрат екен. Қарт әлгі екпінімен тағы да бір-екі жөткірініп, енді өзі тілеп алған өлмелі кәрінің бейнесінде кеңсеге қарай амалсыз қозғала берді. Жан-жағына да осы сәтте ғана назар салған. Тірі пенде жоқ екен. Ешкім көзіне түспеді. Манадан бергі ісінің бәрі айдалаға кетіпті...

	Қарт бұған қуанбаса, ренжіген жоқ. Әлгі жасанды, жалған пердесін лезде жұлып тастап, елге белгілі Әліш қалпына – кәдімгі әрі қиқар, әрі тентек қарт кейпіне қайта түсті.

	Сол-ақ екен, құдды осы жерге біреу жалынып-жалпайып ертіп келгендей-ақ:

	– Әй, Мұрат! – деді шофер балаға өктем де айбарлы дауыстап – әлгі деректір бала қай бөлмеде отыр? Көрсетіп жібер!

	– Ферма бастықтың! Қабестің кабинетінде, ата... Жүріңіз!

	Келе жатқанымды кеңседегілер білсін дегендей, коридордың тақтай еденін таяғымен қаттырақ дүңкілдетіп, ол аздық еткендей, тіпті қолтықтап келе жатқан Мұратпен қасақана самбырлай сөйлесіп, қарт бағана келіп кеткен бөлмеге тақала берді. Онымен де қоймай, есіктің тап алдына келген жерде:

	– Әй, Мұрат, осы ма еді әлгі жаман Әжібайдың баласының кеңсесі? – деді қыршаңқыланып. Іштегілер де естісін деп, даусын әдейі қатайтыңқырап айтты.

	Мұрат мұндайды күткен жоқ-ты. Ә дегенде не дерін білмей, абдырап қалды. Қарттың қияңқылықпен сұрап тұрғанын біраздан соң барып түсініп:

	– Осы! Осы, ата... – деді де, сөзінің аяғы ым мен сыбырға айна-ла беріп, сыртқа ата жөнелді.

	– Ия, Алла-а-! – Әлекең қоңырқай тартып тұрған күңгірттеу бөлмеге сиыршылап сүйкене-мүйкене енді. Жиналып отырғандар жалт-жалт қарасып, мынаның тегін қарт емесін білгендей, қадала қалысты. – Иә, балалар, амансыңдар? – деді шал кірген бетте жанжағына түксие қарап. – Есен-сау жүрсіңдер ме, шырақтарым?!

	Қонақтар дабырлай сәлем берісті; қарт ешқайсысының бетжүзіне дұрыстап қараған жоқ, әйтеуір, олар қолдарын ұсынып жатты, бұл ала берді.

	Ақыры, есендесіп болып, мұнартқан қызыл ала көзімен отыратын жер іздеп, жан-жағына түйіле қараған.

	– Ақсақал! – деді үстел басында отырған «жаман Әжібайдың» баласы тыныштықты бұзып, – Ақсақал... бұ кісілер алыстан келіп жатқан қадірлі қонақтар еді, шаруаңыз болса, кейін-ақ келерсіз.

	Ауыл арасы емес пе, бүгінсіз де уақыт жетеді ғой, осы!..

	Әлденеге шыбын-шіркей боп, қипаңдай айтқанын отырғандардың бәрі де анық сезді. Бірақ қонақтың жолы – қыздың жолындай жіңішкелікке бағып, ешқайсысы әдептен озбады.

	Қарт естімеді ме, әлде естісе де естімеген болды ма, кім білсін! Түртінектеп жүріп, анадай жерде тұрған орындыққа барды да, жалп етіп отыра кетті.

	Тым-тырыс тыныштық.

	Терезеге соққан шала-жансар шыбынның тырс етіп барып ұшып кеткен ызыңы жетті.

	– Іһмм... – қарт ыңыранып, жан-жағына қарады.

	Құдайға шүкір, құлағы әзірге жақсы еститін. Әлгі сөзді де анық шалды. Әсіресе, «жаман Әжібайдың» әкім баласының даусы шырқырай шыққанда тіпті жақсы естіді. «Қап, бәлем...» – деген ішінен. Кәрі жынын қоздырған да бәтшағардың сол шырқырағаны... «Шөбіңді бермесең, басыңа шайнап жақ! Өзімсініп келгенде көрсеткенің манағы ғой... Сен аппақ сақалымды сыйламағанда мен неге қысыламын?! Бір машина шөп алмағанда өлем бе? Алдарқату үшін болса да, бір ауыз жылы сөзің емес пе еді естігім келгені... Енді кеп, «ақсақал, ақсақал...» деп, сақал сыйлағыш бола қалуын мұның!» Тентек шал төңірегін тінте қарап шықты.

	«Қадірлі қонақтар» деген соң, расында, ыңғайсыз боп жүрмес пе екен деп қарағаны еді. Айналасындағылардың бәрі де ашық жүзді, маңдайлары жазық жап-жас жігіттер екен. Қысылатындай еш бөтендік аңдай алмады. – Іһмм, – деп қойды тағы.

	Сонсоң үстел иесінен сұрағаны әлде қонақтарға айтқаны белгісіз: – Әлгі деректір бала көрінбейді ғой? – деді түксиіп.

	– Директор шығып кетті... Ақсақал, бұ кісілер сонау Алматыдан келіп жатыр. Естіп отырсыз ба, Алматыдан келіп жатқан, кәдімгі бәріміз сүйіп оқитын ақын-жазушы деген жолдастар осылар болады. Көргіңіз кеп келген болсаңыз, кешке мына өздеріңізбен, біздің екінші ферма еңбеккерлерімен кездесу өткізеді, сонда көресіз ғой! – Үстел иесінің қабарған қара сұр жүзінде «енді де кетпейсіз бе?» дегендей, жалыныш пайда болды.

	Шал қыңбады.

	– Еһ! – деді қайта өзіне кейіп, – ақын-жазушы болса, бұлар да біз секілді бір-бір шалдан дүреген шығар. Оның несін айтасың?! Әкелері жоқ деймісің әлде... шал көрмеп пе! Қипаңдап тұрғаның сол екен ғой. Шайырлардың сөзінен шайпаулар өлердей қорқады, әрине. Ондайды сенсіз де талай көргем, маған таң емес. Таңертең «бір машина шөп сұрадың» деп, тіліңе ие бола алмап ең... Дәу де болса соныңнан қипақтап тұрсың ғой. Теріс ісіңді тегіс ел естісін! Мына балалардың құлағына тигені тәуір болғанын көрдің бе?

	Шал әлі талай нәрсе айтар ма еді, кім білсін, осы сәтте есік айқара ашылып, әлгінде бір шаруаларымен шығып кеткен директор кіріп келді.

	– Ау, Әлеке, ассалаумағалейкүм! – деді елпілдеп. – Қайдан жүрсіз, қария?

	Қарт қажыған жүзбен:

	– Жә, бір ұсақ-түйек әңгімемен... – дей салды. Қайтадан қазба-лағысы келген жоқ.

	Айтпауға қонақтардан ұялды ма әлде «естір жұрт, сірә, естіді ғой» деді ме, ферма бастық қызарақтап:

	– Шөп сұрап мазалайтын кез ғой. Бұл кісі де сол шаруамен... – деп күмілжіді.

	– Әлекеңе әлі шөп түсіріп бермеп пе едіңдер? Ең алдымен осындай кісілерге көмектесіңдер дегенім қайда? Жолдас Әжібаев, сіз... – Директордың жүзі күреңітіп, біресе ферма бастыққа, біресе қонақтарға қарап тұтыға сөйледі. – Сіз неғып ескермегенсіз!? Ылғи ұмытасыздар да жүресіздер осы... Ертеңнен қалдырмай бұйрықты орындайтын болыңыз! Ал, Әлеке... – енді қартқа бұрылды, – ертең ең бірінші сіздің үйге түсіріледі шөп! Қазір құр бекерге қиналмай, қайта беріңіз. Қанеки, машинамен жеткіздіріп тастайын. Жүріңіз! Жүріңіз, қане, қария...

	Үйде қонақ отырғанда, тентектік жасаған баласының қолына бір-екі арзан кәмпит беріп, алдап-сулап далаға шығарып жіберетін адамдар болушы еді. Директор мұны да соған ұқсатып, сыртқа жетектеп шығарғандай етті.

	Қарт мұны түсінді-ау! Бірақ кежегесі қаншама кейін тартып тұрса да, ендігі ісінің пәтуасыздық боларын ұққандықтан, амалсыз шықты. Қыж-қыж қайнаған ішінде айтылмаған сөзі, ызалы өкініші бірге кетті.

	«Қап, мыналарды-ай! – деді машинамен үйіне келе жатқанда ғана күйіне сөйлеп, – бірінен соң бірі қақпақылдады-ау, бәтшағарлар. Кісінің көзінше өзімді «ала дорбасы алдына түскен» алжыған ғып кеткендерін көрдің бе! Қап! Жап-жас болып су жұқпас судырақтықты қашан үйренген бұлар? Бірінен-бірі өтедіай... Түу! Аузымды аштырмай тастағанын! Неге айтып-айтып кетпедім, осы! Мықтаса бір машина шөбін бермес. Қап!!!»

	Келесі күні ыңыранта тиелген нән машина шөп үйінің қасына түсіріліп, кемпірі есі шыға қуанып, пішеншілер абыр-сабыр боп жатқанда, Әлекең анадай жерде іші әлем-жәлем боп жүдеп тұр еді.

	Неге екенін кім білсін, қартайғандағы қадірінің ендігі құны – осы бір машина шөп секілді көрінді.





АҒАЙЬІН


	Үстіне күпәйкі, басына тымақ киген, селдір ғана сақал-мұрты бар, жалақ ерін, көк көз сары кісі таң азаннан атқа қонып, бұлақ басында жатқан малды өргізуге кірісті...

	Әдеттегіше бір-екі кәрі сиыр тұқайлары сыртылдап, үйреншікті өріске беттей беріп еді, бақташы малдың алдын қоғамдап, Суықбұлақтағы ауылға қарай ақырын ғана қайырмалап қойды. Кеше әйеліне: «Со жақтың оты жылда мол болушы еді, биыл тіпті ырғын екен», – деп, сөз арасы ғып қана бір айтып өткен. Ондағысы – «таңертең малды солай қарай өргізе қалсам, бұл құрымағыр жоқ жерден ілік тауып, бірдеңе деп жүрмесін» деген ойы еді. Түпкі ниетін бірақ білдірмеген-ді.

	Әйтсе де, әлі де болса әйелінің бірде көл, бірде шөл мінезінен қаймығып, Суықбұлаққа қарай асып түсетініне қазір де сене алмай қобалжып келеді. Сай бойында жападан-жалғыз шошайып тұрған үйіне бұрылып қараса болды, жерошақ басында жаулығы ағараңдап жүрген әйелі: «Әй-и, ақылыңнан адастың ба, қайда барасың? Өріс деген мына жақта емес пе?!» – деп айқайлайтын секілді көрінді де тұрды.

	«Шынында солай десе, не айтады?!»

	Қазіргі сәтте бұл Мұңал сиыршының өзіне де беймәлім. Әйтеуір кешелі-бері Суықбұлаққа барғысы, ағайындарымен тілдескісі келді де тұрды. Көңілі құлазып, өкпесі қара қазандай боп, кеудесіне сыймады. Соның ақыры мынау...

	Таяудағы төбелердің бірінен асып түскенде ғана ол кеуде кере терең тыныс алды. Еңсесін езген ауыр ой да осы бір «уһ!» деген тыныспен бірге сыртқа лықсып шықты.

	«Неден басталды құрымағырдың өзі? – деді кіржиіп. – Иә, әлгі бір көлденең көк аттының хабарынан қозғалды-ау бәрі!»

	Ер үстінде енді жайбарақат, бір жамбастай қисайып алған күйі Мұңал кешегі жайсыз уақиғаны есіне алды.

	...Тәңірдің тал түсі еді. Түзден қаталап кеп, әдеттегісінше шайды алдына енді ала берген.

	– Ассалаумағалайкүм! – деп бір жолаушы кіріп келді. Жоқ қарап жүрген өз ауылдарының адамы екен. Мұның «Төрге шық! Жоғарылат!» дегеніне қарамастан, «Жо-жоқ, рахмет! Асығыспын.

	Тек сусын іше кетейін деп бұрылдым» дей келіп, «Ойбай-ау, бірекі күннен бері анда ызы-қиқы той болып жатыр. Жәкеңнің баласы үйленіп жатқан көрінеді, сендер неғып отырсыңдар?!» – демесі бар ма...

	Мұңал да, әйелі Кербез де аңтарылды да қалды. Мынаның «Жәкең» деп отырғаны – кәдімгі өздерінің тумасы Жәкен болса, енді қайтсін!

	Сонан жолаушы аттанып кеткенше ләм-мим тіс жармаған әйелі отырып-отырып:

	– Сонда... бізді ағайын түгілі, адам қатарына қоспағаны ма бұлардың? – деді, кенет киіз үйдің ашық есігінен мөлие қараған итке көсеуді жіберіп қалып. – Жоғал әрі, жалмауыз! – Ит зыта жөнелді.

	Қаңқ етіп қаша жөнелген итіне қараған күйі Мұңал селдір мұртының шалғысын дірілдеген саусақтарымен сылап қойды. Өзі де тұйыққа тірелгендей боп отырған, әйелінің сауалын да аяқсыз қалдыруға қаймығып:

	– Бір ойлағандары бар шығар... Жәкемнің бұлай етуі мүмкін емес еді ғой! – деді пәс үнмен.

	– Жәкем... Жә-ке-е-ем! Жәкең болса қайда қалыпты ол?! – кекетіп сөйлер кездегі әдетінше әйелінің ерні қайқиып шыға келді. Өз-өзінен жұлқына сөйлеп, тіктеп қарамаса да мұны көз қиығымен-ақ әлденеше рет атып-атып өтті. – Онан да бәрін істетіп отырған – анау ырс-ырс еткен местей жеңгең екенін айтпаймысың! Сені сиыршы деп... шақырмағанда да сол не істей қояр дейсің деп... отырған.

	Мұңал жасық үнмен:

	– Жә-ә, күте тұрайық та енді, – деген міңгір етіп.

	– Күтсең, өзің күте бер! Бізді тума деп елемей, ескерусіз қалдырып отырғанда менің күтер жайым жоқ. Енді шақырса да бармаймын! – деп әйелі ерін бауырына алып шыға келді.

	– Соншама не сыбағаңнан құр қалып ең, бармайтындай... Айтасың-ау сен де, қатын-ай! – деді Мұңал. Әйелінің ыңғайына жығыларда ғана «қатын-айды» қосушы еді. Сонысымен ашуы да, қайтуы да тез Кербезді оп-оңай сабасына түсіре қоятын. Мына әңгімені де ушықтырмау үшін соған бет бұрды. – Қойсаңшы, бар болғыр!

	– Тойдың бар қызығынан құр қалғасын несіне барам?! Не деп барам? Шашу апару үшін бе? Не деп апарам шашуды. Айтпайын дейім-ау, кісінің тілін қышытып... Ылғи істейтіндері осы емес пе?! Бәрі сенің жуастығыңды пайдаланып...

	– Түу, бар болғыр-ай! Қойсаңшы дегесін қоя қойсаң нетті! Басқа – басқа да, Жәкем – Жәкем ғой, өйте қоймас! Боранжанның... анау жалғыз баланың тойын өткізерде бізбен ақылдаспаса...

	«Енді кіммен ақылдасады?» – демекші еді, әйелі аяқтатпады. Көзінен жас та шығып кеткен екен.

	– Ақылдасар! – деді тағы да жұлқынып. – Не ақыл қосармын деп ең сен?! Қастарында отыр ғой, ақылшылары... Жасың болса жер ортадан асып кетті. Сені кісі екен, ит екен деп жатқан қайсысы бар? Айтшы қане, осы уақытқа дейін: «Мұқа, мына бір істі қайтсек екен?» – деп біреуі сенен ақыл сұрады ма ия өзің біреуіне бірдеңе деп көрдің бе? А?!

	Мұңал не дерін білмей, төмен қарап отырып қалды.

	«Апыр-ай, – деп ойлады көзімен жер шұқып, – шынында, қатын айтты демесе, ып-ырас-ау бәрі! Мен осы... қашан, кімге нендей ақыл қостым, сірә? Рас, ақылдасайық деп ағайын-тума шақыратын. Баратын ем. (Солардың кісіден не ақыл сұрайтынын кім білген, шақырған соң қалмау лазым дағы). Сонан бәріміз кеңескендей болатынбыз. «Кеңестік» деген аты болмаса, түптеп келгенде, сөздің басын бастайтын да, түйінін айтатын да – белгілі-белгілі бір-екі адам-ды, баяғы... Жұрт Жәкемнің сөзіне тоқтайтын; сонсоң Қаратайдың... – мектептегі директор ініміздің сілтеуі жүретін. Қала берді, кәнтордағы бұхалтір ініміз бірдеңе дейтін. Сонымен тәмам-ды! Оларына ештеңе деп жатқан жоқпыз. Енді орталарында отырып, әңгімелерін тыңдағанымызды да көп көргендері ме? Айта қойса, хабарлай салса, нетуші еді! Ағайын емес пе едік?! Пәлендей асып-тасып баратқан дәулетіміз болмаса да, тапқан- таянғанымызды той-томалақтарынан аяп қалған жеріміз жоқ еді ғой. Әлі күнге солардың әрқайсысының малына дейін бағып... айдалада жалғыз үй отырғам жоқ па?! ...Не себепті шетқақпайлағандары бұл?!» деген іштей. Көңілінің құлазуы, өзін айдалада жалғыз қалғандай сезінуі де сол сәттен басталып еді Мұңалдың. Жаны байыз таба алмаған. Ақыры, ойлап-ойлап келгенде тірелген түйіні – не де болса ертең малды осылай қарай өргізіп, түс әлетінде жай-жағдайды білу үшін Суықбұлаққа соғып қайту болып еді. Бірақ бұл ойын әйеліне айтқан жоқ-ты. «Атының сыры – иесіне мәлім», айта қалса:

	– Онда саған не бар? Енді балаға ұқсап, елпектеп өзің баруың қалып па еді? Тиыш отыр жайыңа... – деп бетін қайтарып тастарын, өзінің ешқандай қарсы уәж таба алмасын да ұққан. Сондықтан бұл қолайсыздықтан шығар жалғыз-ақ жол – білдіртпей ғана табынды солай қарай өргізу боп қалған-ды.

	...Қазір де, ат үстінде бір жамбастай қисайған күйі мал соңынан еріп келе жатқан Мұңал ағайындарының бұл ісін қалай ұғарға білмей, қалың ой құшағына кіре берді. Көзі алдындағы малда... көңілі мүлде басқа жақта. «Бұлары несі екен?» – дейді өзіне-өзі. Ішін қара мысық тырналағандай болады. Алдындағы қыбырқыбыр қозғалып келе жатқан сиырлар – сиыр емес, бытырай шашылып жатқан қызыл ала тастар секілді көрініп кетеді. Енді болмаса астындағы аты сол тастардың біріне сүрініп кететін де сияқты...

	Тізгінді тартып қалғанда, ауыздығы алулы жаман торы әлдеқандай бір саранау сиырдың тап аяқ астындағы шөпті жұлып жатқанын көреді.

	– Әй, әк чу! – дейді ол самарқау ғана дауыстап. Бақташының «әк, чуін» тыңдамаса арқасына резеңкі қамшы сарт ете қалатынын білетін саранау сиыр бір бүйіріне ысырылып шыға береді.

	Мұңал оны қойып, тағы ойға кетеді.

	...Бұларға тәбия азғана ағайынның той-томалағын да, қайғықазасын да басқаратын – осы Жәкен отағасы-тұғын. Бірақ ол Мұңалды ешқашан ұмыт қалдырып көрген емес-ті. Енді өзінің жалғыз баласы үйленіп жатқанда, қалай ғана есінен шығарғанына таңғалады.

	«Жо-жоқ, кінә Жәкеңде болмау керек, – дейді өзіне өзі. – Той иесі – өзі болғасын, бұ жолы билікті кейінгі балалардың біріне... мәселен, анау мектептегі деректір ініміз Қаратайға, яки кәнтордағы бұхалтір ініміз Әбсаттарға берген болар. «Бала соққан кездіктің басы жарық»! Жәкеңнен кейінгі осы ауылдың үлкені бұл екенін естерінен шығарып алған ғой. Шығармағанда да, тетелес ағасы Жәкеңдей біле ме мұның қадірін олар?! Жалпы, кейінгі балалардың өзі кімнің жақынын, кімнің қашығын айырмайтын боп бара жатыр ғой. Онымен қоймай, кейбіреуі тіпті: «Бірге туғаныңнан да бірге жүрген жолдасың артық», – дегенді шығарыпты. Өйбу, ойбай-ай! Бесіктен белі шықпай жатып не біледі-ей бұлар. Жолдасың да жақсы-ақ болсын, бірақ екі туып бір қалғаныңдай қайдан болсын ол! Әй, балалар-ай, балалар-ай!»

	Жаман торы талтайып тұра қалды, бой жеңілдетпек екен. Мұңал сәл сәтке көз алдындағы кіреуке мұнарды серпіп тастап, төңірекке көз салды... Құмсайдан асып, қалың боздыққа кеп кірген екен. Бұл жерден Суықбұлақ әлі едәуір жер. «Малдың жайылыс ыңғайымен осылай жүріп отырсам, түске тармаса ауылдың қарасы да көрініп қалар» деп жұбатты өзін. Асыға қойған жоқ. Асықпағандықтан да сағыздай созылған әлгі бір ойына еріксіз қайта оралды.

	«Е-е... – деп қойды аты орнынан қозғала бергенде. – Е-е... балалар ұмытып кетсе де, «ау, Мұңал қайда?! Мұңалға хабар беріңдер!» – деп Жәкем ескертсе қайтеді екен. Бір ауылдан қалған ендігі екі үлкен біз емес пе едік. Жас ұлғайған сайын да бір-бірімізге көңіл сүйеуші болатын екеуміз ғана емеспіз бе? «Тең-теңімен, тезек-қабымен» демекші, кейінгі балалардың өз қатары бар... Бір-бірімізді біз жоқтамасақ, кім іздейді дейді екен бізді?! Соны ойламағаны ма?! Әлде... іздейтін мен ғана ма екем осы?! Әй, нәйеті Жәкемде ешкімге іш бермес, бір қаттылықтың бары – бар ғой әуелден. Онысы бірақ осы ауылдағы көзі тіріден ең үлкен өзі болған соң, ағаның арттағыларға айбары секілді боп қана көрінетін. Сол қаттылық сүйекке сіңіп, мінезге айналып кеткен болмаса неғылсын. Әйтсе де бала-шаға, келін-кепшік именіп жүруі үшін, өзінен үлкенді сыйлайтын болуы үшін, бүйтпесе керек еді ғой. Ең болмаса, әйелі түскірдің табасына қалдырмас үшін, әрібері сенделтіп, мені сергелдеңге салмағаны жөн еді ғой».

	Мұңал күрсінді. Қатты күйзелгені соншалық, шыт-шыт жарылып кеткен жалақ ернін аңдаусыз жалап қойғанын да байқаған жоқ. Ерні шымылдап кетті. Ол басыла бергенде Жәкен отағасының бейнесі қайтадан көз алдына кеп тұра қалды.

	Неге екенін кім білсін, қазіргі сәтте ол үн-түнсіз, келінбаласының қасында, бәйбішесімен бірге шай ішіп отырған секілді көрініп кетті бұған. Неге үн-түнсіз? Оған жауап іздеген Мұңал жоқ. Әйтеуір, солай көрінгені хақ. (Жәкең қарны шығыңқылау, қартаң тартқаннан бері шашын тықырлап алғызып жүретін, басы – айғырдың басындай ірі, жарқабақ, кесек мұрнының астында шөткедей тікірейген қою қара мұрты бар, қашанда бір қалпынан айнымайтын кісі-тұғын. Оның үстіне, осы ауылда пәлен жыл басқарма болғандығынан ба, бүгінде зейнетке шықса да жұрт өзінен ығып отыратын, түсі суық адам-ды. Бәлкім, содан да шығар. Мұңал оның келін түсіріп, той өткізіп жатқанын біліп келе жатса да басқаша елестете алмады.

	«Апыр-ай, – деді тағы да. – Жәкеме не болғаны? Жалғыз баласы, ... көзінің ағы мен қарасындай Боранжаны үйленіп жатқанда хабар бермегені несі?»

	«Иә! Жәкем, Жә-ке-е-ем! – дейсің. Жәкең болса қайда қалыпты ол?! Онан да бәрін істетіп отырған анау – ырс-ырс еткен местей жеңгем демейсің бе?» деген әйелінің сөзі күллі кекесінімен, ернін қайқитқанына шейін Мұңалдың ойына орала кетті осы сәтте. Кеше оған соншалықты мән бере қойған жоқ еді. «Өкпе-реніш үстінде айтыла салған бір сөз шығар» деген де қойған. Өйткені, Жәкеңнің бәйбішесі Ақманар мен мұның әйелі Кербез жақында бір інілерінің үйлену тойында киітке ренжісіп қалғанын да естігені бар-ды. Айтушылардың сөзіне қарағанда, обалы не керек, кінә мұның әйелінде болмаған секілді... Қандай-қандай туыстарға киіт әкелу жөнінде құдалар жаққа жақын-жуықтың тізімін бергенде, Ақманар бәйбіше әдейі жасағандай Мұңалды да, Мұңалдың әйелін де атаусыз тастапты.

	Кербез байғұс соның алдында ғана бұған: «Әй, шал, әлгі соғыста жоқ боп кеткен «қисық» қайнымның баласы үйленіп, орны тікейгелі жатқан көрінеді. Аштан өліп, көштен қалмаспыз, анау сары ала сиырдың пұлын қиялық», – деп, төрт жүз теңгені қалтаға басып ала кеткен. «Береген қолым – алаған» деп, сөйтіп барып отырған қайнысының тойынан киіт дәметкенінің, шынында, не сөкеттігі болсын. Дәмесі ақталмаған Кербез тізім бергізген Ақманар бәйбішеге ренжімей қайтсін! Сөйтсе, екі әйелдің қайсысынікі жөн, қайсысынікі теріс екеніне қарамай, олардың отағасыларының ел алдындағы беделіне қараған ба, біраз кекселеу әйелдер Жәкеңнің бәйбішесін қолдап, мұның әйелін «ұрыс шығардың» деп мүйіздеген... Сонан бері Кербез Жәкеңнің бәйбішесі жөнінде жөндем сөз айтпайтын. Соны білетін Мұңал ақтарыла салуы да тез, ашуы онан да шапшаң әйелінің Ақманар бәйбіше туралы шаптыға сөйлегенін (әрі жалғыз балаларының тойына шақырмағанына байланыстыра айтқанда) қайыра алмаған. Мұның үстіне, өзі әлдекімдерге ұқсап, арадағы қатын-қалаштың сөзін малданып, ағайынмен араз болуды жаратпайтын. Кеше де әйелін не қоштамай, не айыптамай, бәле-бәтердің бәрін ішінде тұншықтырып еді.

	Кенет:

	– Әй, асылы, жеңгемізден келген кінәрат болмаса неғылсын осы... – деді бір нәрсеге көзі жеткендей. – Солай болды ғой, шамасы.

	Көзін де, көңілін де тұмшалаған күңгірт сауалдың жауабы табылғандай болған соң, падашы кенет сергіп кетті... Бұл кезде Суықбұлақтың желкесіндегі қыраңның басына шыққан екен. Сонау еңістен Жемнің ұбақ-шұбақ ақ құмдары көрінді. Онан беріректе Нәрегей талы... Суықбұлақ бұл жерден көрінбегенмен, иек артпа қыр астында екенін жақсы білетін Мұңал «шай ішіп шыққанша ұзай қоймас» деп, малды осы жерде қалдырды да, өзі салт күйінде ауылға тартып кетті.

	* * *

	Жаман торының жортақ аяңымен ауылға жақындай бергендеақ, сонадайдан ол Жәкең үйінде қонақ барын бірден білді. Үй жанында екі-үш жеңіл машина тұр екен. Орамалдары ағараңдап, бір кіріп, бір шығып жүрген әйелдердің қимылы да соны айғақтағандай болды. Кәнігі көз анау тұрған машиналардың тілмен жалап тазартқандай жалтылдауынан, кіріп-шыққан әйелдердің қарбалас жүрісінен – қонақтардың сыйлы кісілер екенін де құр жібермеді.

	Мұңал «осы маған арнайы адам жіберіп алдырған ештеңелері жоқ қой. Қашан келіп, қалай түскенімді де кім сұрар дейсің?» деп, аула сыртына атын тұсап, қаңтарды да, со жерге асықпай дәрет сындырып алып барып, қақпаға беттеді.

	Жәкең үйі осы ауылдағы ең еңселі үй еді. Жазда, күн ыстық кезде «үй ысып кетеді әрі шыбын көбейеді» деп, шай-суларын ішетін сарайды бөлек, есіктерінің алдына қарсы салдырған-ды. Қақпадан кірген соң, Мұңал қалай қарай жүрерін білмей, бір сәтке екі ойлы боп тұрып қалды.

	Осы кезде сарайдан орта жастардағы қатпа қара сұр әйел шығып, үйге қарай асығыс жөнеле берді де, бұған жалт қарап:

	– Ибай, кім десем, қайнаға екен ғой, – деп сәлем еткеннің ыры-мын жасай беріп, майысып кідірді.

	– Көп жаса, шырағым! Бұл үйдің адамдары қай жақта? – деді Мұңал біресе үйді, біресе сарайды көзімен нұсқап.

	– Шешей мында... Мен қонақтарға сорпа сапырайын деп, асығып...

	– Жә, бара бер, шырақ!

	Майысқақ келін тағы майысты.

	Жәкеңнің қайда екенін айтпай, «шешей» деп Ақманарды айтып кеткенін Мұңал біле қойды. «Қазақтың қатыны да бәле-ай, осы... Әдетте, үйдің отағасысы ауыл-аймақтың мәселесі болмаса, ұсақтүйекке араласпайтынын біледі де, бұлар да өзінше қулық жасап, сол үйдегі өзі именетін адамның ғана атын айтады», – деп ойлады іштей.

	Әлгі келіні Ақманар естісін дегендей «шешей мынданы» әдейі дауыстаңқырап айтқан соң, ол еріксіз сарайға бұрылды.

	* * *

	...Тізеден келетін аласа сәкінің үстінде Ақманар бәйбіше бір-екі әйелмен шай ішіп отыр екен. Табалдырықтан қойқалаңдай аттаған Мұңал:

	– Иә, аман-есен отырсыңдар ма? Ал, той құтты болсын! Қуаныштың қызығын ұзағынан сүйіндірсін! – деп, кірген бетте жүйдірмелете жөнелді. Құдды, осылай етпесе, «сені кім шақырды?» деп біреу қойып қалатын секілді көрінгені...

	– Әумин! – Ақманар бәйбіше отағасысынан жұққан салқын үнмен самарқау есендесті. – Өздерің де аманбысыңдар? Иә... осы уақытқа дейін хабарласпай неғып жатырсыңдар?! Жаман қатыныңның керіліп-созылып, бәлсінуі бітпеді ме әлде? – деді, бұл дастархан басына жайғаса бергенде. – Осы... неге бұлданады, со жаман қар? Сен де оңашада былай бір... еркек болып жостырыпжостырып та алмайсың. Әй, құдай, қайтейін!

	Жеңгесінің тетелес қайным деп әншейінде де айта беретін артық-ауыс сөздері бұ жолы да кетіп жатқанмен, Мұңал оны елеген жоқ. Бірақ мына отырған әйелдердің көзінше: «Осы уақытқа дейін хабарласпай, не қара басты, әй, сендерді?!» – дегені шымбайына батып кетті.

	«Сендер хабар беріп, біз келмеппіз бе?» – дегісі кеп бір отырды да, дастархан басындағы келіндерінің көзінше боқжеместің сөзін айтуға сақалынан ұялып, әрі «әйелмен салғыласып жатам ба?» – деп, томаға-тұйық отырып қалды.

	– Иә, сол бетпақтың беті шыдаса келмей-ақ қойсын! Келін шырағым... сен қайнағаңа шоқ жаңартып, шайыңды демдеп құй! – деп қойды Ақманар.

	Бұрынғыдай «жаңадан самауыр қой, яки қазан көтер!» деген жоқ, бар болғаны – «қайнағаңа шоқ жаңартып, шайыңды демдеп құй» деді. Соның өзін бұған бұлдап, «қатының келмесе, келмесін; байы – мына сен өз аяғыңмен келдің ғой!» дегендей, құдды бұл кінәлі боп, соны кеңпейілдікпен кешіріп отырғандай айтты.

	Кеше Мұңалдың өзі де іштей өкпелегенмен, «бір себептері болған шығар, сірә»... деп, көңілінде үнемі ақтауға тырысқан ағайыны енді тойларына шақырмағаны былай тұрсын, өзін кінәлауға көшкені – бір түрлі... оның жүрегін суындырғандай болды. «Қайдан ғана келе қалып ем? Неге келдім осы?» деп, – ыза болғандықтан бірдеңені сындырып, яки қиратып барып тұрып кеткісі-ақ келіп еді; ұялды ма, шаңырақ сыйлады ма, әйтеуір әлдебір себеп қол-аяғын матап қозғалтпады. Бар болғаны – жан қалтасынан алған көлдей орамалымен жалақ ернін басып-басып қойып, тұқырайып төмен қарай берді.

	Ішіліп жатқан шайдан қылғынып отырып бірер шыныаяқ ұрттап еді, жүрмей қойды. Сонсоң кесесін төңкере салған. Осы сәтте сырттан дабыр-дұбыр естіліп, соның арасынша әлдекімнің қалбаңдаған көлеңкесі ашық есікке кеп түсті. Асып-сасып қорбаңдап жүрген Жәкен отағасы екен.

	Келе:

	– Қатын, әй, сен неғып отырсың? Шәй қойдыңдар ма?.. Әне, қонақтар қайтамыз деп жатыр. Шай ішіп кетіңдер демейсің бе? Сыйлы кісілер... астан соң шай бермей жібермексің бе?! – деді шыж-быж боп. Есі шығып кетіпті.

	– Ассалаумаликум, Жәке! Ал, келін құтты болсын! – деп қалды Мұңал.

	– Айтқаныңыз келсін! – Шын ықыластан гөрі, жол-жоба со-лай болғандықтан емеурін білдіре салып, енді бұрыла бергенінде ғана Мұңалды байқаған Жәкен отағасы ұрлығын інісі көріп қойған ересек балаша қысылып қалды. Бірақ соның арасынша, мұнан гөрі «сыйлы қонақтардан» абдырауы лезде басым түсті де, «сен өзімізсің ғой», «өзіміздікі өзекке тепсе де кетпес» дегенді бүкіл бет-пішінімен білдіріп:

	– Ә, Мұңал! Сен екенсің ғой... Қуаныштың қызығы бірге бол-сын енді... Мен қазір... қазір келем, – деп қайта шығып кетті.

	«Қазір келем... Жарылқадың-ақ!»

	Баяғыда басқарма болып сайланатын жылы үйіне райкомнан кісілер келгенде осылай бір абдырағанын көргеннен басқа, Мұңал оның ешқашан бұлай асып-сасқанын байқаған жоқ еді. Жәкең оған қашанда бір қалпынан айнымайтын, қарашұбар тастан қашалған мізбақпастың өзі-ді. «Апыр-ау, мұнысы несі? – деді Мұңал таңғалып. – Әлде... қызмет істеп қалған кісісі түскірдің құйрығы қартайғанда да бастықтардың алдында қопаңдайды да тұра ма екен?!».

	Өзі өмірі мал бағудан басқаны білмеген Мұңалға, сыйлағанды ғана сыйлап, сыйламағанға немқұрайды қарап жүре беретін Мұңалға мынау біртүрлі сөкеттеу көрінді.

	– О несі-ай, – деді ашуланып. – Қазір келем деп мені балаша алдарқатқаны... – Іштей Жәкеңді жақтырмай қалды.

	Әлгінде Ақманар бәйбіше де отағасысына ілесе шығып кеткен. Бірақ қонақтар көнбей қойса керек, барлығы дауыстай сөйлесіп сыртқа шығып, қақпаға беттегендері білінді.

	Біраздан соң дүр-дүр етіп машиналар от алды. Есіктері сықырлай ашылып, сарт-сұрт жабылғаны естілді де, бірінен соң бірі жүріп те кетті.

	* * *

	Мұңал терін сүртініп сәл отырды да, жөпелдемде ешқайсысы келе қоймағасын: «Қой, мені келді-ау, кетті-ау деп жатқан, сірә, бұлар жоқ екен. Құрысын, қайтайын!» – деп, жанында жатқан жалпақ былғары белбеуі мен резеңкі қамшысын қыса ұстаған күйі тысқа шықты.

	Көлеңке қарсы бетке ауған екен. Со жақтан қонақтарды шығарып салып, үй іргесіне отыра кеткен әлдекімдердің дауыстары естілді.

	– Бүйтіп жердің үстімен келіп, астымен қайтып бара жатқан-да ешкімнің көзіне түспей-ақ қойсам да болар еді-ау, – деп бір ойлап еді.

	«Жоға... осы мен неден қысылам?! Ұялса, жасы үлкен бір ағамыз еді ғой деп, тойларына шақырмаған бұлар ұялсын! Ұялмаса да менің бетіме салық қылар ештеңелері жоқ қой!» деген бір ой жыланның басындай қақшаңдап шыға келді.

	Ол қақпа табалдырығынан тіп-тік аттап, ешқайда мойын бұрмастан, тымырайған күйі аула сыртына беттей берген.

	– Ау, Мұқаң қашан келіп еді? Бұ кісі қайтып бара жатқаны қалай? – деген дауысқа еріксіз бұрылды. Қараса, мектепте директор боп істейтін інілері Қаратай, бұхалтір інілері Әбсаттар, Жәкең бәйбішесімен, тағы басқа біраз адам көлеңкеде жатқан бөрене үстінде әңгімелесіп отыр...

	Бәрінің төрт көздері түгел отырып, күні кеше өткен тойға әдейі шақырмағандай көрінді Мұңалға. Күйініп кетті. Дүниеде осындай... ағайынның алақолдығы, сосын әйеліңе таба болғаннан жаман нәрсе жоқ екен. Қатты қалған көңілдің қара мысығы ішін тағы да осып жіберді. Бірақ онысын білдіргісі келмей:

	– Ия, қайтып барам, шырақтарым! – деді өп-өтірік момақансып. – Әрқайсыңның үйіңе кіріп шығам ба деп тұр ем, жақсы кездестіңдер-ау... Жақында Шұңқыркөлге көшкелі жатырмын. Көшер алдында совхоздан адам шығып, мал санайтын көрінеді. Ал, ертең: «Мынау кімнің малы, анау кімдікі?» – деп тықақтар болса, әркіммен бір жаманаттасып жатар жайым жоқ енді, шырақтарым. Анау маған қосқан малдарыңды бүгіннен бастап айдап алыңдар! Осы уақытқа дейін жұрттан естіген сөзім де, сендерден көрген осы сый-сияпатым да жетер! Солай... Сөйтіңдер! Кеттім.

	Сәл кідірсе айнып қалардай, екі сөзге келместен шорт бұрылып, атына барды да, өрісті бетке алып желе шоқытып жүре берді.

	– Апыр-ау, бұ кісінің мұнысы несі? – деп жұрттың біразы аң-таң.

	Қылп еткенді ұға қоятын қулар ағайындардың арасындағы жайсыз әңгімені де, орынсыз қыстырылған мынау сұрақты да естімегендей, үн-түнсіз төмен қарағыштай берді. Едәуір уақыт қолайсыз тыныштық орнаған.

	Әлден уақытта Жәкең отағасыға жақын отырған біреулері:

	– Ағайын деген – осы енді...

	– Қит етсе, қитығып шыға келетін қазақтың қашанғы әдеті емес пе? – десіп, өздері өмірі ешкімге өкпелемейтін, өкпелеп те көрмеген, моп-момақан адам боп қала барысты.

	Е-е... Кімдікінің жөн, кімдікінің теріс екенін, әйтеуір, бір құдай білсін...





ОРАЛУ


	I

	Мұғалжар тауының төменгі сілемдерін бөктерлей, сирек жусан мен ебелек өскен тастақ жолсызбен үш салт атты келеді. Беттері – Соқыркұдық. Қанша ертелетіп шықтық десе де, күн көтерілгенше барар жерлері түгіл, Қантөрткілге де іліне алмады. Ыстық басталысымен бағана-ақ бешпенттерін шешіп, алдарына көлденең тастаған. Аптап жалғыз көйлектің өзімен шыдатар емес.

	– Апыр-ай, мына күнді-ай... – деді ат мойны алда келе жатқан семізше, кеуделі қара кісі.

	– Несін айтасыз. Шыжғырып тұр ғой. – Атын шаужайлап қатарласа берген орта жастағы, бір көзінің ағы бар, ысқаяқ, жалбыр мұрт: – Қап, қолшатырыңызды да ала шықпаған екенсіз! – деп қосып қойды. Тебініп қалған соң, кекілін қағып тастап, қатты аяңдап оза берген құланың басын «кіммен келе жатқаныңды білмейсің бе, әдепсіз» дегендей жұлқи тартты.

	Совхоз директорының орынбасары мен ферма басқарушысына ілесіп келе жатқан үшінші – қас-кірпігі селеудей аппақ, шүңірек көз сары жігіт Алексей. Мінуін білсе де ұзақ жолға жүріп көрмеген болса керек, ер үстінде аяқтары салақтап, қолапайсыздау отыр. Тор көз ши қалпағының астынан шығып тұрған бір шоқ шашы тершіген маңдайына жабысып қалыпты. Тізгін ұстаған сол қолы болмаса, бүкіл денесін салбыратып бос тастаған. Қамшы орнына ұстаған шыбығын анда-санда шошаңдатып қояды.

	Суыт жүріп ертерек жетер ме еді, осының жағдайына қарап, қатты аяңнан аспады бұлар. Оның үстіне, жорға торы мен желгіш құланы өздері мінген де, оған тигені – бүлкілі қатты, биік шабдар-ды.

	– Жағдай қалай, Әлеке? – деп, директордың орынбасары кең кеудесін ғана бұрып, Алексейге күлімдей қарады. Совхоз орталығына келгелі үйінде үш-төрт күн қонақ қылып, дастарқан үстінде жасы кіші болса да ойын-шыны аралас осылай атаған. Қызмет орнында аты-жөнін қосып айтпаса ашуланып қалатын анау да «тап осының айтқанынан ештеңем кетпес, мейлі» дегендей, қарсылық білдірген жоқ-ты.

	– Неважно, Сапар Ахметович! – бойын жиып, аяғын үзеңгіге салмақ болып еді, қара саны талып қалыпты, қақсап қоя берді. Сонда да білдірмегенсіп, жымиып, ырқына көне қоймаған аяқтарын бірер қозғап қойды.

	– Анау төбеден асқан соң көрініп қалар. Соған дейін желіп алсақ қайтеді, – деп «ақкөз» Мұстафа бұл екеуіне қарады. Серіктері де үнсіз қостағандай сыңай білдіріп, үшеуі шоқыта жөнелген. Тершіген маңдайларын, қойын-қолтықтарын жел қағып, сергіп қалды. Митың-митың жүріс діңкелеткен аттар да қолтық жазуды аңсап келеді екен. Құлақтарын қайшылап алып, сілтеп берді. Аяқ астында қашыр-құшыр етіп ұсақ тастар шашырап қалып жатыр. Сол беттерімен Қантөрткілдің төбесіне шыға келгенде, алыс жазықтың төрінен бірі шаңқан боз, бірі қоңыр – екі киіз үй шалынды.

	– «Соқырқұдық» жайлауы дегеніміз – осы. Сіз іздеп келе жат-қан Еңбек Ері Жорытпасов Атаберді де осында.

	Сапар қамшысының өрімін тобылғы сабына қосып ұстап, жақындап қалған екі үйді нұсқады. Сөзі ресмилеу шықты. Алексей «бұл енді қызмет бабы» дегендей жай ұқты.

	– Аһа! – деді аузына басқа сөз түспегендей. «Еңбек Ерінің аулы, Еңбек Ерінің жылқышылар бригадасы деп жүргендері осы ма сонда?! – дегендей, іштей тосырқап қалды. – Мынадай аптапта, мынадай мидай далада қалай отыр бұлар».

	Ойын әупілдей үріп шыққан екі қара ала төбет бөліп кетті. Құйрықтарын шиыршықтап, шәугімдей-шәугімдей бастарынан ыржиған қап-қара езулері, бармақтай жуан аппақ азулары, қыпқызыл салақтаған тілдері көрініп келіп те қалды. Мына түрлерімен аттан аударып тастайтындай. Жолаушылар аяқтарын жиып алды. Жақындап қалғанда ілгері желе шығып: «Жат-ай, Бөрібасар! Ақтөс, жат!» – деген, бұрын келіп жүретін таныс адамның даусын естіп, иттер сәл аңырып тұрды да, ызадан бір-екі әуп-әуп етіп, жер тырналап қалып қойды.

	Боз үйдің есігінен ақ орамал көрінді. Сәлден кейін үлкен кісі шықты. Көзін қолымен қалқалап қарап тұр.

	Жолаушылар жақындап кеп, сәлемдерін жаудыра аттан түсті.

	– Уа, жол болсын, балдар!

	– Ас-салау-маға-лай-күм!

	– Ассалаумағалайкүм.

	Қысыла-қымтырыла айтқан «Здравствуйте!»

	– Уағалейкум уассалам! Өзіңе де «здрасти». Ал жоғарылай беріңдер...

	Бұлар төрге шығып жайғасты. Қамшылары мен бешпент, қалпақтарын керегенің басына іле салып, көрпе үстіне тасталған жастықтарды жұмарлай шынтақтап қисая кетті.

	– Иә, ел-жұрт тегіс аман? Үй-іштерің сау...

	– Мұздай қаракөк... Бір шаруалармен ертелетіп-ақ шығып ек. Үлкен сәскеде үлгергеніміз осы болды. Әшейінде, машинамен жүргенде білмейді екенбіз ғой.

	– Ім...м. Қастарыңдағы мына бала кім болды?

	– Шаруаның үлкені – осы жігіттікі! Әлгі, былтырдан бері ай-тып жүрген жылқы тұқымын жақсарту мәселесімен Ресейдің ішкі жағынан келіп отыр.... Фу...у..! Күннің ыстығы-ай, – деп Сапар етжеңді денесіне жабысқан көйлегінің омырауын шымши ұстап, желпіп-желпіп қойды.

	– Жылқы тұқымын жақсарту?! Іһм...м... Қашаннан бері сөз бо-лып жүр еді оның?

	Атаберді ақсақал басын оқыс көтеріп, «орынбасарға» сұраулы жүзбен қарап қалды. Жай бастағанымен, даусы қатты шығып кетсе керек, Сапар кінәлі жандай қымсына жымиып:

	– Иә, жылқы тұқымын жақсарту мәселесімен, ақсақал, – деді. – Орталыққа он шақты асыл айғыр әкелінді. Оны да осы жігіт жеткізіп отыр. Сол шаруамен...

	– Іһм...м!

	Соның арасынша ызылдай ән салып, бүйірлі самауырын да келіп қалды. Ендігі әңгіме шай үстінде боларын аңғарған қарт қонақасы қамымен тысқа шығып кетті.

	* * *

	Түс әлетінде бастарын шұлғып тастап, кісінесіп-шұрқырасып, ізінен шаң бората қалың жылқы суға құлады. Тау етегінен басталатын құмды қақ жарып ағып жатқан жіңішке тайыз өзен әп-сәтте дүрлігіп, бар маңай су шалпылына, жылқылардың пысқырынған үніне, тебіскен сарт-сұртқа толып кетті. Әлгінде ғана аққайраңы көрініп, тұп-тұнық жатқан мөлдір ағыс лайланып жүре берді. Әсіресе, Торыалаяқ қасқа айғыр маңайына жан жуытпай, үйірін иіріп алып, оқыранып, олай-бұлай шауып, өзгелерге маза берер емес. Басын көтеріп, бір кез жан-жағына қарап еді, жалғыз бақталасы – ай маңдай қаракер судың жоғары жағында, өз үйірінің шетінде мүлгіп тұр екен. Сонда ғана тынышталып, өзен түбіндегі аққайраңды оң аяғымен көсіп-көсіп жіберді де, жонын суға төсеп жата кетті. Тұра келе, басын шайқап-шайқап жіберіп, дүр сілкінді...

	Мынау Қаратұмсықтан сонау көк толқынды, иірімі терең бұрылысқа дейін қалың жылқы үйездеп тұр. Шапқылап жүрген бірен-саран құлын-тайлар болмаса, өзгелері тегіс тыншыққан. Әрі-беріден соң құлама жар басында құрығына сүйеніп тұрған жылқышы да атын бұрып, аптапта аз-маз демалу үшін үйіне қайтып кетті.

	Қантөрткілден бері құлаған үш аттылыны ол бағана-ақ байқаған. Ауылға жақындағанда шал үйінің алдында қаңтарулы тұрған аттар солардікі екенін анық білді. Аласа, жорға торы мен арқар таң желгіш құланы алыстан жазбай таныған екен. Биік шабдардың кімдікі екенін ажырата алмады. Үй жанына кеп түскен соң, үн-түнсіз жатып қалуға ыңғайсызданып, сәлемдесе шыққалы бұрылды.

	– Иә, аман, бала?

	– Жақсы жүріп жатырсың, Құрамыс?

	– Былай шық. Отыр. Қалай, мал жақсы жайылды ма? – Атаберді ақсақал тебетейін кейін ысырып, маңдайын сипап қойды.

	– Жаман емес... Ақсай маңы жайылысқа жақсы екен. Қазір өзен бойында. Ыстық қайтқанша тынығып алмасам болмас деп келдім...

	Қонақтардың атын көрген соң, кіре шығайын деп...

	– Іһм...м. Шайға шықсаңшы былай.– Жоға, рақмет! Тынығып алайын...

	II

	Қонақтар түс ауғанша шайланып, жайланды. Зауал ауа түрулі іргеден қоңыр жел соқты. Келген шаруаларын бағана дастарқан үстінде айтып бітірген соң, оның үстіне тынығып алғасын, «ендігі отырыстың жөні болмас» дегендей бір-біріне қарасып, қайтуға бет алған-ды.

	– Кемпі-і-ір! Кемпір-ай, – деп үй иесі қаба сақал, нар кеуде шал сыртқа қарап қатты дабыстады. – Қымыз әкел! Балалар сусын ішіп аттансын!

	Бәрі де қомданып, Алексейден басқасы малдас құрып, үй-іші сусын күтіп қалды. Осы сәтте сөз қылар өзге ештеңе болмаған соң:

	– Ал, ақсақал! Әлгі айтқандай бір игі іс бастағалы отырмыз, – деді Сапар күн ұзаққы тоқсан ауыз сөздің тобықтай түйіні дегендей жай аңғартып. – Сіз де қарсы болмассыз. Басқаларға айтсақ, көзіміз көрмей отырған жоқ. Жылқы өсіруде қырық жылдан астам тәжірибесі бар, озат жылқышымыз деп сізге тоқтадық. Бұл – мал тұқымын асылдандыру дегеніңнен – кейбір шаруашылықтар қыпқызыл пайданың астында қалуда. Сәті түсіп кетсе, сіз өсірген сәйгүліктерді біз де ұялмай көрсететін болармыз...

	Қарт төмен қараған күйі, киіз шетінде тапталып, қурап қалған бір түп жусан тамырын шұқи берді. Әңгімелерін әу бастан жақтырған жоқ-ты. «Немене, мен өсірген малдарыңды ел көзіне көрсетуге ұялып жүр ме едіңдер?! – дегісі кеп бір тұрды да, теткіп қалды.– Не дегені сонда бұл баланың?! Әлде, Атаберді осы уақытқа дейін тай-тулақ, тұғыр-мұғыр ғана өсіріп келгені ме?!»

	– Мына жігіт Ростов деген облыстан осы мәселемен әдейі кел-ген, – деп директордың орынбасары Алексейді тағы нұсқап, сөзін сабақтады. – Жылқы тұқымын жақсартумен шұғылданып жүрген көрінеді. Асыл тұкымды айғырларды да сол жақтан алып отырмыз. Төзімді, берік, желгіш тұқым дейді. Амандық болса, ертең өзіңіз де көрерсіз.

	«...Іһм...м.., көрерміз! Көсегені көгертері солар болса. Өздеріңде дым жоқтай, сырттан әкелгеннің бәрі алтын көрінетін әдеті ғой бұларға».

	– Уа, сонда мұндағыларды қайтпексіңдер? – деп қарт кенет шаңқ етіп қатты дауыстады. Үнінде сауал қоюдан гөрі мазасыздық басым. – Етке өткізбекшісіңдер ме?! – Қара қоңыр жүзі түтігіп, мойын тамырлары адырайып кетті. Лезде, өзі сонысына қысылғандай, пышақ кесті тыйыла қалды да: – Не етпексіңдер, мұндағыларды? – деді баяу ғана қайталап.

	– Шал-ау, біз екеумізден гөрі шаруашылықтың басшыларына белгілі ғой жағдай. Солай болады деген соң, болады да. Несіне ерегісе қалдың?

	Қарттың басшымен сөз жарыстырғанына кінәлі адам өзіндей көріп, «жалбыр мұрт» қозғалақтап қалды. Ақ түскен көз астының терісі жыбыр-жыбыр етіп, сол көзінің кірпігі жыпылықтап кетті.

	– Нені айтасыз, ақсақал? – Сапар ерніне апара берген ыдысын тоқтатып, әуелі қартқа, сосын «тоқтай тұр» дегендей Мұстафаға алая қарады.

	– Үйірдегі айғырларды айтам да...

	– Оның бір реті табылар. Дирекцияда кеңесіп көрерміз... аудан не дейді?

	– Іһм...м! Ол жағын әзір шешпедік де...

	Қонақтар бір-бір аяқ сусын ішіп аттанып кетті. Қарт шығарып салып, соңдарынан ұзақ қарап қалды. «Әзір о жағын шешпедік дейді. Іһм...м!» – Бас шайқап, күйіне күбірлей бұрыла берсе, көмекшісі Құрамыс ұйқысынан тұрып, осылай беттеп келеді екен.

	– Иә, әлгілер не деп кетті? – деді астарлы жымиып.

	– Не десін?! Жылқы тұқымын жақсартамыз дейді. Асыл тұқымды айғырлар әкелінді дейді.

	– Қашан әкеліпті?!

	– Кеше кешке дейді ғой. Ертең жеткізетін шығар.

	Қарттың қабағы түнеріңкі екен. Екі иығына екі кісі мінгендей кең кеудесімен киіз есікті сылбырлау итеріп, ішке ене бергенінде, танауы қусырылып, кесек мұрнының қырлана түскенін, қалың еріндері де қатты жымдасып, әлдебір ызаға булығып тұрғанын Құрамыс байқап қалды.

	– Әтақа-ау, олары... ертең үйірдегілермен шайнасып жүрмесе...

	– Қайтеміз енді?! Айтып көріп ем. Уһ! – Атекең киіз шетіне кеп малдас құрды. – Айтып көріп ем: «Басқасы оңып тұрса, оның бір реті табылар. Бастықтар бар... аудан бар», – дейді.

	– Аудан не дейді екен сонда?

	– Оны өздері де білмейді, шырағым! Айтатындары: «Асылдан-дырамыз... жақсартамыз...» Олары біздің жерге үйлесе ме, жерсіне ме мына даланы... ісі жоқ сияқты. Анау Ембінің көнзауытындағыдай (конный завод) кілең бір жемге ғана семіртіп, көкке секіртіп қойған, жарты күн аязға шыдамайтын тазығыр бірдеңе ме кім білсін.

	Атекең қалтасынан жарғағын суырып, ашуын сонан алғысы келгендей алақанға сап біраз илеп, бүйіріне шертіп-шертіп жіберді де, үш саусақпен бір шымшып насыбайды тіл астына тастап жіберді.

	–...Білмеймін, осы ауданыңның менен не тілейтінін. Етке өткізсе, бұл өңірде мұнан өнімді жылқы жоқ. Бәйгеге қосса, анау Алматыда жұрттың алдында дес бермей жүрген «Кеңқияқтың» күрең аты да біздің Ақтаңкерден өмірі озған емес. Қиқуға қоспай бағын байлап жүрген өздері. Біз де жылқы тұқымын жақсартып көріп ек. Талай атақты айғырдың баласы қолымызда өсті. Бірақ оның бәрі осы жерде, әйтеуір, осындай далада өскен, үйреністі мал-ды. Кез келген шөптің кез келген жерде өспейтіні сияқты, бұ хайуан нәсілі де, тіпті жақсы тұқымнан болғанның өзінде, көрінген жерде жақсы бұтақ жайып кете алмайды, шырағым! Соны айтпақ ем, ашуы құрғыр көмейіме тығылып...

	Шырт түкіріп қойды.

	Құрамыс қарттың жүзіне қарап еді, ащы ызасын айтып болған соң қабағы жазылайын деген екен. «Уақыт көрсетер, оның несіне ашуланасыз, Әтақа!» – деді басу үнмен.

	– Уай, уақытыңның ішін ұрайын... Ол уақыт өткенше Қаракердің тұқымы да азып бітер! Қырық жыл қылқұйрық өсіргенде, артымда не қалдырдым деймін сонда. Қырық жыл бойы жаманнан жақсы асырап, атасынан баласын асырып жеткенім емес пе...

	Булығып, сөйлей алмай қалды. Мұнан арғы отырыс қарт көңілді қазбалау екенін ұққан Құрамыс та «жылқы өргізуді» сылтауратып, орнынан тұрды.

	III

	Ұлы сәскеде суға құлап келе жатқан қалың жылқы кенет шыққан өктем үнге құлақ түріп, бір сәтке бөгелек-сонаны да ұмытқандай, бастарын көтеріп состиып-состиып тұра қалды.

	Сол жақ қапталдағы сайдан секіре-секіре шыққан бір топ көк ала арғымақ артынан «тәк-тәк» деп айғайлай ұмтылған адамды да елең қылмай, көп жылқыға қойып кетті. Құрықтай мойындарын доғаша иіп, келе салысымен бие атаулының шәт-шәлекейін шығарды. Сарт-сұрт тұяқ дыбысы. Ышқына кісінескен үндер, тістесулер. Шеттеу келе жатқан Қаракер алғаш не болғанын ұқпай қалды. Басын кербез көтеріп, жан-жағына қараған. Мынау қаптаған қара, торы, керлердің ішінде тап бір өз төріндегідей тайраңдап жүрген өңшең көк алаларға көзі түсті. Соның арасынша орта тұстан аспанға шапшыған екеудің басы көрінді. Қатты кісінесіп, қақшиып тұр. Қаракер тентек Торыалаяқты бірден таныды. Өзінің де бойын бір дүлей күш сілкіп-сілкіп өтті. Қаһарлы оқыранып, ішін тарта екіүш пысқырынды да, үйірін айналды. Әлі де болса енесінен алшақ кете қоймаған тай-жабағылар, байталдар мама биелердің бауырына тығылып, сескенсе де топтана қарап қалыпты. Айбат білдіріп арқырап жіберді бұ да. Тереңнен, сонау жан түкпірінен әлдебір аталық аруағы қозып, үн шығарды. ІІІирығып кетті. Үйірін тағы бір айналып, екі-үш күннен бері соңына түсіп жүрген жіңішке құла биенің жанына келе берген. Көлбеңдеген бір көк ала көзіне сайтандай сап ете қалды. Әй-шәй жоқ, кер маманы тықсырып барады екен. Қаракердің көзіне қан толып кетті. Атылып барып дәл сауырдан салды азуды. Құлындағы даусы құраққа ұшып, ытқи секіргенінде, айнала беріп жамбастан қос тұяқпен қондырды. Дәл осы сәтте өзінің де саны шоқ басқандай өртене жөнелді. Айналғанынша болмай, қақ жамбастан әлдене сарт етті. Қаһарға мініп, көзі шарасынан шыға ойнақши, тағы тепкілеуге ыңғайланған – есік пен төрдей көшелі көк арғымақ екен. Қаракер оның төгілген жал-құйрығын, болат серіппедей бөлек-бөлек бұлшық еттерін, жырық құлағын байқап қалды. Аяқтары серейген, жіңішке, ұзын екен. Шапшаңшапшаң екі-үш сілтеп еді, Қаракер жалт-жұлт бұлтарып, дарытпай қасқырша атылып кеп, шоқтықтан өзін қарш еткізді. Аузын арандай ашып еді, мол қарпыған екен. Көк арғымақ мойны үзіліп кетердей шыңғырып, ышқына шапшығанмен жібермеді. Бүйірге қос тіземен түйгіштеді-ай келіп.

	Осы сәт... тап осы сәтте көзінің оты жарқ етті. Аузынан шығып кеткен көк айғырға қарай да алмай, басы мәңгіріп тұрып қалды.

	– Әй, ақымақ бала-ай! Әй, ақымақ бала... ұрма дегенім қайда басқа... Ұрма дегенім қайда?!

	Көз алдын жауып кеткен қап-қараңғы мұнар түбінен құлағына жеткен осы үн болды. Адам даусы. Кәдімгі өзін талай сылапсипаған адамның даусы. Қаракер қалш-қалш етіп, тәлтіректеп қозғала беріп еді, әлгі дауыс иесі әлдекімге ашу шақыра кеп, мойнынан ұстады.

	– Қаракер! Қаракер!

	Үні жұп-жұмсақ. Мойнынан, жағынан сипады. Сосын... маңдайына қолын апара беріп еді, тұла бойы қалтырап кетті мұның. Тап сол жері ойылып қалғандай, шыңғырып жібере жаздады. Бір кезде барып мұнар серпілді. Көзін ашты.

	Қарнын сүйреткен енесі – кертөбел кәрі бие ғана анадай жерде айналшықтап жүр екен. Бұған қарап «амансың ба» дегендей оқыранып қойды. Өзге жылқы төмен, өзенге құлап барады. Қаракер үйірінің соңынан кетпек болып еді, адамдар жібермеді. Сосын ол аузын шайғандай жағын қайзап, тіліне, тіс арасына тұрып қалған бір уыс көк қылды шығарып тастады.

	* * *

	Маңдайы шодырайып кеткен Қаракер кешке дейін байлаулы тұрды. Кеңсірік үстінде төбе бардай, ісіктен есі шықты. Көз түбінің тамырлары да суырып, удай ашыды. Жуан құрық оңдырмай тиген екен.

	Күн қызыл жалқын түске еніп, қыр астынан шеті ғана көрініп қылтиып тұр. Ол соған қарап кешкі өрісін, жіңішке сүйкімді құла биені ойлады. Бір сәт тартып кеткісі келген, мойнынан әлдене жұлқып қалды. Сонда ғана байлаулы екені есіне түсіп, тыншығып, күн астында шаңытқан қырқаға, сонау алыс жоталарға ұзақ-ұзақ көз тікті.

	Дала жақтан қым-қуыт қызық елестеткен дүсірлі сарын келіп тұр. Ол құлағынан өтіп, бүкіл болмысын, жан түкпірін шарлап барады. Басын шұлғып-шұлғып жіберіп, көсілгісі келді. Мынау кешкі мұнарды кеудесімен тіліп, зулағысы келді. Дала оны шақырып тұр. Кешкі салқын самалымен, дір-дір еткен тылсым тыныштығымен арбап тұр. Қаракер осқырынып, қазықты екі-үш айналып шықты. Құлақты шаншып, күн астына көзі талғанша қарады. Сонау белдердің ар жағынан ұлы дүбір, кісінес естілгендей болды. Бір орнында байыз таба алмай, айналшықтап, жер тарпыды.

	– Тәк-тәк, Қаракер! Тәк...

	Үйден кесек тұлғалы, қаба сақал кісі шығып, бұған қарай жүрді. Тынышсызданғанын естіген болу керек.

	Айғыр мойнын иіп, көз ұшымен бір қырын қиялай қарады.

	Шылбырын сілкіп-сілкіп қойды.

	– Қаракерім!

	Адам жақындап келеді. Қимылы да, үні де мап-майда. Еркелеткендей. Мұның атын атайды. Жұп-жұмсақ үнінде діріл бар. Құлағына жағып барады. Қасынғысы келді. «Босатшы» деп жалынғысы келді. «Тез келсеңші, тез!» дегендей пысқырыппысқырып қойды.

	– Қаракерім!

	Атакең айғырдың мойнынан, жағынан сипап, омырауынан қақты. «Жануарым! Сенен айырылмаспын мен. Айырылсам, жылқыда жүрмеспін де! Бұл жерді сен екеуміздей сүю үшін, тек осы далада туу керек, Қаракерім! Құлын күніңнен, құйттайыңнан сүйе білуің керек». Күбірлей жүріп қазықтан шешіп, құдыққа қарай жетелей жөнелді. Ылғал мен дымқыл саз иісі аңқыған сай бойына түскенде ғана Қаракер қатты шөлдегенін сезді. Бір шелек суды тартып шығарғанша шыдай алмай, қайта-қайта жұлқынды. Асығып, аптыға жұтып қанған соң, өксігі басылған баладай, ішін тарта қатты дем алды. Риза болғандай. Талтайып тұрып бір-бірлеп тезек тастады да, құдық басындағы дымқыл көкті ернімен ілді.

	– Болдың ба, жануарым! Болсаң жүре ғой... Жүре ғой.

	Қарт ымырт қараңғысында желідегі сауын биелердің қасына әкеліп, ноқтасын сыпырды.

	Қаракер онда көп аялдамады. Аялдағысы келген де жоқ. Иіс алып аз-маз жүрді де, желі басының көгі тапталып, шаңы бұрқыраған топырағына ішін тарта қорқырай бір пысқырып, ұзай берді. Алғаш қатты аяңнан бүлкілге ауысқан. Жүрген сайын еті қызып, желіп кетті. Әлдеқайдан, түу алыстан жеткен сарынға төбе-төбе басына шыққанда ғана құлақ тігіп, тың тыңдағандай аз кідіріп, сосын көсіле сілтеді. Құлақ түбінен, бауыр астынан зузу еткен желге қызыққандай, кеудесін түнгі самалға төсеп, белбелдерді дүңкілдете жосылды. Қарауытқан-қарауытқан қыраттар, қараңдаған бұталар, сай аңғарлары бұлдырап қалып жатыр. Айғыр ештеңеге алаңдаған жоқ. Тек жүрек түбін қыршып алғандай болған манағы ыза мен тынышын кетірген беймаза күдік алға жетелей берді. Түн тыныштығын, жалған, салғырт үнсіздікті қалтырата арқырады. Үйірін шақырды. Көзінен ұшқын ата алыс қыраттарға тесіле қарап, ұзақ шапты.

	Кенет алдыңғы жақтан қалың дүбір, қатты толқын есті. Қаракердің қара қылшығына дейін қайраттанып, бойын дүлей күш сілкіп-сілкіп жіберді. Ес-түссіз жосылды келіп. Әрі-беріден соң мұнартқан шоғыр да көрініп, еңістен түсе бергенде ғана жүрісін тежеді. Оң жағынан ұсақ малта тастар шашырады, әлдене оқыранды. Айғыр қаракер тұқымының дыбысын, иісін сезді. Бұл да оқыранған... Тентек Торыалаяқ екен. Шеттеп кетіпті. Бұл қалың шоғырға беттегенде, ізінен ерді. Қаракер жақындай бере қатты-қатты кісінеді. Өзіне таныс, үйірсек иіспен ортаға кірсе, бір топ биені манағы көшелі көк айғыр иемденіп алыпты. Ашумен құлақты жымитып, басын жерге сала, ұмтылды келіп. Ол да байқап қалған екен, тұра қашты. Қуған жоқ. Торыалаяқтың жарты үйірімен араласып кеткен өз үйірінің бір тобын иіріп, қақпайлап, бүкіл жылқыны аралап, бөлініп кеткен өзгесін де тапты. Сонда ғана тынышталып, шеттеу шыққан. Көк арғымақтар қуып тастаған Торыалаяқтың да мама торы бие бастаған өз тобын иіріп, қанаттаса жайылып жатқанын көрді. Әншейінде мұны қас жауындай ата қарайтын тентек шіркіннің енді еш дұшпандықсыз жақын келгеніне Қаракер салғырт қана қарап тұрды.

	...Бұл түні ол дұрыс жайыла алмады. Әлденеге алаңдап, мазасы кетті. Кеңсірік үстіндегі төбедей ісік те қайта-қайта сыздап, көз түбі шаншыды. Басын жерге салса, миы зырқырап, дүние қара, қызыл, көк дөңгелектерге толып кете берді. Сосын шөп жұлуды да қойып, үйірінің шетінде артқы аяқтарын алма-кезек ауыстырып мүлгіп қана тұрды.

	Есіне манағы оқиға түсті. Шошып кетіп, басын оқыс көтере, көзін ашып алған. Ойы екен. Қайтадан жұмды. Көзінің оты жарқ ете қалғаны... миы айналып, тәлтіректеп кеткені... әлгінде өзін босатқан адамның әлдекімге ашу шақыра кеп, жұп-жұмсақ сипағаны... бәрі-бәрі өтіп жатты. Өзін мап-майда үнмен жұбатқан да сондай біреу екенін ойлап, неге өйткендеріне санасы жетпей дал болды. «Не де болса, пәле осы көк алаларға ілесе келді. Солардан келді...» Көк арғымақтар есіне түскенде Қаракер оқыс сілкінді. Баяу ғана мекіреніп, үйірін айналып шықты. Жаздың қысқа таңы бозарып келеді екен...

	Дәл осы таңда екі-үш адам келіп, азын-аулақ сәуріктер болмаса, қаракер тұқымының қарсылық көрсетер қайратты айғырларын түгел қосақтап, ауылға айдап әкетті. Бұлар тобымен ұзай бергенде Қаракер артына бұрылған, қалың шоғыр ішінен қоңыр дала төсіндегі ақ сортаңдай теңбіл-теңбіл дақты көрді.

	IV

	Сол күні Атаберді де орталыққа тартты.

	Кеңсе алдына кеп, сым тартылған бағанға атын байлап тастап, қамшысын сүйрете ішке енген. Көңілін күпті қылған барлық жайын айтпақ еді. «Діректір бала» ауданға кеткен болып шықты.

	– Орынбасары бар ғой... Сапарға кірсейші, ата! – деді, сыртыл-датып қағаз басып отырған пошташы Мінайдардың қызы.

	– Діректір баланың өзі керек еді, шырағым. Болмады-ау бұ! А, кірсем кірейінші, шекпенімді шешіп алып қалмас.

	Сапардың бөлмесіне енсе, кешегі «орыс бала», мұрты жалбыраған «ақкоз» Мұстафа, қолдарында есеп шоты бар тағы екі-үш адам ұзын үстелді қоршай гулесіп отыр екен. Жапырлай сәлем берді.

	– Бар болыңдар! Жастарың ұзақ болсын, – деп сөйлей келіп, Атекең шеттеу орындыққа жайғасты. Сәлден соң бөлмедегілер қағаздарына қайта үңіліп, әлдеқандай сандарды айтып таласа бастап еді, шал:

	– «Орынбасар бала», мен саған келдім, – деді даусын көтеріп. Бәрі мұның аузына қарап, басыла қалды. – Әлгі... кешегі шаруалармен жүрген жай бар.

	– Иә! Айта беріңіз, ақсақал!

	– Осы мені енді қаузамай-ақ, анау малдарыңды басқаға өткізсеңдер қайтеді. Ондай жаңа іспен айналысуға жасым да келіп қалды.Төзім керек, күш керек қой оған...

	Бұра тартқанын сезіп: «Ей, Алла-ай, не деп кеттім осы, – деді іштей.– Турасын айтпаймын ба. Бет көрсе, жүз ұялады деген осы екен-ау».

	Ойын Сапардың даусы бұзып кетті.

	– Ақсақал, мен енді дирекцияның шешімін бұза алмаймын. Көпшілік, басшылар солай ұйғарған. Басқа не айтасыз?

	– Айтарым көп, шырағым! Ол ісіңнің әлі бір түйіні шешілмеген нәрсе ғой тіпті...

	– Шешілмесе, шешеміз.

	– Іһм... м!

	– Ойбай-ау, бұ шалдың өзін «керой-керой» деп көтере-көтере басымызға шығардық-ау әбден. Һе-һе- һе! Айтылған екен, түсінікті емес пе? Бәріміз де үкіметтің тапсырмасымен жүрміз. Сапекең әнеукүні...

	Артынан шыққан бұл дауыс «ақкөздікі» екенін жазбай таныған қарт бүкіл денесімен бұрылып, томпақ ала көзінің тамырлары қанталай, ажырая қарады. Қап-қара қаба сақалына дейін діріл қағып, жүзі тоттанып кетті. Өзі де күйіп отырғанда, қойнына шоқ тастап жібергендей.

	– Әй! – деді. – Әй! Не деп малтаңды езіп отырсың? «Керой» болсам, «керойлықты» сен берген жоқсың, үкімет берді. Еңбегім үшін берді. Кімнің басына шығыппын соншама... Ой, іш... шіңді! Қақ маңдайдан қамшымен тартайын ба, а?!

	Ақырып, орнынан тұра берген, Мұстафа көзі жыпылықтап, бет терісіне дейін ойнақшып, сасқалақтап қалды. «Өй, шал! Шал! Ой, ойнап айтам. Соны да ұқпадың ба, ей!»

	– Сабыр! Сабыр, ақсақал! Отырыңыз... – Сапар қатқыл үн қатты.

	Алексей аң-таң. Не боп қалғанын түсіне алмаса да, отырғандардың әрқайсысына жалтақ-жалтақ қарап, жерге кіріп кете жаздап тұрған ферма басқарушысының жүзін көрді.

	– Е, енді мүддемізді айтпаймыз ба келіп. Не деп былшылдағаны, ей?! Төбемізге шықты деп... Өй!..

	– Ал басқа не айтасыз, ақсақал?

	– Шырағым,– деді қарт енді кесімді үнмен. – Шырағым, басқа айтар ештеңе жоқ. Діректір бала бар, мына өзің бар (тап осы жерде шал «өзің бар» дегенді айтқысы келмесе де, әдейі солай деді) әлгі былтырдан уағда ғып жүрген демалыстарыңа шығарсаңдар деп құлаққағыс қыла келіп ем. Жетпіс дегенің де аз жас емес екен. Тұла бойым да ауырлап, сүйек-сүйегіме дейін тас артқандай болып жүрген жайым бар».

	«Қу шал-ай! – Сапар іштей жымиды.– Қарашы... алып-жұлып бара жатқан ештеңесі жоқ болса да, әдейі істеп отыр. Жалынсын дейді ғой».

	– Іһм!.. – Өз ойына өзі еріксіз езу тартты. – Бастық келсін, ақсақал. Айтармыз. Қазір не дей қояйын.

	– Ол үшін де үлкен бастықты күту керек пе еді...

	– Ау, енді... онсыз болмайды ғой, ақсақал! Шығарып салғасын жерде сый-сияпатымызбен дегендей...

	– Ә, бопты! – деді де, қамшысын сүйретіп қарт шығып кетті.

	Қайда барарын ойлап, есік алдында аз тұрды. Есіне өткен жылы зейнетке шыққан құрдасы Алтыбай түсіп, атын жетектеп солай тартты. Түнеріп келеді. Әлгі жерде тап «демалысқа шығар» деп сұрай келген жоқ еді, тіпті ойламаған. Ашу үстінде айтса да, сонысына енді бекінгендей. Шынында, жасы да келіп қалды. Қалған ғұмырын тыныш тіршілікте өткізсе – несі айып. «Асылы, мұным да дұрыс екен-ау», – деп түйді.

	...Сыртын қара балшықпен біртегіс сылаған, тал шарбақты тоқал тамның іргесінде қара құманмен қолын шайып, бурыл мұртты, шоқша сақал, жұқалтаң шал отыр екен. Көзіне оттай басылды. Алтыбай құрдасы! Өзіне өң кіріп, бұрын тотығып тұратын қоңырқай жүзі ақсұрланып кетіпті. Шүңейт, қуақы көзіне күлкі үйіріле, анадайдан-ақ дауыстап қарсы алды.

	– Әй, Атабердімісің, ей... Қайдан жүрсің?! Ой, антұрған-ой! Тіпті баяғыдай қарап тұр, ей! Түк өзгермепті.

	– Міждиіп, шынашақтай боп қалыпсың ғой, байғұс. Қойдың құйқалы етінен қол үзгесін жағдайың болмай жүр-ау, – деп бұ да әзілдей кеп қол алысты.

	– Иә, үй-іштерің аман? Қымбат бәйбіше қыздай құлпырып отырған шығар.

	– Сенің Күләйімің деймісің, шүйкедей шөгіп қалған. Құдайға шүкір!

	Құрдасын көріп, көңілі едәуір көтеріліп қалды. Алтыбайдың да іші пысып-ақ қалған екен, ананы-мынаны айтып, біраз қауқалақтады. Сөйтіп отырып: «Ой-бүй... и! – деді шай қайнатымдай уақыт өткен соң. – Бесін болыпты ғой. Алда ойбай-ай!» – Жайнамазын жайып жіберіп, тұра қалды. Судыратып тұр.

	– Тек, көксоққан! Бұ не өнерің тағы, – дей беріп еді, Алтекең жаңылып қалып:

	– А?! – деді бұрылып.

	– Жай, жай! Оқи бер.

	Қайта бастады. Кәдімгідей ұйып тұр. Әлденеше жығылып, әлденеше жүреледі. Соңынан ұзақ күбірлеп, бетін сипады да, алдындағысын жинап, со жерге отыра кетті. Қайтадан шаруа күйін сұрады. Сонда ғана есіне әлгі көңілсіз әңгіме оралып, Атекең қабақ шытты.

	– Естіп пе ең? Басшы балалар іш жақтан біраз айғыр әкеліпті. Асыл дейді. Несі асыл екенін қайдан білейін... Қаракердің тұқымын сыпырып айдап әкетті. Соның ізінен қуып келгенім.

	– Қаракердің тұқымын?! О не қылғандары...

	– Ит біле ме, әкетті ғой, әйтеуір. Енді мен де келермін көп ұзамай қасыңа. – Дауысы дірілдеп кетті.

	– Немене, жылқы бағуды қоймақпысың? Ой, ант соққан... Өз дегенің болмаса, қисайған жағыңнан қайтпайтын әдетің-ау сенің.

	– Содан дейсің бе, Алтеке. Гәп басқада боп тұр ғой.

	– Не басқада? Осы совхоздың басшысы сен бе... Бір білгендері бар шығар. Айтқанын істе де, жүре бер. Баяғы Адай, Әлімнің бәйгесінде алдына ат салмаған жалғыз кершолағыңды колхозға қосқанындай, партизандығыңды қояр уақ жетті ғой.

	Құрдасы кеңкілдей күлді. Осы күлкі Атабердінің өңменінен өтіп отырса да, сөзінде бір шындықтың ұшығы барын іштей мойындап, үнсіз қалды.

	Сонан шай ішіп, тамақ желінгенше екеуі де ұсақ әңгімеден асқан жоқ. Қарт күн бата атқа қонды.

	Ауылына төтелеп тартса да болатын еді, өйтпеді. Алтыбаймен әлгі әңгімеден соң санасына бір ой түсті. Көңілі әлденеге алабұртып, көкірек түбінде көне оқиғалар қоздады. Бәрі әлгі колхозға өткізген кершолағынан оянды-ау. «Партизандығыңды...» дейді. Әй, Алтыбай! «Балалардың айтқанын істеп жүре бермейсің бе?» – дейді тағы. Орынды жерінде істемей жүр ме екем мен. Ойланбаған іс қой мынаусы. Асыл деген де аспаннан түспейді. Біздің бәлен жыл төккен теріміздің жемісі бұ да. Оған қоса, бұл тұқым – Атабердінің атақты кершолақ айғырынан тараған мал емес пе... Басқа біреу болса, жөн... Алтыбай да ұқпағаны-ау... Білмейді дейсің бе, әйтпесе».

	Өзенді өрлеп «Жаңа таң» фермасының тұсына келіп қалған екен. Оң қапталынан самала оттар жарқырап қоя берді. Сүттей жарық ай астында ақ нұрмен таласа жымың- жымың етеді. Атекең ат тізгінін қағып қалып, қатты аяңдап кетті.

	Қарсы алдында боз қырат, онан сәл төменде биік жарқабақ тұр. Кенересіндегі ұбақ-шұбақ төмпешіктерге көз салып, қарт алыс күндерін ап-анық елестеткендей болды. «Анау төменде – бұлардың аттары қаңтарулы тұрып еді. Өздері тосқауыл құрып, төбе басына бекінген-ді. Ирелеңдей құлап жатқан қасқа жол, ол кезде шамалы ғана сүрлеу болатын. Қашқын казактар – ақтың әскері өткен дүрбелең жол. Атаберділердің тосқауыл құрған жері... Қан төгілген жер! Е, сол жұлқыс та ұмыт боп барады».

	Шал атын солай бұрып, ілбіте басып келді де, тоқтап, жанжағына көз салды. «Ізім, Тілеу, Қартжан... боздақтар осы жерде шейіт болып еді. Аудан орталығындағы Грачевке қойылған тастан басқа белгі жоқ бұларға...»

	Есіне серіктері түсіп, көңілі бұзылды. Сұрапыл жылдардың оқиғасы миынан оқша зулап өтіп жатыр. «Боздақтар!» Солардың қазасынан кейін іштей тас түйіліп кеп колхозға кіріп еді. Жалғыз кер айғырын ортаға салған. «Жо-о-қ! Сол ісінің өшкеніне Атаберді көне алмас. Онан да көрмей тынғаны абзал».

	Қарт әлдене деп күбірлеп, бетін сипады да, ауылын бетке алып, енді тура тартты.

	* * *

	Екі-үш айдан соң орталықтан комиссия келді. Жылқыны түгендей бастағаннан-ақ:

	– Ау, бұларың... Атеке, бұл қалай? – дей берген, абдырап қалған жас жігіт Құрамыс комиссия мүшелері мен қартқа жалтақ-жалтақ қарап.

	– Дұр-р-ыс, шырағым. Шал шау тартты ғой, – деп, Атекең көмейіне әлдене кептеліп қалғандай аз тұрды да, үнсіз сырт айналды.

	«Қарт құрметті демалысқа шығады» дегеннен басқа комиссия да ештеңе айта қойған жоқ. Сонымен тез буынып-түйініп, таразының салқын таңында қарт екі түйемен суыт көшті.

	Бірер жетіден соң «ақкөз» келген. Құрамыс жайлап қана: «Бұл қалай?» – деп тағы сұрап көріп еді:

	– Барсын! – деді Мұстафа зілді үнмен, – Кімнің тауы жығылар екен.

	– Жоға мен... Қарт әлі мықты еді дегенім де...

	– Өй, бала, өзің тіпті қызық екенсің ғой. Немене, саған жаман болды ма?! Ол кетсе, өзің қалдың... аға жылқышы боп қалдың. Нең кетті?!

	– Дегенмен де...

	Міңгірлеп, ештеңе айта алмады. Тек: «Ә!... шалды кетірген осылардың өздері екен-ау...» деген бұлдыр ой ғана басында темекі түтініндей қалқып тұрды.

	– Сен онан да ана жамалдатқырға құрық сал! – деді Мұстафа түсін суытып. – Мал да иесіне тартқан қасте болады. Көрдің бе...

	иттің қашып келгенін. Осыдан енді қия бассын, тірсегін қырқайын.

	Әкеліп берген соң Қаракерге ер салып, құла атты жетектеп, тымырайып жүріп кетті. Шөбі қуқыл тартып, боз қырау жапқан кең жазықтың ортасында, жел өтінде жалғыз үй шошайып қала берді.

	V

	Күн суытқалы айғыр тым мазасыз. Қас қарайса-ақ дегбірі кете бастайды. Алдына тастаған шөпке де қарамай, анда-санда бір ілгені болмаса, көбіне құлақты қайшылап, қақшиып тұрады. Әлдеқандай бір тынышсыздықтан денесі дірілдеп, бір орнында байыз таппай жан-жағына жалтақтай береді. Әсіресе соңғы күндері көкірегінде белгісіз, буалдыр аңсау пайда болды. Тынышын кетірген де сол. Оттатпайды, су ішкізбейді, ештеңеге зауқы жоқ.

	Дәл қазіргі сәтте де сыртын қамыспен қоршап, самтықтан тұрғызған аула ішінде қазығын айналып тұр. Тас қараңғы түн. Ызғырық. Қамыс қоршау бақсыша сарнайды. У ..у! У... Томаға тұйық түнек түбінен қасқыр ұлығандай. Қаракер жер тарпып, ішін тарта осқырынып, қатты бүлкілмен қазықты екі-үш айналып, қайтадан тың тыңдап тұра қалды. У ...у! У... у... Қамыс ызыңын анық ажыратты. Сосын аз тынышталып, шөпке тұмсығын тыққан. У ... у! У ... у! Зз...ыз...у...у..! Шайнауын қоя қойып, тағы құлақ тікті. Жұқа танауы дір-дір етіп, демін алмастан қалшиып қалды. Қимылсыз ернінен бидайықтың екі-үш сабағы состиып шығып тұр.

	Енді тіпті еңкеймеді шөпке. Басын ызалана шұлғып, қою қараңғылыққа қадалды. Ұзақ-ұзақ көз тікті. У ...у! Ыз...з..ыз. Бірқалыпты ызыңнан басқа дыбыс жоқ. Даланы қап-қара көрпе басып жатыр. Ауа дымқыл. Төбеде қорғасын бұлт тұтасып алған. Маңдайына бірінен соң бірі екі ауыр тамшы құлап түсті. Дүние тып-тыныш бола қалды да, кенет түу алыстан әлемді қалтыратқан күркір шықты. Сонау жер түбінен тап мұның аяғының астына дейін солқылдады. Аспан қақ айрылып кеткендей. Қаракер қаттықатты ышқына кісінеді. Шуыл қайта басталып, қара жауын құйып кетті. Ғаламат күркірден дүние түгел шатынап сынғандай. Әуеде қызыл-жасыл от қамшы үйірілді. Айғыр алапат күшпен жұлқынды осы сәт. Төрт тағандап, басын кекжите шалқалағанда, ирелеңдеген жасыл жыландар алыс жайлауының тап үстіне түсіп жатқандай сезінді. Әне біреуі, екеуі... оны!.. Құйрықтарымен төмен салбырап құлап жатыр. Ии... һо... о...о! Мойнын бұлғап шірене тартқанда қыл арқан шарт етті. Көзі ұясынан шыққан айғыр бостандықты сезген сәтте-ақ қақпаны кеудесімен бір соқты. Болмаған соң, айнала беріп қамыс қоршауды жапыра-мапыра ытқыды келіп. Қара жауын басқа-көзге төпеді. Табақтай тұяқтарымен саз балшықты оя лақтырып тартты қырға. Ой, өмірінде тап бұлай зулап көрмеген шығар. Тізеге түскен қап-қара жалы жонына серпіліп, төгілген құйрығы қанатша жайылып кетті. Зу-зу... ғу-ғу, Шалп-шалп! Дүңкдүңк!... Шатынаған, күркіреген аспан астында арқырады дейсің. Тіпті өзін-өзі танымастай, өзіне-өзі қыр көрсеткендей. Астаудай төңкерілген сауырын, қос бүйір, жұқа шап, қолтықты, есіктей омырауды ақ көбік басты. Қара жауын қанша шайғанмен көзін де тер жапты. Сұйықтау кекілін қақпақыл ғып ойнаған жел қазір бауыр астына ауғандай. Тұяқ қызып, ен жайлауға жеткенше көсіле бергісі келді, көсіле бергісі келді.

	* * *

	Түнгі қара жауында күркірден үріккен қалың жылқы шәтшәлекей боп безіп берді. Аспан діріліне тұяқ дүбірі қосылып, онан сайын үрейленген мал қайыртсын ба... Кейбірі тоқтықтан ба, тоңазығаннан ба екілене жосылды тіпті. Қойнауға қарай қақпайлаудан басқа амалы қалмаған Құрамыс «Қайт-қайт» деп дыбыс беріп, айқайлай-айқайлай тамағы қарлықты. Таң алдында ғана жауын басылып, жылқы тоқтағасын түгендеп көріп еді, шашау шыққан ештеңе байқалмады. Сонда ғана шаршағанын сезіп, қалжыраған денесін құрығына сүйей қисайған. Көзі ілініп кетіпті.

	Әлдеқандай дүрлігуден шошып оянды бір кезде.

	Қалың жылқы бір уыс боп иіріліп қалыпты. Қан майданға шыққан қас батырлардай, сай табанындағы жазықта екеу шайқасып жатыр. Тіп-тік шапшысып, қарш-қарш қырқысып, өліспей ажыраспауға бекінгендей. Аяусыз сілкілесу. Араларында жыланша ирелеңдеп әлдене бұлғаң-бұлғаң етеді. Құрамыс шоқытып жақын келгенде, екеуінің бірі – ноқтаның шылбырын құлаштай жерінен үзіп қашқан Қаракер екенін тани кетті.

	– Құдай-ау! Қаракер ғой мынау! Тағы келдің бе, а?! Тағы келдің бе... – деп көзі жасаурай тұрып калды.

	Екеуінің де сілікпесі шыққан. Көптен шайқасып жатқан болса керек. Таң әбден атып, Құртұрмас шоқысының үстінен күн көтеріліп келеді. Түнгі жауыннан шөп басында қалған шық тамшылары көз жасындай мөлт-мөлт. Айқас өтіп жатқан жердің қураған изені тапталып, топырағының ойран-асыры шығыпты.

	– Тәк-тәк! Ә...ә...өй!

	Есін жиып ұмтыла берді. Құрықпен сауырдан бір-екі салып өткенін елең қылған ешқайсысы жоқ. Қақшия тіктесіп, танауларынан буы бұрқырай, ырс-ырс етеді. Тәлтіректесіп жүрсе де, жеп қоярдай ата қарайды бір-біріне. Осы сәт кеудемен қаға-маға кеп шоқтыққа жармасқан Қаракер толғап-толғап қалғанда көк айғыр құлап түсті. Оның үстіне бұрын істемеген әдетін істеп, Қаракер мойын етін езіп жатыр.

	– Қаракер! Қаракер! – деп еді, болмады. Көзі қып-қызыл боп, қанталап кеткен. Өлтірер болған соң, құрықпен толарсақтан салды кеп. Сонда ғана айғыр көзі ұясынан шыға, жынданғандай бұрылып қарап, «неге ұрасың» дегендей ызалы кейіппен аз тұрды да, тәлтіректеп жүріп кетті.

	Құрамыс «көк айғыр өліп қалар ма» деп шошып, жалма-жан түсе қалып, оның басын көтерген. Есеңгіреп қалса керек, ыңырана түсіп аяғын бауырына жиды. Кірпігін әрең қозғап, солай біраз жатты да, «шу-шулеп» болмаған соң сүйретіле тұрды. Сілкінген болды. Сонан кейін меңіреу жандай ілбіп бара жатып, басын әнтек шайқады.

	...Түс қайта жылқы атаулыны жеті атасынан сықпырта боқтап, Мұстафа жетті. Қаракер асыл айғырдың бірін өлімші еткенін естігенде онан сайын долданып, совхоздың малы болмай, өзінікі болса жарып тастардай кіжінді.

	– Сен неңді бағып жүрсің, а?! Алдыңда болып жатқанды көр-мей, – деп ақырды Құрамысқа. Айғайлап-айғайлап ақыры:

	– Әкел, иттің малын! – деді бауыздардай.

	«Жалғыз айғырға ие бола алмай жүріп, не бағып жүрсің, – дейді, ей! Ақымақ па өзі». Ызадан жарылардай боп тұрса да, Құрамыс үндеген жоқ. Құрығын сүйретіп барды да, Қаракерді жетектеп әкеп берді.

	– Ә, жамалдатқыр! Бас-сың-ның іш-ш-ін... Жақындатшы өзін бермен!

	Ноқтасынан мықтап ұстап алды да, басқа-көзге төпеді келіп. Айғырдың маңдайын, мойнын қамшымен білем-білем қылды. Байғұс кекжең-кекжең етеді, көзін тарс жұмып алған. Аяусыз осқылаған осы бір мейірімсіз адамды көргісі келмейтін сияқты.

	Қары талғанша ұрып-ұрып, сілесі қатып отыра кетті. Құрамыс сонда ғана көз қиығын тастаған: айғырдың жанарынан сорғалаған жасты көрді. Жәбірлі кейпі: «Мен не жаздым сендерге! Неге ұрасындар, а?!» – деп тұрғандай көрініп кетті. Мүмкін, қамшы тигесін жасаураған шығар, бірақ Құрамысқа солай көрінгені хақ, әйтеуір. Шыдай алмай, теріс айналды.

	Мұстафа жетектеп бара жатқанда да тырс еткен жоқ. Бұрылып қарауға да дәті төзбеді.

	VI

	Жауыннан соңғы аз күнгі шуақ өгей ананың мейіріміндей елеусіз өте шықты да, кенет қара суық басталды.

	Тау аңғарынан екі жеті бойы аңырай соққан суық жел қарашаның қиыршық-қиыршық қарына ұласты. Әуелі бармақтайбармақтай бұршақ жауып, ол аздап ери бергенде шағыл құмындай сусылдаған мұздақ түсті. Таң алдында жел тынып, аспаннан әлеметтей қиыршық түтеді кеп.

	– Жұт болмағанда не болады деп ең? Асты – көк мұз, үсті – қар. Жылқың да тебе алмас...

	Алтыбайдың соғымынан дәм татуға келген шалдар ауа райы жайлы жорамалдарын айтып кеу-кеулесіп жатқанда, Атаберді де терезеге самарқау көз тастаған. Қиыршық қар әлі себелеп тұр екен. Ашылар түрі көрінбейді. Есіне бүрсеңдеген жылқы, шоғыр шетінде тамағы қарлыққанша айқайлап, қансорпасы шығып жүрген жылқышы сорлы түсіп, жүрек түбі біз сұғып алғандай шаншып кетті.

	– Ыһ! Ыһм, – деп жөткірініп қалғанын да аңдамады.

	– Ай, Атаберді! Пәлен жыл жылқы деп далада жүрдің, енді ел ішіне келгеніңде де ырым ғып ас ауыз тигізбейсің бе үйіңнен? Соғымыңды әкелдің бе?

	Жадағайын қаусырына жамылған көселеу қара шал тізесін қомдап-қомдап қойып, селдір мұртына күлкі үйіріле, қулана қараған. Атаберді жаңа көріп отырғандай ұзақ үңіліп қалды оған. Сөзін ұқпағандай. Көз алдында... ығып келе жатқан қалың жылқы, ақ түтек ала боран, үдере соққан жел... Ол сығырая күлген қара шалдың ыржиған жалақ ернін, сойдақ сары тісін, әжім-әжім жүзін сол түтектің арасынан көретін сияқты.

	– Ой, антсоққан-ой! Естімегендей қарайды-ей. Не дерсің?

	– А-а? – деді Атекең өзіне сөйлеп жатқандарды енді ғана абайлап.

	– Естімеген шығарсың?!

	Пеш түбіне кеп отыра берген Алтыбай: – «Қашан соғым соясың? Қашан ауыз тиеміз дейді бұ шалдар», – деді, саңырауға айқайлағандай саңқылдап.

	– Осы бүгін жүргелі отырмын.

	– Ә, сүйдесеңші!

	– Міне, жөнге келдің...

	Кеңк-кеңқ күлісіп, көсе қараны нұсқап:

	– Қап, бәлем, осыны бір қатыршы.

	– Табақ таусылғанша тық сонда аузына, – десіп, дуылдасып жөнелді бәрі.

	Әжуа енді кесе шалға ауып, әркім бір мүйіздеп сілікпесін шығарды. Қысыр әңгіме жұрт тарқағанша толастаған жоқ.

	Қонақтан келе салысымен Атекең атына ер салды.

	– Өлесің ғой, ойбай, мына боранда. Тағы не жының бұл, байғұс?! – дей берген кемпіріне:

	– Жап, аузыңды! Бүгін көрдің бе мені?! – деп ақырып тастады.

	Тартпаларын мықтап тартып, түлкі құлақшынын баса киіп, сеңсең ішігін қаудырлата ат жалына жармасты. Желе жортып ұзай берген жалғыз аттыны ұйтқи соққан ақ боран әрі-беріден соң көрсетпей жіберді.

	* * *

	Ұрыша еппен басып, білдірмей кеп қалған бастапқы боран басшы атаулыны төсегінен жұлып алған еді. Аттысы аттылай, машиналысы машинамен мал қыстақтарына, алыс отарларға, жан-жаққа шапқылады. Жеңіл газигін жақында ғана жөндеуге қойған Сапар да көлік ретін қарастырып еді, мынау бұрқақта далаға тастамайтын сенімдісін көре алмады. Жыл аяғы жақындағасын машиналардың көбі шеберханаға қойылыпты. Алды-арты бірдей істейтін төртбесеуі рейсте болып шықты. Директор үшінші фермаға кетіп бара жатып: «Сен Қаратастағы отарларға тарт», – деген оған. Түс ауғанша айналшықтап әлі жүр. Қысылғаннан кеңседегі бір қызметкерді Мұстафаның үйіне жіберіп:

	– Қаракерді жегіп, шанасын алып кел! Тез! – деді жанықтырып.

	Бас-аяғы бір сағатта жолға шығып та кетті...

	Боран үстіне боран тудырып, бұрқыратып келе жатқан беті енді, міне. Етегі тобығына жететін қара тонның қаусырма жағасын көтеріп, тамақ түймесіне дейін іліп, қарсы желге қырын отырды. Айнала аппақ. Аспан аласарып, жермен арадағы азғана кеңістіктің өзін ақ мұнар қосып жібергендей. Жер де аппақ, көк те аппақ. «Апырым-ай, малшылардың күйі не болды екен?! Далада қалып қоймаса игі еді. Өйтсе, құритын шығар». Дегбірі қалмай, онсыз да дауыл тұрғызып келе жатқан Қаракердің делебесін қоздырып, бишікті ысқыртып-ысқыртып жіберді.

	Айғыр жосып жөнелді. Сонада оқсатып соққы жегеннен бері кең далаға шыққаны осы еді. Сағынып қалыпты. Мынау алапат ақ түтектің өзі тұла бойына қызулы қан ойнатып, ата аруағын қоздырғандай. Жеңіл қара шананы қақпақыл ғып, долы теңіз үстіндегі қарауытқан жаңқадай қаңғалақ ұшырып келеді. Аяқ астынан еспе қар бұрқ-бұрқ көтеріліп, боранға қосылып шаңытып жоқ боп жатыр. Омырауы қара терге малшынып, қос танаудан құшаққұшақ бу атады. Сирақ, бауыры, тірсегі – әлде қырау, әлде қар. Қос уыс шашасы мен құйрығына бармақтай-бармақтай мұз қатыпты.

	Қаракер қақаған суықта, қалың жылқы шыдамай шұбыра жөнелгенде ғана үйірін айналып тап осылай жосылар еді. Иесі – қаба сақал қара шалдың сенетіні де сондықтан-ды. Көз аштырмай жауып бұрқаған мына күн соған ұқсап кетті. Бір сәтте шананы да, оның үстіндегі адамды да ұмытып, айғыр айдалада қалған панасыз ұрпағына көмекке ұмтылды. Сонау жүрек түбінде қыстыға тепкілеген аталық сезімі еркіне қоймай, алыс жайлауға тартты. Маңдайын желге қырын ұстап, қиялай салды. Қар қалыңдай түссе де, жүрісінен танған жоқ. Екпіндеп, екіленіп, бар шабысына жібермей келе жатқан ауыздықты ызамен қарш-қарш шайнап, ұзақ жортты. Сол қарқынмен қараңғы түсе мұнар жапқан тау бөктеріне кеп іліккенде ғана, арттағы қара тон езуін жырта жұлқып, тұмсығы алқымына тірелгенше тұқырта, қаһарлы дыбыстады. Адам даусын естігенде айғыр көзі атыздай боп, шошып кетті. Қалш-қалш етіп, дірілдеп қоя берді. Тыпырлап, бір орнында тұра алмай, артына бұрылды. Ысқырып, сауырын тіліп түсер соққы күткен еді. Адам түрегеліп, қарауытып бара жатқан төңірекке, боз мұнар жапқан аспанға, қар бетінде ұшы ғана көмескі қарайып, сүлделенген бұталарға үрейлене қарап тұр екен. Дегбірі қалмай пысқырыппысқырып жіберді...

	– Қайда келгенбіз? Неғып аңдамай қалдым, ә? Қап, жолсызбен жүріп нем бар еді...

	Сапар сағатына қарады. Алтыдан кетіпті. Бисен кезеңіне жететін уақыт болған сияқты еді. Қайдағы бір қойнауға тіреліп тұр. «Жел маңдайдан емес пе еді?! Ауып кетті ме, әлде...». Шаңытқан әуеге қарады. Қанын ішіне тартып алғандай өңсіз екен. Қарауытып, қабақ түйе түксиіп, түн келеді. Тұра берсе тас түнекте қаларын сезіп, тәуекел деп қарсы тартты желге...

	Шошынып тұрған айғыр, ұрмаған соң бұрған жаққа жүре берді. Тағы жолсыз, тағы сол түтек. Сіңіріп барады. Жұтып барады...

	Түн қойнын түрткілеп ұзақ шарлады. Анда-санда тоқтап, тың тыңдайды. Сояу сабағының ызыңы мен ысылдаған жел үнінен басқа дыбыс жоқ. Тым-тырыс. Бағыт белгісіз. Сонда да ілгері жылжиды, әйтеуір, тоқтамау керек. Шана маңдайы қалың қарды қауыпқауып қалады. Әлдеқандай сайларға соға береді. Кенет... Сапар аяқ астынан қарайған із көргендей болды. Тоқтап, жерге үңілген. Шана ізі екен. Қуанып кетті. «Шу, жануар!» Желіп келеді. Тағы әлдеқандай сайлар. Оппа... «Мынау, ойбай-ау, өзінің ізі ғой... Анық адасу деген осы шығар». Ойланып біраз тұрды. Миы жетпеген соң, қайтадан мандайын желге беріп, Қаракердің басын бос тастады.

	Түн ортасы ауа алыстан әлдеқандай дыбыс естілді. Бүкіл жол бойы әр ызыңды аулап, алданып, сонда да үміттене тың тыңдап келе жатқан Сапар бұл жолы да сондай бірдеңе ме деп еді, – жоқ, дыбыс жақындай түскен сияқты. Шана табанының ысылынан анық ажырата алмаған соң тоқтап, құлақ түрген – үріп тұрған ит екен. Қашық емес сияқты. «Шу, Қаракер!» – деп қалды қуанғанынан. Айғыр жортып жөнелді. Тың. Тұяқ серпісі болдырғанға тіпті ұқсамайды. «Ай, жануарым! Қаракерім! Ер қанаты – сен екенсің ғой». Сапар балаша елпектеп, не күлерін, не айқайларын білмеді. Дап-дардай басымен өзінен-өзі күбірлеп, осынша қалбалақтағанына таңқалып, ешкім көріп қалмады ма дегендей жан-жағына ыңғайсыздана қарады. Лоблыған, кәдімгі адамдық сезім ұзаққа бармай (қорқыныш пен қуаныш бастыққа да, басқаға да бірдей екені сол сәтте-ақ ұмытылып), қарауытып сұлбасы көрінген қора-жайға, терезе жарығына жақындаған сайын нығызданып отырды.

	Келген жері – Тасқорадағы жылқышының үйі болып шықты. Ит шаңқылдай үріп қоймаған соң тысқа шықса керек, құрсаулы фонарын күпісінің етегімен қалқалап, есік алдында біреу тұр. Сапар аула ығына кеп тоқтай қалды; ұйып қалған аяғын әрең қозғап шанадан түсті де, Құрамыстың жолдасын танып, жалғыз үйде отырған жас неме қорқар деп дыбыс берді.

	– Ұлбосын шырақ, аманбысыңдар?!

	– Сапар ағаймысыз? – Келіншек жел шалқыта лаулаған білте фонарын алдына ұстап, тез-тез басып қасына келді. – Түн ортасында қайдан жүрсіз?! – Үнінен үрей, іш пысқандық, жалғызсыраудан кейінгі қуаныш лебі есіп тұр. – Адасқаннан саумысыз...

	– Аманшылық. Қаракерді қайда байласам екен? Асығып жүріп жабу алуды да ұмытыппын. Тер қатпай тұрғанда қораға қаңтарсам...

	– Тоңып келдіңіз ғой, ішке кіріңіз. Мен байлай қояйын.

	Келіншек Қаракердің әбзелдерін ағытып:

	– Кіре беріңіз! Кіре беріңіз, – деді де, айғырды жетектей жөнелді.

	Біраз қимылсыз тұрып қалған Сапар осы кезде қозғала беріп еді, каудырлаған қара тоннан үрікті ме, айғыр ата жөнелді. Келіншек бойын жиып үлгіргенше, шылбырдың бос қалғанын сезген Қаракер қатты тоңды дүңк-дүңк ұрып, қалың түн құшағына қойып кетті.

	– Ай... Әй! Қаракер! Қаракер...

	Абдырап қалған екеу ес жиғанша айқай жел тұяқ дүрсілін жұтып болды.

	VII

	Қалың жылқы ығып келеді.

	Үсті-бастарын, әсіресе жал-құйрықтарын мұздақ аралас қар басқан. Жаураған малдың да жаураған адам сияқты болатынын Құрамыс бірінші рет бүгін көрді. Жақ жүні үрпиіп кетеді екен. Кірпіктерін де әрең қозғап, самарқау ілбиді.

	Өткен түнде алдымен аздап жаңбыр жауып, арты бұршаққа айналған-ды. Жыл сайын осы мезгілде мұндайдың болып тұратынын жақсы білетін ол басылар деп ойлаған. Басылмағанда да осынша малды қайда апарады. Бұл совхоз – тіпті колхоз күнінен жылқыға шөп дайындаған емес. Үй жанындағы ықтырмаға қамағаннан не шығады. Шыдай тұрайын деген.

	Ойы дұрысқа шыққандай, біраздан соң бұршақ басылып, дала үнсіз, тым-тырыс бола қалды. Сонан соң... сонан соң бәрі қас қағымда өтті. Мың сан аппақ көбелек ауада айналып-айналып келіп, жерге құлай бастады. Түу биіктен талып жеткендей, қанаттары дір-дір етіп, қонған жерінде қимылсыз қалып жатты. Бір-екеуі бетіне тиіп еді, мұп-мұздай екен. «Е, бір сойқанның басы шығар!». Жүрегі суылдап қоя берді. Сол-ақ екен, белгісіз бір үрей атын еріксіз қамшылатты.

	Таң атқанша көз ілместен шапқылады. Бір жақсысы – итқұс, сезікті ештеңе байқалған жоқ. Оның үстіне талай қатерлі күндерді бастан кешірген сақа биелер мен қарулы сәуріктер үйірді иіріп алып, топ жаздырмады. Жарық түсісімен жылқылар түнгі мазасыздықтан сергігендей теуіп жайылып, әйтеуір, басын төмен салып жатты. Көңілі аздап орныққан Құрамыс сонда ғана атынан түсіп, қойнынан таба нанын алып, біраз қаужаңдаған. Құрғақ тамақ шөлдеткен соң, уыстап-уыстап қар асады. Бар ойы – малды қайтсе де Қоңыр қойнаудан шығармау еді, соған алаңдап, бір шоқып, екі қараған сауысқандай діңкесі де құрыды.

	Кешкілік күн суи түсіп, оның үстіне жел көтерілгесін айнала боз мұнарға малынып, дүние тұп-тұтас ақ жалынға айналды. Ұлпа қар көзге түтіндей тиіп аштырар емес. Шашау шыққан жылқыны көрмей қалам ба деп орай шапты. Көбіне ық жағын, қойнаудан шығар кең жазықты аңдыды. Бар сенері – бірді-екілі сырмінез айғыр мен сақа биелер. Солар болмаса, басқасынан күдер үзген. Қара басқанда, үйірге ие боп қалған асыл айғырлар түн асқан соңақ бүрсең қағып, басын бағып кетті. Құйрығын желге беріп, көзін ашып-жұмып тұрғаны... «Шіркін, мұндайда Қаракердей мықты айғырларға не жетсін! Кәдімгідей ес болады-ау»... Құрамыс желіп жүріп, ақкөз Мұстафаның «адам жіберемін» дегенін есіне алды.

	«Алдады ма екен, әлде?! Әй, сөзінің бәтуасы шамалы-ау соның»...

	– Һа... а, ай! Қайт!

	Ышқына айқайлады. Көсілтіп кеп, көк арғымақтың бірін құлаштай ұрып үйірге тықты. «Сойқан осылардан келмесе игі еді. Сорыма тап келген шығар, бұ»...

	Бүрсеңдеген мал ұйлыға түсіп, бірін-бірі таптап кетердей етекке таман өңмеңдей берді. Жел өтіндегілері ұзақ шыдай алмай, шоғырдан бөлініп кетпесе де, жағалап кеп ыққа тығылады. ЬІқтағысын жел жаққа шығару қиямет-қайым. Құрамыс сонда байқады, қойнаудың қуысынан біраз ұзап кетіпті. Бүйте берсе кең жазықтан бір шығары хақ. «Серіктің жоғы-ай... Қап, алдағаны-ау иттің... Адамы қайда екен жіберетін»...

	Асыл айғырдың бірі ыққа қарай ілбіп барады екен. Ойы шорт үзілді. «Масқара-ай! Мынау тағы... асыл деген айғыры – биелер құрлы болмағаны ма?» Қаны басына теуіп, тісі шақыр-шұқыр етті. Қапталдай кеп қуып тықпақ еді. Үйіріне қайтудың орнына көк айғыр далаға қашты. Сол-ақ екен, тіреуі тайған үйдей астан-кестен боп, қалың жылқы қопарыла жылжыды. Ызадан жарылардай боп, тамағына тас тірелген Құрамыс көзі тұманданып кетті. Ере беруден басқа амал қалмағанын анық сезгендей. Құлағы ащы шыңылдады. «Шың... шың... шың...»

	Осы сәт ақ түтек арасынан әлдекім шыға келіп, жылқы маңдайын оңға қиялай бұрды. Қиқулап, олай-былай шапқылап жүр. Құрамыс көзін уқалап, өңім бе, түсім бе дегендей аңтарылып қалды. Шын...

	адам! Бұған қарай шоқытып келеді. Жақындай бере:

	– Уа, малың түгел ме? – деді айқайлап.

	– Әтақа!!! Әтақамбысың?!

	Қарттың жеткені осы еді.

	Арнасын жыра қашқан суды кейде бір бел топырақ тоқтатады. Кезінде үлгермесең, кетті дей бер. Қопарыла жылжыған қалың жылқы тап қазіргі сәтте айнала шапқылаған адам түгіл, өз еркінен айрылып, бөтен бір күштің ырқына енген шағы болатын. Қарт та мұны анық сезген-ді.

	...Сол қарқынмен әлі ығып келеді.

	Шалдың айтуынша – Тасқора оң бүйірде. Бірақ бағытты түзей қоюға ыққан мал көнетін емес. «Ауылдың үстінен түсе алмасақ, Шіліктісайда тоқтату керек», – деген-ді мана. Бұл маңайдың әр бұтасын, әр түп жусанын бес саусағындай білетін қарт қателеспейді. Құрамыстың өз көңіл жобасы бойынша да, ауыл жақын болуы тиіс. Дәл айту қиын бірақ. Тас қараңғы түн мен ақ мұнар жер ыңғайын шамалатпай тұр.

	Құрамыс сергек желіп, ықты орай бергенде шеттегі топ дүр ете қалды. «Қасқыр!» Миынан оқша зың еткен бірінші ой осы болды. Ащы айқайға басып, көсілте шапты. Жылқы бытырай қашпай, сақа биелер қапталға көз тігіп тұрып қалды. Сол сәтте жер түбінен шыққандай арқыраған үн жетті.

	– Жылқы?!

	«Бұл неғылған бейсеубет мал»...

	Тұяқ дүбірі жақындай түсті де, ақ түтек арасынан адуынды айғыр шыға келіп, қалың шоғырға қойып кетті. Құрамыс та ентелей енді. Сөйтті де, аяқ астында сүйретілген шылбырды еңкейіп ұстай алды. «Тр...р...р!..».

	– Әтақа, Қараке...е...ер! Қаракер! – деп айқай салды сол сәтте.



	Қарт та: «Жылқы кісінегенін естідің бе?» – деп сұрағалы келе жатыр екен. Қаракерді көргенде қиын кезде қолтығынан сүйейтін жебеушісін көргендей, қалшиып тұрып қалды.

	– Жануар-ай, жеткен екен ғой. Қалай келді екен?! – деді, айғырмен адамша тілдескісі келгендей.

	Ауыр қозғалып атынан түсті. Айғырдың мойнынан сипап, құлақ түбін қасыды. Басындағысын сілки сыпырып алды да, ызамен лақтырып жіберіп:

	– Ал, бала, Қаракердің үйірін алдыға сал! Жібер, жануарды! Құдай жолды оңдаса, ауылдың үстінен түсерміз! – деді атына мініп жатып.

	* * *

	Еш қызыққа айырбастамас қатерлі де қым-қуыт тірлігіне қайта оралғанын айғыр аталық рухымен түйсінді. Айқай жел, азынаған ақ боран әрқашан айқасқа шақырғандай арқасын қоздыратын. Мұндайда ол өзін мүлде ұмытып, сонау жүрек түкпіріндегі бір ғана бұлқынысқа – ұрпақты қорғау, ұрпақты сақтау деген түйсікке бағынушы еді. Тап қазір де тек соны сезді. Басын жерге салып, тік тұрғанда тізеге төгілетін қап-қара жалы қобырай, жанарынан ызалы ұшқын атты. Әрегідік әлденеге қаһарлы кісінеп, үйір маңдайын үйреншікті мекенге бұра берді. Қараңғы түн қойнында қарауыта жылжыған шоғыр да ізінен жосыла қозғалды. Өзгелерден айбаты асып, аруағының үстем болғанын сезу – айғырдың аталық рухын тасытты. Қаракер екіленіп, үйірден қия аттағандарды сауырлата қуып, қайта тығып отырды.

	Қатал да қаһарлы айғырдың еркіне мойын ұсынған қалың шоғыр тас түнекте түзу бағытпен келе жатты...





ӨМІР


	Олар ауылдың жанындағы төбе басына шығып, ентіктерін басып сәл тұрды да, қарақшыдай қақиып-қақиып қалғандарын ыңғайсыз көргендей, сол тұрған жерлеріне отыра кетті.

	Қайнаған жаз ортасы еді.

	Жұрт күнұзақ терезелерін тұмшалап тастап, қаракөлеңке үйлерінен тұяқ серіппейтін де, тек осындай керсаумал қоңыр леп ескен кешкілікте ғана күйтің-күйтің тіршілік қамына кірісетін. Бүгін де сол: қора-жайлардың маңынан, әр жер-әр жерден ағараңдаған орамал-жаулықтар көріне бастапты. Жұрт дегенде азын-аулақ кемпір-шал мен балалы әйелдер, сонсоң кеңседе есепқисаппен айналысатындар болмаса, ауылда адам қалмаған да кез еді. Жұмысқа жарайтындардың бәрі шөп шабуға көшіп кеткенді. Сондықтан да, төбе басынан қарағанда алақан аясындағыдай көрінетін шағын ауылда қыбыр аз, бейсеубет жүріс жоқ. Бірбіріне тақау салынған бәкене тоқал тамдар ғана күндізгі ыстықтан қалжырағандай иек сүйесіп, тамыздың мамыражай кешінде қоңыр көлеңкеге көміліп, жым-жырт жатыр.

	Күн ұясына байыды. Бірақ батыс жақ алаулай қызарып, біразға дейін тұрып алды. Бір шөкім бұлт жоқ зеңгір аспан да мөлдірей қапты. Әлдеқайдан үзіліп-үзіліп қоңыр леп есті. Рақат. Тап осы күйінде мынау етекте жатқан кең алқапта күнұзақ ми қайнатар ыстық болды дегенге адам сенбестей.

	Төбе басындағылар айналаға зер сала, құмарта қарап едәуір отырды.

	Олар үшеу еді. Ортада – үстіне түйе жүн шекпенін желбегей жамылған, көмірдей қара сақалды кісі отыр. Қызғылт реңді дөңгелек жүзіне, етжеңді шағын денесін ширақ ұстап, қомданып отырысына қарағанда алпысты алқымдап тастаған адам деп Елібай картты ешкім ойламас еді. Қайта оң жағында бір шынтақтап қисайып жатқан құрдасы Тәйкен шалды оған қарағанда қайралақайрала жұқарып қалған қазан пышақ дерсің. Ұрты суалып, кішкене шүңет көзінің жанары солғын тартқан. Олпы-солпы киінісі, өңіндегі шаршау мен қажығандық табы – ғұмыр бойы шаруа қуып, мал баққан кісінің пошымы екенін айтпай-ақ әйгілеп тұр. Қарияның шоқша сақалына да қылау жүгіріп, мүлде селдіреп қапты. Үшіншісі – жап-жас студент жігіттұғын. Жазғы демалысы қызу науқанға тұстас келіп, ауылда қатар-құрбысы қалмаған соң, өзін қайда қоярға жер таппай жүрген-ді. Ендігі ермегі – осы екі шал.

	Күнде үшеуі төбе басына шығып, бірауық тыныстап қай-татын. Малдың кешкілік өрістен құлағанын, ақшам жамырап, күннің қызылы семгенін тамашалаушы еді. Оны-мұны сөз қылатын. Мұндайда, әсіресе, бұрын-соңды өткен уақиғалардан суыртпақталатын Елекеңнің әңгімелерін тыңдау бір ғанибет-ті.

	Жас жігіт бүгін де сондай бір үмітпен келіп еді. Әңгіме оты қоздамай, тұтана беріп сөніп қалып, әбден тағатын тауысты. Ақыры, бәтуалы бірдеңе естуден біржола күдер үзгендей, етектегі ауылға жайбарақат көз салып, жантая кеткен.

	– Е-е... – деді Тәйкен шал кенет мұңды үнмен. – Топырағың торқа болғыр, Майлыбай да жөнеп кетті, ә... Қатардың өзі сиреп барады-ау, Елеке?!

	– Ертелі-кешті бәріміз де сол жерге бармаймыз ба... Кім қашып құтылған одан?! Тек абыроймен алса болды дағы, – деп Елекең шибарқыт шалбарының қалтасына қолын жүгіртіп, жарғағын алды. Асықпай-саспай, алақанына сап, біраз уақ баппен уқалап отырды да, «иә-ә»... деп қойды. Жүзі селт еткен жоқ.

	Жас жігіт мына қарттың әлі қуатты, дені сап-сау бола тұра, өлім туралы осыншалық сабырмен мойынсұна сөйлегеніне сенерін де, сенбесін де білмей аңырып қалды. Әлдебір түсініксіз ой санасын шарпып өтті. «Апыр-ау, нарт қызыл жүзі анау... Қаба сақалда бір тал қылау жоқ. Қалайша... Қалай қорықпай айтып отыр?! Өзі өткен түнде ғана Майлыбай марқұмның мәйітін күзетісіп, күндіз қойысып қайтты емес пе?! Ақылға сыймайтын нәрсе екен»...

	«Өлім туралы сөз болып отыр екен-ау» деген қартта ой жоқ секілді. Әлі теп-тегіс тістерінің арасынан шырт түкіріп қойып:

	– Иә-ә... абыроймен алса болды дағы, – деді тағы да сөзін сабақтап. Түріне қарағанда ажал қазір келсе де қыңбастай нық. Әр сөзін баппен, сылап-сипай сөйледі.

	–...Есентемір Бөкен би Сырым батырға бата бергенінде: ... «Жасың алпыстан аспасын», – деген екен. Қол қусырып, құрмет көрсеткен батыр сонда: «Уа, би аға, басқаңа рақмет! Ал енді иттің құлы итақай сүріп жатқан ғұмырдың тағы бір он жылын қимағаның қалай?» – деп ренжіпті. Сонда Бөкен би: «Е, шырағым-ай, алпыстан асқансын ауызыңнан дуа кетеді, қатын-балаңа қадірің болмайды, қатарың сиреп, бас сұғар жер таппассың. Онан арғысын айтып неғылайын. Құдай беріп жатса, қалған жасты мен сенен аяп отыр деймісің», – деп айтыпты. Сол айтқан секілді асарын асап, жасарын жасаған соң, кісі өзінің қуаты барда, кейінгі балаларға көзтүрткі болмай, тезірек аттанғаны да жөн-ау деп ойлаймын кейде...

	Қарт тағы да бір шырт түкіріп, дөңгелек бөркін алшайта киді де, ойын сабақтады.

	...Кешегі кеткен Майлыбай марқұм сияқты, ұзақ, сарылып жатқандарды да көрдік қой талай. Ондайда бала мен келін құдайына қараған жандар болса жақсы. Ал, болмаса ше?! «Аш бала тоқ баламен ойнамайды» демекші, жаны ауырмаған кісі науқастың жайын түсіне ме... Оның үстіне сырқат адамның кінәмшіл, кіржигіш келетін әдеті болады. Уа, сау кісі оныңды бір көтерер, екі көтерер. Қанша көтергенмен, нашарламасаң, сауалып келе жатқан сен тағы жоқ. Қайта, бейнетің көбейе түседі. Сосын-ақ мазасыз науқасқа қабақ шыту, кіржию басталмай ма?! Оның ар жағында айтпаса да «өлер болса, тезірек өлсе екеннен» басқа не қалады.

	Қарт ернінен насыбайын түсіріп, үстіне бір шөкім топырақ тастады да, сол күйі ойланып отырып қалды.

	Біраздан соң:

	– Баяғы Би атамды білетін шығарсың? – деді Тәйкенге мойын бұрып.

	– Бимағамбет зергерді айтамысың?!

	– Іһе...

	– Е, Биекеңді білмей құдай ұрып па?

	– Со кісі... марқұм нағашы атамды айтам-ау, тоқсанның үстіне шығып дүние салды. Баяғы аласапыран жылдарда Үстірт асып, Қожеліге құлағанбыз. Со кездің өзінде сексеннен асқан еді-ау... онда барған соң да біраз өмір сүрді ғой.

	– Ой, жарықтық-ой! Біраз жасаған екен-ау. Мен соңғы көргенімде... – Тәйкен шал соңғы көргендегісін есіне түсіргісі келгендей біраз кідіріп, бірақ ештеңе таба алмай: – Ұмытпасам, сақалы күректей, кеудесі аяққаптай нән қара шал еді ғой, – деді.

	– Иә... несін айтасың... Сүйекті кісі еді ғой!

	– Білем, білем... Иә, айта бер!

	– Сол жүз жасаған Би атамдардың да өмірін көрдік қой деймін-ау!

	– Иә-ә...

	...Нағашым байғұс со жақта ақыры алжып өлді. О кезде мыналардай (Елекең иегімен жас жігітті нұсқап қойды) қылшылдаған жігіт шағымыз ғой, біз де қартаямыз-ау деген ойда бар ма... «Күлсең кәріге күл» деп, бірдеңе айтса, қайта мазақ қылушы едік марқұмды.

	Одан бері не заман... Осы күні ойлап отырсам, сонымыздың бәрі әбестік екен дағы... – Елекең екі қолын тізесіне тіреп, тіктеліңкіреп алды да, даусын көтере түсіп, әңгімесін жалғастырды.

	...Уа, кей-кейде есіме түседі-ау! Марқұм жаздыгүндері есіктің алдына киіз төсетіп, ақ көйлек, ақ дамбалмен қыздырынып отырушы еді. Келді-кетті ешкімге мойын бұрмайтын. Әлдебір ойының ұшығына жете алмағандай, өз-өзінен күбірлеп, ара-тұра біреулерді айналып-толғанып, біреулерге ұрысқандай күңкілдеп шала бүлінетіні бар-ды. Сонысына қарап жұрт «алжыды» дегенмен, кісімен әңгімелескенде ойы анық, сөзі түзік-ті. Өтірік айтып күпіршілік қып қайтейін, о кезде «алжыды» деп ойлағандардың бірі өзім едім. Оған себеп әлгіндей мінезі бір болса, кейбір кісі күлерлік сөздері тағы үстеме болды.

	...Айтпақшы, Қожеліге барған соң, нағашымның екі баласы бас-басына үй сатып алып, отырып қалды да, біз біраз уақ қара үймен көшіп жүргенбіз. Мал баққан қазақ отырықшылыққа бірден көндіге қойған ба?! Сондайда анда-санда келіп тұрам ғой баяғы. Алғашқы кезде сол қуаттылығы, со қайраты – жақсы-ақ еді; әй, көп ұзамады-ау, әлденеге буындары тым тез босап, шөгіп қалды. Бұрынғыдай зергерлік кәсіппен айналысуды да қойып, кеуде толтыра күрсінуі, ыңқыл-сыңқылы жиіледі.

	Міне, біз де алпыстан астық, осы күні ойлаймын-ау... Жүз жасаған кәрі еменді түп-тамырымен қопарып алып, басқа жерге отырғызғанмен, мәуелер ме?! Бауыр басқан топырақ, тіртінектеп тірлік нәрін тартқан өлкеге теңесер не бар дүнияда... Байғұс нағашыма сол жетпеді-ау деймін.

	...Бірді айтып, бірге кеттім бе? Кісі үлкейе бастағасын ойға үйір келетін әдеті енді. Иә-ә... Екі баласы екі үй сатып алып отырып қалды. Қарттардың кенже баласының қолында қалатыны – қашаннан қазақтың рәсімі. Сол жөнмен нағашым да, кемпірі осы жақта дүние салды ғой, оны өзің білесің, кіші ұлының колында болды.

	Әлгінде айттым ғой, о жаққа барғасын ыңқыл-сыңқылы көбейіп, бұрынғы зергерлік кәсібін де қойды деп. Шал зергерлікті тастағасын одан түсер пайда да тоқталмай ма?! Сосын-ақ Зиба дейтін кіші келіні шайпаулау неме еді, арада екі-үш жыл өтпей жатып жұлынып шыға келді. Баласы жыласа да, байымен ұрысса да, бар бәлені байғұс шалдың басына үйіп-төксін! Сол үйдің төбесіне төнген қырсықтың бұлты – тоқсаннан асып теңселіп отырған шалдан келіп жатқан секілді.

	...Өзі де қаусап, қай күні қай жағынан соққан жел құлатып кетерін білмей, қалт-құлт әзер тұрған қараша үйдің іргесін қаскөй біреу кеп шайқаса қайтер еді?! Уа, сол сықылды төрінен көрі жуық қалған бейбақтың миын шағып, күн сайын қажай берген соң, не оңсын! Кім көрінгеннің босағасына телміріп, жалтақ боп қалған жетім баладай халге түсті. Содан да болар, шынында кей-кейде кісі күлерліктей баланың сөзін айтатын.

	Ондайда:

	– Әне! Бұл шал алжыған десем, нанбайды мынау, – деп байына тісін қайрап, Зиба шыға келер еді.

	«Кісі қартайғанда қайтадан бала болады» депті ғой бұрынғылар. Сол рас та шығар. Ондай әңгімелері көп еді, қайсыбірін айтайын...

	Бір күні нағашыларыма келсем, үйлерінде Би атамнан басқа жан жоқ екен. Кәдімгідей:

	– Ә, жиенбісің?! Кел, кел! – деп қауқалақтап қалды. «Даусыңнан таныдым, айна-а-лайын», – деп қояды. Өзінше іштартқаны да... Келін-баласының көзінше өйтпейтін.

	– Бұл үйдің адамдары қайда кеткен, ата? – демеймін бе... «Ата» деген сөзім көңілін шайқап кеткен болу керек, байғұс шал:

	– Мені тастап-п... кетіп қалды ғой бәрі де... – деп кенет кемсеңдеп қоя бергені. – Да-далаға шықпа деп кетті! – дейді тағы тұтығып.

	– Би ата, қойшы! Қойыңызшы! – деп жатып кеп жалынайын. Аяп кеттім сорлыны.

	...Жаңа өзің айтып отырсың ғой, «күректей сақалы бар еді» деп. Баларақ кезімізде өзіміз де талай алдына отырып, әр талы тікендей, қап-қатты қаба сақалын қызықтап, қышырлатып ұстап та көргенбіз. Сақал шіркін де қартая ма дейім: әбден куарып, сақарға салғандай жеп-жеңіл боп қалыпты. Жүзі бозарып, сулы көздері нұрсыз, жансыз тұманытып тұр. Өмір бойы ісмерлікпен айналысқандықтан, буын-буыны шор боп қалған саусақтары алдында, тізесінің үстінде кимылсыз жатыр. Ой, Алла-ай, сөйлеп тұрған қызыл тіл болмаса, алдыңда отырған аруақтың елесі дерлік.

	Қазақта «Құдайдан үмітің бар ма?» деген сөз бар ғой. Кім сол Құдайды көрді дейсің, әркімнің Құдайы – өз иманы, ұяты дағы. Ұятсыз – имансыз. Одан не күтуге болады?! Әне, кіші келіні сондай адам болып, ақыры, сыйғызбады. Үлкен баласы қолына алып еді, ол үйдегі келіні де:

	– Керек уақытында өздері пайдаланып, енді керексізінде бізге тастап... Көрдің бе?! – деп қара шаңырақтағы ажынына кеткен өшақысын шалдан қайтаруға тырысты.

	Айтып-айтпай не керек, марқұм сөйтіп итшілікпен жүріп дүние салып еді.

	– Алда, пақыр-ай! – Манадан үнсіз тыңдап жатқан Тәйкен шал күрсінді. – Қор болған екен дағы.

	– Е-е... Осының бәрі әлгінде сенің «қатарымыз сиреп барады» дегеніңнен шығып отыр-ау. Асылы, өз ретімен келген бұйрықты нәрсеге өкпелеуге болмайды ғой деймін. Шүкір, соңымызда бір-екіден тұяқ бар. Солардың артында соқайтып қалдырмай, алдарында-а абыроймен алса болады да. Қанағат керек, қанағат!

	Әйтпесе бұ тірлікте тойым жоқ. Өмір шіркін тәтті ғой, Тәке!

	Әңгімеші тоқтады.

	Жанындағы екеу де тым-тырыс.

	Әрқайсысы өз ойымен өзі болып, мәңгілік шешімі табылмас өмір атты жұмбақтың тереңіне бойлағандай үнсіз отыр.

	Бұ кезде қас қарайып, көз байланып қалған еді. Біраздан соң:

	– Иә, Алла, абыройыңды бере гөр! – деп, орындарынан үйелеп барып тұрып кеткен екі шалдан кейін жас жігіт те көтеріліп, үшеуі етектегі ауылға қарай ақырын қозғала берді...





ЖӨКЕ АТАЙ


	– Кемпір-ай, уа, кемпір!

	Жөкең бір мәсісін киіп, екінші аяғын шұлғанып, сыңарын таба алмай отыр. Жүкаяқтың, керегенің астына көз жүгіртіп еді, ештеңе көріне қоймады. Киіз үй іші алакөлеңке, кеш болып қалса керек. Жұмыстан шаршап, сүйегі салдырап үйге әрең жеткен шал бірауық көз іліндіріп алмақ болған. Едәуір жатып қалыпты. Торшолақпен осы ауылдың малын шабындықтан қайырып тастағанды көтере алмай жүр ме, шалың соңғы кезде тым күйгелек болып кетіпті. Кейде отырып: «Жалғыз баладан айырылғасын біз қартаймай, кім қартайсын», – дейтін қалтыраған дауыспен. Бұнысы өзін-өзі жұбатуы еді.

	Жастайынан ірі, сүйекті Жөкең күні бүгінге дейін ештеңеге сыр бермей келген. «Бойымнан әл кеткенше өз нанымды өзім тауып жермін, оған дейін кісіге күнім қарамасын», – деп күйеу баласы Сапар қолына алмақ болғанда да бармай қалған.

	– Сорлы-ау, қолыңда алданышың жоқ, мына қу ағашты күзетесің бе? Сен бармасаң, өзім кетем, – деп Балғыз әжей кемсеңдеп еді, атай кемпірінің ұзаққа созбасын сезіп, үндемей қалды. Ақыры отырысы мынау...

	Даладан жауап бола қоймады. Қарт тағы бір:

	– Кемпір! – деп дауыстады. – «Қырсыққанда қымыран іриді» дегендей, табыла қойсашы мәсісі құрғыр.

	Сырттан сырп-сырп басқан кебіс дыбысы мен жөтел естілді.

	– Мына ЬІғылманның үйіне қонақтар келіп жатыр екен, ба-ласын үйлендірмек көрінеді, кеше айтып еді ғой. – Кемпір үйге сөйлей кірді.

	Бірақ қоштау естімеген соң:

	– Неғып отырсың, шал-ау! – деп киіз есікті маңдайшаға бай-лап жатып артына бұрылған. Қарт қабағы түнеріп, әлденеге ашулы кейіп танытты.

	– Қайда кеттің жоғалып? Бір мәсімді таба алмай отырғаным.

	Кемпірі қипақтап қалды.

	– Қайдан білейін, ұшып кеткен деймісің. Жатқан шығар бір жерде.

	– Манағы күшігі бар болғыр әкеткен жоқ па екен?

	Балғыз әжей шай қоюға мосыны ала шығып, шалына дауыстады.

	– Мында жатыр ғой, Құмай тістеп әкелген болар.

	Шал тысқа шықты. Аспан ашық. Батуға жакындаған күн қызыл шапақ шашады. Кәдімгі кешқұрым болатын тыныш шақ. Қарт әлденеге күрсініп қойды. Өрістен мал түсіп келеді. Жүз қадамдай жерде сиыр қора қараяды. Жөкең шабындыққа түскен малды сонда қамайтын. Ойдағы аттардың пысқырғаны, жалп-жалп ұшып өткен жапалақ суылы, тіпті шілделіктің шырылына дейін естіліп тұр. Жөкең дәрет алып, үйге қарай беттей берді.

	«Ығылманның баласы да үйленуге жарап қалғаны, ә? Ой, дүниеай! Уақыт өтіп барады. Менің Наркесім тірі болғанда ғой, ендігі»... Шалдың көзі қызарып, кірпігі суланып кетті. Беті дірілдеп, кескіні бұзылды.

	Бұдан бірнеше жыл бұрын жалғыз баласын майданға шығарып салып, үйіне келген соң қартты жаман ой жүдеткен еді. Әлденеге іші елжіреп босап кеткен. Үйде ұлының орны үңірейіп бос тұрғанына көндіге алмай жүрді. Дастархан басында да бір адамдық дәм ішілмей қалған сияқты болатын да тұратын. Ұлы туралы қара қағаз келгенде де тіпті сенбеді. «Жоқ, мүмкін емес, мүмкін емес», – дей берген. Уақыт өткен сайын сол бос орынның иесін жоқтап, шал кейде сұрап қала жаздағанда, тұла бойын қорқыныш билейтін. «Шынымен жоқ десе қайтем, шынымен енді оралмай ма», – деп шошынатын.

	Енді бүгінде сол белгісіз сезімі сағынышқа айналып, әбден шаршаса, шырт ете қалатын болып алды. Қарт шапқылаған сиырға жете алмай қалса да күйініп кететін. «Неге бұлай болып барам, ә? Әлде алжу деген шынымен осы ма екен?!».

	Жөке қарт осыны ойлағанда кемпірінің шайын ішкісі келмей кетті. Жез құманды сықырлауықтың түбіне қоя салып, тамыры білеудей, әрбіреуі сексеуілдің бұтағындай жуан саусақтарының суын сорғытып біраз отырды. Көңіліне ештеме жақпады.

	Төңірегінің бәрі оған тіпті татусыз, керексіз бірдеңелер сияқты.

	– Шал-ау, не істеп отырсың? Шайыңды ішсейші. Күн ұзаққа жөндеп нәр татпадың ғой!

	Қарт әлі де болса тік сүйегін ауыр көтеріп, самарқау басып, шекпенін жамылып ішке енді... Ошақта жылтырап қи шоқтары көрінеді, кейбіреуі қызуынан айырылып, өше бастапты. Шоққа қойылған жез шәйнектің қайнауы басылмай, төбесіндегі жалғыз тесіктен бу бұрқырап тұр.

	– Ақсұлужан қатынаған бір кісіден хат беріп жіберіпті, көрдің бе?.. Ығылманның кішкентай қарасына оқытып едім, «келіп қайтыңдар» деп жазыпты. Көптен хабарласпай қойдық қой. – Балғыз әжей томсарып отырған шалын сөйлеткісі келіп, әдейі тиісіп отыр. – Осы не ойлап жүрсің?!

	Шал әңгіменің өзіне қатысы жоқтай үнсіз қалды. «Осы не ойлап жүрсің дейді. О-о, сорлы, – деп ойлады ол. – Маған оп-оңай деп жүр ме екен? Не үшін отырмын осында, қара басымды бағу үшін бе? Әлде мал-мүлкімді қызғанғандықтан ба? Ақсұлужанның қолына барып, жан бағуды білмей отыр ма екем? Бәрі Наркесім үшін емес пе, бәрі бір баланың аруағы риза болу үшін емес пе?! Осы шаңырақтың отын өшірмеу үшін ғой. Пәленшенің үйі деген атты жоғалтпау үшін ғой. Ақымақ кемпір неге түсінбейді?».

	Жөкең дастарханды кемпірі жинап кеткесін де үндемеді. Шапанын жамылмақ болып ала бергенде керегеде ілулі тұрған ақ домбыра дың етті. Қарттың іші жылып сала берді. «Оу, құлыным! Төгілтіп отырушы еді-ау. Әкең байғұстың сонда төбесі көкке екі елі жетпей қалатынын сездің бе екен, сүйенішім!».

	Қарт тізесін етегімен қымтай түсіп, домбыраны қолына алды. Ішектерін қағып-қағып жіберіп, дыңылдаған дыбысын тыңдап біраз отырды. Қайратты саусақтарының бүгілуі кем, шабысынан танған жүйріктей. Пернелерді басып, домбыраның күйін байқады да, ауыр күрсініп қойды.

	Жасында бұл да өткір, шешен әрі сауықшыл жігіт еді. Оған қоса қайтпас қайсарлығын жұрт сыйлайтын. Қыз күнінде біреу айттырып қойған жерінен осы кемпірі Балғызды алып қашқанда да жұрт ештеңе дей алмаған. Қазір қайраты қайтып, шау тартқан шағында соңындағы жалғыз тұяғының тірлігінен хабарсыз отырғаны әбден жүдетіп басып тастапты. Бар адуын күші жоғалып, енді тек ел сыйлаған бұрынғы дақпырт атақтан басқа түк қалмағанын сезеді.

	Көрші үйден сыртқа шыққан қонақтардың айғай-шуы, қызу дабыры естілді. Соның арасынша:

	– Сәлем бердік, апа! – деп ошақ басында кемпіріне амандасып жатқандардың ішінен қарт таныс дауысты ажыратты.

	– Ішке кіріңдер, Мұсажан!

	– Әкем үйде ме?

	– Үйде, үйде.

	Шал Мұсаны дауысынан-ақ таныған. Бала күнінде Наркесімен бірге ойнап, тай-құлындай тебісіп өскен досы. Қырық жыл қырғын болса да ажалды өледі деген-ау. Мұса болса майданнан жарақаттанбай-ақ қайтты. Жөкең оны көрген сайын жалғыз ұлы есіне түсіп, емендей қатты мінезі боркемік болып кетеді.

	– Ассаламағалайкүм, әке! – Мұса дардай басымен балаша ерке-лей кірді. – Қуатты барсыз ба?!

	– Шүкір, қарағым! Өздерің де аман барсыңдар ма? Шешең қуатты ма?

	– Аман-аман... мына тойға келіп едік. – Мұса дабырлай сөйлеп отыр. – Сәлем бергелі кіріп едім. Көптен келмеппін ғой...

	– Ферманың түбінде шошайып отырған жалғыз шалды қайтейін деп едіңдер. – Қарт ұлына сөйлегендей өкпе білдірді, иегі де кемсеңдеп кетті. – Наркесжаным бар болса, осы үйден шу үзілер ме еді. Сен жаман да есіктен қарауды қойдың. «Көзден кетсе көңілден де кетеді» депті ғой бұрынғылар.

	Шал сақалын тарамдады.

	– Қанша уақыттан бері келгенің бұл. Бір жылдан асып кетті.

	– Дұрыс, дұрыс, әке! Кінә менен. Жұмыс дегеннен қол тие бермейді. Енді жиі-жиі келем. Кешіресіз ғой, әке?! Ал, айыбыма ән салып берейін. Наркестің домбырасын әперші! – Ол күлкіге жеңдіріп, домбыраға қол созды.

	Ішектерін қағып-қағып жіберіп, бұрауын тез түсірді де, саусақтары ұзын саптың бойымен бір жүгіріп өтті. Соның арасынша-ақ таныс ән баяу ғана басталып, күмбірлей жөнелді. Мұсаның әдемі қоңыр дауысы болатын. Қызулығы ма, шын тебіренді ме, әдемі ырғақпен, желгіш аттың аяқ тастасындай сілтеп отыр. Бірте-бірте ән қанаттанып, кішкентай киіз үйді көтеріп әкетердей биіктей берді, биіктей берді.

	– Оу, көп жаса, қарағым! Біздің Наркесжан да тап осылай сала-тын.

	Балғыз әжей көзіне еріксіз жас алды, жаулығының ұшымен кайта-қайта сүртіп тоқтата алмай отыр.

	Жөкең томсарып қалды.

	– Наркесжанның әнін салшы, Мұсажан!

	Балғыз әжей құлағы сағынған тәтті әуенді қайта-қайта тыңдағысы келе берді. Жалғыз ұлы кешегі бала мұртымен, еркелік күлкісімен төрге аунай кетіп, қойны-қонышын қуанышқа толтырғандай.

	– Көп жаса, балам!

	Қарт шын жүрегімен бата берді.

	Кеудесіне ән толды ма, жоқ сол ән ішін шерге толтырды ма, бір ауыр мұң басып, әлденеге тынышсызданып кетті.

	Керегеге сүйеп қойған домбыраны қайта-қайта сипап, аса сақтықпен орнына қайтып ілді. Домбыра да көптен шабыс көрмеген жүйріктей шалдың жеңі тиіп кеткенге де күмбір ете түсіп қалды.

	Соның арасынша бір қолында конфеті, бір қолында наны бар үш-төрт жасар бала жүгіріп келіп, босағадан бас сұқты да, іздеген адамын тапқан болу керек, еркінсіп келіп Мұсаның алдына отыра кетті.

	– Айналайын, келдің бе? Ал, мына әкеңе неге сәлем бермейсің? Жігіт сөйте ме екен? Тұр, сәлем бер!

	Бала көзінің ұшымен ұялыңқырап бір қарады да, титтей қолын шалға ұсынды.

	– Ой, балам жақсы екен ғой.Таудай жігіт бол! Кімнің баласысың?

	– Атамның баласымын.

	– Кімнен тудың өзің?

	– Әжем «аһ» дегенде аузынан түсіп қалдым.

	Бала көп кідірмей, өзімен-өзі болып ойнап кетті.

	«Орнында бар оңалар» деген осы. Бейшара құрдасым Сәңкібайдың бұтақ жайғаны ғой. Ал мен ше? Маған жалғыз жұбанышыңды көп көрдің бе, тәңірім!»

	Түнімен шал дөңбекшіп ұйықтай алмады. Жастығы да аласа көрініп, жамбасына әлдене батқандай. Әлдеқалай нәрселерді ойлағанда, жасындағы желік көңілі саяз тартты. Манағы Мұсаның кішкентайы да былдырлап, шалдың көкірегіндегі тәтті арманды оятып жібергендей болды. Адам әлденеге мұңданғанда басына не келіп, не кетпейді. Өзіңді қоршаған дүниеден сынық көңілге орын толтырар бір жамау іздейтінің бар емес пе? Шал төңірегін ойша қарманғанда сүйеніш етерлік сондай бірдеңе іздеп еді. Ақыры шыдай алмай:

	– Кемпір, – деді қисая беріп. – Ақсұлужанның кішкентай қарасын алып келсек қайтеді? Ермек болсын.

	– Анада Сапаржан соны айтқанда өзің емес пе, шөлдетіп ала-мыз деп болмаған.

	– Қойсаңшы, бар болғыр! Мұратжан онда кішкентай еді ғой. Қазір тілі шығыпты, ермек қой.

	...Кең дала көсіліп жатыр. Жол бойындағы жусан түбінен бозторғайлар пыр етіп ұшады да, ұзамай қайта қонады. Күн қызған сайын шыбын-соналар көбейіп, торшолақ тынымсыз бас шұлғиды. Қарт әлденеге көңілді. Анда-санда алдына мінгізіп алған кішкене жиенінің желкесінен иіскеп қояды.

	Шал үйге жеткенше асығып келеді, жиеніне ұлының ақ домбырасын ұстатуға асығады.





КЕМПІР


	Бір кезде, Тұрғанбайдың көзі барда, қолынан талай дәм татып, «шешелеп» жүретін жұрттың көбі бүгінде Балау әжені алжыған деп атайды. Алжыса алжыған да шығар. Қу кәрілік әбден жеңген ғой, талай тартқан тауқыметтің зардабы да қойсын ба, кемпірдің белі бүкшиіп, бүкіл денесі бір уыс боп бүрісіп қалған. Адам көрер сиқы да жоқ: аузында бір тіс қалмағандықтан, еріндері опырыла ішіне кіріп, оның есесіне ілгері имиіп шығып кеткен иегі сұрын алып, сопайып тұрушы еді. Басы қалтақтап, мұнар басқан кілегейлі көзімен кісіге қарағанда өзіңнің жастығыңа, деніңнің саулығына, уайымсыздығыңа ұялғандайсың-ақ. Көшеде кездесіп сәлем бергеннен сұрайтыны: «Қарағым, қай баласың?» Аты-жөніңді айт- саң, онымен ісі де болмайды. Тек бар айтары: «Тұрғанбайжаннан хабар білмедіңдер ме? Қарағым-ау, кеше біреу балаң келе жатқан көрінеді деп еді-ау», – дейтін. Сонда нұрсыз көздері бозамықтана, көз жасына ұқсамайтын мұп-мұздай тамшылар мұрнының екі жағындағы әжім сайларымен ағып бара жатады. Сөйтеді де, сөйлескен кісісінің жауабын да күтпей, басы қалталақтап кете барады. Қолына таяқ та ұстамайды. Сондықтан ба, әйтеуір, онсыз да орақ денесі онан сайын бүгіліп, осынша ұзақ өмірінің бар зіл салмағын тап осы сәтте біржолата арқалап бара жатқандай көрінетін.

	Басқа жұртқа тыныш бір бейшара көрінгенмен, үйде кемпір тым мазасыз еді. Мүмкін, мазасыз емес те шығар. Бірақ ұзақ-ұзақ өзінен-өзі күңкілдеп, бұрыштағы төсегінің үстінде талып ұйықтап кеткенше, әлденеге көңілі толмағандай, сөйлейтін де жататын. Осы мінезімен келіні Ақықты да шаршатып бітеді-ау.

	– Ене-ау, осы неге күйінесің де жатасың? – дейді ол жүйке тоздырған соң. Кемпір жауап қатпайды, сол күңкілдеген көңілсіз күйі тек.

	Жұрт қаншама алжыды десе де, ол бір нәрсені көзінен таса қылғысы келмейтін. Мүмкін, бұл оның соңғы көз қуанышы болар әлде көңіліне тірек пе, кім білсін! Тұрғанбайдың көзіндей боп қалған мүліктерді күніге әлденеше қарап қоймаса, көңілі көншімес-ті.

	Өйткені Тұрғанбай оның жалғызы, тірегі еді. Балау кемпір шалы Бекпенмен отасқалы он шақты құрсақ көтерген. Бірақ «құдай қырын қараса» не шара... Балапандары біріне-бірі қосылмай шетіней берді. Соңғы бірер баласы ғана ересектеу болып қалып еді, оның да бірі суға кетіп, бірі қызылшадан қайтты. Бауыр еті бір кесілген сайын еңкейіп қап келген Балау әжеге жарық дүние тарылғандай сезілген. Сөйтіп жүргенде Тұрғанбайын көтерді. Енді тәңіріден ең болмаса осының тұрғанын тілеп, атын Тұрғанбай қойғызған. Қазір оның бәрін кемпір тек түсінде көріп жатқандай бұлдыр сезеді.

	Бірақ бір ғана нәрсе есінде... Ол – Тұрғанбайының құшағынан босап кетіп бара жатқаны, баласының соңынан «ала кет» деп өзінің жалынғаны. Соғысқа аттанған баласы біржолата тастап бара жатқандай көрінген. Ана жүрегі әлденені сонда-ақ сезді ме, ышқына дауыс салып, құшақтап, ажырамай қойып еді.

	– Құлыным-ау, мені қайда тастап барасың? Онан да өлтіріп кет... Тіріде айырылмаймын! – деген еңкілдей өксіп.

	– Апатай, амандықпен қауышайық десеңші! Қайтейік, соғыс қой. Мен саған ғана емес, елге де керек екенмін, – деп еді-ау Тұрғанбайы.

	– Соғысың маған не керек?! Құрып қалсын оның! Дүние өртеніп кетсе де мен сені жібермеймін, құлыным, жібермеймін!

	Ол қолын ербеңдетіп, қараңғыда бірдеңе қармаған кісіше теңселіп тұрып қалған. Көзін ашқанда елдің қыршын боздақтарымен қоса Тұрғанбайын да ұзын құртқа ұқсаған «поезд» деген бір бәле әкетіп бара жатты. Көкірегінде «әлі де болса алып қалам ба» деген үміті бой бермей, біраз жерге дейін жүгіріп барып құлаған.

	Дәл сол күннен бастап кемпір шындап қартайды. Біреулер бұл жынданар деп, біреулер күйік көтеріп кеткен ғой десті. Келінінің сөзіне де көп алаңдамай, бір меңіреу күйге енді кемпір. Бар жұбанары, бар сүйенері – баласының киім-кешектері, атына салатын ер-тұрманы. Ол соларды күніге қайта-қайта қарап, бір тыйылмастан жылап жүретін. Түн болса Тұрғанбайының ескі бешпетін бауырына басып, иіскеп жататын. Сол бешпетке қарап, бірдеңе деп жылушырай сөйлейтін.

	Онан бері де көп жыл өтіпті ғой. Балау кемпір, әсіресе, соңғы күндері әбден әлсіреп бара жатқандай еді. Бұрыштағы ағаш кереуеттің үстінде күрк-күрк жөтеліп, әлсін-әлсін әлсіз ғана ыңырсып, аударылып жатқан. «Адам жаны – сірі» деген. Бүгін тағы басын көтеріп, Тұрғанбайының киім-кешектерін бір-бір сипап, иіскеп жүр.

	– О, құдай берген жалғызым, қарашығым! – деп міңгірлейді.

	Кенет... өзінен басқа жан қозғамайтын жалғызының ері тұрған жерге келгенде, кемпір қолымен сипап та, сығырая үңіліп те ештеңе таба алмай, шошып кетті.

	– Әй, қарағым! Қарағым, Ақықжан-ай, – деді жан-дәрменде. – Тұрғанжанның ері қайда? Ойбай-ау, жоқ қой, қарағым-ау!

	Ақық кішкене бөлменің есігін ашқанда басы қалтақтап, әншейінде де дірілдеп тұратын иегі онан жаман селкілдеп, боп-боз көздерінен жас сорғалаған енесін көрді.

	– Қарағымның ері жоқ қой. Енді қайттім ай...а?! – Дауысы сон-дай қорқынышты, меңіреу шықты. – Қарашығым-ай!

	...Кемпір бұл ерді бір кезде жалғызына тілекші болсын деп жасатқан-ды. Сыртын көкшіл былғарымен қаптатып, әдемі мық шегемен жағалай өрнек салдырған. Айыл-тұрманын Әулет ақсақалға күмістетіп еді. Ол кісі дүниеден өтіп, шебердің қолынан шыққан мүлік мұра болып қалған.

	Әнеукүні басқарма Әбділда сұрап қоймаған соң, оның үстіне бала-шағаны жібермей, сақалды басымен өзі келгесін Ақық амалсыз беріп жіберген. Үш-төрт күн науқастанып қалған кемпір оны білмей қалды. Бірақ артының осылай боларын Ақық сезген-ді. Қайтадан әкелгісі де келген. Беруін берсе де шыдай алмай жүрген ол енесінің мына түрін көргенде енді шыдамады. «Мейлі, келін қолынан дым шығармайтын сараң екен десін, мейлі не десе о десін, әкелу керек екен. Әкелу керек!» – деп асығыс киіне бастады.

	Күздің қара суығы. Ызғырық жел бірнеше күн қатарынан жауған жаңбырдан соң, жерді қара қатқақ етіп тастапты. Әр жерде жаңбыр қақтары шұқанақ мұз боп жалтырап қатып қалған. Суық бет қаратпайды.

	Желге қарсы өкпесі алқынып, сонау шалғайдан Ақық орталыққа әрең жетті. Үйде «басқарма-қайнаға» жоқ екен.

	– Жеңеше, – деді Әбділданың әйеліне, – қайнаға Тұрғанбайдың ерін алып еді, енем жылап, шыдатпай жатыр.

	– Білмедім, сол еркектердің дүниесінде нем бар. Өзі алады, өзі қояды. Үйде көрінбейді ғой, мұнда әкелмеген болар...

	Ақықтың жүрегі мұздап қоя берді. «Әй, бәсе, ішім бірдеңе сезгендей еді-ау», – деген ой санасын шарпып өтті.

	– Қайнаға қайда екен? – деді жүрек лүпілін әрең тежеп. Алқынып келгендік пе, әлде соны білдірмеймін дегендік пе, дауысы дірілдеп, тым әлсіз шықты.

	– Жүрген шығар айналада...

	Ақық басқарманы ертеңіне барып тапты. Алғаш ол сасып қалып:

	– Неге келдің, келінжан, неге келдің? – дей берді. Ыңғайсыз-данып-ақ отыр. Бір кезде дауысын түзеп: – Қарағым, мен саған ұятты болып отырмын, анада әлгі қойшы Мұстафаға «үйде менің ерім тұр, соны ал» десем, қатар тұрған екі ердің әдемісін «өзінікі осы болар» деп, алып кетіпті. Басқарма болғаныммен ондай мүліктің менде болмайтынын қайдан білсін. Онан өзім де бірекі күн сиыр фермасы жаққа кетіп ем, қайтып келсем, құмға мал айдағандар кетіп қалыпты. Енді қалай қайтарарымды білмей отырмын.

	Маңдайынан суық тер бұрқ ете түсті.

	– Бірдеңе қылып қатынасқан кісіден алдыртармын, ренжіме, қарақ.

	«Алдыртармын! Алдыртармын!... – деп алқына күбірледі Ақық іштей. – Енем ешкімге сипатпай жүргенде, енді көрінгеннің астында кеткені ғой».

	Арада ай өтсе де, ерді ешкім әкеп берген жоқ.

	Кемпір содан былай бұрынғыдан да жасып, жүдеп кетті. Тарамыс-тарамыс етсіз қолдары онан сайын арып, қатпар-қатпар бетжүзі суала түсті. Төсекте өз-өзінен күбірлеп жатқанда ғана емісеміс бір суреттер көз алдына келеді де, бәрі қайта ұмытылады. Тек бір нәрсе көз алдынан кетпей қойды. Мүмкін бұл кемпірдің есінде қалған ең соңғы елес болар. Өйткені ол мұнан басқаны ешқашан есінде ұстай алған емес. Сол елес қайта оралып, кенет оның көз алдына баяғы бір қорқынышты таныс күй келді. Ұлы әлдеқайда аттанып барады екен...

	– Бұл жалпы азаматтың міндеті емес пе?... Мен саған ғана емес, елге де керек екенмін ғой, апа!.. – деген үн естілді құлағына. Иә, иә... Тұрғанбайы сөйлеп тұр... Кемпір жалғыз жарығын жаңа көргендей, құшақтағысы кеп қолын жая бастады.

	– Қарағым-ай! Тұрғанбай жаным-ай, сенбісің. Келші, қарағым, сағындым ғой.

	– Апатай! Оралам ғой, сен әлі баяғыша менің киім-кешектерімді иіскеп қойып жүрмісің?

	Тұрғанбайы жанына жақын кеп сөйлеп тұрғандай. Кемпір ұлының мойнынан құшақтағысы келді. Бауырына басып, сүйгісі кеп кетті. Орнынан тұрмақ боп шынтақтап еді, қозғала алмады. Кенет әлгі сөзді тағы естігендей болды.

	– Мен саған ғана емес, елге де керек екенмін ғой, апа...

	– Соғысың маған не керек, құрып қалсын оның! Дүние өртеніп кетсе де жібермеймін, құлыным! Жібермеймін!

	Кемпір алдында тұрған ұлын құшақтағысы келгендей, қолын жая, орнынан ұшып тұрды. Келіні іс тігіп отырған. Енесінің айқайынан шошып кетіп жалт қарағанда, кемпір бос ауаны ғана қармап құлап бара жатты.

	Ақық кеп басын сүйегенде, Балау әже алқынып жатыр еді. Көрші үйдегі шалды шақырайын десе, жалғыз тастап кетуге қорықты.

	Кемпір сәл есін жиғанда басы айналып, құлағы шыңылдады. Соның арасында жалт еткен жалғызын қайта көргендей болды. Тұрғанбайы жақындап кеп:

	– Сен әлі баяғыша менің киім-кешектерімді иіскеп қойып жүрмісің, апа! – дегендей болды. Қайдан екенін кім білсін, сол сәтте әншейіндегі ұмытшақ кемпірдің есіне ұлының ері жоғы тағы түсті. Қайтадан басы айналып, құлағы шыңылдады.

	Кішкенеден соң кемпір үзіліп бара жатты. Бірдеңе деп күбірлегендей. Келіні құлағын тосып еді, кемпір: «Құлынымның е...е...ері...» – деп күбірлеп жатыр екен.





КӨНЕ ҚОНЫС


	Осы жаз ол туған жерін қатты аңсаған. Кеңістікке шығар күнге, мынау қаладағы мың-сан машина мен зауыттардың шаң-тозаңынан аулақ, даланың құрғақ шөп иісі аңқыған ауасына құмартты. Оның үстіне елдегі туыстардың: «Туған жерді ұмыттың ғой, шырағым! Әке-шешең де осында қалып еді», – деп жыл сайын мазалауы жанын тыншытпады. Әсіресе соңғы күндері сәл көзі ілінсеақ алыстағы ауылын, Қараөзектегі қоңыр қыстауды, іргесінен ағатын мөлдір ғана жіңішке өзен – Жемді көретін болып жүр. «Бұл несі екен?!» – деп ойлайды ол. Белгісіз сағыныш жүрегін дірілдетіп, ішін елжіретеді. Ояна келсе, өзінің үйреншікті жұмыс бөлмесін көреді.

	Анада бір күні әкесі де түсіне еніп жүр. Қабағы салыңқы ма, калай! «Басыма келіп аруағымды еске алып кетпедің ғой», – дей ме әлде. Жоқ, не де болса биыл барып қайтуы керек.

	Сонымен, әйелі мен алты жасар баласын алып, Жақия ауылға келген. Бұрынғы «Қызыл бұлақ» колхозының іргесі тіпті өзгеріп кетіпті. Екі-үш шаруашылық бірігіп іріленген екен, танымай қалды. Кілең ақ шағаладай жаңа үйлер қаптай салынған.

	Жақия өткенін, кешегі балалық шағын – бәр-бәрін еске түсірем ғой деп ойлап еді. Мынау үш қайнаса сорпасы қосылмайтын сурет алдынан шықты. Бөтен ауылға келгендей. Тіпті адамдарын да танымады. «Япыр-ау, осы шынымен «Қызыл бұлақ» колхозы ма? Ең болмаса адамдарын тануы керек қой».

	– Ой, Жақияжан-ай! Қатарың түгілі өзің қатарлы балалардың баласы жігіт болды ғой, – деді жүкаяқтың түбінде көйлекшең отырған ағайыны Жампейіс шал мұның аң-таң жүзіне барлай қарап.

	– Жәке, шынымды айтсам, кешеден бері келген кісінің көбін танымадым.

	– Е, өтіп бара жатқан бір дәурен де, – деп шал шоқша сақалы селтеңдеп, кең маңдайына тарлық еткендей тақиясын кейін ысырды. – Көбінің әкесі соғыстан оралмады. Келгендердің соңы да ауырып-сырқап тозды ғой. Құдай енді тыныштығын берсін! Балалар аман болсын, әйтеуір.

	Жақия үндеген жоқ. Іргедегі жүктен жастық алып, төрге қисая кетті.

	Күн аптап. Киіз үйдің есігінен алыс жазықтың төрт бұрышты бөлегі көрінеді. Көлеңке жақтағы кереге арасынан самал есті. Еркелегендей үзіліп-үзіліп соғады. Ол соған бет төсеп, салқын сумен жуынғандай бір рахат сезімге бөленді. «Осы жерге тартқан не екен?! Бет күйдірген ыстықта толқи соғатын осы самалы ма? Әлде жусан иісі аңқыған ауасы ма? Басқа жерден мұның несі артық?»

	Жақия біріне де жауап таба алмады. Бірақ көкірегінде әлдеқандай бір еркінсу, ашылу бар екенін сезді. Дап-дардай басымен, қырау шалып, күмістей жылтыраған самайымен ана құшағында тұрғандай. Көңілді күпті қылған тынышсыздық, жүрек ауыртар белгісіз сағыныш жаңа басылған сияқты.

	Өткен жылы ол қызмет істейтін ғылыми мекемесіне келген жолдамамен теңіз жағасында болып қайтқан. Таулы өлкенің әсем табиғаты, тас арасына өскен таңғажайып гүлдер, сыңғырлай аққан бұлақтар – бәр-бәрі де бар еді. Бірақ тап осылай жанын тыншытпаған. «О, айналайын, туған жер! Барша қасиет, барша дәру бір өзіңде екен ғой».

	Жақия оқыста есіне бірдеңе түскендей орнынан атып тұрды. Шашын саусағымен асығыс тарады да:

	– Әлгі Серік қайда екен? – деді ыстықтап, толық денесімен түрулі іргені жартылай алып жатқан әйеліне.

	– Көлеңке жақта жоқ па?

	Жақия ши қалпағын киіп, тысқа шықты. Жүз қадамнан әріде шалқар көл жатқандай. Сағым қалқып тұр. Тіпті мынау тұрған тоғай да жерде емес, ауаға ілініп қалғандай. Күн маңдайға кеп орнаған. Бет күйдіріп, бүкіл жүйке-жүйкеңе ыстық кіреді. Ол көлеңкеге бұрылды. Баласы үй артында Жампейіс шалдың немересі Жайлаубаймен ойнап отыр екен. Мұрны тершіп, аққұба жүзі күреңітіп кеткен.

	Жақия баласының бет-аузын сүртіп:

	– Ақ қалпағыңды киіп кел, тоғайға барамыз. Суға түсеміз, – деді.

	– Аға, мен де барам, – деп, Жайлаубай да қарны қампиып орны-нан ұшып түрегелді.

	– Жүре ғой! Басыңа бірдеңе кисеңші, күн өтер, – деді Жақия қара балаға бұрылып.

	– Иә, ештеңе етпейді, – деді Жайлаубай тастап кеткісі келіп тұр-ау дегендей. – Мен күнде осылай жүре берем. Атам: «Жазда жалаңаш жүрген жақсы болады», – дейді.

	– Баланы өлтіресің ғой мына ыстықта. Талтүсте қайда апарғалы жүрсің? – деп бажылдады әйелі.

	– Ештеңе етпейді, – деді Жақия.

	«Ештеңе етпейді. Ештеңе етпейді, – деп күбірледі өзінен-өзі. – Өзіңдей бала жүр ғой, міне».

	– Қой, құрысын! Серікжан, ауырып қаласың, барма! Үйде ойна, мында кел... Келші бермен!

	Есік аузында тұрған әйел сыртқа шыққысы келмей, баласына қол бұлғады.

	Серік біресе шешесіне, біресе әкесіне қарап, ақыры әкенің үнсіз, сабырлы қалпы жеңген болу керек, Жақияға бұрылды.

	– А... қашық па? – деді келуін келсе де анықтап алғысы келген-дей.

	Жақия үндеген жоқ. Қалпағын көзіне түсіре киді де, тоғайға беттеді. Балалар соңынан ерді. Елгезек Жайлаубай біресе ілгері кетіп, біресе тоқтап бұларды күтіп алады. Серікке бірдеңе дегісі келетін сияқты. Бұл болса ақ қалпағы астынан маңдайы тершіп, ыстықтан боржып келеді.

	Кенет:

	– Көке! – деді Серік жыламсырап.

	– Немене?

	– Тікенек.

	Жақия оның аяғын көтеріп қарап еді, аппақ табанында бір кішкентай тікен тұр екен. Алып тастады.

	– Ештеңе етпейді! Аяғыңды батыл бас, – деді кейіп. Неге ашуланғанын өзі де білмеді. – Көресің бе, әне, өзіңдей Жайлаубай жүгіріп жүр.

	– Ол үйреніп кеткен.

	– Қой енді! Көп ызыңдама.

	Жайлаубайдың да шекесі қызып барады. Арқасының терісі күйген секілді, жауырынын әлсін-әлі қиқаңдата береді.

	Серік оның жарылып кеткен өкшесіне қарап, тыжырынып қойды.

	– Тез жүрейік енді. Міне, тоғайға да жетіп қалдық, – деді Жақия дем бере түсіп. Қайта-қайта қыңқылдай берген Серікті біресе көтеріп, біресе жетектеп, өзекке әрең жетті. Бұл – тоғайдың шеті болатын. Жақия қалпағын алып, маңдайын желге тосты. Ағаш іші қоңыр салқын екен. Бұл жердегі шөп түсін бермепті, әлі сол көк қалпында толықсып тұр. «Үйді неге осы өзекке таяу тікпеген, – деп ойлады ол. – Ферма меңгерушісі: «Тоғайға кіріп кеткен малды көрмей қаласың», – деп жақын қондырмады деген екен-ау».

	Ол қалыңға бет алды. Ішіне бойлап енген сайын көлеңке қоюланып, салқын тарта берді. Жапырақтар арасынан теңгедейтеңгедей сәуле түсіп тұр. Аяқ астында кебу бұтақтар шытыршытыр сынады. Жақия әлдеқандай бір құстардың тынымсыз шықылықтаған үнін, бұтақты сілки ұшқан сауысқандардың асыға қанат қаққанын тыңдап келеді. Бала күнінде ертелі-кеш осы тоғай ішін аралаудан бір жалықпайтын. Ағаш арасындағы алаңқайда биік өскен калың шөпке аунай кетіп, әр түрлі құстардың үнін ұзақ-ұзақ тыңдаушы еді. Сонда әнебір жуан үйеңкі қайтар белгі болатын. «Түбіндегі ескі соқпақ бар ма екен? Айналасына қалың меңдуана, қурай өскен, төңірегінде төбе-төбе көң үюлі жататын көне қыстауына апарушы еді-ау ол». Жақия солай қарай беттеді.

	Соқпақ өшпеген екен. Бұлар соған түсіп, қыстауға қарай жүрді.

	– Аға, бұл біздің қораға апарады. Онда торғайдың жұмыртқасы көп, – деді Жайлаубай.

	– Өткен жылы осында қыстадыңдар ма?

	– Жылда осында қыстаймыз ғой.

	– Ә, солай ма,– деді Жақия баланың «соны да білмейсіз бе» де-гендей етіп айтқанына күліп.

	– Аһа... Былтыр да ферма меңгерушісі Көбеш келгенде атам: «Ескі қонысымды тастамаймын», – деп көшпей қойған.

	«Қайдан біледі осының бәрін, – деп ойлады Жақия ішінен. – Кішкене болып пысық-ақ».

	– Неше үй қыстадыңдар?

	– Үшеу... Әлендікі, біздікі, Маймұрындікі.

	– Маймұрының кім?

	– Маймұрын ба? – деп Жайлаубай қайыра сауал қойды. – Был-тыр сүзеген бұқаның астында қалатын Маймұрын ше.

	Жақия алдында келе жатқан баланың күнге күйіп кеткен арқасына, арық жауырынына қарап жымиып қойды.

	– Жайлау, осы сен нешедесің?

	– Мен бе? Жетіге шықтым. Атам анада: «Биыл оқисың, мектеп-ке барасың», – деп қожаны шақыртқан. Қожаның өткір пышағы бар...

	Бұлар қыстауға келіп қалған екен. Жақияның ең алдымен көзіне түскені – әр жерінің сылағы кеткені болмаса, әлі көнере коймаған, мая жон төбелі үй болды. Жанында көлденең салынған қора тұр. Онан беріде қорадан шығарылған биік үйінді көрінеді.

	Шамалыдан соң бұлар ашық алаңқайға шықты. Сол сәтте-ақ мал қиының құрғақ иісі, күнге қызған көңнің күлімсігені танауға лап берді. Талай жыл өтсе де таныс иіс. Ағашпен қоршалған қыстаудың айналасы тымырсық екен. Лүп еткен жел жок.

	Жақия қалпағын киіп, үйге қарай бет алды. Есігін мықтап бекітіпті. Көлеңкеде екі-үш торғай қанаттарын түсіріп жіберіп, ауыздарын ашып ыстықтап отыр. «Қайдан келдің» дегендей бірі мойнын бұрып, көзін жыпылықтатып аз отырды да, ұша жөнелді. Қалғандары да пырр етті. Айнала иесіздіктің, көптен адам болмағанның белгісін танытады. Жақия шоланның сынық терезесіне үңілді. Іште шаң басқан қағаздар шашылып жатыр. Сыз тартқан жардың иісі мен салқын леп келеді. «Көне қыстау қайда кеткен? Япыр-ау, осы жерде емес пе еді?»

	Ол үйдің бұрышын айнала бергенде, анадайда қалқиып тұрған жалғыз қабырғаны көрді. Ескі қыстау құлап, опырылып жатыр. Үстіне шөп шығып кетіпті. «Осы ғой туып-өскен алтын ошағы!».

	«Қараөзектің қалың шымынан ойып әкеліп қаланған үй еді. Қанша жыл тұрғанын кім білсін! Кезінде жайлы қоныс, жақсы мекен болып еді-ау». Жақия балалықтың бал шағын да осында өткізген-ді. Кеше ғана тоғайды аралап, бүлдірген теріп, осы үйдің төбесінен орталыққа кеткен әкесін күтіп жол қарайтын. Міне, енді бүгін соның бірі жоқ. Әкесі де, шешесі де, балалық та... Бәрі де мына құлап жатқан қоңыр қыстаумен бірге жоғалыпты. Жүрегінің түбі әлденеге шымырлап кетті. Қаңқайып қалған жалғыз қабырғаға қарап еді, ол да үгітіліп құлағалы тұр екен. Кесектері де әбден тозып, бір кезде бойындағы дымқыл тартып тұратын шөп тамырлары қурап қалыпты. Ішіне қалың қурай өсіп, құрғақ жапырақ толған.

	– Атам: «Бұрын осында тұрдық», – дейді. Сен білесің бе, аға?

	– Білемін, білемін! – Жақия басын изеді.

	– Сыз үй болған шығар, көке, ә?!

	Жеңінен тартқан баласына Жақия үндемеді. Ақырғы рет қинала бір шолып өтті де:

	– Жүріңдер, өзенге барайық, – деді кері бұрылып.

	...Салқын суға бір сүңгіп шыққанда ғана рахаттанып кетті. «Уа, айналайын, Жем өзенім, алыстағы ұлдарың сені сағынатынын сезесің бе?! Саған жеткенше асықтым ғой». Мөп-мөлдір ғана жіңішке өзеннің суы өрекпіп ағып жатыр. Жақия үйіріммен жарысып біраз төмен кетті де, кері малтыды. Екі бала мұрындары тершіп, жағада ыстықтап отыр екен. Киімдерін алып, тайыз тұсқа келді де, үшеуі тағы шомылды. Аққайраңды уыстап алып, денесін ысқылады. Қайта шығып, құмға аунады. Ұзақ шомылды...

	Түс қайта ауылға келгенде Жақия сергіп қалған-ды. Өзін біртүрлі жеңіл сезінді. Керегеге қыстырулы айна алдына келіп шашын тарағанда, ар жағынан өзінің қуанышты кейпін көрді. Едәуір жасарып қалғандай. Шашына аздап ақ кіріп, самайын күміс шалғаны болмаса, баяғысындай жинақы; әдемі қоңыр көздері де сол бұрынғысындай ашық-жарқын. Маңдайдағы әжімдері де тегістеліп, өңіне жастық рең кіріпті. Көңілі тым көтеріңкі еді. Әттең, осы бір өзгеше жаңғырудың себебін әйелі де, қаладан бірінші мәрте шыққан мына баласы да түсінбеді.





ЖҰЛДЫЗДЫ ТҮНДЕР


	– Әй, Сәрсен! Мына баланы апарар болсаң, жүрмеймісің енді.

	Ымырт үйіріліп кетті ғой, шырағым.

	– Асықпа, ақсақал, ас-сық-па. Сағат он болыпты-ау, ә? Ім...

	– Айтып отырмын ғой кешіктіңдер деп.

	– Сен, шал, тарылма! Жиенің жылына бір келгенде... болмайды олай. Міне, мынаны алып қоямыз, сосын...

	– Ішсең іш, шырағым, кім ішпе деп отыр. Шешесі күтіп қалған шығар дегенім ғой.

	– Қазір жеткіземіз. Солай ғой, ә, шопыр бала.

	Шофері Қайрақбай жымиып күлді:

	– Қозғалайық, Сәке!

	– Ә, онда давай! Ал, шал! У... уһ! Ішім өртеніп барады. Жүрелік онда...

	...Қырдың тегіс жолымен зулап келеміз. Кабинадан Сәрсеннің тарғыл дауысы естіледі. Ән салып отыр. Анда-санда есінеп қойып, Қайрақбайға ақыл айтады да, қайтадан әнге басады. Ұйқы ашары бұл.

	Ұланбелден ай туып келеді. Шоқтай қызарып, кең алапты жарқын сәулесіне бөледі. Сосын биіктеген сайын оңған шүберектей бозғылт тартты. Көлемі де кішірейгендей. Айнала күлгін сәулеге шомылып, өлі жайындай сұлап жатқан жақын қыраттар, белес-белдер айқындала түсті.

	Тағы да Сәрсеннің тарғыл дауысы шықты.

	«Ай болмаса аспанда адасады, Көтермесе көңілді кір басады-ау-а-ай».

	– Әй, бала, әнге қосылмайсың ба?

	...Өз ойыммен өзім болып келемін. Үндегем жоқ. Толықсып туған айға қараған күйі отыра бердім. «Қазір үйге барам. Апам тағат таппай күтіп отырған шығар. Рахым қайда екен? Жылдағыдай Құмсайдың жол айырығында күтсе ғой».

	Тәтті қиялға шомып, машинаның бірқалыпты ырғағына тербеле түсем. Жүрегім алып-ұшып, туған ұяға жеткенше шыдай алар емеспін.

	Кенет машина шайқалып-шайқалып барып тоқтай қалды. Кабина терезесінен Сәрсеннің басы көрінді.

	– Ал, бала, осы жерден қаласың ғой?!

	– Иә-иә, – деп кузовтан секіріп түстім. Еңсемді жинағанша келіп құшақтай алған адамның жұмсақ қолынан, тіпті бүкіл қимылқозғалысынан-ақ Рахым екенін бірден білдім.

	– Өй, мынау неғып жүр-ей! – деген Сәрсеннің дауысына Рахым құлақ асар емес. Қайта-қайта құшақтап, біресе кішкентай қол чемоданыма, біресе білегіме жармасып, туа біткен бауырмалдығын білдіріп жатыр.

	– Апам бүгін: «Түс көрдім, Төкенжан келіп қалатын шығар» деп отыр еді. Айтқандай, түсте ферма меңгерушісі келіп, сенің хабарыңды жеткізді. Осы түнде ауданнан жайлауға қарай өтетін машинамен Құмсайдың басындағы жол айырығында түсіп қалатыныңды да айтқан сол. Әрең үлгердім...

	– Өзім де сен күтсең жақсы болар еді деп келе жатыр ем.

	– Естісімен шыдай алсамшы. Күнді әрең батырдым-ау!

	Өзді-өзіміз болып жатып, машинаның қозғалып кеткенін де байқамаппыз.

	– Кеттік! – деді Рахым.

	...Жаз ортасының қоңыр салқын тыныш түні. Рахым екеуміз ғана құмақ жолды борпылдатып, ұзыннан-ұзақ созылып жатқан жотаны бетке алып жүріп келеміз. Жол шетіндегі бидайық арасынан түн жыршысы – шілделіктің шырылы мен шегірткелердің сырт-сырт секіргені естіледі. Арба жолмен құм арасына келіп кірдік. Әлгінде ұзыннан-ұзақ созылып жатқан жота айқындалып, қарауытқан төмпешіктер баурайынан топ-топ шағыл мен тораңғылдар зораяды. Дәл соларды көруімнен көңіліммен сезу басым. Бұл уақытта шағылдар қарайып, тораңғылдың домалақ қызыл қоңыр дәні төгілетіні, селеудің бас жаратыны – бәр-бәрі көкірегімде сайрап тұр. Тап алдымыздан қосаяқтың секіріп өткенін де сезгендеймін. Ертеңгісін құм бетінде шимай-шимай іздері қалатыны да көз алдымда. Соның бәрі туған жердің табиғаттіршілігі, соның бәрі өзгеден гөрі өзімізге таныс, жақындығын сезіп, кіндік қаны тамған мекеннің құрғақ шөп иісі аңқыған ауасын рахаттана сімірем.

	– Оқуың қалай? – деді Рахым кенет. – Емтиханды жақсы тапсырдың ба?

	– Ойдағыдай.

	– Қыста әлгі бізбен оқыған Әлтайдың ағасы Алматыға барып қайтқан. Сол ауыл балаларының ішінде сенің үздік екеніңді айтып келді. Апам екеуміз қатты қуандық сол күні.

	Ол чемоданды екінші қолына ауыстырып:

	– Қайтсең де жақсы бітіріп шық, – деді. Маған ақыл айтқандай. Үнінде есейгендік бар. Өзі тіпті өсіп кетіпті. Бойшаң жігіт болған. Тек жұқа, биязы жүзі ғана ашаң тартып, жанарына әлдебір кірбің ұялапты.

	Кенет алдымыздан ит үрді. Ай сәулесі төгілген боз төбеге шыға келгенімізде ойпаңда отырған ауыл, әлі жатпаған бірен-саран үйдің ошақ оты көрінді.

	– Апам ұйықтамапты-ау, – деді Рахым шеткі боз үйді көрсетіп.

	– Жер ошақтағы отты да сөндірмепті...

	Тыныш түнде дабырлаған дауысымызды естіді ме, оңаша ауылды басына көтере екі-үш ит абалап келеді. Алдыңғысы жақындай бергенде:

	– Жат-әй, Майлыаяқ! – деп қалды Рахым. Дәу қара ала төбет таныс дауыстан ығып, танымай қалғанына кешірім сұрағандай құйрығын бұлғаңдатып аз тұрды да қайтып кетті.

	Сол сәтте-ақ:

	– Құлыным, Төкенжан келді! – деген апамның дауысы да естіліп қалды.

	Сағынышпен жайылған ыстық құшаққа қалай көміліп кеткенімді де аңдамай қалдым.

	** *

	Бүгінгі түн керемет болды. Аспан шайдай ашық. Көгілдір күмбезіне мың сан жұлдыздарын шашып жіберіп, төне қапты. Жұқа, шарбы бұлттан сырғи шыққан аппақ ай, кеңістікке мол сәулесін төгіп, асықпай баяу жылжып барады.

	Неге екенін қайдам, сағынып жүріп қайта оралсаң, осы жер әрқашан жаныңды жаңғыртып, бойға шыңылтыр ауасындай бір тазалық беретін сияқты болады да тұрады. Тіпті сонау салқын жымыңдаған жұлдыздардан да даланың сол бір өзгермес, сергек демін сезгендеймін.

	Үй іргесіне, сыртқа салынған төсекте Рахым екеуміз қатар жатырмыз. Ұйқы келер емес. Іштен апамның «құлыным» деп қойып, әлдебірдемелерді айтып, күбірлегені естіледі. Әудем жердегі сай бойынан тұсаулы аттардың секіргені, пысқырғаны келеді.

	– Төкен! – деді Рахым баяу ғана.

	– Ау.

	– Өлеңді көп жазып жүрсің бе?

	Жүрегім әлдеқандай қуанышқа толып үнсіз жатырмын. Мынау дір-дір еткен тыныштықты, баяу ескен түн тынысын бұзғым келмеді.

	– Газеттерден оқып жүрмін ғой... Неге айтпайсың. Әлде түсінбейді ғой деп ойлайсың ба?

	– Ал өзің ше, суреттерді көп салып жүрсің бе?..

	– Әй, мені қойшы! Керек десең, жөнді бояуларым да жоқ.

	...Рахым мектепте жүргенде-ақ суретті жақсы салатын. Бір күні Қараөзектің бойына барып салып қайтқан «Күзгі дала» деген суретін мұғалімдер қатты мақтаған. Сонда Рахым төмен қарап: «Бояу таба алмай жүрмін, ағай», – деген-ді. Бұған балалар ду күлген. Ол жыларман болып, қатты жәбірленіп еді. Рахымның сол жүдеу кейпі көз алдыма тағы елестеп кетті. «Қап, қаладан ала келсемші», – деп өкіндім.

	– Ғажайып суреттер салғым келеді. Білесің бе, Төкен, керемет суреттер!

	Ол қашанғы биязы қоңыр үнімен біздің қыр туралы, даланың әсем түні жайлы, бірде көкшіл, бірде жасыл, тіпті қоңыр ауасы туралы айта бастады. Оның айтуынша: қазір біз жастанып жатқан куаң бидайық – жай бидайық емес, жазық даланың жайқалып тұрған қайталанбас көрінісі, ғажайып суреті сияқты. Оба көтерген әр төбеден ерлік пен батырлықтың рухы есетіндей.

	– Онда биыл сен де оқуға жүрсейші. Бірге боламыз. Қалада мен пәтерде тұрамын.

	– Апам жалғыз ғой.

	Рахым баяу жылжыған айға қараған күйі үнсіз қалды. Әлдене ойлап жатқаны көрініп тұр. Қиықтау қоңыр көздерінде мұң табы бардай.

	– Мен де кетіп қалсам, апама қиын болады ғой. Сен де оқудасың...

	– Жо-о-қ! Ештеңе етпейді.

	Мен Рахымға көп нәрселер айтқым келді. Тіпті оған қарай бүйіріммен аунап түстім де. Бірақ ештеңе дей алмадым. Ол әлдене айтуға оқталғанымды сезді білем.

	– Жоқ, әуелі сен оқуыңды бітіріп шық, – деді ойымды бөліп. – Әйтеуір сені жақсы деп жатса, біз апам екеуміз де қуанамыз ғой.

	Өлең жазуды тастама. – Ол тағы үндемей қалды. Бір уақытта:

	– Білесің бе, неге екенін қайдам, сені біреу мақтаса жақсы көрем, – деді ол.

	– Рахым, – дедім әлденеге дауысым дірілдеп. – Рахым, сен де оқуың керек қой.

	– Жоқ! Қазір тіпті қалаға барғым келмейді.

	– Неге?

	Ол үндемей қалды.

	** *

	Жаз бойы ауылда демалып, суға түсіп, күнге қыздырынып бой жазып қалдым. Рахым бұл кезде маған бұрынғыдан бетер бауыр басып кетті. Екі елі ажыраған жоқ. Бүгін де екеуміз суға түсіп, жіңішке өзеннің жағасында күнге қыздырынып жатырмыз. Мен аққайраңға көміліп, ол екі жағынан ыссы құмды жинап, аяғына қарай жай үйіп отыр.

	– Төкен, – деді бір кезде әлдене айтқысы келгендей. – Төкен, естіп жатырсың ба?

	– Ау, иә...

	– Осы уақытқа дейін сені түсінбей келіппін, кешір!

	– Нені?! – Басымды көтеріп, қалай етпетімнен аунап жатқа-нымды да аңдамай қалдым.

	– Түсінбегенімді деймін, – деді ол кінәлі дауыспен. Біреулер се-нің Сәулемен бірге жүргеніңді көргендерін айтып еді. Қалада екеуіңнің театрға да бірге барғандарыңды айтқан. Сен білесің ғой бізді. – Иә...

	– Сәуле маған хат жазыпты. Күйеуге шыққалы жатқанын ай-тыпты, – деді ол тұтығып. – Бір ұшқыш жігітке.

	Кенет көз алдыма кекілі желбіреп, қысқа бұрымы лақтың құлағындай селтеңдеген талдырмаш қыз бен қаладан қайтарда ғана кездестірген сымбатты студентка қыз қабат келе қалды. Сонымен бірге балалық шақтың барлық суреттері де тізіліп өте берді.

	...Ол кезде де ауыл көктем шығысымен Құмсайдың бойына көшіп, жаз бойы суы мен оты мол осы ойпаңды жайлайтын. Күзде оқу басталысымен бар бала орталыққа – Жем бойына ағылатын едік. Ересегі – Рахым, мен, сосын Сәуле. Ұсақ балаларды доңғалағы жаз бойы майлау көрмей, қалқанын шілденің күні қуратқан шиқылдауық ырдуанмен тасиды. Біз болсақ артынан ереміз. Ауықауық Сәуле ғана арт жағына орналасып, аяқ суытатын.

	Рахым екеуміз жаяу жүргенді жақсы көретінбіз. Біз арбаға мінбеген соң өзінің әлсіздігін білдіргісі келмей ме, Сәуле екеумізді алма-кезек жұлқылайтын, «арбаға отырыңдар» дейтін. Мұндайда оның зорлығына көп ұшырайтын Рахым-ды. Менің қиястығымды біледі де, сөзін жерге тастамайтын Рахымды шақырады. Рахым көп мінбейді, сәл отырып шыдай алмай секіріп түседі. Кішкентай да болса әмірін жүргізгеніне Сәуле масаттанып:

	– Әнекей, сен де міндің! Сен де міндің ғой, – деп оны ұялтушы еді. Ондайда Рахымның биязы, момақан жүзі күреңітіп, не дерге білмей, көздері ғана әлдеқандай тірек іздегендей жыпылықтап, мұңды, сабырлы бола қалатын. Сонда кекілі желбірей түсіп, қысқа бұрымы мазақ қылғандай селтеңдеген Сәулеге жыным келуші еді.

	Жұрт Рахымды әкеммен бірге туған әпкемнің баласы дейтін. Ол кісіні көрген емеспін, ертеректе қайтыс болыпты. Әйтеуір кішкентайымыздан бірге ойнап, бірге өстік.

	Сол кезде-ақ:

	– Рахымды ренжітпе! Бұл – Рахымның заты, бұл – Рахымның орны, – деп апам мені көбірек қақпайлайтын. Сол сөз санама сіңіп қалыпты. Апамның көзі жоқ жерде араға түсе беретінім, тіпті Сәуленің мазағын да оған деген зорлықтай көріп, күйіп-пісетінім сондықтан-ды.

	Бертін келе Сәулемен екеуінің арасында балалық достықтан гөрі өзгеше бір сыйласу бар екенін сезетінмін. Бірақ мән беріп ойламаушы ем. Сөйтсем, Рахым, біздің Рахым оны сүйеді екен ғой. Альбомындағы «Оқушы қыз», «Сәуле оныншы класта», «Гүл ұстаған қыз» деген суреттердің бәрін тек сол үшін сақтаған екен-ау...

	– Жазғы демалысқа келмегені де содан көрінеді. Тамыздың жиырмасында деп жазыпты. Бүгін жиырмасы ғой.

	– А-а?

	– Тойы болатын шығар деймін. Бүгін жиырмасы ғой, – деді ол тағы қайталап. Бұрынғысынша құмды аяғына қарай қос уыстап ысыра түсті. Сыр бермегенсиді. Сезіп отырмын. Іші аласапыран.

	Қатты аяп кеттім оны. Әлдене айтып жұбатқым келді. Бірақ аузыма сөз түспеді.

	– Жүрерде көрмедің бе? – деді мұңая қарап. – Ештеңе деген жоқ па еді?

	– Көрдім... ештеңе деген жоқ.

	– Сонда саған да айтпағаны-ау...

	Ол орнынан атып тұрып, өзенге беттеді. Мен де іле-шала көтеріліп, жете бергенімде жылдамырақ адымдап барып суға күмп етті.

	Сүңгіп шыққанда қарасам, көздері қызарып тұр екен.

	– Қайтайық... Біраз уақыт болыпты, – деді ол киімдерге қарай бұрылып.

	– Қайтсақ қайталық...

	Жағалаудан ұзағанша тіл қатысқан жоқпыз. Ол өз ойымен өзі боп, жол жиегіндегі сояулардың басын сындырып келеді. Бір сәтте есейіп кеткен сияқты.

	– Алматыға ертең жүресің бе? – деді бір кезде.

	– Иә, ертеңгісін жүремін.

	– Мен онда Қызылотауды жауып, орталыққа барып қайтам. Түнде болса да келемін ғой. Жарай ма? – деді ол, «үлгерем», «күт» дегенді аңғартып.

	– Жақсы.

	...Рахым ел жата келді. Қолтығына қысқан бірдеңесі бар. Мені ұйықтап қалды деп ойлады ма, жай басып ішке кіріп кетті. Соның артынша қағаз сылдырлады. Әлденені мұқият орап жатыр.

	Ұйқысы сергек апам оянып кетті.

	– Рахымжан, келдің бе, айналайын! Кешіктің ғой, – деді.

	– Әй, әлгі тапал бухгалтерге жүз сом бер десем, «ақша жоқ» деп бет бақтырмайды. Төкен ертең жүретін болғасын... Бастыққа барып, жалынып әрең алдым.

	– Беу, айналайын-ай... Сол итті сөйлетіп неғылайын деп жүр-сің? Ақша деген үйде де бар емес пе?

	– Тарықпасын дегенім ғой. Артық болса киім алар. Жұрт ілініп-салынып жүрген балаларына да ай сайын ақша салып жатады. Сол Тәшімнің өзі қайта-қайта оқудан шығып қалып жүрген Қасымына жүз сомнан салғанын талай көрдім.

	Рахым қызынып тағы бірдеңелерді айтып жатыр. Тіпті ересек адамша сөйлейді. Оның мұндай мінезін бірінші байқауым. Есею деген осы ма әлде...

	** *

	Қалаға келісімен Сәулені іздестірдім.

	«Кастекская жетіде тұрады, – деді бухгалтер Тәшімнің баласы кездесіп. – Жақында біз үйінде болдық. Өй, күйеуі де бір нар екен.

	Коньякты құйды дейсің, құйды дейсің. Біз де аямай тарттық қой».

	Бөлмеге келіп, чемодан түбінен Рахымның сәлемдемесін алдым. Қабырғаға ілетін плакатқа мұқият ораған екен. Кәдімгі Рахымның қолының ұқыптылығы көрініп тұр. Қолтығыма қысып көшеге шықтым.

	Кастек көшесі жатақханадан қашық болмады. Жетінші үй де жақын екен. Төбесін шифермен жапқан кең аулалы жеке үй.

	Қақпаны орта жастағы әйел ашты.

	– Сәуле осы үйде тұра ма? – дедім сәл шегініп.

	– Иә, шырақ, кір!

	Сәуле алдына алжапқыш байлап, үстел үстін жинастырып жүр екен. Мені көріп, аңырып сәл тұрды да қызарып кетті.

	– Ал біз теледидар көруге кеттік. Қарағым-ау, қонаққа орындық бермепсің ғой, – деді есік ашқан әйел. Өзі арғы бөлмеге кіріп кетті.

	– Төрлетіңіз... Мында отырыңыз. Сәуле, орындықты бері қойып жібер, – деді ұзын бойлы, аққұба жігіт.

	Жолдасы осы болу керек. Бұйыра сөйледі.

	«Жарайды, рахмет» дегенімше, Сәуле бойын жиып:

	– Қой, былай шықсайшы, – деді төрді нұсқап. – Ауылдан қашан келдің? – Үнінде жеңіл діріл бар. «Ауылдан» дегенді жолдасы естісін дегендей нықтап айтты.

	– Жақында.

	– Бір ауылдансыздар ма? – деді жігіт.

	– Иә, бірге оқығанбыз.

	– Мына бір нәрсені Рахым беріп жатыр еді. «Сыйлағаным» де-ген.

	Мен ұсынған ораулы нәрсені ала беріп, Сәуле жолдасына қарады. Үлкен қара көздері кінәлі жанның жанарындай мөлдіреп, ақшыл жүзіне қызыл нұр жүгіріп өтті. Осы уақытқа дейін не екенін ашып көрген жоқ едім. Жігіт те орнынан тұрып үңіліп жатқанда көз салсам, ғажап... кәсекіге керілген шағын сурет екен. Ақшыл, сұр бояумен салынған айлы түн. Кәдімгі сүттей жарық дала түні. Құс жолымен жарыса жымыңдаған мың сан жұлдыз. Шарбы бұлттан сырғи шығып, теңгедей ай жүзіп барады. Алыста қарауытқан төбелер мен боз белдер. Бергі кең жазық ай сәулесіне бетін төсеп, мың-мың жұлдыздар сыңғырын, түн құпиясын, қиял толы аспан жырын тыңдағандай, марғау жатыр.

	– Ауылдағы бір жігіт дейсіз бе салған? Залдағы диван тұсына ілетін шағын сурет таба алмай жүр едік. Дүкендегілердің барлығы да арбиған бірдеңе кілең. Әрі қымбат-ақ. Қабырға жалаңаш тұр еді, жақсы болды-ау, Сәуле, а?!

	Жігіт суретті ұстаған күйі екінші бөлмеге шығып кетті. Кенет... неге екені белгісіз, қарсы алдымда ілулі тұрған Левитанның «Алтын күзін» жардан жұлып алғым келді. Анау саудырап жатқан сары жапырақтар күз күнінің нәзік қолымен емес, белгісіз біреудің білместікпен, түсінбестіктен жұлып түсіргеніндей көрініп кетті. Әлгі жігіт даланың алтын күзін төрт қабырғаға қамап, еріксіз тұтқындап шегелеп қойғандай. «Рахымның суретін де сүйтеді-ау» деген ой кенет басымды шаншып өтті.

	– Мен қайтейін, – деді Сәуле төмен қарап, – соңымнан іздеп келмеді ғой. Жалғыз ауыз сөзін де қимады. Әйтеуір, сау болсын.

	...Мен бөлмеге қайтып келіп, шамды жақпастан шешінбей-ақ төсекке құлай кеттім. Белгісіз бір бұлдыр сезім буып, әлденеге ішім күйгендей. Жаным құлазыды. Кенет көз алдыма әлгі ұзын бойлы, ат жақты, аққұба жүзді күйеу жігіттің өмірге риза, тоқ, сұлу кескіні мен біздің Рахым қабат келе қалды. «Өмірден тек сұлу адамдар ғана керегінше ләззат алуға тиіс пе? Көкірегінде адал, ыстық сезім шоғы жайнап жатқан біздің Рахымға қарапайым бақыттың да бұрмағаны ма мойнын?! Әлдилеп аялайтын ана мейірімін де көрген жоқ еді ғой ол. Әлде бар кінәсі – ақ махаббатын да ашып айтпай, жан түкпіріне жасырып келгені ме?! Тіпті солай еткеніне кінәлі ме ол?!»

	Терезеге қараған күйі үнсіз жатырмын.

	Жақын тұрған ағаш бұтақтарының арасынан ай көрінді. Күміс табақтай жарқырай түсіп, жолындағы жұлдыздарды басып өтіп барады.





ЖАЛҒЫЗ ЖИЕН


	Ақтаспайдың аты аталған жерде бұл ауылдың еркек кіндік баласына дейін бір сөйлемей қалмайды. Тіпті қатын-қалашы да: «Е, әлгі біздің жиен бе?» – деп немесе: «Өй, сол жындыны қойшы», – деп отырғаны. Андап қарасаң, олардікі де дұрыс... әйел шіркін «кімнің түтінін түтетсе, соның сөзін сөйлейді ғой». Оның үстіне, нағашылы-жиенділердің ала қалжың айтысында «жалғыз үйлі жиеннен» жеңіліп қалмайтын Қойсал тұқымының болашақ мықтыларын тәрбиелеп шығаратын да солар. Сондықтан балаларының санасына сөз сайысында айтылатын уәждің бәрін осы бастан құя беру де – солардың міндеті.

	Айтпақшы, Ақтаспайдың кім екенін айтпас бұрын, әуелі көпшілікке тоқтала кетелік. Түбекте отырған бұл ауыл – бір шалдан тараған... түгелімен Қойсал! Ақтаспай – кірме. «Сен кірмесің» деп көзге шұқып жатқан ешкім жоқ, әрине. Бірақ «кірмемін» дегенді Ақтаспайдың өзі қолай көреді. Әрі жалғыз үй. Әкесі де жалғыз жігіт болған. Қойсалдан қыз алып, қайын-жұртында тұрып қалыпты. Марқұм еңбекқор, нәті жуас кісі еді; сондықтан ба, әлде қаңқу сөзге құмарлығы жоқтықтан ба, әйтеуір, қалың Қойсалға қалай да сыйыпты ғой. Ақтаспай да жалғыз болды. Әрі (соры ма, бағы ма?!) бұл ауылға жиен болып шықты. Бірақ әкесі секілді көнбіс бола алмады. Құйттайынан Қойсалдармен жағаласып өсті. Жағаласайын деп жағаласқан жоқ-ау, анаусы да, мынаусы да түртпектей берген соң, орынды-орынсыз қажай берген соң, тілі шықты. Сонымен, бүкіл бір ауыл бір өзіне ақысыз-пұлсыз «бапкерлік» еткесін Ақтаспай осал болсын ба... күндердің күнінде қисық-қыңырлықтан да, жөн-жобадан да жеңілмейтін, кәдуілгі шашасына шаң жұқтырмас нағыз суырылманың өзі болды да шықты.

	Әділін айту керек, оның да жеңілген жерлері (жеңілетін себептері) болған шығар-ау, бірақ көп Қойсалдың қайсысының қай жерде, қашан жеңгені кімнің есінде қалып жатыр... Ал, Ақтаспай жеңсе, жұртқа со бойда жария боп кететін. Ақаңның сонысымен аты шықты, дәлірек айтқанда, Ақтаспайдың «Ақтаспай» атын шығарған – сол Қойсалдардың өздері болды. Содан бері бүкіл ауыл бір жақ, Ақтаспай бір жақ. Әлі күнге айтысып, тартысып, жеңісе алмай келе жатыр.

	Расында, «жеңісе алмай келе жатыр» деген – жай сөз. Көпшіліктің аты – көпшілік қой, «көп қорқытады, терең батырады». Бірақ көп болғанның пайдасымен бірге, екінші – зиянды жағы да бар. Зиянды болатыны – көпшілікте не жоқ: жақсы да бар, жаман да бар. Елдің сол жақсысы мен сөз білетіні айтысып кеп қалғанда Ақтаспайды тақырға отырғызып кетсе, сөз білмейтін милауы мен кісілігі төмені де: «Осыны бүкіл ауыл болып қажап-қағытып жатады ғой», – деп, жатқан жыланның құйрығын өздері басып, Ақтаспайға жөнсіз тиіседі. Әрине, мұндайда «жүйелі сөз – жүйесін табады, жүйесіз сөз – иесін табады», нәтижесінде ақымақтық сөзі мен әңгүдік мінезіне лайықтап, өмірі сүйегінен кетпестей қылып Ақтаспай берген кекесін атты арқалап, бір Қойсал ертесіне шыға келеді. «Табалдырықтан биік тау жоқ, жаман ағайыннан асқан жау жоқ» деген, соншама күшпен Ақтаспайға салған бір ұпай сөйтіп оп-оңай заяға кетеді де, қалың Қойсал мен жалғыз үй «кірменің» есебі қайта теңеседі.

	Ол – ол ма, жекелеген біреулердің жіберген кемшілігін былай қойғанда, көпшіліктің де өзіне тән, жұрттың бәріне ортақ қатесі болады. Соның ең бастысы – өзінің көптігіне сеніп кеткендік. «Иттің иесі болса, бөрінің тәңірісі бар-ау», жалғыз үйлі «кірме» де, ұтыры келген жерде, бір күні бәрімізді қосақтап бір-ақ ұрып кетер-ау дегенді қалың Қойсал әсте ойлаған емес. Жұрт жиылған жерде жалғыз Ақтаспайды жан-жақтан жабыла мүйіздейді, жабыла қажайды. Жеңіліп бара жатқан кейбір керауыздары әкесінің аузынан жібереді. Оған құқылары бар. Ақтаспай ашулана алмайды. Ашулануға қақысы жоқ. Өйткені, мұның әкесі бұлардың апаларын алған. Жездесі! Ал жездесінің аузын қанша боқтаса да, балдызға рұқсат етілген.

	Әй, неғыласың! Тап осы жерге келгенде Ақтаспай талай күйді-ау. Қойсалдың бала-шағасына дейін «әкеден» жібергенде сай-сүйегі сырқырайтын. Бұ да жіберер еді, «жиен нағашысын боқтауға болмайды» деген бар. Нағашылы-жиенді кісі айтысса – жиен жеңілуі керек. «Күш атасын танымас» – бұл жерге жүрмейді. Не керек, барлық үстемдік соларда. Тіпті бұған да қарамас еді, кызды-қыздымен боқтап жіберсе, желігіп алған жігіттер жабылып, «сенің бізді пәлен қылатын жерің қайсы өзі, мықты болса көрелік» деп шалбарын шешіп алудан тайынбайтынынан қорқады. Әй, неғыласың енді?! Не қыларсың?!

	Өзі сөйтіп күйініп жүргенде, пішен қорып, орталықтан бірер шақырым жердегі базда жалғыз үй отырған Ақтаспайдың баласы бір күні үйге жылап келсін.

	– Не болды, қарағым? – деді Ақтаспай асты-үстіне түсіп.

	– Айтсаңшы енді, не болды?! – деп шешесі де бәйек.

	Ақыры, анықтап білгенде ұққаны – орталыққа барған екен, кішкентай «нағашылары» сабап жіберіпті.

	– Ой, тәйірі, сол ма?! Иә, неге ұрды? – деді мән-жайды ұққандай болған Ақтаспай күліп. – Шатақтарың неден басталды?

	– Боқтады!

	– Қалай боқтады? Не деп боқтады?

	– Әкеңнің аузын... – деді.

	– Жайдан-жай боқтамаған шығар, әуелі не деп тиісті?

	– Мәліктің үйіне барып ем, көкесі: – Қалай, бала, жынды әкең аман ба? – деді.

	– Сосын?

	– Аман! Неге Сіз көкемді «жынды» дейсіз?! Жынды емес, сап-сау жүр, – дегем.

	– Ойбай-ау, бала, сен әлі білмейді екенсің ғой. Бізде жынды емес жиен жоқ қой. Әй, Мәлік, Халық, Салық, мынаған түсіндіріңдерші! – деді. Сосын Мәліктер жабылып: «Әй, сен жынды Ақтаспайдың баласысың ба, жоқ па? Бізге жиенсің бе, жоқ па?» – деп мазақтады.

	– Көкем сендер айтқандай жынды емес... – деп едім.

	– Омай, жынды әкеңнің... мынау «көкем жынды емес» дейді-ай!

	– деп келекеледі.

	– Сосын?

	– Сосын төбелесіп қалып ек, бәрі жабылып ұрды-е-е...

	– Қап, қу жалғыз-ай!

	Төбелескенде мұның да жалғыздығы есіне түсті ме әлде әлгіндегі ызасы тарқамаған ба, баласы тағы еңіреп қоя берді.

	«Қап, бәлем, тұра тұрыңдар! Қалың Қойсал, сендерді де бір қатырармын», – деп Ақтаспай іштей кіжінді.

	** *

	Шілденің ми қайнатар ыстығы енді-енді қайтып, күнұзақ терезелерін тұмшалап алып ұйқы соғатын орталықтағы жұрт сыртқа шыға бастаған кезде, Ақтаспай баласын дауыстап шақырып алды. Сапары сүңгідей қияқ мұртының шалғысын көңілдене ширатып отырып:

	– Құлыным-ай, сен орталыққа барып, сондағы үйлердің бас-басына кір де: «Кешке жиналыс болады екен. Басқарма сағат сегізге құлыпқа жиналсын деп жіберді де! Жарай ма?!» – деді.

	– Жарайды, көке! – деп баласы үкідей ұша жөнелген.

	– Әй, тұра тұр! – деп тоқтатып алды. – Айт та қайт! Кідірме, білдің бе?

	– Ұқтым, көке.

	Әдеттегісінше мал қайыратын жуан торы атты емес, көкпарға салатын күреңді ерттеп жатқанда, таңырқаған әйелі:

	– Мұны неғылайын деп ерттеп жатырсың? Неғылған жиналыс екен ол? – деп еді.

	– Қырғын жиналыс, қатын! – деді Ақтаспай күліп. – Сен де баратын-ақ жер еді, бірақ шатақ шығып кетсе, қолға түсіп қаласың ба деп қорқып тұрмын.

	– Қойшы, құрсын! Ненің шатағы? – деді әйелі шошып кетіп. – Сен-ақ сау басыңа сақина тілейді де жүреді екенсің.

	Ақтаспайдың қайырған жауабы: – Дымың ішіңде болсын, қатын!

	** *

	Пішенді төңіректеген малды қырға қарай қайырмалап тастап, көлеңке басы ұзарды-ау деген кезде колхоздың орталығына келсе, клуб маңына біраз адам жиналып қалған екен. Биік шатырлы үйдің мол көлеңкесінде, қоңыр салқын желге кеуделерін төсеп, жас-кәрісі аралас, рақаттана әңгіме соғып отырған Қойсалдарды көргенде: «Иә, сәт!» – деп қойды Ақтаспай іштей.

	Көзінің қиығымен байқағаны – жұрт үздік-создық келіп жатыр. Әлі жинала түссін деп, көшенің қарсы бетіндегі қағаберіске салынған үйге ат басын бұрды. Бұл – Қойсал емес, осы ауылға басқа жақтан былтыр көшіп келген оқытушы жігіттің үйі-тұғын. Келіншегі үшінші класта баласын оқытқан соң танысып қалған.

	– Ассалаумағалейкүм! – деп шаңыраққа сәлем беріп кіріп келсе, шай ішіп жатыр екен.

	– Төрлетіңіз, аға! Жоғарылаңыз! – деп екеуі бірдей ұшып тұрып, жік-жапар болды.

	Ақтаспай төрледі. Қысқа қайырым амандықтан соң, оқытушы бала:

	– Жиналыс бар дей ме, немене, аға?! – деп еді.

	– Айтпа! – деді Ақтаспай жұмбақтай күліп. – Жиналыс болғанда да, бұл – нағыз қызық жиналыс болғалы тұр, бала.

	– Қандай мәселе қарайды екен?

	– Сұрама дедім ғой! Көргің келсе, қазір жүр менімен бірге.

	– Барайын, барайын...

	Шайды көп созбай, екеуі далаға шыққан.

	– Сен бара бер, айналайын! – деді Ақаң атына қарай бұрылып. – Мен де қазір жетем.

	Клуб маңында кісі қарасы әбден молайыпты. Жалпы жиналыс деген соң жұрттың тайлы-таяғы қалмай жетсе керек. Бірақ олар күткендей жиналыс мезгілінде бастала қоймаған соң, кейбіреуі тықырши бастаған да сияқты. Әлсін-әлсін сағаттарына қарап, күңкілдей бастағандары да бар.

	– Уақыттың өзі өтіп барады ғой.

	– Ау, бұ бастықтар қайда жүр?!

	– Ең болмаса, клубты алдын ала ашып қоймай ма екен. Кіріп отыра беретін...

	– Біз асыққанмен, бастықтар асығушы ма еді?! – деседі кеу-кеулесіп.

	Күрең атты сипай қамшылап, осы кезде Ақтаспай да жақындай берген.

	– О-о, біздің жалғыз жиен де келді, міне!

	– Өй, мәжігүн, жиналыс тарқайын деп жатқанда мынаныкі не, ей?

	– Жоғалған тайлаққа ұсап, неғып жүр өзі?

	– Ау, бұл түгілі біз кіре алмай тұрғанда, бұған не жоқ десейші, а?

	– Ойбай-ау, жалғыз жиен қатынаспаса, жиылыстың сәні бола ма?!

	– Мұны шақырып жүрген қай мәжігүн тағы? – десіп жұрт жан-жағынан шуласып қоя берді.

	Ақтаспайдың күткені де осы сәт еді. Жұрттың назары тегіс өзіне ауған кезде күрең атпен оңашалау жерге шықты да:

	– Ал, нағашылар! – деді сәлем беретін кісіге ұқсап дауысын көтеріп. – Кіл Қойсал бір жерге жиналып қалған екенсіңдер. Шаруа былай... Әрқайсыңның үйіңе, бас-басыңа кіріп шықсам да болатын еді, бірақ оған осы заманда мұрса бар ма? Оның үстіне айтарымды жеке-жеке айтсам, бірің мойындағанмен, бірің мойындамай кетесіңдер. Төрт көздерің түгел тұрғанда ескертейін: жиналысқа шақыртқан – мен. Осы уақытқа дейін әкемді әбден танытып келіп едіндер, енді менің кезегім келген сияқты. Осы тұрған бәріңнің әкеңнің аузын... тап-таза адалдадым! Ал! Жиылыс бітті!

	Енді тарай беріңдер.

	– Не дейді ей, мынау!

	– Ұстасайшы итті! Ұста! – десіп, өре түрегелгендерінше, сақ-сақ күлген Ақтаспай күрең атпен ытырылып шыға берді.

	– Қап, ит-ай, қатырды-ау!

	– Оңдырмай кетті-ау, ит!

	– Бұдан тура боқтағаны жақсы еді ғой.

	– Ай, әтеңелет, «жиен – ел болмас, желке – ас болмас!» деген осы енді, – десіп жұрт шуласып қала берді.

	Нағашылы-жиенді кісінің сөзі құрысын... Сайқымазақтықпен нағашыларын бір қатыруын қатырса да, Ақтаспай ауылдың орталығына барудан қалды. Алғашқы кезде «қолдарына түссем, көзіме көк шыбын үймелетер» деп шын қорқып жүрсе, кейінірек «кішкене ізі суысын» деп кідірген.

	Сөйтіп жүргенде арада екі-үш ай өтіп кетіпті.

	Бір күні мал қайырып жүріп, жоқ іздеп шыққан ауыл адамының бірін жолықтырған. Қысқаша амандықтан соң әлгі:

	– Әй, жынды жиен, біздің сиырды пішенге түсті деп қораға қамап қойған жоқпысың? – деп, жоғалтқан малының жай-жағдайын сұрап кетті.

	«Аһа! – деп ойлады Ақтаспай іштей. – Анадағыны жұрт ұмытайын деген екен». Жүрегі орнына түсейін деді. Ешқандай қамалған малдың жоқтығын, Ақтаспай Қойсалдарға ұқсап қорылдаудан басқаны білмейтін маубас еместігін, пішенге мал атаулыны жолатып көрмегенін айта келіп:

	– Иә, жарар! Ал, ауылдарыңда не жаңалық бар? – деп еді.

	– Ой, құдай, не жаңалық болсын... аманшылық! – дей беріп, әлгі өз сөзіне өзі түзету енгізді. – Айтпақшы, шопыр Кәрімнің әкесі көптен науқас еді ғой. Со кісі қайтты...

	– Иманды болсын! – деді қазаға шынымен ортақтасқан Ақтаспай бетін сипап. – Қашан қайтты?

	– Екі күн болды. Ертең шығаратын шығар.

	– Іһм-м! Ал, сонда хабар бермей ме екен?! Әлде өздерің көп болған соң, Қойсалға жиеннің «тие берсіні» артық болады дедіңдер ме?

	– Ой, құдай-ай, сен де кісінің ізінен қалмайды екенсің... Жасы келген кісі... әрі көптен төсек тартып жатқан соң, біледі деген шығар.

	– Өй, жарым ес! – деді Ақтаспай да мынаның сөзіне орай, – төсек тартып жатқан кісінің көзі жұмылмай тұрып, өлдіге санағанды қай атаңнан көрдің?!

	– «Естіген шығар» деп ойлаған болар, – дейім дағы...

	– Қайдан «естиім», кімнен «естиім?» Менің құлағыма келіп сы-бырлап кететін ақ сайтаным бар деп жүрмісіңдер?!

	– Естімесең, енді естідің ғой. Бар ертең... – деп, маубас наға-шысы торсаңдап бұрыла жөнелді.

	Қазақ өштік-қастығын да, қыжылын да торқалы той, топырақты өлім үстінде ұмытуға тырысады. Ең болмаса, елемей жібереді. Бірінші көргенде тұтанбай қалған ескі кектерін кейін қуыспай, кешірісіп кететін де кездері жиі болады... Елдің осы бір мінезін жақсы білетін Ақтаспай анадағы оқиғадан кейін жұртпен қайта көрісудің қолайы келгеніне қуанса да, әншейінде бәрі «жалғыз жиен», «біздің жынды жиен» деп бірде еркелетіп, бірде мүйіздеп жүріп, енді ретті жерінде хабар бермегендеріне қатты қапа болды. «Олар айтпаса да, жалғыз үй кірмемін деп өзім айта беретінім осы ғой...– деді іштей налып. – Кірмелігіңді бұлар осылай істерімен көрсетеді ғой. Әйтпесе, хабар бере салмас па еді?! Айтпайын дейсің-ау...» – Тілі қышып, бір сөзді айтып жібергісі келіп отырды да, нағашыларының қазір қандай жағдайда екенін сырттай көз алдына елестетіп, ауыр сөзге қимады. Оның үстіне: «Бәлкім, үлгермей жатқан болар. Әне-міне хабары келіп қалмас деймісің?!» деп өзін-өзі жұбатып, көңілін басуға да тырысты.

	Күн батты.

	Таң атты.

	Еш хабар келген жоқ.

	«Бұлар әкелерін ұрлап көмейін деген бе?!» – деп ыза болған Ақтаспай, көлденең көк аттыдан естісе де, қазаға бармай қалуға ұялып, орталыққа тартты.

	Іші қыжылдап-ақ келеді. Тиісерге қара таппай дал. «Қап, бұларды-ай, а?! – дейді іштей тісін қайрап. – Өстіп жүріп те маған жол-жоба үйретпек болады-ау, ә?! Мақаулықтарын қайтіп беттеріне бассам екен, бұлардың?!»

	Ә дегенше орталыққа келіп те қалған екен. Ауыл үстінде пәлендей әбігер байқалмайды. Қайта анау көрінген шағын бейіт басында кісі-қара молырақ секілді ме, қалай... «Апыр-ау, апарып жерлеп қоймаса неғылсын?!» – деп қауіп ойлаған Ақтаспай ең болмаса ақтық сапарға шығаруына үлгерейін деп, ат басын солай бұрды.

	Жақындап келсе, қабір қазушылар екен. Көбі қылшылдаған жігіттер. Араларында жөн-жоба көрсетушілері ме, бірер қырма сақал да жүр. Бәрі, құдды, қабір емес, құдық қазып жатқандай, кеу-кеу сөйлеп, қарқ-қарқ күлісіп қояды. Таяп келген мұны көріп:

	– Әй, мынаны қараңдар! – деді біреуі есек көргендей айқайлап, – біздің жынды жиен келе жатыр!

	– Қайда? Кәне...

	– О, жақсы болды! Жұмысқа осыны салу керек. Әй, бермен кел! Кел, кел! Қорықпа.

	– Иә, жігіттер, істеріңе сәт! Көмер көбейсін! – деді Ақтаспай мыналардың көңілді түрін көріп. Қалай аузынан шығып кеткенін аңдаған жоқ. Асылы, алақалжыңға әдеттеніп кеткен аузы түскір, өзі айтса керек. Мыналардың көңілді, қамсыз түрі де соған итермеледі ме... кім білсін!?

	– Өй, жағың қарыссын, әкеңнің!

	– Неғып тұрсыңдар, ұстасаңдаршы!

	– Жіберме, ұста!

	– Кетті ғой, ойбай! Қуыңдар...

	– Қуыңдар анау атпенен! – дегендерінше, Ақтаспай тағы айдай жөнелді.

	Ә дегенде беті ауған жаққа безген екен. Бір бұрылып қарағанда мыналардың шындап қууға айналғанын байқап, есін жиып ала қойды. Сол-ақ екен, ауыл шетіндегі Қараменді қарттың үйіне қарай салды.

	Қарекең осы ауылдың ақылгөйі де, ақ сақалды атасы да еді. Қалай есіне түскеніне Ақтаспайдың өзі айран-асыр.

	Апалақтап кіріп келгенінде, сексеннен асып селкілдеп отырған қария пеш түбіндегі жеті қабат жер төсегінің үстінде басын көтеріп отыр екен. Қуанып кетті. Апыл-құпыл сәлем беріп үлгерді ме, жоқ па, сырттан да ат тұяғының дүрсілі естілді. Кідіруге мұршасы жоқ Ақтаспай:

	– Ата, мен бір тентектік жасап келдім, – деді ышқынып, – Төрелігін өзіңіз беріңіз.

	– О немене! Біреудің басын жарып, көзін шығардың ба? Әлде қазанын теуіп, қара шаңырағын былғадың ба?

	– Олай емес, бірақ одан оңай да емес.

	– Е, отыр ендеше, қалғанының бір жөні болар. Құдая, біздің жа-ман жиен не бүлдіріп жарыттым дейсің, тәйірі! – деп қария селкселк күлді.

	Соның арасынша қаңғыр-күңгір сөйлесіп қуғыншылар да ауыз үйден кеп қалған:

	– Ұста, иттің баласын!

	– Байлап ал! – деп ұмтылыса беріп еді.

	– Тәйт! Тоқтат бассыздықтарыңды! – деп шал ақырып қалды. – Шаңыраққа қараңдар, жосықсыз немелер!

	Қуғыншылар селтиіп-селтиіп тұрып қалды.

	– Иә, не болды? – деді Қарекең даусын өзгертпестен. – Үйге шауып кіретіндей қай жау шапты сендерге?

	– Ойбай, ата... мынау... Мына Ақтаспай бейіт басында бәріміз-дің өлгенімізге тілек қылды.

	– Не деді сонда?!

	– Қабір қазып жатыр едік, «көмер көбейсін!» – деді.

	– Не дейді?! – Шалдың көзі шақшаң ете қалды. – Не деп сандалғаның, әй, Ақтаспай?

	– Дат, ата!..

	– Айт датыңды! Әйтпесе, мынауың үшін...

	– Айтсам... бейіт басына барғаным рас. Бірақ кісіміз өліп еді деп, жалғыз жиен өкпелеп жүрер, естісін деп қайсың хабар бердіңдер?! Сіз хабар бергіздіңіз бе, ата? Сендер хабар бердіңдер ме, құртпақ болған қуғыншыларым? Жоқ! Екіншіден, «қабір қазып жатыр едік дейсіңдер», онда неге қарқ-қарқ күлісіп, қастарыңа барғанда «қара жұмысқа салу керек» дедіңдер? Кісілеріңнің өлгенін естіртпесеңдер, өздерің арақ ішісіп, қарқ-қарқ күлісіп тұрсаңдар, бейіт басында сендер қабір қазып жатсыңдар ма, ұра қазып жатсыңдар ма, мен оны қайдан білем. Баяғы қиыншылық жылдарда аталарың астығына ұра қазып, бейітке апарып көміпті дегенді естіп едім. Тағы сөйтіп жатқан шығар деп, «Көмер көбейсін!» дегенім рас. Ал, кессеңіз, міне, бас!

	– Әй, иттер-ай, қателік өздеріңнен екен ғой... өздеріңнен екен ғой, – дей берді қария балаларына қарап. Аппақ сақалы кеудесіне түсіп кетті. – Қойыңдар енді! Мұныкі жөн екен. Жеңілдіңдер, жеңілдік!

	Ақтаспайдың көзінен жас ыршып кетті. Әкесінің жалғыз болғаны, өзінің жалғыздығы, соңынан ерген қу тұяқтың да жалғыз жүрер тағдыры есіне түсті ме, әлде қысылғанда қол ұшын берер, сасқанда жанын сақтап қалар мынадай бір сөз білетін, жөн білетін қарияның әлі де болса араларында жүргеніне (ол жоқ болса, қайтер еді) іші уылжып кетті ме, әйтеуір, алқымына тас тығылып отырып қалды.

	– Жә, бәрі ойын-қалжың болсын, бірақ жаңағы сөзін қайтып алғызыңыз, ата, – деді қуғыншылардың бірі әлден уақытта бетіне бұлдыр күлкі үйіріліп, – «Жиен қарғысы жаман болады» деген, қайтып алсын сөзін...

	– Иә, сен де кінәсіз емес екенсің, тентек жиен... – деді Қаракең енді дауысын сәл бәсеңдетіп. – Жақын адамның өкпеге қияры болса да, өлімге қияры болмасқа керек, шырағым! Өкпең орынды. Бірақ аруаққа шет болмасын десең, ақсарбас шалып, ауыл-аймақты шақырып, сөзімді қайтып алдым де. Қалтылдап жүрген Қараменді атаң да қашанғы жүрер дейсің енді. Көзіміздің тірісінде кейінгі балалардың бәрінің тату болғанын көріп аттанайық. Нағашыларың да, жиендерің де аман болыңдар. Әумин!

	* * *

	Сөйтіп, нағашыларымен айтысамын деп жүріп, Ақтаспай жартылай айыпты болып, ақсарбас шалып құтылды-ау... Ал, нағашылары ма? Нағашылары:

	– Әй, жынды жиен, біреуімізді тағы боқтай салсайшы... себеп-пен үйіңе барып, бір марқаңның басын мүжіп қайтайық, – деп қалжыңдарын қайта бастапты.





ҚАРЬІМТА


	Әсия сыртқа шықса кәдімгідей кеш түсіп қалған екен. Күн көзі көкжиекке еңкейіп, ауладағы алма ағаштарының ар жағына тасаланыпты. Ыстық қайтып, қоңыр көлеңке ұзарып кеткен. Күн ұзаққы қапырықтан соң көшелердің де шаңы басылып, енді-енді кең тыныстар шақ болыпты.

	Ол төңірекке көз жүгіртіп сәл тұрды да, шарбақ ішіндегі құдықтан екі шелек су тартып, есік алдына шаша бастады. Салқын суды уысына толтырған сайын бой қызуын басқандай рақаттанып, шалпылдата түсті. Күнұзақ терезені тұмшалап, үйді көлеңкелегенде таппағаны, іздегені осы сияқты. Аяқ-қолы күйіпжанып еді... Жеңіл тапочкасын өкшесінен басып шешіп тастады да, мұздай су төгілген салқын топырақты жалаң аяғымен кешіп кетті.

	– Аһ! А-а, – деп қойды тіксініп. Бойы жеңілдеп сала берді. Тез-тез қимылдап, атыздағы көк жуаға, сәбізге су құйды. Сонсоң «енді не қалды?» дегендей ойланып аз тұрды да, ағаштарды да суғаруға кірісті. Көңіліне қуанышты бір желік кіріп, аяғы-аяғына жұқпай зыр жүгіріп жүр. Сөйтіп жүріп өзіне-өзі таң қалып та қояды.

	Кенет... көше жақтан бос бөшкенің қаңғырлағаны, тастақ көшеге шақ-шақ тиген арба дөңгелегінің салдыры, оған қоса ышқына сықылықтаған күлкі естілді. «Ғалияш пен әйәй жеңешесі-ау... Бұлаққа бара жатыр ма екен», – деп ойлаған Әсия «ала кетіңдерші» деп дауыстамақ еді, құрылысшылардың балшық бастырып жүрген ірің көз, сағал-сағал торы атын жеккен арбаның өзі де қақпа алдына кеп тоқтай қалды. Сарт етіп ашылған дарбаза есігінен үріккен тауықтай қыт-қыттап, күлкіден буыны әбден босаған Ғалия жалпылдай ұшып кірді. «Қыт-қыт-қит! Қыт- қыт-қит!»

	– Тентек қыз-ау, не болды саған?! Ей, қойсаңшы енді... – деді Әсия. Өзінің де күліп тұрғанын байқаған жоқ.

	– Тәтей, әйей жеңешеме қой деші! Қытықтайды. Ана қарашы... А-а! – деп шыңғырған күйі қыз тағы бір ытқып кетті. Сәмбі талдай балғын денесі солқ-солқ етіп, шиыршық атып тұр. Қатты тысыр естілсе, ыршып кетуге дайын еліктің лағы ма дерсің. Сондай сергек, үргедек.

	Әсия қорғаштағанша болған жоқ:

	– Жә-жә! Болды, – деді «әйей жеңешесі» Үміт. Түсін суытқан болып еді, ерніне үйірілген күлкі табы бәрібір кетпей тұрып қалды... – Ал сен не істеп жатырсың, жас келін?! – деді сонсоң Әсияға бұрылып. – Шаруаларың бітпейді-ақ екен осы. Сендердей кезімізде өзіміз... – Ерке келіншек жіңішке, ұзын қасын керіп, ұялы үлкен көзін сүзе, бүйірін таянып тұра қалды да, онысына өзі шыдай алмай мырс етіп күліп жіберді. «Әйәй жеңеше аталуы тегін емес екен-ау! Кезінде болған-ақ шығар», – деп ойлады Әсия іштей сүйсініп.

	– Үйбай, үсті-басың малмандай ғой. Етегіңді сығып алсаңшы ең болмаса... һа-а-а!

	Әсия өзінің түрін жаңа байқап, қосыла күлді. Сосын сәл еңкейіп, лала гүлді жеңіл шыт көйлегінің етегін бұрап жатып:

	– Неғып жүрсіңдер? – деді басын көтерместен.

	– Өзіңнің қолың бос па?! Әуелі соны айтшы...

	– Иә! А-а? Неғылайын деп ең...

	– Бос болсаң, кешке біздікіне келесің! «Вечерге»... Мына Үкілімнің оқудағы ағасы келген. Соған.... Күтеміз, білдің бе?

	– Кешке деймісің? Жақсы...

	Неге «жақсы» дегенін Әсия өзі де аңдаған жоқ. Арба салдырлап орнынан қозғала бергенде ғана:

	– Үмі-і-іт! Үміт! – деді айғайлап.

	– Немене?

	– Бекен ауылда жоқ еді... Ауданға есеп бере кеткен.

	– Иә?!

	– Жалғыз барғаным...

	– Қой әрі, дәуқарасыз қия баса алмайсың ба? Келмей көр... со-сын болсын.

	«Шүу!»

	Бишікті көтере бергенде, сасып қалған жаман торы не жүрерін, не үркерін білмей, бір орнында тыпырлап тұрып қалды да, сәлден соң есін жиып, мықшия тартып кетті.

	Бос бөшкесі қаңғырлаған арба үстіндегі екеу қайтадан сықылықтап барады...

	* * *

	Әсия теректің түбіндегі қолжуғышқа салқын суды толтыра құйып, жуынуға кірісті. Рақаттана, ұзақ шалпылдатты.

	Бұл ауылға келін боп түскеніне көп болмаса да, көрші-қолаңмен танысып қалып еді. Сосын ғой ұмытпай шақырып жатқандары... Несі бар, барады да келеді. «Дәуқарасыз қия баса алмайсың ба?» – деп кетті ғой Үміт те. Бармай қалса, қатар-құрбылар ертең жүргізбес... «Әй, Бекеннен рұқсат сұрап шықтың ба, жоқ па?» – деп, қит етсе мазаны алмай ма?! Әрине, бару керек. Барам»...

	Әлгі бір көңілді желік бойын қайта биледі. Асығыс қамданбаса әлденеден құр қалатындай ширақ қимылдап, сенектен аласа орындық пен леген алып шықты да, ыдысына суды толтыра құйып, аяғына жұққан лайды езе бастады. Сөйтіп отырып: «Бекен неге кешікті екен... – деп ойлады бір сәт. – Соның-ақ жұмысы көп пе осы?! Мені жалғыз тастап»... Осылай ойлауы мұң екен, өз-өзінен бұртиып, орнынан тұрды да, су-су аяғына тапочкасын іле салып, ішке енді.

	Пердесі жабық, газет ұстап қойған терезеден күндіз де жарық түсіп жарымайтын. Қоңыр кеште бөлме ішін қою қараңғылық әбден жайлап алыпты.

	Ол электр шамның түймесін басып, жарқыраған айна алдына келді. Тойға барардағы түрін көріп алғысы келіп еді. Қараса, жұқа гүлді жеңіл көйлек киген, талдырмаш қана жас қыз өзіне қарсы бұртия қарап қалыпты. Әлдекімге еркелей өтірік өкпелегенсіп тұр. Әсия өз түріне өзі күліп жіберді. «Вот, жалғыз тастап кеткенің үшін, Үміттің үйіне тойға кетем! – деді сол әлдекім естісін дегендей. Сонсоң көзін төңкеріп, әрі-бері қарап, маңдайының суын сүртті.

	– Сәния жеңешем ғой... «Жақсы жігіт, мықты жігіт!» – деп сені мақтап қоймаған. Совхоздың бухгалтері деп. Қасынан тастамайтын болады деп. Ал тастамаған шығарсың... Бәлем, соның үшін бе»...

	Жұмсақ сүлгімен ұзақ сүртініп, кептірініп, онан «не киіп барсам» деп әлек-шәлегі шығып жүргенде, біраз уақыт өтіп кетіпті. Қынама бел қоңыр көйлегі мен ақ туфлиін киіп, айна алдында тұрғанында, сенектен тық-тық басқан аяқ дыбысы естілді.

	Ғалия екен.

	– Тәте, сізді шақырып жатыр. Тез келсін дейді!

	– Қазір, қазір... Міне, Ғалияш, мына көйлегіммен барсам қалай болар екен?! Жараса ма...

	– О, тәте, жарасқанда қандай... Сондай әдемі...

	Әсия айна алдына қырын тұрып, белдігін қайта-қайта түзеді. Сонсоң көзін төңкеріп бір-екі қарады да, самай шаштарын жинап, бетін сипады. Әлгіндегі Ғалияның мақтауынан ба, бір риза сезіммен көңілі жадырап кетті. Мынау әсем келбетіне, құйып қойғандай сұлу мүсініне, толықша, көтеріңкі кеудесіне – бәрібәрінің жарастықты жақсы келісіммен келгеніне мақтанышты күйде еді.

	– Кісі көп пе?! – деді мойнына жеңіл ғана әтір сеуіп тұрып.

	– Жастар ғой кілең...

	Олар шыққанда ымырт үйіріліп қалыпты.

	* * *

	Әсия барынша тез жиналдым-ақ десе де, кешіккен екен.

	Жұрт ішке кіріп, жайғасып қалған секілді. Терезе тұсынан өте бергенінде қонақтар отырған бөлмеден көңілді күлкі, ду-ду дабыр естілді. Шамасы, жүйдірмелетіп жатқан сияқты.

	Тап есік алдына келген сәтте ол жүрек тоқтатып, сәл кідірген. Іштен біреу шықты.

	– Ау, неғып тұрсыңдар? – деді жақын келіп. – Ғалия, қонақты ішке кіргізбейсің бе? – Ақ шаңқан көйлек киген (онысы қараңғыда да аппақ боп тұрды), иықты, ұзын бойлы жігіт екен. Әсия жүзін анық көре алмады. Бар болғаны: «Қазір, қазір», – дей берді төменшіктеп.

	Өзі қысылып тұрғанда: «Кір, тәте! Кірсеңізші енді!» – деп Ғалия да қояр емес. Әсия сенектен өтіп, қонақ бөлменің алдына келген жерде тағы жасқаншақтап тұрып қалды.

	– Ғалия, ау, Ғалия! – деген дауысты естіді сол сәтте сырттан. Әлгі жігіттің даусы: – Жаңағы қыз кім?

	– Ол ма... ол – Әсия жеңешем! – Әсия тап өз жеңгесі секілді, Ғалия оның атын мақтанышпен айтты. – Бухгалтер Бекен аға бар ғой... сол ауданнан әкелді.

	– Ауданнан әкелді!.. – Жігіт дауысы әрі еркелете, әрі мазақтаған-дай шықты. – Немене, әкелетін ол зат па екен?!

	– Әнеки, мен бірдеңе десем, сен кекете бастайсың тек...

	Ғалия өтірік өкпелеген боп үндемей қойған болу керек, жігіттің: «Қойдым, қойдым!» – деп көнбістік байқатқан дауысы жетті.

	Әсия есік алдында тұрып-тұрып, қысыла, қызара енді-ау бір заматта ішке. Әншейіндегі ойнақылығынан ештеңе қалмағандай имене енді. Біртүрлі ыңғайсыз. Бұл кіргенде жұрт әдейі тына қалғандай көрінді оған. Аяғын ұшынан басып кеп, есік жақтағы шеткі орындықтардың біріне елеусіздеу отыра кетті.

	Өзінің қысылып отырғаны аз болғандай:

	– Әй, Әскербек, мына Әсия келінің келді! – демесі бар ма Үміттің. Жұрт жапырлай қарағанда, Әсия бір уыс боп шөжіп қалды. Беті ду ете түсті. Үміттің онымен жұмысы жоқ, қайта, бұл қызара түскен сайын айызы қанғандай, емен-жарқын, шай құйып күліп отыр. Күйеуіне қарап: «Қане, Әсия үшін көтертіп жібер», – деді тағы.

	Сырттан әлгі жігіт кірді. Қолында тығыны алынған саумал шараптың төрт-бес бөтелкесі. Соларды ұзын үстелдің әр-әр жеріне қойды да, тап мұның қарсы алдына жайғасты.

	– Ал онда... – деп Әскербек орнынан тұрды. – Ал онда мына біздің Серіктің үшінші курсты бітіріп келгеніне ауылдың жаңа адамы Әсия келін бірдеңе деп жіберсін! Солай ғой, ә, жолдастар... тойсты, іні-қарындастар...

	– О, тамаша!..

	– Дұрыс-дұрыс... – деп алақан соққандар да бар.

	Әсия неғыларын білмей орнынан сүйретіле тұрып басын көтергенде, ең алдымен қарсысында отырған әлгі жігітке көзі түсті. Біртүрлі... аяп па, әлде сөйлей алмай қалар ма екен деп бірге қысылып па, жылы ұшырай қарап отыр екен. Жүрегі тулап кетті. Не айтып, не қойғанын білмейді, әйтеуір, сөзін аяқтағанда «әй, маладес!», «дұрыс-ақ» десіп жұрттың шу ете түскені демеу болды. Рюмкалар сыңғырлай түйісіп, сықылықтай ажырасып жатыр. Бір жақсысы жұрт көп кідірмей тегіс алып қойды.

	Әсияның жүрегі орнына түсті.

	Сонда барып төңірегіне көз салды. Қонақтар бұған дейін-ақ едәуір желпініп алса керек, дабыр-дабыр әңгімеге қайта кірісіпті.

	Қарсы алдында отырған Серік маңайындағылардың босаған рюмкаларын қайтадан толтырып қойды. «Сізге шарап па?!» – деді Әсияға. – Әсия басын изеді: «Аһа». Осы жолы ғана анықтап қарады. Ашаңдау, ақ сұр жігіт екен. Қабағының үстінде бытырадай ғана қап-қара меңі бар. Томпақша қоңыр көзінен бір жылылық пен мейір есіп тұр... қимылы да оп-орнықты, байыпты...

	Рюмкасын толтырып бола бергенде, Әсия көзін тайдырып әкете қойды.

	...Жанындағы ақ сары жігіт бағана-ақ қызарып отыр еді. Қазір нарттай боп, құлағына шейін оттай жанып кетіпті. Әсияның күлкісі келді. «Ер адамның арақ ішкенге қыздар құсап қызарып шыға келгені ұят екен-ау».

	Дәл осы кезде: «Ән бастасақ қайтеді», – деді біреу.

	– Иә, ән айтайық!

	– Ал, Нұралы, әу деп жіберші.

	– Иә, Нұралы бастасын! – деген дауыстар шықты.

	«Нұралы» деген – әнеу бір шашы тікірейген, тампық мұрын күж қара болу керек.

	– Өй, қойыңдаршы... – деп қипақтай бастады.

	Әйтсе де, жұрт қоймастан соны қолқалап жатыр.

	«Нұралыны осы талай тыңдап жүрміз ғой, Серік! Мына замандасқа ән бастатсақ қайтеді, ә?!» – деді бет-аузын қойып, енді мойнына дейін қызарып кеткен әлгі көрші жігіт. Әсияға қарап күлген болды. Көзі кілегейленіп қалыпты.

	– Жігіттер Нұралыны қолқалап жатыр ғой! Кішкене күте тұрайық... – Серік басу айтты. Әдейі Әсияға жолатпағысы келген секілді.

	«Сен айтсаң, қойдым!» дегендей басын бір шұлғып, ыңғайға оп-оңай жығыла кеткен нарттай жігіт енді төр жаққа қарап кілмие қалды. Іштей қуанып кеткен Әсия көз қиығымен Серікке жалт етіп бір қараған, жанары ұшыраса кеткенде дір ете түсті. Көзін тайдырып әкетті.

	– Әу, болсаңшы енді... – Домбыраны тыңқ-тыңқ шертіп отыр-ған бағанағы тікен шаш, тампық мұрын қараны жұрт шындап қыса бастады.

	Ол сасқанынан:

	– Сен бастасайшы... – деп қасындағы домаланған қара қызды түрткіштеді.

	Ақыры, болмаған соң:

	– Е-сім-де-е-е гүл терген кез, көктемде... – деп өзі түу биіктен әуелетіп ащы бастады.

	Жұрт та жапа-тармағай қосылып кеп кетті.

	Жуан дауыс... жіңішке дауыс... Алғаш жасқана бастағандар да әрі-беріден соң ұлы дүрмек, қиқу шабыстағыдай құлшына сілтеп, батылданып алған секілді.

	...Неге екенін өзі де білмейді, елмен бірге ән айтып отырып, Әсияның көзі Серікке тағы түсіп кеткен. Тура өзіне қарап отыр екен. Кірпігін түсіре қойды. Сөйтіп отырып:

	«...Батырым, баяндым,

	Ақ көңіл, аяулым, Ақсұңқарым», – деп жасқана қайырды бірақ.

	Қайырмаға қосылмай қала алмады. Кенет тыйыла қалудан қорықты...

	* * *

	Той түннің бір уағына дейін созылды. Қызып алған жігіттерде «қайтайық» жоқ. Ішіліп жатыр, желініп жатыр. Тоқтаусыз ән айтылып жатыр.

	Оның бәрі аздай-ақ, бір кезде: «Билесек қайтеді», – деді біреу.

	– Шынында, неге билемейміз осы?! – деді әлгі тампық мұрын қара да күж етіп. – Әй, Серік, қаладан пластинка тасығыштап жүруші ең ғой, ойнатсайшы!

	– Онда мына жерді жинастырайық та...

	– Әрине, жинастыру керек, – десіп бәрі де құлшыныса қалды.

	Бір-біріне тіркестірілген ұзын үстелдер әп-сәтте бұзылып, бұрыштарға қарай сыр-сыр сүйрелді. Орта кәдімгідей кеңіп, шағын би алаңы пайда бола кетті.

	Соның арасынша Серік пластинканы қойып үлгерген екен, кенет бөлме ішіне бір қоңыр әуен тарады.

	«...Задумчивый голос Ив Монтана...»

	...Орта жастағы еркек дауысы жұртты сабырлылыққа шақырғандай, сәл-сәл қарлыға, қоңырлата басталды. Әйтсе де, тыңдаушысын тұңғиық бір сырға бөлеп, еріксіз ойлантарлықтай. Әр сөзін ап-анық қып, әсем сазбен шырқаса да, сөзіне мән берген ешкім болған жоқ; әуен ғана құлақта. «Кім шақырар екен?!» деп қыздар, «кімді шақырсақ екен» дегендей жігіттер іркіліп тұр.

	Әсия шеттеу тұрған. Кенет шынтағынан жеңіл ғана демеу сезді.

	Серік екен.

	– Билейік... – деді басын сәл иіп.

	Әсия үнсіз ғана ортаға беттеді...

	Жұрттың жартысы билеп, жартысы әлі екі ойлы күйде тұрғанда, бұл пластинка бітіп қалды. «Қазір»... – деген Серік тез барып табақшаны өзі аударды да, қайтып оралды. Әсия жаңа байқаса – жігіт қызғындау екен. Білдіртпей көз қиығын салды да қойды, бірақ үндеген жоқ.

	...Сыбызғының, саксофонның, әлдеқандай тағы бір түтікті аспаптың созылыңқы баяу үні бөлме ішінде қалқып тұр. Билеушілер белгісіз сиқырдың күшіне елтігендей жұп-жұп боп, бәрі де мүлгіп қалған. Баяу қозғалады. Бір адам қалмастан ортаға шығыпты.

	Әсия да билеп жүр.

	Бөлме шағын, адам көп болғасын ба, айналарға жер жоқ. Айналудың да қажеті қанша... Қайта осының өзі оңды секілді. Анау ішін тарта ышқынып-қышқырып тұрып алған аспаптар үні де бейжайлыққа, тыныштыққа еліттіріп, байырқалатқандай. Таусылмайтын, бітпейтін бір әуен... Тығыз топтың ортасында жүргендері мұндай жақсы болар ма?! Әйтпегенде... Сырт көзге тұрыстары тым ыңғайсыз екен. Неге екені белгісіз, Әсия өмірінде тұңғыш рет жігіт құшағынан қысылды. Бауырына үйіріп тартып бара ма, қалай?! Кеудесі қыстығып, тынысы жиілей түскен ол, жігітке әлдене айтпақ болып еді, үні шықпады. Жүзіне бұрылып қарай да алған жоқ. Кіршіксіз ақ шаңқан көйлектің омырауы ғана көз алдында аппақ боп көлеңдеп тұрып алды. Неғыларын білмей, әрі қысылып, әрі қымсынып, жан-жағына қараған. Жұрттың бәрі өздері секілді бірінің бауырына бірі кіріп, болар-болмас тербеле түсіп қана билеп жүр екен.

	...Әлгі саксофон бір әуенді ұзақ созып, ыңылдап әлі тұр.

	Әсия мойнын бұрып, бұрышта тұрған радиолаға самарқау ғана көз тастаған. Мұның әр қимылын аңдып жүргендей-ақ:

	– Бірдеңе айтыңызшы!... – деді жігіт сол сәтте күйіп-жанған бетін тақап, сыбырлай. Еңкейгенде толқынды ұзын шашы Әсияның жазық ақ маңдайын желпіп өтті.

	– Не айтам?! – Даусы әлденеге дірілдеп, естілер-естілмес тұншығып шықты. Мұның атқақтап соққан жүрек дүрсілін сезгендей, жігіт Әсияны кеудесіне тарта түсіп қояды. Сонсоң:

	– Сыртқа шықсақ қайтеді... – деді. – Таза ауаға, ..ә!?

	– Тс...с... Ұят қой...

	Жігіт үндемей қалған соң, ренжітіп алдым ба деп ойлап:

	– Кішкенеден соң... Жарай ма?! – деді бұ да сыбырлағандай.

	Ернінің ұшымен дірілдей айтты.

	...Әлдебір мұңды әуенді әлденеше қайталап тұрып алды саксофон. Арасында пианиноның сүйемелі естіледі. Бітер музыка көрінбейді.

	Би үстінде жұрт көзінен шеттеңкіреп барып, елеусіздеу бір сәтте олар сыртқа шығып кетті.

	Маужыраған ақ тымық түн екен. Дәл маңдайдан ай туыпты. Бүкіл әлемді аппақ нұрға толтырып, дүние бозамықтанып тұр. Жердегі нәрсенің бәрі: үйлер, баудағы ағаштар, сым тартылған бағандар сол сиқырлы нұрға шомылған, тұнжыр. Көшелер баяу тыныстап жатыр.

	Шығарда қолына іле кеткен пиджагін жігіт Әсияның иығына жапты. «Ауа дымқыл екен», – деді. Сонсоң сол қолын ақырын созып, оның аш белінен орай қыса құшақтады. Алақаны ып-ыстық екен...

	Екеуі үн-түнсіз оңашалау шеткі көшеге шықты. Неге екені белгісіз, «осы мен басқа еркекпен құшақтасып келем-ау!» деген ой Әсияның басына кіріп-шыққан жоқ. Қайта осылай жүре берсем, жүре-е берсем дейтін секілді. Рақат бір күй.

	Бірақ олар ұзақ жүрген жоқ. Бұрылыстағы биік теректің түбіне келгенде жігіт тоқтап, бірдеңе айтпақ болғандай, оны өзіне бұрды да, тұнжырай ұзақ қарады. Сонсоң кеудесіне қатты-қатты қысып, кенет ернінен қадала сүйді. Тұла бойы ып-ыссы екен. Жалындай. Әсия ешқашан бұлай сүйгізіп те, сүйісіп те көрген жоқ-ты. Бүкіл жанымен еріп бара жатқан тәрізді. Тынысы тарылып, жүрегі қағып-қағып кетті.

	– Серік! Серікжан... – деді. – Қойшы енді...

	–?!

	– Біреу көрсе ұят болады ғой! Жаным, қойшы...

	Бүкіл әлем, сонау бозғыл аспаннан мынау әншейінде жапырайып тұратын үйлерге дейін бозамық нұрға малынған. Дүние бопбоз. Әсия мұны тұңғыш рет байқады. Көзін төңкеріп әуеге тағы қараған, ып-ыстық ерін тамағын көміп кетті. Ақ шұғыла аспанға қарап, бір рақат күйде көзін жұмып, қатты да қалды. Тұла бойы дел-сал.

	...Қанша тұрғандары есінде жоқ, бір заматта жігіт құшағын жазып, оны сәл босатты да, ләззат шырынына мас болған адамның түпсіз тұнжыр жанарымен едәуір аймалай қарап қалды. Сонсоң бір риза сезіммен өзіне елжірей қараған Әсияны шынтағынан сәл демеп, көшені бойлай ақырын жүріп кетті.

	Баяу ескен түн тынысына құлақ түргендей екеуі де үнсіз келеді. Бұл сәтте дүниеде екеуінен басқа жан жоқтай көрінді Әсияға. Иә... жан жоқ... тек екеуі секілді.

	Иір-иір көшелерді айналып, олар жүре беріпті, жүре беріпті... Жаздың қысқа таңы сібірлеп, сонау шығыс жақ бозара бастағанда, Әсия өз үйінің сыртындағы терек түбінде тұрғандарын байқады. «Апыр-ау, мұнда қалай келген?! Әлде өз ошағының бар екенін есіне салу үшін, бір белгісіз сиқырлы күш мұны осы жерге әдейі жетектеп әкелді ме!». Жуан теректің діңгегіне арқасын сүйеген күйі айналаға ақырын ғана ұрлана көз салған Әсия:

	– Мен қайтайын! – деді, ұйқысыз өткен түннен ашаң ақ сұр жүзі қуқыл тартқан жігітке қарап. – Қайтайын... Енді жұрт тұра бастайды.

	Серік үнсіз ғана басын изеді. Сонсоң сәл күлімсіреп, қоштасар алдында құмарын тарқатып қалғысы келгендей, тағы да қадала, ұзақ-ұзақ сүйді.

	– Ал, жақсы... бара ғой! – деді босата беріп, бірақ өзі жібермей, кеудесіне қатты-қатты қысып қойды.

	Әлдеқайдан әтеш айқайлады. Оған Әсиялардың қорасындағы қораз дауыс қосты. Қанатын қатты-қатты сабалап, әлденеге ашулы кейіп байқатқандай ащы шақырды. «Ку-ка-ре-е-ку-у-у!» Әсияның иығынан қаусыра құшақтап тұрған жігіт:

	– Көмекейі жыртылып кетер ме екен, мынаның... – деді селкілдей күліп.

	– Маған «кел-кел-ке-е-ел!» деп жатқаны ғой, көрдің бе... – деді Әсия да жымиып. Сонсоң иығындағы пиджакті шешіп, жігіттің үстіне жапты да, дереу үйге қарай асыға басып жөнелді.

	Қақпа алдына жете беріп артына бұрылған, жігіт сол күйі соңынан көз айырмай қарап тұр екен. Әсия есікті жылдам ашып, ішке жып берді де, әлденеден қауіптенгендей ілгешекті сарт еткізіп салып қойды.

	...Оңаша аулада өзі ғана екенін білген соң барып асықпай ішке енген. Түнімен иесіз қалған бөлмелер біртүрлі суық, жат секілді көрінді. Үй ішін көңілсіздік меңдеп, құлазып тұр. Ол электр шамды жағып, түпкі бөлмеге барды да, әдеттегісінше екі төсекті қатар салып, шешініп жатып қалды.

	Бұрын-соңды үш ұйықтаса түсіне кірмеген халді бір түн ішінде басынан кешкендікі ме, шаршаған секілді еді. Бірақ ұйқы келе қоймады. Әрлі-берлі дөңбекшіп жатып, жанындағы Бекеннің жастығына білегін артқан, сап-салқын екен. Орыны да сұп-суық. Күйіп-жанған денесіне мұздай боп қатқыл тиді. «Мені ұмытып... ол да бір жерде көлейттап жүр ме екен» деген ойға кетті бір сәт. Бекеннің өйтпесіне, ондайға ебі жоқтығына көңілі нық сеніп тұрып солай ойлады. Тіпті сөйтсе екен деп, өзінің бүгінгі ісіне қасақана басқа бір қызбен кетіп қалса екен деп те тілегендей болды. Неге олай ойлағанын өзі білген жоқ. Бәлкім, Бекеннің ылғи да сол «ебі жоқтар» санатында аталатынына (жігіт адамға, оның несі жақсы дейсің!) ызаланған шығар; бәлкім, жұрттың мақтағанына да, құрдастарының қалжыңға айналдырғанына да, мыңқ етпей отыра беретін күйеуінің жуас мінезін жек көріп кетті ме, әйтеуір, осындай біреуге, әрі өзінен көп үлкен жігітке көзін жұмып шыға салғанына, ақыры, ойламаған жерден бір көрген біреумен түні бойы қыдырғанына, онымен қоймай сүйіскеніне – бәр-бәріне кінәлі Бекендей-ақ, енді соны жазғыра бастады. «Шынында... Бекен өртене жақсы көрсе, қызғанса, басқаға қарар ма ем!? Сондай салқын... Әрі үлкендігін білдіріп, ылғи да баласынғандай болады да отырады».

	Өкпелегендей, өз-өзінен бұртиып, Әсия екінші бүйіріне аунап түсті. Сонсоң көрпесін қымтана түсіп, тағы ойға кетті. Өзінің Бекенмен алғаш қалай кездескені, сонда оның үп-үлкен жігіт бола тұрып адам аяғандай қысылғаны, қызарғаны – бәрі-бәрі көз алдына тұра қалды. Күні кеше секілді...

	Әсия балауса кездің бал қызығын татып болмаған, түк білмейтін балапан қыз еді. Он жылдықты бітіргеніне әлі жыл толған жоқ-ты. Бір күні Сәния жеңешесі (кәдімгі өзінің туған жеңгесі Сәния) осы Бекенмен таныстырды да, ол «Қайыңды» аталатын осы совхоздан бір-ақ шықты.

	Шынын айтса, бұл күнге дейін оны ұнататынын да, ұнатпайтынын да анық білмейді. Тек сонау бір кездегі: үп-үлкен жігіттің өзінің алдында адам аяғандай қысылып, қызарғаны есіне түскенде ғана, біртүрлі жақсы көріп кететіні бар.

	Қазір де Бекеннің сол кейпі көз алдына кеп тұра қалғанда, Әсия өзінің адал да аңғал күйеуіне – момын болсын, жуас болсын, әйтеуір, өзінікі ғой – иә... оған шын қиянат жасағанын, мұның тіпті ұят нәрсе екенін ұққандай болды. Сонсоң: «Неге бүйттім?! Қандай әзәзіл арбады осы мені»... – деп күйіне күбір етті аударыла беріп.

	Бірақ... он екіде бір гүлі ашылмаған келіншек, осының бәрі – өзінің адам танып та үлгермегендігінен; енді-енді бой жетіп, бұла дәурен сүрер кезіне келгенде, қыз күні – қызғалдақтың ғұмырындай қысқа болғандығынан; керек десе, жігітті де өзі таңдамай, оң-солын танымай жатып тұрмысқа кете барғанынан екенін білген жоқ-ты. Білмек түгілі, оның бәрі – жастықтың сол басылмай қалған желігінің кеш қайтқан қарымтасы екенін де сезген жоқ еді.





ҚАҢТАРДЫҢ ҚАРА СУЫҚ ТҮНІ


	I

	Өзінен басқа ошаң етер жан жоқ, қаңыраған вокзалдың қырау басқан терезесінен қара суық қақап тұрған түнгі далаға тесіле қарап, ол әлі отыр...

	Пойыздың екі сағатқа кешігетінін бағана вокзал басына келген бойда естіген. Әйтсе де, одан бері он-сан оралып қайтатын жердегі үйіне бару туралы ойлағысы да келген жоқ. Құдай сақтасын, қазір түн ортасы. Алақандай ғана ауыл дегенмен, мұның да о шеті мен бұ шеті біраз жер. Бұл әрлі-берлі сандалып жүргенінде Ишекеңдер өтіп кетсе, кемі бір жұма құлағына тыныштық болмасы анық. Соны сездіріп, үйден шығарда әйелі де:

	– Әй, осыдан Ишекеңе жолығып, ана қолыңдағыны бере алмадың бар ғой – одан өлгенің артық, білдің бе?! Өл! Өл одан да сен мәнжубас! – деп қайта-қайта шегелеп жатқан. Құрысын, «аш құлақтан, тыныш құлақ», не де болса сол Зейнеші айтқандай «қара жерге қазық боп қағылып қалғанша» осы арадан қозғалмағанды мақұл көріп еді.

	Сол отырғаннан мол отыр.

	Түн ортасы ауып кеткелі қашан... Пойыздан әлі хабар жоқ. Сыртқа шыққысы, диспетчерге барып жай-жағдайды білгісі келеді-ақ, бірақ үскіріп тұрған далаға беттей алар емес. Оны ойласа тұла бойы түршігіп қоя береді. Күн қақап тұр. Темір екеш темірдің өзін – шойынжол бойындағы болат бағандарды қырау көміп тастапты. Аяз жаланып алған. «Түф!» десең, түкірігің мұз боп түседі. Үскірік, әсіресе, жылы жерден шыққан адамға қатты білінеді. Сондықтан, ол суықтан қорғалаған торғайға ұқсап, қылқиған жіп-жіңішке шарфсыз мойнын қолпылдаған қара пальтоның кең жағасына тыға түсіп, бұйыға бүрісіп отыр. Анда-санда арқа-басы мұздап қалғанда ғана дүр-дүр тітіркеніп, көзі жасаурап, дірдек қаға есінеп-есінеп қояды.

	«Шіркін-ай, сәл-пәл мызғып алар ма еді!» – дейді ондайда ішінен. Жата қалар-ақ еді, діңкені құртқанда, құрметті кісі келе жатыр. Ол кісінің жалғыз жүрмейтін әдеті бар және... Кім біледі, қазір де қасында жолдастары болуы мүмкін; бәлкім, тіпті бастықтарымен бірге кетіп бара жатқан шығар. Соларға: «Мені пәлен стансадан біреу күтіп тұруға тиіс еді», – деп қойса, содан... сау етіп түсе қалғандарында бұл жоқ боп шықса... мәссаған, безгелдек! Сақта, Құдай! Сүтке тиген күшіктей соңыра сөмпиіп қайтып барғанда Зейнешіне не бетін айтады? Зейнеші ертең Ишекеңе не бетін айтады?! «Ағатай-ай, біздің үйдегі Бозымбай,.. әлгі менің мәнжубасым, бағзалда ұйықтап қалып... жолыға алмапты», – дей ме... Жоқ, «естімедік, білмедік» десін бе?! Өйтуге – өткенде ауданға зат алуға барғанда, Ишекеңнің өзі Зейнешке арнайы айтыпты ғой: «Пәлені күні облысқа баруға пойызға билет алып отырмыз», – деп. – «Сіздің ауылдың үстімен өтеміз енді,.. Зейнеш-жан!» – деп қойыпты және.

	Бұларға, Зейнештің айтуынша, әкесінің істемеген жақсылығын істеп отырған сол кісі мұның мәнжубастығынан... ұйқышыл маубастығынан қасындағы жолдастарының алдында ұятқа қалса, масқара-ай,.. хас масқара сонда болмай ма?! Ондай кісіні ұятқа қалдырғанша, Зейнеші айтты-айтпады, өлгені артық емес пе мұның!!!

	Құрысын ұйқысы... ұйықтауға болмайды! Ұйықтамақ түгілі, вокзалдың мынау кісі бойындай ұзын орындығына қисаюға болмайды! Ондайда мұның бір албастысы бар – жатқан жерінде тұяқ серіппей қатады да қалады. Жоқшылықта, жетімдікте өткен бала күннен қалған әдет қой. Бұл төсек таңдап көріп пе... қай жер болса, со жерге қисая кетіп, дағды алған. Оған әбден көнбіс.

	Соны білетін әйелі бағана:

	– Әй, аузың қисайып бір жерде ұйықтап қалып жүрме, қара басып... Өйтсең бар ғой, өл де маған... оңбайсың, білдің бе?! Оңдыртпайым! – деген қайта-қайта нығыртып.

	Жоқ, ол ұйықтамайды. Тырысады ұйықтамауға! Қылқиған жіп-жіңішке шарфсыз мойнын қолпылдаған қара пальтосының кең жағасына тыға түсіп, ауық-ауық дірдек қаға есінеп, қиналса да қыбыр етпей қүнжиып отырғаны сол ғой. «Қайт дейді енді?

	Қайтеді бұдан артық?!»

	Ол мұздап қалған жауырынының құрысын жазып, тағы да дүрдүр тітіркеніп қойды.

	...Пойыз әлі жоқ.

	II

	Ал, бағана...

	Тырсита толтырылған торқалтаны күйеуінің қолына ұстатып тұрып та, ертелі бері сан мәрте айтқандарын Зейнеш тағы қайталаған. Әйтсе де, сол Бозымбайдың миына бірдеңе кіргеніне, бәр-бәрі өзінің ойлағанындай боп шығарына сене алмай, сипақтап жата да алмай, әлі жүр.

	Қайдан сенсін-ау! «Атының сыры – иесіне мәлім», Бозымбай – өзіне белгілі Бозымбай ғой. Қара қасқа,.. әйтеуір, күн жаумайақ соның ғана мойнына су кетеді де жүреді, о несі екенін. Басқа әйелдердің байын көрсең, аспандағыны – алып жеп, жердегіні – жұлып жеп, әйтеуір, мына тірлікте тырбанады да жатады. Ол болса, бәз-баяғы қалпы...

	– Уһ! Бір ширайтын күні болсашы, шіркіннің! – Ұйықтар алдында балалары ыбырсытып кеткен төргі үйдің төсеніші үстін реттеп жүріп, әйел көкірек жара күрсінді. Күнұзақ дүкенде қақшиып тұру да, одан келе сала қазан көтеріп зыр жүгіру де әбден діңкелетіп тастаған екен. Қалжырағанын да енді сезді. Бірақ қазіргі сәтте қисая кетудің де ретін таппай, (әлгі Бозымбай да келіп қалар деді ме екен) әрнені қолына бір алып, бөлмелерді кезумен жүр...

	Шынына келгенде, бұрын-соңды Зейнеш тап бүгінгідей қапылып көрмеген шығар. Тәйірі, қапылатындай да не болып еді мұның өмірінде?! Не көрген дейсің соншама Зейнеш?! Бар бақытым, қызығым алдымда дейтін... сонау балғын шағында... шоштаңдап жүріп шоқ басты. Оң-солын танымай жатып, бір оңбағанның кесірінен ұятты боп қалған. Содан ел бетін көре алмай, жер асып, жекен су асып, осы аймақтан бір-ақ шықты. Қаншама қорланғанмен, кісі қу жанды қия алмайды екен. Өлем деп өле де алмады, тірі боп – тірілерге тән тіршілік те кеше алмай, жарғанатша жасырынып, құдайына қараған бір жетім кемпірдің қолында қаншама тұрды.

	Содан... не керек, «уақыт – емші» деген рас екен. Бір күні құр сүлдерін сүйретіп, бұл да көшеге шықты. Жұрт секілді жұмыс іздеді. Тапты. «Сатушының көмекшісі боласың», – деді, қомсынған жоқ. Одан... «Кіші сатушылыққа тағайындамақпыз», – деді, қабыл алды. Әлқисса, күндердің бір күнінде... білдей дүкеннің бас иесі өзі болды да шықты.

	Бірақ мұның бақыты күйген бейбақ екенін, «жер асып, жекен су асып» келгенін бұл маңайдағылардың бәрі білетін. Бұ кезде бетіне қан жүгіріп, қайтадан дөңгелек жүзді, кызыл шырайлы ғана көркемше кейпіне түскенімен, «Осы бір тәуір адам-ау», – деп жұғыса қойған ешкім болмады. Кімді кінәласын?! Елде не көп – басы бос қыз-қырқын көп еді. Еркек атаулы «есік көргеннен емес, бесік көргеннен» дәмелі болса керек. Мейлі ғой, мейлі! Жұрттың бақытын қызғанып қайтсін бұл. Әйтеуір, «тесік моншақ жерде қалмас» деген. Қалған да жоқ,... ақыры. Өзіндей біреуді тапты ғой...

	Бірақ, құдай біледі, тап соны Зейнеш «менің байым болады-ау» деп ешқашан ойламаған.

	Байғұс... ол да мұның өзі секілді бұл жерде жақын-жуық ешкімі жоқ, жалғызбасты, келімсек жігіт екен. Әуелде әлдеқандай бір алыс жекжаттарын сағалап келіп қалыпты да, содан қайта қоймапты. Әлі де сол аты бар да заты жоқ, әлгі жекжат-жұрағатсымақтардың бірінің үйінде отынын жарып, суын әкеліп дегендей, ит мініп, ирек қамшылап жүріп жатқанын Зейнеш білетін. Өзі бір үнсіз-тілсіз, заты момын жігіт еді. Осындағы азық-түлік сататын екі дүкеннің ортақ жүкшісітұғын. Зейнеш соның бірінде сатушы болып істеп жатқан. Неге екенін кім білсін, әйтеуір, сол... мойны қылқиып, ертеден қара кешке дейін жәшік сүйретіп жүретін үнсіз-тілсіз, ырсиған қара жігітпен көңіл қосты. Осы күні ойлайды да... «Несін- ұнаттым екен?» – деп. Әй, Құдай! Соған ұнатқаннан тиіп пе еді Зейнеш?! Тиген дағы, әйтеуір.

	Өзі де өмірден оңбай таяқ жеген сорлы еді; есін енді жиып, ел қатарына қайта қосылғанда , бірінші рет тайсақтамай тура қарап тіл қатқан адамы сол болған соң ба, әлде жұртқа ұқсап бір бармағын ішіне тығып алып тұрмай, бұған ылғи аңғал да адал қарайтын көзіндегі жұмсақ нұр ма, бәлкім, тіпті тағдыр-талайларындағы бір ұқсастық,... жетім көкіректіктері шығар, әйтеуір, бірдеңе сол байғұсты іш тартқызатын да тұратын. Кей-кейде жақынындай жан тартып, кәдімгідей аяушы еді оны. Әсіресе, дүкенге зат көп келген кездерде, өзі тарамыс, арық неме ілмиіп алып, күн ұзақ шаршау дегенді білместен көкбалақ боп жүргенін көріп, «Осынша еңбек етіп жүрген сорлының соңыра шалжиып жатып, кісіге ұқсап бір демалатын да жері жоқ-ау», – деп, Зейнеп ішінен мүсіркеп тұрушы еді. Қиналатын. Жаны ауыратыны соншалық, әлгіндей жұмыстармен дүкеннен кештеу шыққан күндері, тіпті оны үйіне шақырып, шай-су беріп жіберетіні де барды.

	Сондай бір... екеуден-екеу шай ішіп отырған қаракөлеңке кеш шығар-ау!..

	– Зейнеш, осы... екеуміз бірге тұрсақ қайтеді?! Сен маған тисейші... – деп қар-ра-ап отыр Бозымбай.

	– Байғұс-ау, мен сенің теңіңмін бе?! Әйел боп қалғам ғой. Одан да өз қатарыңды іздесей... Қыз-мыз! – деген бұл абдырап қалып.

	– Оларды қайтем?.. Қайтесің соларды... Сен тисең жарайды ғой...

	Зейнеш не дерін білмеді. Бірақ сол жерде кергіген кісіге де ұқсағысы келген жоқ. Кімнің алдында кергиді? Неге кергиді?! Қарап отырса, өзінің де бұдан артық ештеңесі жоқ екен. «Асылы, осынікі де жөн бе қалай?.. – деп ойлады ол бір сәт. – Рас-ау, осқырынардай мен кіммін сонша? Бұған осқырынғанда табатыным қайсы?.. Айтты-айтпады, ертең басқа біреу келеді екен, мен оған тиеді екем. Хош! Барған жерде тәуір адам боп тап келсе жақсы, тап келмесе ше?! Күн сайын бастан тоқпақ айырмай: «Ә, жұрттан қалған салдақы, баяғыда-а-ақ елінен безген қар екенсің ғой», – деп, аңдаусызда аяғыңмен басқан шоқты енді шыжғырып бетіңе басса қайтесің?! Бұл күніңе сонда зар болмайсың ба әлі... Е-е, құдайыңды ұмытпа, Зейнеш! Ұмытпа, Құдайыңды! Кім біледі, бұ да бір тағдыр-талайыңа тап келген, өзің секілді жарым көңіл жан шығар. Көп болса, жалғызбасты, жуас жігіт шығар. Өзіңе де керегі – ендігі жерде өткеніңнің өксігін қайта тірілтпейтін, бетіңе жел боп тимейтін осындай кісі емес пе?! Тап осы сенің алдыңа шығып, аяқ-қолыңа тұсау бола қоймас. Шынымен ойлан! Ойлан... Зейнеш!» – деген өзіне-өзі.

	Содан отырып ап әрі ойласын, бері ойласын. Басы қатты... Бірауық өзімен-өзі оңаша қалғысы келген. Қабырғасымен кеңеспекшітұғын. Бірақ... Әдеттегісінше үйіне қайтатын шығар деген Бозымбайдың қозғалар түрі көрінбейді.

	– Құрысын-ай... түннің бір уағы болыпты ғой, – деп Зейнеш со жерде өп-өтірік қапылған. – Әй, ертең жұмыс... құрысын, үйіңе қайт!

	Бозымбай әлденеге күмілжи береді.

	– Қой, бәтір!.. Біреу-міреу ертең... – деп, Зейнеш енді шын қысылған. Ішінен тап бүгін қинамағанын қалап-ақ еді. Құдай сорлатқанда, жатқан үйінің әйелімен шығысып қап келіп отыр екен.

	– Зейнеш-ау... бүгінше осында-ақ жатайыншы, – деп мөлие–еп отыр бір уақытта.

	– Алда, сорлы-ай... оның не? – деді Зейнеш жаны тызығып. – Не жетпей жүр саған, қасқа-ау?!

	– Өй, мен дейсің бе... ана әйел де! Кіріп-шыққанымды да салмақ көріп...

	– Ойбу, ойбай-ай! Алда, сорың құрғыр-ай... енді қайтейін?! – деді Зейнеш тығырыққа тіреліп. – Сен қасқа, сөйтіп, масқара қыларсың-ау, әлі...

	Бозымбайда үн жоқ.

	Бұл күйбеңдеп әрі жүрді, бері жүрді. Қуып жіберуге дәті барсашы. Қуып жібере алмады. «Үйіңе қайт!» – деуге бұ байғұста қайбір салулы төсек, салқын жай бар?! Амалсыздан қондырған. Сол қондырғаны – қондырған екен, біраз күннен соң қолына кеп біржола кіріп алып еді.

	Оған да қай заман-ау!

	Зейнеш қазіргі сәтте онымен өткен өміріне өксіп отырған жоқ. Өксімейді де ғой. Қайтсін өксіп?! Қанша жыл бірге тұрғанында бұл бұрқылдағанмен, бетіне келіп, бір ищ-ай деспепті, әйтеуір. Өтті-кетті бір дәурен. Болары – болды, бояуы – сіңді. Жақсылыжаманды бес баланың анасы атанды. Шүкір ғой, шүкір! Ендігі жерде бастың амандығы мен тыныш тірлік тілегеннен басқа, Тәңіріден бірдеңе сұраудың өзі де күпірлік сияқты. Тек мынаның... мына Бозымбайының, жасы қырыққа келгенше әлі күнге бір пысымағаны, байғұстың баяғыдан бері ең болмаса бір рет сергіп, серпілмегені, еркектің былай бір... еркек құсап, әйелге пана, жел жағына қорған бола алмағаны-ақ жаман екен дағы...

	Жасырақ кезінде Зейнеш ондай-ондайды тіпті елемеген. Бәрін өзі істейтін, бәрін өзі тындыратын. Әйел басымен-ақ, осы үйді, әйтеуір, өгіздей өрге сүйреп келді ғой. Ел қатарына енді жеттік пе дегенде де, балалары өсіп, алды жігіт боп қалған мынау шақта да, солардың әкесінің әлі күнге бір ширамай қойғанына ғана намыстанады да. Жұрттан қысылып емес, Алла-ай, балаларының алдында намыстанатынды шығарыпты. Әрине, оларға білдірмейді-ақ, білдіргісі келмейді-ақ... Бірақ аузынан кей-кейде еріксіз ерсі сөздер шығып кететінін өзі байқап жүр. Сондайда отыра қап ойланатыны бар. Миының қатпар-қатпарын ақтарып, дымын қоймайды-ау, дымын қоймайды. Сөйтсе, өзінікі жөн секілді ме, қалай... Әйтеуір, ылғи солай көрінеді де тұрады. «Біз төменшіктегенмен, балалар неге төменшік болады?! Бізге бұйырмаған бақыт неге оларға да бұйырмауға тиіс?! – деп шамырқанады екен. – Жоқ, жер-жаһандағы жасықтық пен жамандықты Құдай тек Бозымбайдың ғана отбасына үйіп-төгіп қоймаған шығар. Жетер осынша бұққанымыз! Бұл өмір бұға бергенге бізін сұға беретін әділетсіздігін қояр енді!» – дейді. Басқаларға ұқсап тырбанғысы келеді. Жақсыларға жанасуды ойлайды. Кейде тіпті күреспек болады. Өйтейін десе, байғұсай, бір ширамай-ақ қойды-ау Бозымбай сорлы! «Тірліктен бір рет таяқ жеген еркектен өткен босбелбеу, одан өткен дәрменсіз, одан жаман жасық – бұ дүниеде, сірә, болмайды екен ғой. Әншейінде барақ иттей қомпиып жүргенмен, жүні бір жығылса – солардың қай-қайсысы да әйелден бетер азып-тозып кетуші еді», – деп ойлайды Зейнеш ондайда. Сөйтеді де, Бозымбайдан қайыр күтпейақ, безбүйрек тағдырының безірейген бетін бір тырнап алса да, әй, бірдеңе етпек боп, өзі ұмтылады кеп, ұмтылады кеп... Болмайды! Сосын жанына жалау болуға жарамаған еркекке Зейнеш күйінбей кім күйінсін?!

	Басқасын былай қойғанда, міне,.. бүгін де... оны осы үйдің еркегі ғой деп, бір кішкентай шаруамен вокзалға жұмсап еді; айтқандай ғып, тастай етіп тындыра алды ма, жоқ па – соған сене де алмай, сипақтап жата да алмай, екі көзі төрт болып түннің бір уағына дейін әлі жүр. Өмір бойы көргені осы болса, қайтсін?! Қалай ғана сенсінау, анау төбесі көрініп тұрған вокзалға елдің еркегі ендігі он барып, он келер еді. Бұл – тастай батты, судай сіңді, – не өзі жоқ, не хабары жоқ. Онымен де тындырып қайтса жақсы ғой, әйтеуір. Илаһим, солай болғай! Құдай ұрғанда... Зейнеш: «Сол келістіре алмай ма?!» – деп қорқып отыр. Өйтсе, осынша шала бүлініп шабылғандары, шығынданғандары...(қанша айтқанмен, «арық атқа – қамшы ауыр», біраз қаражат кетті ғой), тіпті бала-шағаның аузынан жырып қалған азын-аулақ жылы-жұмсақтың да итжеместей қор болатыны – өз алдына; оған қоса, әнеукүннен бері бір мігір таппай, бүгін түнде облысқа қарай пойызбен өтетін Ишекеңді қайтсек риза етеміз деп өзінің осынша қобалжығаны, күндіз күлкіден, түнде ұйқыдан қалып, (өмірі мұндай қапылып көріп пе Зейнеш?! Өмірі мұндай сыйлы қонақ күтіп көріп пе?!) соны ойлаумен санасы – санға, ойы – онға бөлінгені – бәр-бәрі босқа шыққан арамтер, зая кеткен еңбек болмай ма?!

	Тіпті ол да ештеңе емес-ау, бәрінен бұрын тап осы жұмысты Зейнеш өзінің кісілігіне де үлкен бір сын көрген. Өйткені...

	...Жақында ауданға зат алуға барып еді. Райпотребсоюзға облыстан тұтқиыл тексерушілер келіп жатыр екен. Саудасы түскірдің маңайында тап-тұйнақтай тегістік қайдан бола қойсын. Бұл тексерушілер де пәлендей кінәрат таппағанмен, ұсақ-түйек кемшіліктің көзін ашқанға ұқсайды. Соны былай... жоғары жақта сөз етпей-ақ қойсын деп, (күйсе – ең алдымен, бастық күйеді ғой сорлатқанда), Ишекең қонақтарды риза етіп шығарып салмақшы екен. Өзі де солармен бірге облысқа жүрмек болыпты.

	– Соған... жолға да бірдеңе дайындай алмай, діңкенің құрып тұрғанын қарасайшы! Қырсыққанда, жеңгең де жақында ғана төркіншілеп кетіп еді. Қайдан білейін, шырағым! – деген Ишекең.

	– Сіздің ауылдың үстімен өтеміз ғой, енді... бар үміт сенде, Зей-нешжан!

	Зейнеш Ишекеңнің... (кәдімгі бірге тумаса да, туғанындай қол ұшын берген, баяғыда: жасып, жер болып жүргенінде жұмысқа тұрғызған, «қарағымдап» ақылын айтып, тәжірибесіз кезінде талай тығырықтан аман алып шыққан Ишанбек ағаның) мына өтінішін естігенде, не істерін білмеді.

	– Сіз айтсаңыз – не сөз бар, аға! Мақұл! Көрейік... Көрейін енді! – дей берген.

	Енді қайтсін-ау, Зейнеш – өзі-өз болғалы, өмірінде бірінші рет, біреудің де бұларды кісі деп елеп... тіпті дырдай ғып сенім артып, өтініш қылғанын көргені осы. «Құдай-ау, ел қатарына жетті,.. жетілді... деген осы ма?! Демек, бұлардың да ел болуға жарағаны ғой. Бұлар да дәрменсіз балапанға ұқсап, басқаға қарап ауыз аша бермей, бір ауық өзгеге қол ұшын ұсына алатындай болғаны ғой! Мұнан артық қандай бақыт керек, Құдай-ау! Кісіге сенің де септігің тигеннен, қолыңнан келіп, біреуге жақсылық жасай алғаннан артық кісілік болуы мүмкін бе? Тіпті адамда мұнан артық адамгершілік қасиет бола ма, сірә... Соған жеткендері ғой! Оған жетсе, ел қатарына қосылғандары емей немене?! Ел болғанымыз ғой біздің де!!!» – деп жарыла қуанып еді.

	Сол арада өзінің өмір бойы бұғынып келгенін де ойлаған... Бір кезде бақыты күйген бейбақ еді... – содан бұғынды. Одан Бозымбайдың қосағы болды...– тағы да жұрт алдына жарқырап шыға қойған жоқ. Осылай басталған өмір – осылай елеусіз өте шығатын шығар деуші еді, (бақса, іші тіпті қарсы екен ғой ондайға) міне,.. бәрі бір күнгідей болмай, тірлік өзінің тулаған толқынымен, тербеліс-тебіренісімен жадырап, жайнап шыға келген жоқ па... Зейнеш соған сусаған екен. «Әй, тәуекел! Бұған дейін жетпеген дүние – ендігі жерде жетер деймісің?! Көп болса, бір айлық кетер. Ишанбек ағадан аяп қалған дәулет әдірем қалсын! Осы кісіден көрген жақсылығымды қайтсем қайтарар екем?! Әй, екі дүниеде де өтей алмаспын-ау! – деп жүруші ем. Соның бір реті келгені шығар. Көрейін!» – деген ол...

	Әнеукүннен бергі алашапқынға түсуінің себебі де сол болатын. Ишекеңнің бір ауыз сөзін жерге тастағысы келмей, барынша тырбанып баққан. «Құдай-ай, енді бізді де кісі деп елеп... ес көрген адамның алдында абыройды төге көрмегін...– деп жалбарынды

	Зейнеш, – Айыра көрме абыройдан, Жаратқан!»

	Осы сәт... сілтідей тұнып тұрған мынау тыныш түнде түу алыстан тұншыға арқырап берген пойыз үні оны оқыс селк еткізді.

	** *

	Қаңыраған вокзалдың қырау басқан терезесінен қара суық қақап тұрған түнгі далаға телміре қарап, жападан-жалғыз шошайып отырған Бозымбай да бұ кезде орнынан ұшып тұрған. Жалма-жан жанында жатқан тор калтаға жармасып, әлденеге тізесі дірілдей тысқа ұмтылып еді... Сыртқа шыға келсе, қашыр-құшыр иін тіресіп, тоқтауға айналған вагондардың алдыңғы легі мұның тұсынан өтіп барады екен. Ол қылқиған жіп-жіңішке шарфсыз мойнын қолпылдаған қара пальтосының кең жағасына тығып алып, тырсита толтырылған тор қалтаның тоқ бүйірі тілерсегін қаққанына қарамастан, составты бойлай тұқжыңдап жүгіре жөнелді.

	** *

	...Жолға алып шыққан азын-аулақ дәм-тұзы түгесіліп қап, Ишекең қасындағы тергеуші-қонақтардан қыпылдай бастаған еді.

	Екі иінінен ентіге дем алып, Бозымбай кіріп келе жатты...





ЖҮНДЕС ҚОЛ


	Қарекең жеңіл ғана халатымен, аяғына тапочкасын іле салып кеп, трубканы көтеріп еді, ар жағынан Зауырдың көңілді дауысы естілді.

	– Алло! Кәрімбісің, ей!! Халың қалай...

	– Жақсы ғой... Өз халың қалай? – деді Қарекең жуан бұғағын сипап. Тамағына әлдене тірелгендей, қақырынып қойды.

	– Жақсы... жақсы...

	– Иә, – деді Кәрекең әлдене күткендей.

	– Аманшылық қой... Біздікінде өзіміздің жігіттер бар еді.

	– Иә, – деді Кәрекең тағы да, түсініп тұрса да, ұқпағандай боп. Неге «иә» дегенін өзі де білмеді.

	– Соған... қол көріссек қайтеді деген соң... Келіп, бірге болсаң қайтеді?!

	– Ым... ым. Жақсы, барайын.

	Кәрекең сыңғыр еткізіп трубканы орнына қоя салды. Түпкі бөлмеге кіріп, шифоньерден киімін алды. Қалтасын олай-бұлай аударыстырып, әмиянын ашып еді, кеше ғана өзіне тар болған соң сатқан костюмының ақшасы сол күйінде тұр екен. Кәрекең ондықтарды шытырлатып бір қарап өтті де, түймесін шырт еткізіп, әмиянын жаба салды.

	Ол киініп көшеге шыққанда, бағана басындағы шамдар әлдеқашан жанып, қараңғылық түсіп қалған екен. «Қыстың күні ерте батады-ау» деп ойлады Кәрекең. Аяқ астында тапталған қар жентектеліп, ылғалдықтан ба сықырламайды. Түн мап-майда... Лүп еткен жел жоқ. «Бағанадан көшеге шығып қыдырсам да болады екен-ау. Зияда жұмыстан кешірек келер ме екен?! Сағат ондарға дейін отырып, ермек етіп қайтармын». Ол келесі көшедегі Зауырдың үйіне қарай аяңдады. Қарсы алдындағы үлкен көшеден машиналар зулап өтіп жатыр. «Жердің тайғанағын қарашы». Кәрекең қалбалақтап келіп, тротуар мен көшенің түйіскен жеріне тоқтады.

	Жан-жағына жалтақтап қарап алды да, тайғанақтай-тайғанақтай көшенің екінші бетіне өте шықты.

	«Ай, осы бір жалпақ табан, қалың бәтеңке де алу керек еді», – деп күбір етті өзіне-өзі.

	Бағана кеңседен келе жатып, аяқ киім дүкенінің қасынан өткенді. Сонда-ақ кіріп шықсашы. «Ай, осы құнтсыздық-ай!»

	Кәрекең бұл кезде ағаш бұтақтары жауып кеткен шамның тұсынан өте беріп еді, мұның екінші жағынан қалтылдаған біреу шыға келді. Ол да тайғанақтап, қалбаң-қалбаң етеді. Үстінде дәл мұныкіндей ұзын етек пальто, басында ескілеу құлақшыны бар ма, қалай? Кәрекең қараңғыда әуелі сескеніп қап, енді абайласа, өзінің көлеңкесі екен.

	Соның арасынша Зауырдың үйіне де келіп қалыпты. Кәрекең әуелі сәл тыныстап, қалтасынан орамалын ап рақаттана, шуылдатып сіңбіріп алды. Бас киімін түзеп, пальтосының алдын ештеңе болмаса да бір-екі қағып, баспалдақпен (Зауырдың үйі үшінші қабатта тұратын) жоғары көтерілді. Баппен асықпай кеп, кнопканы басты. Іштегі қоңыраудың тұншыға шылдырлағаны естілді. Лезде дәл есік артында оны әлдекім арнайы күтіп тұрғандай кілт сылдырлап, Үрлайымның – Зауырдың әйелінің басы көрінді.

	– Кәрекеңбісіз? Зауыр, құрдасың келді, – деді бөлмеге қарай да-уыстап. Өзі сенеде Кәрекеңнің пальтосын шешуге көмектесе бастады.

	Кәрекең аяқ киімін тастап, бір-екі қақырынып алды. Пиджагінің ішінен көйлегінің жағасын түзей, ішке кірді.

	– О, төрлет! Төрлет, Кәреке...

	Қонақ бөлмеде төрт-бес адам жалтыраған қоңыр үстелді айнала отырыпты. Жетім баладай ығысып шетте қалған күлсалғыш темекі тұқылына толған. Бір түйір «Беломор» жаншып тастағанға қарамастан түтіндеп жатыр.

	– Отыр, Кәреке! Шай қайнат, Үрлай! – деді Зауыр қолындағы картасына қараған күйі бұрылмастан.

	Асханадан жауап естілген жоқ, Зауыр қайталап ештеңе дей алмай, араласып кете жаздаған бір картасын іздеп, зейіні үстел үстіне ауып кетті.

	– Ау, бір карта бер дедім ғой... Болады осы, мына крестің дама-сы менікі. Тұрдым, – деді Зауыр, – ізде...

	Қарсы отырған жуан қара кісі күректей қолымен картаны еппен ұстап, іздеуге кірісті. Кәрім бұрын бұл адамды көрмеп еді. Бейтаныс. Ал мынау пыс-пыс етіп отырған қырма сақал, ақ самай – Кәдір, анау шегір, ақсары – Балман – бұрыннан сырмінездер.

	– Он екі, –деді жуан қара бұрынғы валетіне ондық қосып. Ауп-па! Аһа, тоғыздық. Жиырма бір! Сал ақшаны, – деді, – «Он сегіз еді», – деп картасын ашып тастай берген Зауырға.

	– Ал, Кәрекеңе де тартып жібер! – Көрші отырған Кәдір ығысып орын ашты.

	Кәрекең бір-екі айбаттана жөткірініп, картасын қолына алса, «тұз» екен. Қатар отырған Кәдір мен Балман қабатынан ұтылып, кезек Кәрекеңе келгенде:

	– Жары банкеңе, – деді нығарлай.

	– Кәне, Кәреке!

	– Көрсетші, мен де қосылайын.

	– Тұз ба, ондық па?! – деген Кәдір Балмандардың дірілді үндерінен мен де «кұлап» қалам ба деген үрей сезіп, Кәрекең «тұзын» алақанына жасыра:

	– Жары банкіге, – деді тағы жүрегі әлдеқандай бір жаманшылық сезіп.

	Алақанындағының үстіне тасталған картаны саусақтары дірілдеп, қалтыраған суық сезіммен сығалай бастады. Қарайып шеті көрінген – валеттің «в»-сының таяқшасы ма, жоқ, басқа ма, ашуға жүрексініп, еппен сырғанатты. Әрбір жылжытылған нәрсенің орнында тұрып қала алмайтыны сияқты, цифр да жылжи берді. Кенет «I» деген таяқшаны ашқанда, картада оның артында тек «О» тұратынын жақсы білетін Кәрекең қуанғанда орнынан атып тұратын баладай, жарқ еткен сезіммен ашып жіберіп, «Жиырма бір» деп тастай сала, ортада жатқан ақшаға қолын соза берді.

	Кәрекең лезде көңілденіп кетті. Басы ауырып отырғанда шай ішіп, кенет терлеп маңдайы жазылып жүре беретін. Қазір де дәл солай, қалтасынан орамалын алып, аузына тақап, қораздана жөткірініп қойды. Бір рет дамамен, бірде ондықпен ойнап «құлап» еді, оған онша өкіне қойған жоқ.

	Бірақ көп ұзамай: – Оһ, тағы да дамамен құладым. Тағы да ондықпен... деді – Кәрекең, бұл жолы бәлендей күйзелмесе де, қиналыңқырап.

	Соңғы келген «балтамен» де, «тоғыздықпен» де ұтылып қалғанда іші удай ашып кетті. «Жақсы қағаз» ғой деп, көбірек ойнап еді. «Жоқ, енді сақ ойнау керек екен. Алғашқы жолы ұтқаным түгіл, өз ақшамның да біразы кетіп қалыпты».

	* * *

	...Картасы түскірде бір баян болсашы. Қағазын ашқан сайын үміті шөл даланың үстінде үйіріліп-үйіріліп тұрып, ыдырап кететін жаңбыр бұлтындай жоғала берді. Қабақтары түйіліп, Кәрекеңнің жүзі май шамдай кірбің тартты. Үнсіз ғана ойнап отыр.

	Ол енді тек «тұз» күтті. Қолын ашса, соны іздеп, бұта түбінде бұғып жатқан қоянның атып шығуын аңдыған түз қыранындай ыңғай баға бастады. «Тұз» деген қандай керемет, ә? – деп ойлады Кәрекең. – Тұзбен ойнасаң аласың. Бір ыңғайы келер бәлем»...

	– Тағы «дама», – деп күбірледі қағазын аша беріп, іштей. – «Қарғаның мәткесі».

	Кенет есіне анада көрген фильм түсе кетті. «Дәл сонда да жас жігіт осы «Қарғаның мәткесімен» ойнап еді-ау. Бар байлығынан айырылып еді. Бар ақшасынан айырылған. Ия...ия... бар ақшасынан айырылған! «Фу! Несіне ойлап кеттім. Сонда не тұр екен?!» – Кәреке, сенің кезегің.

	Кәрекең селк етті. Жаңағы бір түстен шошып оянғандай. Ол алдындағы ақшасын есептеп көрді де, картасына тағы қарады. «Дама – үш» деген ой келді басына.

	– Үш сомға ойнадым... – Кәрекең карта жатқан алақанын созды. Бұл кезде «бәнкі» тағы да жуан қара кісіге келіп еді. Кәрекең тіпті аңдамапты. – Үш сом, – деді естімеді ме дегендей қайталап.

	Соңғы карта алақанына сарт етті.

	– Тұрдым, – деді ол.

	– Раз! Он сегіз, – деді жуан қара кісі.

	– Таптың, – деді Кәрекең енді дірілдеген қолымен ақшасын са-лып жатып.

	«Қалай табады?! – деп ойлады сырт қарағанда ебедейсіз, күректей қолдардың жып-жып етіп карта үлестіргенін көріп. – Неге тұз келмей кетті осы?! Бір тұз келсе екен. Әлде осы байқатпай бірдеңе жасап отыр ма?!»

	Кәрекең карта үлестірген қолдарға қарап еді, білегінен бастап саусақтарына дейін қою, бұйра-бұйра жүн басып кеткен бірдеме екен. Алақандары ғана маймылдың алақанындай жап-жалаңаш. Жып-жып үлестіреді.

	«Неге тұз келмей кетті?!» Кәрекең қарымы қайтпас ызамен тағы іштей күйзелді. Қазір алдында манағы саудыраған қызыл қағаздан екеуі ғана қалыпты. Ол соған суы таусылып бара жатқан тесік шелектің түбіне үңілгендей мұңды көзбен қарады.

	«Әлде осымен қоя қойсам ба екен?! Жоқ... Мүмкін, қайтарармын. Әйтпесе... үйге не деп барам. Зияда кешегі костюмнің ақшасы қайда дегенде, не деймін?!».

	– Ал жігіттер, біраз уақыт болыпты. Осыдан кейін доғарайық!

	Кенет шыққан үй иесінің дауысы Кәрімнің өңменінен жұдырықпен түйіп жібергеннен кем болмады, тынысы тарылып, бөлме қапырық сияқтанды.

	– Жақсы... Қойсақ қояйық, – десті Кәдір мен шегір Балман да.

	«Немене, бұлардан ақша кетпеген бе? – Кәрімге бірінші келген ой осы болды. – Әлде...»

	Біраздан соң барып, Кәрекең жансыз дауыспен:

	– Ойнайық деп шақырған өзің едің ғой, әлі де отыра тұрайық, – деді Зауырға. «Қазір бәрі тұрып кетсе, жалғыз өзім отырып қалам ба» деген жүдеу, қорқынышты ой кенет басын шаншып кетті. – Ойнай тұрайық, – деді тағы ешкім естімеген дауыспен.

	Кенет... О, қандай бақыт! Кәрекең картасын көтерсе, «Тұз» жатыр екен. Оған бұл ең соңғы үміт сәулесіндей көрініп кетті. Тіпті бет терілеріне дейін жыбырлап, жүйке-жүйкесіне ып-ыстық бу жүгіргендей болды.

	Кәдір мен шегір Балман қабатынан ұтылды. Олар «құлаған» сайын Кәрекеңнің айызы қанғандай, әлгіндегі «қояйығы» үшін өші қайтқандай болды. «Осы керек еді өздеріңе», – деп қойды іштей.

	Кезек Кәрекеңе де жетті.

	– Бәріне, – деді ол қиратып салардай. – Бәріне ойнадым.

	– Жоқ, алдыңдағы барыңа ғана ойнайсың. – Балман араласа кетті. Ол амалсыз алдындағы ақшасына ғана ойнады.

	Жүндес қол бір картаны сарт еткізіп тастай салды. Кәрекең адам баласына көрсетпей, өзі ғана уысына жымырып, сығалай бастады. О, сұмдық! Тұзға мәтке келді. Тағы да қарғаның мәткесі. Енді карта алса, асып кетпесіне кім кепіл?! «Тағы», – деді өлеусіреген дауыспен өзін-өзі күштеп. Жүндес қол бір қағазды тағы берді. Кәрекең ғайыптан салбыраған арқанның ұшынан ғана ұстап, енді неғыларын білмей дал болған адамдай сезінді өзін. Біраздан соң жүрегін тоқтатып, сығалап қараса, о, ғажап! Алтылық! Жиырма!..

	– Тұр-дым, – деді ол әлдебір қиын іске амал тапқандай. Жуан қара кісі өз қағазын ашып тастады! Ондық екен.

	– Раз!

	Бірден «тұз» шықты. Жиырма бір!

	Кәрекеңнің тас төбесіне біреу қойып қалғандай, көзі бақырайып кетті. Жүндес қол алдындағы соңғы екі қызыл қағазды да алып бара жатыр екен.

	– Жақсы, осымен доғарайық! – деді бір кезде әлгі қолдың иесі.

	Кенет бұл үн иесіз үйдегі қорқынышты жаңғырықтай естілді Кәрімге. Көз алдында тек білегінен бастап саусағына дейін қою бұйра-бұйра жүн басқан, алақаны ғана маймылдың алақанындай жап-жалаңаш бірдеңе тұрды. Келесі секундте, қап-қара толқын үстінде қармауға тал іздегенде, әлдеқандай рақымды тек сол жасай алатындай, Зауырға қарады ол. Көзі ештеңе көрмеді. Зауыр теріс айналып кетті...

	Еңкейіп, сенеде аяқ киімін киіп жатқанда ғана Кәрекең енді үйге қазір қалай барарын ойлай бастады. Өзінің үн-түнсіз шешінетінін, сосын ештеңе болмағандай кеп, орнына жата қаларын елестетті.

	...Иә, ол кеп төсегіне жатқанда жалпақ табанды, қалың бәтеңке де, өзінің құнтсыздығына өкініш те есіне келген жоқ. Тек көз алдында әлгі бір жүндес қолдар тұр еді.





ИТ ЖЫЛҒЫ ОҚИҒА


	Ауыз үйде киініп жатып та, жерлесі:

	– Мынауың ыңғайсыз болды ғой, – дей берген.

	Қабыл мүлде қатайып алды.

	– Әй, мейлі! Өкпелесе – көшке берген тайлағын қайтып алсын! – деді иілмесін анық сездіріп.

	– Дегенмен де елден... түу жер түбінен келген адам ғой! Әрі тумаң...

	– Тумаң! Тумаң!... Соншама менімен бауыры бітісіп қалды ғой деп пе едің?!

	– Қайдам? «Апар да апар», – деп асықтырып еді өзі...

	– «Қайдам» – дейсің... Білмесең кейін айта жатармын. Әзірге ренжіме енді.

	– Қой, жарайды! Болар іс болған соң, не керек?! Менікі жай сөз ғой... Әлгі кісі күтіп қалған шығар, шығайын...

	– Жақсы! Кейін өзім хабарласармын.

	Есікті ақырын ғана сырт еткізіп жауып, Қабыл залға кірді де, жұмсақ диванға жата кетті. Әйтсе де, жолдасының әлгі бір шығар жерде кібіртіктей берген кескіні көз алдына келгенде, көңілі әлденеге алабұртып, жаны едәуір күйзеліп қалды. «Қап, мына Серғазы ренжіп кетті-ау, – деп ойлады ол қолын тарақтап желкесіне қойып жатып. – «Жақсыдан – шарапат, жаманнан – кесапат» дегеннің ып-расын қарашы!.. Әлгі... жолап кеткенінің өзінде жай кетпей, бір жолдаспен жүз шайыстыра жаздады-ау!»

	«...Серғазының өзі де қызық! – деді, ол екінші бір ойдың ұштығына жармасып, – ең болмаса, алдын ала хабарламай ма екен?! О несі-ай... «тумаң, тумаң»... деп қоймағаны. Менің ол жақта қайбір жанашыр жақыным қалып еді? Жалғыз шешемді де жер қойнына тапсырып барып, біржола кеткенімді өзі біледі ғой...»

	Шалқасынан жатқан күйі көзін жұмып, Қабыл мынау аласапыран көңіл күйіне тірек етерлік тиянақ іздеп еді, ойы бір арнаға тұрақтамай, қайдағы-жайдағы жайлар есіне түсе берді...

	...Ес біліп, етек жапқалы көргені – пансион еді. Әкені, сірә, соғыс жұтқан; ауру шешесі ғана бар-ды. Күйеуі соғыста өлген жесір әйелдің жетім баласын өзге емес... өкімет ішіндірген, өкімет киіндірген, оқытқан. Сөйтіп жүріп, әйтеуір, ептеп-септеп ел қатарына іліктірген. Әйтсе де, сол тұста сырқат шеше баласының оныншыны бітіргенін де көре алмай, дүниеден өтіп кеткен-ді. Енді қимайтындай ешкімі қалмаған соң, Қабыл тәуекелге бел буып, бірақ күнде астана асып жөнелген. Өзінен басқа сенері жоқ бозбала өліп-өшіп, барын салып, оқып-тоқыды; аспирантурада қалды; ғылыми атақ қорғады. Әйтсе де, жалғызіліктінің аты – жалғызілікті екен; жағдайы болыңқырамай жүретін жігіт жолдастарынан да жырылыңқырап қалып, тұрмыс-күйін де түзей алмай, қатарынан көш кейін үйленді... Не керек, арты қайыр болған соң, бүгінде бәрі ұмыт қой! Содан өзі-өз боп үйленгелі шағын ғана отының басы мен сағаттап істейтін қызметі, сосын ғылыми жұмысынан басқаға бұл тіпті алаңсыз еді. Алаң етерлік бірдеңе бар-ау деп ойламайтын да. Несіне алаңдасын?! Бұл ешқайдан жақсылы-жаманды хабар күтпейді; күнде өйтсек-бүйтсек деп мазаны алып жатқан және ешкімі жоқ...

	Рас, Серғазы секілді мектепте бірге оқыған жерлестері (ел жақты есіне салатын солар-ды), студент кезінде табысқан жақын жолдастары баршылық болатын. Бірақ ара-тұра бас қосқандары болмаса, олардың да бүгінде өздерінен артылып жатқан уақыты қайда... Ал, отбасы, қызметі, жалғастырып жүрген ғылыми жұмысы... сосын жолдастарынан басқаға Қабыл әсте бас ауыртып та көрген емес-ті. Әсіресе, осы тума-туысқа... (Жо-жоқ, бас ауыртып та көрген шығар-ау, бірақ сонау бір буыны бекіп, бұғанасы қатпаған шағында, көзі жәутеңдеп «қарағым» дер, басынан сипар біреуді іздеген кезінде, кейін таршылық көрген студент күнінде қол ұшын берерлік бір анық туысты, жанашыр жақынды, әйтеуір, көре алмаған. Көре алмаған да, құйттайынан азды қанағат қылуға амалсыз дағдыланған жетім көңіл: «Бұ да маған бұйырмаған көп бақыттың бірі шығар», – деп, лажсыздан көндіккен; көндіккен де «құрысыншы, жетім қозы – тасбауыр, түңілер де отығар» деп, ол жайлы ойламауға серт қылған; біржола ұмытқан...)

	Бірақ соңғы кезде азды-көпті аты шығып, белгілі оқу орнына қызметке тұрғалы, бұрын көп аса ешкім кіріп-шықпайтын бұл үйге: «Біз бір туысыңбыз, шырағым!» – деп, яки: «Біз де бір жақының едік», – деп келетін кісі аяғы жиілепті. Қабылдың оларға іші-бауыры елжіреп бара жатқан да дәнеңесі жоқ; дегенмен сыртқа тебе де қоймаған. Әйтсе де, әлгілер өздерінің келіп-кеткенімен қоймай, енді: «Ойбай, елден пәленшекең тумаң, түгеншекең дейтін жақының келгелі жатқан көрінеді», – деп үстемелейтінді шығарыпты. «Апыр-ау, бұлардікі не?! – дейді Қабыл әлгілерге таңырқай, аңырая қарап отырып. – Мен бұлардан тума тауып беріңдер деп сұраппын ба?! Өздерінің келген-кеткеніне үндемегенге де тәубе қылмай ма бұлар?!» Жасынан жетімкөкіректеу болып өскен ол өзінің бауырмал емес екенін, әрине, білетін. Мінезінің біртоға тұйықтығы да, әлі күнге кісімен бірден шүйіркелесіп кете қоймайтындығы да, жұрт секілді мұның үйіне ел жақтан көп аса ешкімнің топылып келіп жатпайтыны да, өзі де әлгі жерлестеріне ұқсап: «Ойбай, елден пәленшекең, түгеншекең келеді екен» деп елпілдей қоймайтындығы да (қайта, сол елпілдеп-желпілдеп жатқандарға таңырқайтыны) сондықтан-ды. Әйтсе де, жұрттың соншама жақыншыл, туысқаншылдығын көргенде, кейде бір түрлі дағдарып қалады. Тіпті: «Осылар алыстан.., ауыл жақтан адам келгенге шынымен-ақ қуана ма екен?! – деп ойлайтын оқта-текте. – Бәлкім, мұнда мен ұқпайтын бірдеңе бар шығар?! Кісі құйттай кезінен жақсылық көріп, қамқорлықты қанына сіңіріп өспегесін, жақындық, бауырмалдық дегенді білмейтін болар ма?! Әйтпесе, олар сөйтіп жатқанда, мен неге селт етпеймін?!»

	Осыған ұқсас жайды Қабыл бұрын да талай басынан кешкен. Тіпті жолдастарына сыр қылып айтқан да. Олар не десін?! «Үйіңе келген кісіні – тумаң ба, танысың ба – жай жақтырмайтын шығарсың», – деп кейбіреуі әзілге шаптырған. «Жо-жоқ, күлмеңдерші! Шыным... Сендер сияқты әкенің, ағайын-туғанның қамқорлығын көріппіз бе біз?! – дер еді, мейірім туралы сөз бола қалғанда, әлдебір жоғалған туысқанын есіне алған кісіге ұқсап мұңайып. – Жасыратын несі бар, адамдық комплекстің осы бір... бауырмалдық дейтін жағы, әйтеуір, менде кемшіндеу енді... Нансаңдар бар-ау, кейде сіздердің қарттарыңыз өз баласындай ынты-шынтымен «қарағымдап» жатқанда да, сол кісілердің мейіріміне іші-бауырым елжірей қоймай, өз-өзімнен ұялып тұрам...»

	Бұл оның сыры да, шыны да еді. Әлгі «туыспыз!», «жақының едік...» деп келіп-кетіп жүргендерге де осы уакытқа дейін бір ашылып көрген емес-ті. Жақтырмағандықтан өйтіп жүрген жоқау, «жақының едік» дегеннен қашып қайтсін?! Әйтсе де, мінезі түскірдің тұйықтығы, сосын... «Осылардың анық туыс екені рас болса, баяғыдан бері қайда қалған?!» – деген бір... жібіместей боп ішіне қатқан тоң, (әлде өзі әбден түңіліп: «Сенің туысқаның жоқ!

	Жоқ! Жоқ!» – деп, бір кезде өз қолымен өзі тұншықтырып өлтірген сезімі) жібермейтін. Енді келіп, әлгінде... оп-оңай жерден тағы бір «тума» шыға қалыпты бұған!

	...Күн жексенбі болған соң, әйелі мен балаларын: «Паркке барып қыдырып қайтыңдар», – деп алдап-сулап сыртқа шығарып жіберіп, өзі үйінде оңаша қалған. Көптен бері келімді-кетімді кісіден қолы тимей, (бұрын тыныштыққа үйреніп қалған адамға аздаған кісі-қараның өзі қиын екен), содан запыс болып жүрген ол, бүгін бір емін-еркін көсіліп жұмыс жасайыншы деп отырғанында, есік қоңырауы тағы да шылдыр ете қалды.

	– Ойпырым-ай, осы жұрт-ақ тыныштық бермейтін болды-ау! – деп, кіржиіңкіреп кеп есікті ашса... тоқпақтай қара мұртының шалғысы шымыр ширатылған, төртпақ денелі мосқал қара сұр кісіні алдына салып, шикіл сары Серғазы серейіп тұр алдында... Өзі көңілді, екі езуі екі құлаққа кеткен.

	– Ал, бала (кішкентайдан бірге өскен ол Қабылды «бала» деп атай беретін), көптен көріспеген тумаңды тауып ап, ертіп әкеліп тұрмын! – дейді, алдындағы төртпақ кісінің басынан асыра мойнын созып. – Қарсы аласың ба бізді, жоқ па?!

	– Е, төрлетіңдер! – деп, қарсысындағы кісіні жыға танымаса да, әйтеуір, қол алысып амандасқан Қабыл қинала-қинала сәл шегініп жол берген.

	Қонақтар шешініп, төргі бөлмеге өтті. Іле Қабыл да кірген.

	– Иә, шырағым, отбасы... бала-шаға аман ба? – деп, тоқпақ мұртты диванға жайғаса беріп, ақырын ғана сөз бастады.

	– Өзіңіз де ат-көлігіңіз аман келіп жатсыз ба?! – деп сыпайылық мезіретін жасаған болды Қабыл да. Жүзін әлдеқалай шырамытқанмен, «Осы кісіні қашан, қайдан көріп ем, Құдай-ау!» – деп есіне түсіре алмай, дал болып отыр. Әдетте бұрын-соңды есік ашпаған кісі, әсіресе, ағайын-туғандығы бар адам, әдепкі сөзді қонысқа, шаңыраққа, жаңалық-жақсылықтарға құтты болсын айтудан бастаушы еді, жас ортасынан асып, өзінен кейінгілерге жолжоралғы үйрететін шаққа жеткен мынау егде қонақ оның бәрін былай қойып, амандық сұраудан аспағанына бір түрлі кіділеніп те қалды.

	Әйтсе де, оны елең қылған қонақ жоқ секілді. Көзін үй ішіне қыдыртып отырып:

	– Ім-м... Аман болсаңдар, жақсы екен! – деп қойды ыңыранып.

	Сосын: – Біз бір түу алыста жатқан тілекшіңбіз, шырағым, – деді өз жайына көшіп. – Оқу-тоқу деп өзің осы жаққа кетіп, ауыл-елге ат ізін салмағаныңа едәуір жыл болса да, жақын-жуық, тума-туыс боп сыртыңнан сұрастырып жатамыз ғой, әйтеуір. Естуімізше, шүкір, жаман емес көрінесің! Абырой-атағың да барға ұқсайды. «Оқыған – жарық, оқымаған – көн шарық» деген сол да.

	«Апыр-ау, таныс-ақ адам! Кім еді бұл?!» – деп ойлады Қабыл көз қиығымен байқатпай ғана назар салып.

	–...Осылай қарай бір шаруалармен шыға қалып ем, – деді тоқпақ мұрт сөзін сабақтап, – абырой болғанда, мына Серғазының әке-сінен әдіресін алып алғаным мұндай оңды болар ма?! Өздерің тіпті жолдас екенсіңдер. Осы бала, әйтеуір, шапқылап жүріп бар шаруамды бітіріп берген секілді. Енді, Құдай қаласа, алдағы сәрсенбінің сәтінде ауылға қайтатын болғасын, сендерді де көре кетейін, ауыл-елге амандықтарыңды айта барайын деп...

	– Хош келіпсіз!...– Ернін жыбырлатудан аса алмай, қибыжықтай берген Қабылды, Құдай тілеуіңді бергір, Серғазы құтқарып әкетті.

	– Осы, сен бала, байқауымша, ақсақалды әлі тани алмай отырсың-ау, шамасы! – деді емініп қойып. – Есіңе түспеді ме немене?!

	Қабыл қанша қипақтаса да, көзін бақырайтып қойып айтқан шындықтан жалтара алмады:

	– Отағасыны шырамытқан-ақ секілдімін... Бірақ жыға тани ал-май отырғаным рас енді, – деді мойындап.

	– Айттым ғой, тап осы танымай отыр деп!.. Әй, сенің елден кеткеніңе қанша жыл болды өзі?

	– Жиырма үшінші жылға аяқ басты ғой...

	– Ой-бо-ой! Шынында да, біраз уақыт болған екен-ау. Сонан бері ат ізін де салған жоқсың ғой және?

	– Иә, барған емеспін! – деді Қабыл әлдебір жері шаншып кет-кендей маңдайы кіржиіп. – Қайдан барайын... Кімге келдім деп барайын?

	– Ой-бу, шырағым-ай, неге олай дейсің? – деп қонақтың қос та-науы делдиіп, қопаң-қопаң етіп қойды. – Олай деме, шырағым... Көп болса, «екі туып бір қалғаным жоқ» дейтін шығарсың, ондайың жоқ болғанмен, елің бар, жұртың бар... Әуелі өзің келмейсің бе, көрмейсің бе?! Жақындығымызды таныта алмай жатсақ, сосын айтпайсың ба?! Сыртыңнан бөркіміз дағарадай боп жүреміз, ал сен...

	– Міне, жөн сөз!– деп Серғазы да желпініп қойды. – Ақсақал дұрыс айтып отыр, бала... Ал танымасаң, таныстырып қояйын, бұ кісі – Жорағұл деген жақын тумаң болады! Енді есіңе түсті ме?!

	«Іһмм!» – Қабыл сазарды да қалды.

	«Әй, бәсе, әйтеуір, бір таныс-ақ адам сияқты еді-ау!..» «Енді есіңе түсті ме?!» – дейді. Түспегенде! Оны ұмытып Қабылды жын ұрып па? Әрине, біледі! Білгенде, қане! Бәр-бәрі күні кешегідей көз алдында.

	...Оныншы класта оқып жүрген жылы күзде (ертеңгілік... екі сабақтан кейінгі үлкен үзіліс кезі еді), ойда жоқта шешесінің дүние салғанын естіген Қабыл аудан орталығында оқып жатқан жерінен жан ұшырып, жаяулап-жалпылап ауылға тартып кеткен. Келсе, жұрт шешесі марқұмның жамбасын жерге тигізуді тек бұның келуіне қаратып отыр екен. Ақ жауып, арулап оң жаққа салып та қойыпты. Көз көрмесе, көңіл шіркін сенбейді екен ғой, жас жігіт жан дегенде жалғыз шешесінен де айырылғанын алғаш сонда – көзі көргенде ғана сезіп, аңыраған айдалада ма әлде елсіз иенде ме, әйтеуір, мына тірлікте тек бір өзі қалғанын білген.

	Содан... шешесін жер қойнына тапсырды. Бір жеті күтіп, садақасын да берді. Сол садақа тарқарда: «Шырағым, – деген мұны қариялар ортаға алып отырып, – қиын іске тап келгеніңді көріп отырмыз. Бірақ қайтейік... Ажалға ара тұра алар ма адам?! Өткенге салауат дейміз дағы. Ал енді... шешеңнің азды-көпті шаруасын атқарыстың ғой, өзің де жігіт боп қалған баласың, түсінерсің... біздің ақылымызды алсаң, өз болашағыңды өзің ойла, қарағым! Анау оқып жатқан сабағыңнан қалмағаның жөн деп отырмыз. Кім біледі, ендігі нәпақа, ризығың содан шығар. Бұл шаруаның анаусы-мынаусы қаза берсең түгесілмейді, оның бәрі атқарылмады деп сені ешкім сөге қоймас. Оқуыңа қайт, шырағым! «Жалғыздың жары – бір Құдай» деген, қайтесің?! Жасаған ие жар болсын да!

	Жолың болсын, шырағым!»

	Содан бұл бұзаулы жалғыз сиырын баспағымен қосып көршілерге аманаттап, іші ұлып жүріп қоржын тамға құлып салып, іші ұлып жүріп терезелерді сыртынан тақтаймен шегелеп, іші ұлиұли интернатқа қайтқан.

	Иә, оның бәрі өтті-кетті ғой... Өтті, кетті. Тағдырдың ісіне не шара... Бірақ тағдырдың қатыгездігінен гөрі адамның қатыгездігі жаман болады екен. Бұл қиянатты көргенде де адамнан көрді ғой! Адамнан көрген құқай жаман екен.

	...Келесі жылы жазда аттестатын алып, ауылға оралған. Есікте құмандай қара құлып! Іші қан жылап жүріп, есікті ашты, іші қан жылап жүріп, терезені бекіткен тақтайларды алған... Жападан-жалғыз жаны құлазып, бірер күн үйіне қонып та шықты. Елегізіп жата алмады бірақ... Содан: «Қой, бүйтіп жүргенде жынданып кетермін», – деп, тезірек жол қамына кіріскен... Жол жүруді ойлағанда, есіне ең алдымен түскені қаражат болды. Қаражат дегенде, көршілерге тастап кеткен бұзаулы сиыры мен оның баспағы есіне түсті. Көңілі сәл тыныштық тауып, ал енді малын сұрастырсын!

	Сөйтсе, мұның бұзаулы сиыры мен баспағын малда жүрген бір тумасы алып кетіпті. Алғанда да шегелеп тұрып: «Өзім бағыпқағып берем», – депті. «Ендігі жерде ол баланың менен басқа кімі бар?! Қай уақта келсе де, менен алады ғой малын», – депті.

	«Шырағым, – деді көршісі, – аманатыңа қиянатым болған жоқ. Алыс та болса тумаң ғой, келіп сұрағасын әрі малда отырған адам... жем-шөп те қолында ғой деп... өзіміз қыста шөптен қатты қысылғасын беріп жібердім. Малың – сол тумаңда... Мына Құмсайда отыр».

	Малы – мал ғой, малымен бірге тума табылғанына есі шығып, бұл қуана-қуана Құмсай барсын! Тумасын тапсын... Жалғыз үй отыр екен сиыр бағып. «Ә, кел, кел! – деп қауқалақтап қалды томпақ ала көзді, төртпақ келген жігіт ағасы, мұрты желп-желп етіп. – Кел, шырағым, төрлет!»

	Бұл төрлетті. Шай-су ішті. Түстенді. Содан асығыс екенін айтып, бір кезде малын сұрасын.

	– Ойпырым-ай, бала, сен келгелі өзім де қипақтап отыр едім... – деп бастады тумасы. – Қипақтайтындай да жөнім бар, шырағым! «Шығасыға – иесі басшы» деген, баспағыңды қыста өрісте қасқырға жегізіп алдық. Ал енді... көрмейсің бе, «Құдай бір айналдырса, шыр айналдырады» деген, сиырың да көктемде бұзаулай алмай, байғұс... көзі алары-е-еп өлді де қалды. Қайтесің енді! Қайтейік... Қыс қатты болды ғой биыл, қатты болды жүдә! Мал деген азар Аллалап, әшейін осы... ілініп-салыны-е-еп, тұралап қала жаздап әрең шықты ғой, әрең шықты!

	– Ағеке-ай, – деді бұл сасқанынан. Оқу көзінен бұлбұл ұшып бара жатты... Маңдайынан суық тер бұрқ ете түсті. – Ағеке-ай, бұзауы ше?! Ең болмаса, былтырғы бұзауы қалмады ма?!

	– Бұзауы деймісің?! Со бұзауы құрғыр... – «Тумасы» самай шашы қобыраған қатынына қараған. Кір-кір ақ орамалды көзіне түсіре тартып, ошақтағы бықсыған отты көк түтін етіп үрлеп жатқан қара қатынның басы изең ете түскендей болды. – Ие, бұзауың бар-р, бала... Құйрығын шаншып алып, шапқыла-ап жүр, әшейін. Өзі жұнттай-ау, жұнттай! Ал қайтесің? Қайтпекші ең оны?!

	– Алақай-ай! Ағатай-ай, бұзауының бар болғаны қандай жақсы болды! Оқуға жүрмекші ем... Қаражат керек. Ең болмаса, соны сатып ақша қыла алам ба?!

	– Ойпырым-ай, бала-ай, мынауың тағы қиын болды-ау! Қысылсаң енді... Қайтсек екен?! Қатын-ай, сандық түбінде тиынтебен, бірдеңе бар ма еді? Қайтеміз енді, ағайыншылығымыз болсын, сол бұзауды... баланың бұзауын біз-ақ ала салсақ?!

	Шашы қобыраған қара қатын қою, ащы түтіннен жасаураған көзін бері бұрды:

	– Сонда қаншаға бермек бұзауын?

	Бұл шыр ете қалды:

	– Тым құрыса бір мың сом болса... Оқуым қашық, жеңеше! Та-нымайтын жер!.. Соның өзі жете ме, жетпей ме, оны да білмеймін.

	– Ойбай-ау, өзі жұдырықтай бұзау! Мың теңгесі несі? – Екі иығы кезек-кезек ілгерілеп, әйел отқа итініп жақындай түсіп отырды.

	– Шынында, қымбаттау енді, бала! Бұзау әрі кетсе, төрт жүз-төрт жүз елуден аспайды. Оның үстіне қазір мал алынбайтын кез ғой. Дегенмен, қатын, енді, былай... ағайыншылығымыз болсын, балаға жеті-сегіз жүзді тауып бер! Оқуға барам деп отыр ғой, көрмеген жері...

	«Жеңгесі» ысқырынып отырғанда, «ағасының» мына сөзі Қабылдың көзіне еріксіз жас үйірілтті. Бірақ онысын көрсеткісі келмей, жас толы көзін жасырып төмен қарап отырғанда, о, Құдая, шашы қобыраған қара қатынның мейірі түсіп, сандық түбінен ақшаны саудыратып әкеп, ылғи «сарықұлақтан» сегіз жүз теңгені санап берген. Сөйтіп, бұл жүрегі жарыла жаздап, қуанғаннан алып-ұшып ауылға келсе, көршісі осынша «жақсылық жасаған» тумасын жеті әкеден боқтасын!!!

	– Хар-рам ит! Жетімнің хақын жегенін желкесінен шығарайын-ай мен! Көрдің бе мұны... Ө-ө, жеті әкеңнің аузын с...н!

	– Немене, аға?! Сегіз жүз бұзауға аз ба? – деген бұл түкке түсінбей.

	– Ойбай-ай, не дейт мына бала? Бұзауы несі, шұнақ құдай, ол мұнда бұзаулы сиырыңды жеп кетіп отырғанда! Осы бар ғой, осы... ана иттен де бар! – деп, көршісі кенет әйеліне тұра ұмтылды. Әйел далаға зытқыды. – Сен ит пе, сен ит... «шөп-шөп»... деп миымды шұқып. Әтеңе нәлет! «Көрші хақы – Құдай ақы... Әй, аманатқа қиянат болар» дегенімде, қойды ма бұл ит! Қоймады ғой, қоймады! «Кісінің малын қырып алармыз», – деп! Ойбай-ай, енді қайттім, ойбай! Өлсе, өзіміздікімен бірге өлетін еді ғой, қарасан келгірлер! Көрмейсің бе енді кеп... пәшестен аман-есен алып келген жаным мен арымды айдың-күннің аманында таптатқанын! Ұятқа қалдырғанын! Қаршадай баланың бетіне қалай қарайын, елхалықтың бетіне қалай қарайын енді, а?

	«Қызыл қырғыннан қаны бұзылып қайтқан» дейтін мына көршісінің қалшылдағанын әке-көкелеп әрең қойғызып, Қабыл артынан сұрастырса, сиыры да өлмеген, баспағын да қасқыр жемеген... Көктем әбден шыққанша көршісі әлденеше рет барып, өз көзімен қайта-қайта көріп қайтып жүріпті. Бір жақтағы бұл сөйтіп жүргенде тумасының істеп отырғаны әлгі көрінеді.

	– Қап, ол итті ме... Ол иттің ит терісін басына қаптармын-ау! Тұра тұрсын, бәлем! Оның жөні басқа... Бәрінен бұрын мынаны айтам-ау, мынаны! – деп, үйге де кіре алмай, анадайда айналсоқтоп ұзай да алмай жүрген әйеліне көршісі тағы да ажырая бастады. – Бұл ма, бұл... менің басымды жұтпай тынбас, сірә! Кешегі қызыл қырғында қан кешіп жүріп те бетіме шіркеу түсіріп көрмеп ем, енді мына айдың-күннің аманында, мына мамыражай заманда... ел бетіне қаратпастай етіп, көрші хақын да орындатпай отырғанын көрмеймісің?! Өй-й, әтеңе нәлет! «Әй, аманатқа қиянат болар!» деп Құдайдың зарын қылдым. Тыңдады ма, бұл ит, көнді ме? Қайдағы бір харамнан туған харамға: «Жем де, шөп те қолында тұр ғой... тумасы ғой...» – деп, апарып жетектетіп жібермеді ме?! Қап! Бәлем, сен де тұра тұр! Ертең болсын сенімен әңгіме!

	Иә, бәрі... бәрі есінде.



	1 Бір мың сом – ескі ақшаның кезі

	Ертесіне көршісі таң атар-атпаста тұрып, желі басында жатқан екі сиырының бірін әлдеқайда ала жөнелген. Содан бесін ауа әзер оралсын.

	– Ал, шырағым, – деді келе сала, демін де баспастан, – мына жаман ағаңнан бір қателік кетті! Кешір, айналайын... Ертеден іздегенімде қолыма түскені – мынау болды. Мың жарым теңге... Мә! Тағысын тағы көрерміз. Тек көршіңнің шаңырағына назаңды төкпей аттан, айналайын. Ренжімеймін деші... ренжімеші...

	– Жоқ , аға... – деді бұл тілі икемге әрең келіп. – Неге ренжиін?! Ренжімеймін! Қайта сізге көп-көп рақмет айтпасам...

	Сөйтіп, бұл елден аттанған... Көңілінде: жанын жылытар бір жаз кеткен, бір... жібіместей тоң кеткен... Сондағы «тумасы»– осы... мына отырған тоқпақ мұрт.

	«Түк өзгерсеші!!!» – Көзі алаң-жұлаң етіп, бүйрек беті майлы бидайдай жылтырап, шойыннан құйғандай төртпақ денесі тыптығыз болып қақшиып отыр. Назары да сол баяғы... ештеңеге тұрақтамай, үй ішін қыдыра кезіп кеткен.

	«Апыр-ай, арам жеген құзғын қартаймастан үш жүз жыл жасайды деуші еді, рас болмаса неғылсын, – деп ойлады Қабыл. – Арам жеген мына құзғын... адамның құзғыны да әлі баяғысынша қартаймастан қарап тұр ғой!»

	Тоқпақтай мұртының шалғысын шиырып-шиырып жіберіп, әлдене айтуға оқтала берген «тумасының» алдын бұ жолы Қабыл өзі орады.

	– Иә, сонымен бұ кісінің мендегі шаруасы не болды? – деді түкке түсінбеген кісіше, түсін берместен Серғазыға қарап. – Соны ұғыңқырай алмай отырмын, Серғазы!

	– Не дейт?! Ау, бағанадан бері мен не айтып отырмын саған? Тумаңды ертіп әкеліп отырмын дегем жоқ па, ту-маң-ды-ы!...

	Жолдасы күле сөйлегенмен, Қабыл сазарған қалпынан танған жоқ.

	– Қайдам?! Мұндай туманы естіген де, көрген де емеспін! – деді безеріп. – Танымағаным үшін кешірер. Бірақ кешірмеймін десе де өзі білсін! Тумалық пен туыстықты кішкентайдан сезініп өспегесін кісі ендігі жерде ұқпайтын да болар. Бәлкім, ұққысы да келмес... Бірақ ол үшін мені бұ кісі де, басқа «тумаларым» да кінәлай алмаса керек.

	– Апыр-ай, шырағым-ай... осынша төпелейтіндей не болып еді?! Жақтырмасаң кетейік! – деп қонақ ұшып тұрып, кенет ауыз үйге жөнелді. Аяқ киімін киіп жатып та, мұрты желп-желп сөйлеп жүр. – «Үйіңе келгенде үйдей өкпеңді айтпа!» деген бар еді, тіпті қоймадың ғой... Немене сонша, қазымырланып! Ит жылғыны қозғап...

	– Ит жылғы ма, күшік жылғы ма, әйтеуір, кісіге еткен жақсы-лық та, жамандық та ұмытылмайтынын, күндердің күнінде кісінің алдынан шығатынын біліп жүргеніңіздің зияны болмас дегенім де...

	«Тумасы» естіді ме, естімеді ме, есік сарт жабылды.

	– Қой-ей, саған не болды? – деді Серғазы мұны иығынан қағып.

	– Ұят емес пе?

	– Кімнен? Әлгіден бе?

	– Қанша айтқанмен, жасы үлкен адам... Оның үстіне, елден... түу жер түбінен келіп отырған жоқ па?

	– Келсе ше?

	– Қой, құрсын! Ұят болар. Ертіп әкелген – мен едім, шығайын!

	– Өзің біл!

	Серғазыны да шығарып салып, ендігі жатысы мынау.

	«Апыр-ай, шынында, ұят болған жоқ па? Әлгі Серғазы ренжіп кетті-ау, – деп ойлады Қабыл тағы да.

	«Таспен атқанды – аспен ат!» деген де бар еді... – деп ойлады ол екінші бір ойдың ұштығына жармасып. – Осы менікі әбестік болған жоқ па?! Құрғырды дым білдірмей, қонақ етіп те жібермеген екем. Мейлі, өз ұятына өзі өртеніп жүрсін сосын».

	«Жо-оқ! – деді ол тағы да қатайып. – Неге құрметтеуім керек мен оны? Құрмет, жақсылық – тек жақсылыққа ғана жасалуы керек. Ал біреудің біреуге қараулығы мен харамдығы қайта ешқашан ұмытылмауға тиіс! Ұмытқаның – ке-шір-ге-нің! Сол қараулықпен, сол харамдықпен сәл де болса ымыраға барғаның, Қабыл! «Иттік те тайраңдап жүре берсін» деген немқұрайды, бойкүйездік ол!»

	Қашан тұрып кеткені белгісіз, бір аңдаса – бөлме ішінде сенделіп жүр екен.

	– Ұмытпа! Ұмытпа, Қабыл! – деді ол өзіне-өзі. – Сен ұмытпауға тиіссің оны!





АТЫМТАЙ


	– Ылзабай аға-а-а! Атымтай келді, Атымта-а-ай!

	Ұзын шыбықты ат қып мініп, «шу-шулеп» ызғып келе жатқан Мырзабай тентектің айқайы селк еткізді.

	– Атымтай келді! Атымтай, – деді «атын» ойнақтатып кеп. Түсіп қалған күрек тістерінің орны үңірейіп, сөйлеген сайын түкірігі келіп қайтып, келіп қайтып алқынып тұр.

	– Е, жөндеп айтсаңшы! Қашан, кіммен келді?

	– Жүліндел... Дәмегүлмен келді. Әйда «чүу!»

	Қайтадан ауылға қарай ызғыды. Жау қуғандай үнемі ентігіп жүретін әдеті мұның. Бір сөздің бас-аяғын да түгел айтпайды. Еркелік қой. Апам мұны еркелетіп жіберіп жүрген. Үй ішімізбен «Мырзабай тентек» дейміз. «Тентегін» қосып айтпасақ, бірдеңесі кететіндей. Құлағымыз әбден үйреніп кеткен бе, өйтпесек, шынында, әлденесі жетпейтіндей болып тұрады. Қазір де ештеңені ұғындырып айтпастан шауып бара жатқаны анау...

	Амал жоқ, сай бойындағы көк шалғынға тігілген төрт үйге қарай, қалың қияқтың арасымен көлбең-көлбең етіп бара жатқан көк көйлектің соңынан біз де жөнелдік.

	Шулап жетіп келгенімізде:

	– Әй, бұ қайсыларың, ойбай? Ауылды бастарына көтеріп, түге. Жоғалыңдар әрмен! – деген айқай шықты. Дәмегүлдің апащы бажылдақ дауысы. Оның «ойбайынан» біз түгілі бүкіл ауыл сескенетін.

	Жым бола қалдық.

	Атымтай сыртта, киіз үйдің іргесінде жатқан келінің үстінде бір уыс боп бүкшиіп отыр екен. Жүгіріп келе жатқан бізді сонадайдан көрсе де міз баққан жоқ. Басы төмен салбырап кетіпті. Қиқулап жетіп келгенімізде қызарып кеткен көзінің астымен сүзе бір қарады да, ернін тістелеген күйі үнсіз отыра берді. Мөлт-мөлт еткен тамшы жасты бетін сипаған боп, қолының сыртымен қағып жібергенін байқап қалдым.

	– Атымтай, не болды саған, а? Неге ренжіп отырсың?

	– Ештеңе де...

	Күңк етіп, келте қайырған жауабынан аптыққан көңіліміз су сепкендей болды. Бәріміз үнсіз қоршап тұрып қалыппыз.

	...Іштен әлдекімдердің дабыры, гу-гу әңгіме естіледі. Шамасы, орталыққа барып қайтқан Дәмегүлден ауыл хабарын сұрастырып жатқандары шығар. Бұл төрт үйдің қашанғы әдеттері... Біреу-міреу келе қалса, не өздерінің бірі әлдеқайда барып қайтса, сол үйге бәрі топырлайды. Дес бермей самбырласып жатқандары...

	– Қашан келдің, Атымтай?

	– Әлгінде-е...

	– Неге ішке кірмей тұрсың енді?!

	– Шай ішіп жа-а-тыр. «Далаға ойнай тұр деген». – Ол жылап жібермес үшін ернін тістелеп, төмен қараған күйі бүкшие түсті. Кірпігі тым жиі жыпылықтап, өксік қысқан көкірегі дірілдей көтеріліп барып басылды. Сосын ғана сәл тынышталып, жарылып кеткен күс-күс оң аяғының башпайымен құмды сызғылай берді, сызғылай берді.

	...Атымтайдың апасы былтыр қыс ішінде қайтыс болған. Онда екеуміз үшінші класта оқып жүр едік. Көп адам жиылып, Салуа апайды Қарамолаға апарып қойғанда, мақталы күртешесінің жеңімен көзін сүрткілеп, дәл осылайша томсарып тұрған оны Ізімберген ағай үйіне ертіп әкетіп еді. Сонан кейін-ақ Атымтай қатты жүдеп, тым бұйығыланып кеткен-ді. Класта да ешкіммен ойнамай, бір бұрышта өзімен-өзі үндемей отыратын. Көп ұзамай Ізімберген ағайдікінен тумасы Жәпек қолына алды. Олар көктемде жайлауға көшерде біздікіне тастап кеткен. Екі-үш жұма тұрып еді, өзім бағып-қағам деп Таңқыбай дейтін туысқаны тағы алып кетті. Сонда-ақ:

	– Пішту! Көрерміз жаман Таңқыбайдың бағып-қаққанын. Анау көкбет қатынына жүндей түттіріп қояйын деп жүр ғой. Қолбала ғып... – деп апам шала бүлінген.

	Түттірсе, түттірген шығар. Атымтай аш мысықша үрпиіп, қатты жүдепті. Шашы қобырап өсіп кеткендіктен, қылқиып мойыны қалған. Сарғайып кеткен ақсүп көйлегінен иығы сойдиып тұр. Жабырқаңқы жүзі сұп-сұр. Тек томпақша келген қап-қара көзі ғана жарқырай түсіпті.

	Кенет ол жасқа толы жанарын маған аударып:

	– Ырзабай, асық берсем, айран ішкізесің бе? – деді әрең-әрең. Өңінде әлдеқандай абыржу, беймағлұм жалыныш бар. Әлденеге алаңдап, үй жаққа жалтақ-жалтақ қарап қояды.

	Мен ауыз ашқанша:

	– Бесеуін берсең, бір тостаған... Давай! – деп «тайпақ сары» Көкен жетіп келді. Оңай олжаны мен қағып кетеді деп қыпылдапақ тұр.

	– Үшеу! – деді мұны күтпеген Атымтай дереу оған бұрылып. – Әкел! Үш асыққа...

	– Жоқ, бесеу! Біліп қалса, апам ұрсады.

	– Жарайды.

	Атымтай тізелігіне қара матадан жамау салған сұр жолақ шалбарының қалтасына қолын апара бергенде:

	– Қой! Біздікінде қанша ішсең де жетерлік айран бар, – дедім жалма-жан. – Жүр!

	Балалар аңтарылып қалды.

	Аузына түсіп тұрған жемнен айырылып қалғанына іші күйген болу керек, «тайпақ сары» ғана маған қарап бет-аузын ызалана қисаң-қисаң еткізіп қала берді.

	** *

	...Келгелі Дәмегүлдің қызын арқалаудан Атымтайдың қолы босамай-ақ қойды. Қашан көрсең арқасына салып алып жүргені... Қаршадай болып анау да (Дәмегүлдің қызын айтам-ау) жайлы жерді біліп алған. Өмірі түспейді-ау, түспейді. «Айналайын, Нұргүл! Кішкене отыра тұршы... Отыра тұршы, мына жерге», – десең, «Іүң, і-і», – деп басын шайқап, жатып алады. Өзі бар болғаны екі жаста. Соған қарамастан пәле бір!

	Нұргүлдің қызығатын жалғыз-ақ нәрсесі бар. Ол – біздің қызыл ала асығымыз. Зәуде бір «хан» ойнай қалсақ, ортадағы қызыл сақаға жармасатынын қайтерсің! Оны беріп қалай отырарсың тағы. Ал, берме... Қуыршақтай (әр жерде бір жатып, әбден кір-кір болған қуыршақты көз алдыңызға елестетіңізші!) Нұргүл шешесінен өткен ащы дауыспен шарылдасын десең. Оның жылағанын естісе, Дәмегүл шығады:

	– Ө, жетпегір! Жетпей желкең қиылғыр. Жаңағының арасынша арқаң ойылып қалды ма, а?! Әлде әке-шешеңді жалмап алған осы қыз ба... Неге жылатасың деймін мен саған...

	Әйда, кетеді дейсің. Мықты болсаң сосын тоқтатып көр!

	Неге екенін қайдам, сол Нұргүл соңғы күндері арқалағаннан қашқақтайтынды шығарды. Онысы Атымтайға да жеңіл тиген болуы керек, ара-тұра асық ойнап кетеді. Мұнысы басқа балалардан гөрі маған жақсы болды. Әйтпесе құрт-шабақтармен ойнау әбден жалықтырып еді.

	Атымтай кеп қосылғасын екеуміз тіпті бөлектеніп алдық. Не істесек те, қайда барсақ та «боқмұрындарға» айтпай, тайып тұрамыз.

	** *

	Бүгін де құрт-шабақтардың ауыздарын аңқитып алдап, суға түсуге қашып кеттік. Өйтпесек үлкендер ұрсады. Оларға салсаң: «Әй, сендердің сәніңді бұза ма бұлар? Ойбай-ау, мына екеуі ме... Мына екеуі...» – деп, жейделері кіндігін әрең жауып, жалаң бұт шауып жүргендерді де қасымызға қосып қояды. Ал, олармен судың маңайын көру қайда?!

	...Мінекей көл жағасында жатырмыз. Күн шақырайып тұр. Лүп еткен жел жоқ. Әлгінде салқын суға сүңгіп-сүңгіп алғанда рақаттанып қалып едік, ыстық құм маужыратып барады. Атымтайға қарап ем, арық жауырыны сойдиып екпетінен жатыр, арқа терісі күнге тырысып қапты. Өзі:

	– Рақат болды-ау! – деп қасынып қояды. – Көптен суға түспей, үстім қышып жүр еді.

	– Әлгілерді де қатырдық-ау, бәлем! – дедім мен. – Іздеп жүрген шығар.

	– Мейлі, іздесін... Осылай қашып кетпесек, Дәмегүл жеңешем мені жібермейді. Қызы бар ғой, сұмды-ы-қ жылауық...

	– Атым, сен соны неге арқалайсың да жүресің осы?

	– һе! Арқалатпай қояр деген. Ойнатпасаң, кешке тамақ бермейді.

	– Онда бар ғой... сен былай қыл. Әуелі сұра: «Жеңеше, ішім ауырып жүр еді, сыртқа шығып келейін, ә?» – деп. «Е, бар!» – дейді ғой. Сосын жайла-а-п (аяқ басысын көрсетіп, құм бетімен саусақтарымды ақырын жыбырлатып қойдым) шығып кет те, тайып тұр.

	– Сосын қайтып келмей ме екенсің? Ой, сен де айтасың-ау.

	– Ендеше...

	– Жоқ! Мен саған қызық айтайын ба?! Тек ешкімге тісіңнен шығармасаң айтам.

	– Тісімнен шығармаймын! Міне... былай болайын! – деп кеңірдегімді саусағыммен кескілеп қойдым.

	– Сен білесің бе, неге Нұргүл арқалаудан қашады, ә? Хи-хи-хи!

	– Жоқ, білмеймін! – Өз-өзінен мәз болып отырған Атымтайға таңырқай қарап қалыппын.

	– Әрине, білмейсің. Ал мен бар ғой... – Ол тағы да қулана жы-миып қойды. – Қызық әдісін таптым.

	– Қандай әдіс?

	– Соны айтайын деп отырмын ғой... Міне, былай... Әуелі ойнатқан болып, арқама салып алам да (ол Нұргүлді кәдімгіше арқалап жүргендей-ақ екі қолын артына салып, теңселіп-теңселіп қойды) жүрем. Әбден жұбанды-ау деген кезде жайлап қана білдірмей, битіп (Атымтай бас бармағы мен сұқ саусағының басын қосып, қысып-қысып қойды) құйрығынан шымшып алам. Сонда қайтеді дейсің ғой?!

	– Бақырады да.

	– Бақырмағанда қайтуші еді?!

	– Ал сосын...

	– Сосын қойған кезінде тағы да әлгіндей... Шарылдауын қоймаған соң: «Жағың қарысқырға не болды? Әкелші өзін бермен», – деп жеңешем өзі-ақ алады. Хи-хи-хи! Әйтпесе бар ғой, арқаңнан түспейді-ау, түспейді.

	– Хи-хи-хи! Мынауың, шынында, дұрыс екен.

	Атымтай осындай бірдеңелерді ойлап тапқыш-ақ.

	Қиыспайтын жерде келістіріп жіберетіні бар. Мұнысының өтірік-расын кім білген, әйтеуір, әңгіме айтқанда, әсіресе, небір ғажайыптар туралы сұңқылдатқанда аузыңды ашып қаласың.

	** *

	Ананы-мынаны айтып жатып, уақыттың қалай өткенін аңдамаппыз. Шаршап, қарнымыз ашып, ауылға күн бата әзер қайттық. Бұл уақытта сиырлар өрістен келетін де, оған шейін біз бұзау ұстауға көмектесетінбіз. Кешігіп қалыппыз. Өрістен қайтқан сиырлар мөңіреп, желі басында аяғын бұзау басып кеткен әйелдер бажылдап, ауыл үсті азан-қазан, у-шу. Сазайымызды енді тартатын болған шығармыз деп, үйді-үйімізге жасырынып кеп, жып бердік.

	Келген бетте бір уыс құртты қалтаға басып алып, жылыстап сыртқа шығып кеткем. Апам ұрсатын шығар деп, үйге кірмей қорқып жүрмін. Сырттай бақылап қоям.

	Айнала қаракөлеңкеленіп, ымырт үйіріліп барады. Сиыр сауып болған әйелдер алжапқыштары ағараңдап үйлеріне қайтып жатыр.

	Әне, апам да көрінді! Мен бір топ қарағанның түбіне бұға қойдым.

	Кенет шаңқ-шаңқ еткен Дәмегүлдің ащы даусы шықты.

	– Сені ме? Сен жалмауызды... Айналасын түгел жалмаған! Мә, мә!

	Атымтайдың сазайын беріп жатқанын біле қойдым. Өзімнің де ішім қылп ете қалды.

	– Ас ішіп, аяқ босатар! Қу қаңғыны қайдан әкелдім, ойбай?! Бала болып титтей пайдасы жоқ. Енді қайттім, мұны, а? Өй, қу жетім...

	Қолы батпай ма әлде Атымтай көнбіс боп кеткен бе, Дәмегүл ашуланса, оны сабаумен ұратын. Ойыма алғаным сол еді, айтқандай-ақ киіз үйдің есігінен атып шыққан Атымтайдың соңынан таяғын көтере ұстап, Дәмегүл де жүгіре шықты. Кебісін тырптырп еткізіп кішкене қуып барды да, жете алмасын білгесін сабауды құлаштай лақтырды.

	– Ө, жетпей қалғыр! Тұра тұр, бәлем. Келмей кетерсің.

	Долданып кейін қайтты. Артына қарап-қарап қойып, сабаумен жерді ұрғыштап сөйлеп келеді...

	«Лағнет атқыр! Баланы таяқпен ұрғаны несі екен. Құдайдан қорықсашы»... – Жалт қарасам, апам екен. Жер ошақтың басында отты лаулата жағып, сүт пісіріп отыр. Көзі Дәмегүлдің үйі жақта.

	...Әр жер-әр жерде де алаулаған от. Жер ошақтардан қап-қара тұңғиық түтін бұрқырай көтеріліп, тұңғиық аспанмен астасып жоғалып жатыр. Қазан басындағылардың қалбаңдаған көлеңкелері қараңғы түннің қарауытқан қорқынышты елесіндей ербең-ербең етеді.

	** *

	Көп ұзамай ауыл кешкі шайға отырды.

	Ақырын, білдірмей кеп іргеден сығалап ем, ондық шам жағылып, үйдің іші дастарқан басына жиналған екен. Көкем төрде. Мырзабай тентек апам мен екеуінің ортасында, көкемнің тізесіне шынтағын қойып, бауырсақты соғып отыр. Ішім шұрқырап қоя берді. Қарным ашқанын сонда білдім.

	– Әлгі Ырзабай қайда жүр?! Шақыршы, – деді апам «тентекке» қарап. – Тұр!

	Мырзабай орнынан көңілсіздеу қозғалып, есікке беттеді.

	– ЬІлзаба-а-ай! Апам шақылып жа-а-тыл! – Сәл тұрды да, «жоқ» дегендей иығын қиқаң еткізіп ішке кірді.

	– Шақырғаның осы ма? – деді көкем мырс етіп.

	– І-і, жоқ өзі.

	Мұнан әрі шыдай алмай сүйретіліп үйге кірдім. «Апам ұрсатын шығар» деп көзімді жерден алмай, өп-өтірік мүсәпірсіп тұрмын.

	– Әй, жаңағы Атымтай қайда?! – деді ол ұрсудың орнына сы-бырлап қана. – Бар, шақырып келші! Шай ішсін. – Қабағында еш ызғар белгісі жоқ. Соны пайдаланып, тезірек жүгіріп шыққан менің артымнан: – Үйдің сыртымен келе қойыңдар! – деп дауыстап қалды.

	** *

	Төсекті екеуіңе сыртқа салып қойдым. Бар, жатыңдар! – деді апам. – Атымтай бүгінше үйіне бармай-ақ қойсын! Жеңешесіне өзім айтармын.

	Кінәмізді іштей мойындап, үндемей отырған екеуміз жылыстап сыртқа шығып кеттік.

	Сүттей жарық түн. Айнала тып-тыныш. Анда-санда жер ошақ басында жүрген иттердің ырылдасқаны, жата бастаған сиырлардың тұяқтарының сыртылы естіледі.

	Міне, іргеге салынған төсекте екеуміз қатар жатырмыз. Ол маңайды бозамық нұрға бөлеп, баяу қалқып бара жатқан айдан көз алмастан:

	– Апам айтатын еді: ай толып туғанда анықтап қарасаң, иінағашпен су алып бара жатқан қызды көресің деп. Рас па екен?!

	– деді әлдеқандай мұңды үнмен.

	– Менің апам да солай дейді. Рас шығар.

	– Естіп пе ең, дию-жындар бір жақсы адамның жалғыз қызын ұрлап әкеткен көрінеді. Содан бері әлгі қыз айда қалып қойыпты.

	– Сол диюлар Дәмегүлді неге ұрлап әкетпейді екен осы. Жақсы болар еді, ә, Атымтай?!

	– Олар тек жақсы адамдарды ғана әкететін көрінеді. Оны неғылсын ойбайлатып.

	– Қойшы!

	– Рас айтам. Үлкендерден талай естігем, Құдайың да жақсы адамдарды алады дейді.

	– Қайда апарады екен сонда?

	– О дүниеге... Сол жерде жақсы адамдардың арызын тың-дайтын болса керек. Артында қалған тума-туыстары мен балаларына жаманшылық жасағандарды оңдырмайды деседі. Тіпті болмаса бар ғой, ...өзі рұқсат беріп, түнде үйіне жіберетін көрінеді.

	– Қойшы, ей?!

	– Рас айтам. Елібай батыр туралы ертегіні естімеп пе ең?!

	– Жоқ...

	– Баяғыда сондай бір батыр болыпты. Елін қорғаған еңіреген ер екен. Сол батыр бір соғыста жараланып, аяғынан айырылыпты да, жарақаты асқынып өліпті.

	– Иә...

	– Сонан әлгі батырды жерлейді. Тірісінде халық оны құрмет-теп, алтыннан аяқ жасатып берген екен. «Туысымын, тумасымын» деп жүрген біреу жерлеген кезде алтын аяқты бірге көмбей, тығып алып қалыпты. Жұрт оны байқамайды.

	– Қалай байқамайды? Көрмей ме екен...

	– Қызықсың-ай... Егіл-тегіл жылап жүрген ел не біледі. Әлгі арамза сияқтылар ғой ондайда өз есебін ұмытпайтын.

	– Иә, айта бер.

	– Сонан бір күн өтеді, бір жеті, бір ай өтеді. Әлгі залым енді алтын аяқты сатып, байымақ болады. Бір күні ұйықтап жатса... (Атымтай залымның ұйықтап жатқанын көрсетпек болып көзін жұмды) аппақ киімді біреу келіп: «Ей, арамза! Аяғым қайда? Қайтар аяғымды», – дейді түртіп. Залым сасып қалады. Шошып оянса, жан жоқ. Ішінен дұға оқып, қайта жатады. Көзі іліне бергенде есіктің ілгешегін сырт еткізіп ашып, әлгі тағы келеді. «Аяғымды бер! Қайтар аяғымды!» – дейді үстіне төніп. Залымның зәре-құты қалмай ұшып тұрады. Қараса, тағы жан жоқ. Құранын оқып, отырып-отырып қайта жатады...

	Не керек, күн сайын көзі ұйқыға кете бергенде әлгі келіп, тыным бермейді.

	– Рас па, ей?!

	– Рас айтам деймін. Немене, сенбейсің бе? – деді Атымтай ренжіп.

	– Иә, сосын...

	– Сонан бір күні залым қорылға басып жатқанда, әлгі ақ киімді тағы келеді.

	Әуелі жайла-а-п: «Ей, анада айтқанымды ұмыттың ба?» – дейді ақырын ғана. (Әлгі ақ киімді тап өзі секілді Атымтай тұншыға күбірледі) – «Ұмыт-тың-ң ба-а-а?! – Залым ояна қоймайды. Батырдың рухы әбден ашуланған ғой, кенет қатты-қатты жұлқып жіберіпті. Залым шошып оянса, тағы жан жоқ! Жалғыз өзі...

	Тышқанның тысыры естілетін бөлмеде өңім бе, түсім бе деп тып-тыныш тыңдай қалады. Жо-о-қ! Ештеңе жоқ.

	Ай сүттей жарық екен. Айналасына көз жүгіртсе, о Құдая... терезеден еденге түскен ай сәулесінің тап ортасында аппақ киімді, ұп-ұзын әлдене жарқырап тұр. Зәресі ұшып кеткен залым ақырын ғана көрпенің астына тығыла беріпті. Екі көзі әлгіде! Қарап жатыр дейді. «Ей, қайтар аяғымды! – дейді әлгі. (Даусын жуандатып, Атымтай ақырын гүжілдеп қойды). – Тез қайта-а-р!» Залымда үн жоқ. Кенет әлгі таяп келіп: «Аяқ қайда? Қайда?!» – деп (Атымтай оқыс ақырып қалғанда қорыққанымнан жүрегім жарылып кете жаздады. Бақырып жіберуге шақ қалдым.) көрпесін жұлып алғанда, залым жынданып кетіпті. Әне, сөйтетін көрінеді.

	Атымтай әңгімесін одан әрі жалғастыра бергенмен, біразға дейін тыңдай алмадым. Бойым қалтырап, үрей биледі. Әлденеге алағызып, үй маңында қарауытқан бұталарға да үрке қарап жатырмын. Шынымен-ақ әлгіндей біреу шыға келетіндей.

	– Ей, сен немене, қорқып кеттің бе? – деді Атымтай күлімсіреп. – Мен, әншейін... Саған айтып жатқаным ғой. Ондай-ондай бола береді.

	– Не бола береді? Нені айтасың...

	– Біреудің біреуге қысастығы да... Мысалға, анау Дәмегүл жеңешем бар ғой, біздің ала сиырды жақында маған айтпай сатып жіберіпті, – деді Атымтай жабығып. – Оны айтасың-ау... Былтыр күзде Таңқыбай да күрең құнанымды сатып жіберген. Енді менің ештеңем қалған жоқ.

	– Сенің күрең құнаныңды ма? Неге сатқыздың?!

	– Мен бе екем. Аналар дедім ғой, айтпай істеп жүрген.

	– О-ох, оңбағандар-ай! Солардың зәбірін апаң көрсе ғой...

	Мүмкін көріп жатқан да шығар, ә?!

	– Бәлкім...

	– Әлгі залым құсатып жындандырып жіберсе! Келіп көрсе апаң, ә, Атым! Сөйтсе екен бір күні, а?!

	– Келер дейсің бе... – Ай сәулесіне шағылысып, Атымтайдың көзінен бір моншақ ыршып түсті. Ақырын ғана күрсініп: «Келмейді ғой...» – деді тағы да кімге айтқаны белгісіз. Сосын ұзақ үнсіз қалды.

	Оған талай жыл өтті...

	Осының бәрі жаңа ғана оны елге шығарып салған соң есіме түсіп отыр-ау... Дәмегүл байғұс қайтыс болып, марқұмның жаназасына Атымтай асығыс жүріп барады екен. Баяғының бәрі есінен шығып кеткендей-ақ, жеңгесінің есімін қайта-қайта аузына алып, кәдімгідей өксіп қойсашы...

	Өзімді бір кісідей-ақ қатты санаушы едім. Кей-кейде мынау өмір шіркінге байыпты көзбен, һәм салқын парасатпен қарауды мадақтайтыным да бар-ды... Өзіне жасаған қысастықты біржола ұмытқанын былай қойғанда, бейшара Дәмегүлдің шулап қалған шиеттей балаларын ойлап, риясыз көңілмен елжірей егіліп тұрған Атымтайдың түрін көргенімде, бұрынғы ойымның бәрі түкке тұрғысыз, тек бір бекершілік, пенделік ұсақтық сияқты көрініп кетті. «Күнделікті күйкі тірлікте ағайындарымызбен, досжарандарымызбен арадағы өкпе, араздық, талас-тартысымыз – бәрі де ізгілік дарымаған бақас көңіліміздің дерті екен ғой. Апырау, осы уақытқа дейін соны неғып білмегенмін» деп ойладым үйіме келе жатып. «Бәріне де кешіріммен, тек кешіріммен қарау керек екен ғой. Бәлкім, ...мәңгі бақи шешімін таптырмай келе жатқан өмір атты жұмбақтың бір түйіні осында жатқан шығар...»





АҚЫРҒЫ КҮН


	«Өмір адамға бір-ақ рет беріледі...»

	(Н. Островский)

	1

	Асылы, тағдырдың жазуын әркім әр түрлі қарсы алады. Біреулер артта қалған күндердің қуанышын қия алмай, қинала қоштасса, бәз біреулер басқа түскен бар ауыртпалықты салқын ғана сабырмен көтереді де, тап осы күйінің күйкі тірлігінен әлдеқайда оңды, орынды екеніне мойын ұсынғандай, ризалықпен, кейде тіпті рақаттана көз жұмады. Ондайлардың өзге дүниеге аттанарда маңдайына қыртыс та түссейші! Жо-жоқ. Керек десең, аранын ашқан ажалдан қаймығу түгіл, ауру меңдетіп, қажыған қан-сөлсіз, боп-боз жүздерінде не өзгеріс, не құбылу болмайды. Қайта «осыным жөн» дегендей жайбарақат, әншейін көзі ілініп кеткен жандай жүре береді.

	Бұдан он шақты жыл бұрын тау қойнауындағы бір санаторийде демалып жатқан Тәнеке Жарасбаевич те қоңыр күздің маужыраған бір кешінде дәл осылай сөніп кеткен еді.

	* * *

	Жұмыс орнын былай қойғанда, атағының өзі біраз жұртқа белгілі Тәнеке Жарасбаевич марқұмның денесі салынған табыт бір күннен соң өз ошағына әкелінді. Осы бір сұмдық хабарды басқалардан бұрын естіген тұстастары мен қызметтестері кеше ғана араларында жүрген жанның қас қағым сәтте сәуледей жарқ етіп жоқ болғанына сенерін де, сенбестерін де білмеді. Бірақ олар сенсін, сенбесін, болған істің хақтығын ешкімнің жоққа шығара алмайтыны сияқты, бұл хабар да бар суық сызымен, салқын үрейімен бадырайып тұрып алды. Сонда барып, алғаш абдырап қалған жолдас-жоралары, қадірлес қатарлары жақсылы-жаманды дәмдес-тұздас, істес болған сыйлы серігін соңғы сапарға шығарып салу қамына кірісті. Түні бойы телефон дамыл көрмей, бір ғана сөз жаңғырықтай қайталанып жатты. Сол сөз жеткен үйге үрей кіріп, бөлмелері ашық-тесік қалғандай арқаларын суық жайлады.

	Ертеңгілік газеттерде марқұмның үй-ішіне, туған-туысқандарына көңіл айтылған қаралы хабар және Тәнеке Жарасбаевичтің қысқаша өмірбаяны мен суреті шықты. Мұны да ұйымдастырған сол қадір білер қатарлары, жолдастары еді. Оқыған жұрт, танитын, танымайтыны бар, араларынан тағы бір адам кеткенін біліп, «ажал» деген суық сөзді естеріне алысты. Әлдекімдер үшін мұның қаншалықты қатты да қатал үкім екенін сезіп, жер таянтар жамандыққа жалпы жан иесін қимас сезімдері оянды.

	Ақтық сапарға аттандыруға алдымен даярланған жолдастары болды. Тәнеке Жарасбаевичтің ет жақыны дегендерге хабар айтылды, телеграммалар жіберілді. Қайғыдан қара жамылып, көкірегі қарс айрылардай боп жатқан соң жұбайы Наталья Владимировнаға да, қызы Лаураға да көп ештеңе айта алмай, «осы біледі» деп бірбірінен сұрастырып, бірін-бірі толықтырып, біраз ағайынның басаяғын түгендеді.

	Келер таңға дейін жақын-жуық үздік-создық жетіп үлгерді. Бәрінің де түрі жер түстеніп, көздері домбығып қызарған. Тереңтерең күрсіністен тұла бой шымырлап, жүйке жұқарғандай. Марқұмның денесін күзетіп қайтқандар ғана шорт кесілген үміт жібінің әлдебір ұшығын тапқандай тыншып қайтып жатыр.

	* * *

	Қаза қаншама ауыр болғанымен, иықтан зіл боп басқан рухани күйзеліс атаулының барлығы сияқты біртін-біртін сейілетіні болады. Бұған себеп: «өлгеннің артынан өлмек жоқтықтан» ба болмаса жұрт болып бөлісе көтергендіктен бе, әйтеуір, ес жиып, тәлтірек тірлікті қайта бастағаныңды білесің.

	Тәнеке Жарасбаевичті жөнелтер уақ жақындаған сайын бұл үй ішіне де осындай бір қыбыр-қыбыр қозғалыс енді. Кешелі бері сағат тықылынан басқа дыбыс шықпаған абажадай бес бөлмелі үйде ерсілі-қарсылы жүріс, ара-тұра әлдекімдердің қаттырақ дауыстағаны естіле бастады. Кіріп-шығып, сапырылысып жүргендер, алыс-жақыннан жиналғандар – бәрі-бәрі қоштасу орнына қарай жылжу қамына кірісті.

	Бұған бас болған Наталья Владимировнаның өзі еді. Түні бойы бөлмесіне бөгде адамды кіргізбей, аһ ұрып жылап, өксіп шықса да, бәрібір енді ерінің бұл үйде ұзақ қала алмайтынын, оған қоса ақырғы сапарға аттандырып салуға қалың қауым жиылатынын, өзінің солардың алдына қайткенде де шығатынын түсініп, елеңалаңнан еңсесін көтерген. Ол тұрған соң, екі-үш күннен бері аяғын ұшынан басып, бірдеңе айту түгілі олай-бұлай жүруге бата алмай сенделген жұрт та қауырт қимыл бастады. Үлкендер кішілерге тығыз тапсырма беріп, тындырылуға тиісті істі тәптіштеп айтып жатты. Бұл жұмыс Тәнеке Жарасбаевичтің жер бетіндегі соңғы секундтеріне дейін кідірмеуге тиіс еді. Солай болды да.

	Қоштасуға жиылған жұртты кіргізуге бәрі даяр болғанда Тәнеке Жарасбаевичтің жақын жолдасы әрі құрдасы Әлекеңе жұрт: «Сіз Наталья Владимировнаға айтып шығыңыз», – деп тілек білдірді. Әлібек Қалпенович бұл ұсынысқа абдырап қалса да, осы топтың ішінде үлкендік етер өзге бурыл бастың жоқ екенін аңғарып, қыбыжықтай-қыбыжықтай ішке өтті.

	Ол кіргенде Наталья Владимировна жас жуған жүзін, қобырап кеткен шашын жаңа ғана реттеп, шығуға дайындалып, айна алдында тұр еді. Енді тек осындай сырттан келер хабарды күткен сыңайы бар. Үстіне мол пішілген қара көйлек киіп, басына қара шілтер салыпты. Соның өзінде олпы-солпы емес, ойластырылған, мұқияттық байқалады. Әлібек Қалпенович әлгінде кірерде мұндай жинақылықты емес, қайғыдан езіліп-жаншылған жүдеу кескінді көз алдына елестеткен-ді. Шағын бөлмедегі шашылып жатқан майда-шүйде болмаса, тіпті осында өзгеше бір оқиға болды дегенге сенбестей. Мүдіріп барып, қолынан ұстады.

	– Наталья Владимировна, қайғыңызға ортақпыз. «Болған іске болаттай бол» деген. Өзіңізді қолға алыңыз. Жақын-жуық сіздің шығуыңызды күтіп тұр.

	– Ах, Әлеке! Қандай қиын десеңізші! Қандай қиын десеңізші! – Наталья Владимировнаның жаңа ғана құрғатқан жүзін жас тамшысы ылғалдап өтті. Қалтасынан орамалын алып, сүрткен болды.

	– Қандай қиын десеңізші!

	– Сабыр қылыңыз, сабыр!

	– Қоймағанда қайтер дейсіз? Сіз Тәнеке Жарасбаевичтің ең жақсы көретін жолдасы болғандықтан...

	Әйел тоқтаусыз аққан көз жасын сүртті. Әлі жайылып кетпесе де, соған анық бет бұрған саркідір, етжеңді денесі өксіктен солқсолқ етіп барып басылды.

	– Иә, шығалық.

	* * *

	Марқұмның денесі қойылған үлкен залға екі әйел қолтықтарынан сүйеген Наталья Владимировна мен Лаура жұртты бастап кірді. Олардан соң жанары жасыған, аппақ мұртты тәпелтек шалды орталарына алып, иығы сәл қушық тартқаны болмаса әлі тік, көкбұйра басты Әлекең мен бейтаныс бір әйел және кесек тұлғалы, жүзін күн қағып күреңіткен, отыздар шамасындағы жігіт енді. Бәрі басы құбылаға қарай қойылған табыттың екі жанына қатар-қатар тізіліп тұра бастады.

	Сол-ақ екен, алдын ала дайындалған оркестр қаралы маршты ойнай жөнелді. Кісінің сай-сүйегін сырқыратқан үн шекені зырқыратып, көзді тұмандандырды. Біршама уақыт төзімін тежегендей болған жұрт қайтадан босап, еңселері езіліп бара жатты.

	Кенет өліктің бас жағында тұрған әлгі бейтаныс әйел аңырап келіп, табыттың тақтайынан ұстады. Кескіні кереметтей бұзылып, дауыс салып жіберді. Шамасы, қазір мұнда танитын, танымайтын жұрт келетінін, қала салтында қоштасу кезінде бұлайша жылауға болмайтынын білмейтін болса керек.

	Наталья Владимировна қол-аяғы мұздап, шошып кетті. «Мынау сол... сол шығар! Ұлтуған!» Көзі шарасынан шыға, кенет өзінің қаралы күйін ұмытып:

	– Кім?! Кім шақырған мұны? – деп қасында тұрған Әлекеңе сы-бырлады.

	Онсыз да жайсыз оқиғадан қысылып қалған Әлібек Қалпенович:

	– Біз Жанекеңе хабар беріп едік, – деді көзінің қиығымен ақ мұрт шалды – Тәнеке Жарасбаевичтің ағасын нұсқап. – Осы кісі ертіп келген көрінеді. Бұрынғы келіні ғой.

	– Аһ, Әлеке!... Бұларың не?! Ескертпедіңіздер ғой. – Аз кідіріп, тағы сыбырлады: – Иә, ұмытып барады екем. Жұрт жаназаға жиылғанша сіз көрші бөлмеге кіре шығыңызшы.

	Наталья Владимировна бойын тіктеп, самарқау басып, бүйірдегі бөлмеге еніп кетті. Не болғанын пайымдай алмай қалған Әлібек Қалпенович те: «Өзі біледі емес пе, несіне сұрады?!» – дегендей иығын түсініксіз бір қозғап, кішкенеден соң соңынан ерді.

	Ол келгенде қаралы әйел жылтырақ қоңыр үстелге шынтағын қойып, сол қолымен маңдайын тіреп, төмен қарап отыр екен.

	– Былай шығыңызшы, Әлеке! – деді төрдегі жұмсақ орындықты нұсқап.

	Әлібек Қалпенович жайғасып отыра бергенде:

	– Мен бір бақытсыз әйел екенмін, – деп, қол орамалымен бетін басып жылай бастады. – Бар өмірім азаппен өтіп келеді. Тәнеке Жарасбаевичке қосылғалы ізімнен қалмай қойды осы. Енді, міне,.. ақыретке аттанарда да келіпті.

	– О не дегеніңіз, Наталья Владимировна! Сабыр етіңізші, са-быр...

	– Жоға деймін-ау... ең болмаса ерімнің қайғысын бір өзім көтеруге де жазбаған екен.

	Иығы селкілдеп, әйел ышқына өксіді. Мынадай жағдайды күтпеген Әлібек Қалпенович қапелімде аузына сөз түспей, үнсіз отырып қалды.

	Наталья Владимировна біраздан соң жасын тыйып, бет-жүзін асығыс құрғатты.

	– Иә, сізде шаруам бар еді, – деді бұрылып. – Қазір қандай жағдайда екенімізді өзіңіз көріп отырсыз ғой. Бірақ осы күйде өзімді-өзім ұмыттым десем, жалғандық болар еді. Несін айта берем. Тәнеке Жарасбаевичтің бұл әйелден бір баласы бар. Егер ертең әке мұрасына қожалық ету жайында дау туа қалса, нетпекпін. Шығар жол қайсы?!

	Әңгіме тақырыбының кенет өзгергеніне абдырап қалған Әлібек Қалпенович онысын білдіргісі келмей, қам көңіл әйелді қалай жұбату керектігін ойлай бастады. Алдымен жай жөткірініп алды, сосын қабағын түйіп:

	– Баласы жігіт болып кеткен соң, енді даулауға ешқандай негіз жоқ сияқты, – деді басқаша болуы мүмкін еместей. – Дегенмен, әлгідей бола қалса, олардікі өнбес істі қуу ғана. – Әйтсе де, өз жауабының түбі шикілеу екенін сезді: – Ол жағын бізге тапсырыңыз. Реттерміз, – деді барынша сенімді үнмен.

	Әйел риза бола қоймаса да, көмек күтетінін, бұл жөнінде тағы бір кеңесетінін білдірді.

	– Аһ, жұрт кірсінші! Уақыт болды ғой, – деді залға шығарда қолтығынан сүйемелдеп келе жатқан Әлекеңе.

	Наталья Владимировнаның тапсырмасын Әлекең дереу өзінен кіші біреуге жүктеді де, жаназаға басшылық етіп жүргендердің бірі ретінде Тәнеке Жарасбаевичтің туыстарының жанына келіп отырды.

	Терезесінің перделері алынбаған абажадай зал күңгірт тартып тұрғандықтан, табыттан алысыраққа, төрт бұрышқа электр шамдары орнатылған-ды. Жарығы ұзын үстел үстіндегі қара матамен көмкерілген мәйітке, бас жағына қойылған гүл шоқтарына дөп түсіп тұр. Әлібек Қалпенович сол жарық нұр астында жатқан досына, марқұмның маңғаз кейпіне көз тоқтатты.

	...Тәнеке Жарасбаевичтің тіріде сабырлы жүзі, тіпті, салмақтанып, айналасында болып жатқан бар өзгеріске «енді қажеті жоқ» дегендей енжар жатыр. Марқұм жинақы, бипаз жан еді; соңғы жылдары қарғаның қанатындай көгілдір қара шашына ақ талшықтар қосылған-ды; қазір де сол әсемдеп таралған шашын қобыратпай, басының астына тасталған кішкене жастыққа жайлап шалқайып жата кеткен тәрізді. Киімінің де қыртысы сынбапты. Осы қалпынан ол енді тұрмайды деп ойламастай. Бірақ қаны қашып, көгіс тартқан қоңырқай жүзі күзгі даланың қураған жусанындай тым күйреуік көрінді. Ызғары бар. Кеудесіне айқастыра салынған қолы мен рабайсыз созылған аяғы да «көкала үйрек кеудеден қош деп ұшты» деп жатқандай. Соны қиналмай-ақ айта салған секілді...

	Қаралы музыка тағы да аңырап, зарлап қоя берді. Жұрт шұбап кіріп келеді екен. Айналасындағылар үнсіз. Сорғалаған жас тамшыларын тым-тырыс сүртіп жатыр, сүртіп жатыр.

	* * *

	...Тәнеке Жарасбаевичтің тәнін қара жер қойнына тапсырған соң, жан-жақтан келген жақын-жуықтары марқұмның тірісінде араласпай, жаназасында жиылғандарына қысылды ма, әлде үй ішінің, әсіресе, Наталья Владимировнаның әлденеге әнтектік жасап, іш тарта қоймағанын көңілдеріне алды ма, жетісіне де қарамай, қайтуға жол қамына кірісті. Жерлеуден бір күн өткесін жұрт ыңғайын, келін қабағын байқаған Жанекен ақсақал әңгімені өзі бастаған-ды. «Бәріңе де рақмет, – деген. – Ел-жұрт бар екенсің! Көрдік. Енді өкпе, реніш жоқ. Баршаңыз да жұмыстағы адамсыз. Көңіл білдіруден артық қолдан келер не бар. Қайтам дегендерге рұқсат».

	Онсыз да осы сөзді ғана күтіп, ығытын бағып, іштен тынып жүргендер байлаудан босағандай бір-бір қозғалақтап қалды. Сонда да іштегісін сездіргісі келмей, жалғанды-шынды күрсіністі.

	– Қайнаға, Нәтәлия келсін... Естісін! Сосын біз де жиналайық. Мына жұртпен қоштаспай ма екен?

	Көптің ойынан шығып, ауыл әйелінің жоралғысымен Ұлтуғанның сезімталдық танытқанына жиналғандар тағы бір қозғалып қойды.

	– Иә, қоштасып, сосын жүріп кетелік, – десті.

	Бәрінің көзі өзіне қадалғанын байқап, топ ортасында отырған Әлібек Қалпенович орнынан тұрды.

	– Мен айтып келейін.

	...Наталья Владимировна серігін жерлеп қайтқан соң, қорғанынан айрылып, ашық аспан астында қалғандай, бір түрлі қоңылтақсып, ештеңеге қошы болмай, ас-су ішпестен бөлмесіне кіріп жатып қалған. Сонан бері шыққан жоқ-ты. Әлдекім есік қаққандай болған соң басын көтеріп, сүйрете басып кеп, есікті зорлана итерді. «Уһ!» – Әлекеңбісіз?!

	– Иә, Наталья Владимировна! Қонақтар қайтқалы жатқан сияқты. Сізбен қоштасқысы келеді.

	– Не дейді екен... Аһ! Жағдайымды өзіңіз көріп тұрсыз ғой. Қозғала алар емеспін... Не дейін... Рақмет айтыңыз.

	Әлібек Қалпенович сабырлы кейпін сақтап, әуелден қалтқысыз қызмет атқармақ ниетін бұзбай, үнсіз иіліп бұрыла берген. Өзінің ныспысын естіп кідіріп қалды. «Құлағым сізде, Наталья Владимировна...»

	– Сұрамағым әлгі... Сізге айтқаным туралы ештеңе демеді ме?

	– Жо-жоқ!

	– Ендеше... келгендеріне, қойысқандарына ризалығымды ай-тарсыз.

	Өз құлағына өзі сенбей, үнсіз шығып бара жатқан Әлекең: «Осы... сахнада отыр ма? – деді іштей күбірлеп. – Қой, өйтетін жөні жоқ қой. Ұят болды-ау! Ұят болды...»

	...Келінінің жауабын естіп, қарт Жәнекен қатты назаланды. Бәрінен де ара ағайыннан ұялып, жердің тесігі болса кіріп кетер халге түсті. Бірақ кісі жұрт көзіне өзін-өзі жалаңаштап көрсете алмайтыны сияқты, мұны да әшкере ете алмайтынын сезіп, шөгіп отырып қалды. Қонақтар кетіп жатыр. Бірі пойызға, бірі самолетке билет алмақшы. Бұл болса көшкен елдің жұртындағы қазықтай қақшиып қала берді.

	Бір заманда сылбыр ойдан еңсесін көтерсе, бауырының көзіндей боп Лаура кіріп келеді екен. Қарт көмекейіне тығылған бар ызасын, қапа-қайғысын қалай босатып алғанын байқамады. Қамап ұстап отырған қайғы кеудеден күрсініс боп шығып, көзден жас боп парлады.

	– Дедушка! Деда...

	Қыз шалды құшақтай отыра қалып, омырауына бетін басып, еңіреп қоя берді.

	* * *

	Өзегің өртеніп отырса да қаза үстіндегі қаралы адамға қатты сөз айтпау – жер бетінде пәлен мың жыл ғұмыр кешкен пенде шіркіннің шым-шытырық шырғалаң тірлігіндегі көп күнәсін ақтап алар, өзгелерге өсиеттей бір парасатты ісі сияқты. Еш кітапқа жазылмай-ақ, ешкім үйретпей-ақ адамдық түйсікпен ғана ұғынылатын өмірдің осы заңы қарт Жәнекенге де өз дегенін істетті.

	Келім-кетімді жұрт аяғы тыйыла бере, бірінші келіні Ұлтуған мен одан туған ұлды ертіп, Наталья Владимировнаға өзі келді. Соңғы бірер жұма ішінде көз көрекі жүдеп, жүзі суалып қалған келінін сүйеп тұрғызып, басын көтерді.

	– Нәтала шырақ, – деді, – бірге тумақ бар да, бірге өлмек жоқ. Кешегі кеткен Тәнеке сенің ерің болса, менің бауырым еді. Жаббар хақтың жазуы солай шығар. Өтті, кетті. Қолдан келер не бар. Тумақ та хақ, өлмек те хақ. Енді егіле бермей, еңсеңді көтер. Мына бала да жүдеп кетер. Ұлтуған да, мен де қайтқалы отырмыз. Айтқалы келгенім – балалар жат боп кетпесін. Кісіге қай уақытта да ағайын көптік етпейді. Лаура сенен туса, мынау (шал отыздар шамасындағы, жүзін күн қағып күреңіткен, кесек тұлғалы қара сұр жігітті сілтеді) Әбікен де Тәнекенің тұяғы. Бір кісінің баласы бірін-бірі танымаса, онан өткен не жамандық бар. Өзің толға, өзің шеш. Мен болдым, шырағым...

	Қазақ тілін шала-шарпы түсінетін Наталья Владимировна (онда да жаттанды сөздерді Тәнеке Жарасбаевичтің жолдастарына қыдырып барғанда әдейі айтатын) ұқты ма, ұқпады ма, оны ойлаған шал жоқ. Ұқпаса, бүйтіп ұйып отырмас еді ғой деп, айтарын ақтарып салды. Сосын қойын қалтасына қолын жүгіртіп, қомпиған шегірен әмиянын шығарды да, «оны-мұныға жаратарсың» деп бір уыс қағаз ақшаны кереуеттің бас жағында тұрған аласа шетеннің үстіне қойды.

	...Әлдене айтпақ боп, артына қарайлай-қарайлай шығып бара жатқан Ұлтуған мен жауырыны қушиған тәпелтек шалды көзімен ұзатып салып, анау соқталдай жігіт Тәнеке Жарасбаевичтің баласы дегенге сенерін де, сенбесін де білмей, Наталья Владимировна отырып қалды. «Тәнеке Жарасбаевичтің баласы... Соқталдай ұлы бар. Ә?! Ұлы...» О, тәңірі! Пенде деген қызық-ау. Кенет Наталья Владимировнаның Ұлтуған мен одан туған балаға деген себепсіз салқындығы, тастай суық сезімі сеңдей бұзылып, сапырылысып жүре берді...

	II

	«Бір биеден ала да, құла да туады» демекші, бір әке, бір шешеден туған екі ағайынды жігіттің бірі әлгі бәкене ғана, шаруақол, жұпыны шал Жәнекен болғанда, бірі кеше ғана ғұмыр кешкен, зиялы қауым өкілі Тәнеке-ді.

	Әкелері Жарасбай өзіндік дәулеті бар, ел ішінде сыйлы кісітұғын. Үлкейіңкіреп барып көрген бір ұл, бір қыздан соң (қызы жасында суға кетіп өлген) бәйбішесі Күнімай тоқтаңқырап қалып, сүтімнің соңы дегендей Тәнекені туып, тағы қуантқан-ды. Алдынан топ тарқатқан танымал кісі болмаса да, бірер жерде билік айтып, жөн сөзімен жұртқа жаққан Жарекең енді өндірдей екі ұлдың әкесі болған шағында, ағайын арасында «Жарас ағаң, «Жәкем» атанып, шоқтығы биіктей түсті. Бірақ белі көтерілгесін жөнжосықты ұмытатын бейпіл біреулерше кеуде керіп кетпей, дінінің қаттылығына бағып, сол салқын, сабырлы күйінен өзгерген жоқ. Тіпті бауыр еті – балаларына да көп шұрқырамай, жақсы ісіне сүйсінсе, жай жымиып, риясыз езу тартып, жек көрсе, қатулы қабағынан танытатын.

	Осыған қалыптасып қалған үй ішінің қарекет-тіршілігі Тәнеке өскенде өзгеріп сала берді. Күнімай бәйбіше жуастау, шаруаға бейім, бұйығы Жәнекеннен гөрі, елгезек, қағылездеу, жұқалтаң Тәнекесін көп еркелетіп, көп елпектейтінді шығарды. Бәйбішесінің бұл ісін Жарекең онша жарата қоймаса да: «Қайда барар дейсің, шешесі болғасын шәушілдейді дағы», – деп мән бермеуші еді.

	Ауылдағы молдадан аз-мұз тіл сындырған соң, жұрт айтатын «ендігі пайдалы оқу» өшителге беріп, онан да оқуға тым талапты екенін естіп, ұлын мақтағанға марапаттанып қалған әке кенжесінің кентті жерге баруына да қарсы болған жоқ. Жәнекеңді шаруаға салып қойды да, Тәнекені тап-тұйнақтай киіндіріп, бозбалаға лайық ат мінгізіп, ақша-азығымен қалаға оқуға алып келді. Қыр балаларына бөлекше «үшкіл» ашылып жатыр екен. Соған ағайын-танысты салып, ақыры орналастырды да, ақыл-кеңесін айтып, ауылына қайтып кетті. Ұзай бере артына бұрылған-ды, ұлының төбесінде әлдеқандай бір бөтен шырақ жарқырай жанып тұр екен. Кейін шауып келіп, құшақтап тұрып, тұңғыш рет әкелік сезім білдіріп, маңдайынан сүйді-ай келіп...

	* * *

	Азамат өссе, ел ажары емес пе?! Анық біреуге жақсылық жасамаса да, сондай адамы барына сыртынан тоғайып, ішпейжемей риза болып жүретін жұрт әдетімен Жарасбай төңірегі де Тәнекені өздерінше мақтаныш тұтатын. Жыл сайын жазғы демалыс күндерінде елге келіп, сейіл-серуен құрып қайтқанында ағайыны жабыла шақырысып, құрмет көрсетіп қалушы еді. Бұрын балалықпен мұның бірін де аңдай бермейтін Тәнеке соңғы жылы қалғанда тағы да қырға шығып, біраз қыдырыс жасап, үлкендермен сөйлескенде, енді өзіне жұрттың бұрынғыдай жеңілжелпі қарамайтынын, тіпті үлкен үміт көзімен сенім артатынын түсініп, бір түрлі есейіп қалған сияқтанды.

	Қаладан шығарда қатынаған кісілерден Жәнекенді ауылдағы қарттардың үй қылғанын, келіншек алып бергенін естіген-ді. Кеше ғана өзімен бірге ойнап, бірге өскен ағасы әйел алып, отау тікті дегенге көңілі анық сенбесе де, «шал-кемпірдің сөзінен шыға алмаған ғой» деген де қойған. Содан бері ошақ иесі болған Жәнекеңді, шолпысы сылдырап көз алдынан кетпей қойған жас жеңгесінің ырғақты, майысқақ жүріс-тұрысын тезірек көруге асыққан еді. Бозбала жігіттің қыр туралы ыстық қиялында осының бәрі өз сәнімен, жарасымымен жатталып, елге қайтқанша уақыт жылжымайтындай, қасақана тоқтап қалғандай көрінген. Енді елге келген соң: «Құдай жеткерсе, біз де жеттік», – деп күмпиіп отырған шешесін; келін алып, бұрынғысынан да салмақты бола түскен әкесін көріп, өз көңілінің терезесін де әлдекім ақырын түртіп, алаң еткендей болды. Келіншек алған ағасы Жәнекен, бұның ойынша, өз бойына шақ емес өзгенің киімін киіп, соны енді қолапайсыз сезініп жүргендей еді. Қазір қараса, жо-жоқ, кәдімгідей үй қожасы болыпты. Келіншегіне сөйлегенде де әкесі сықылды баяу ғана емеурін білдіріп, көбіне қабағымен танытады. Жас жеңгесі де соған орай лыпып тұр. Шал-кемпір үлкендерді «ағалап», кішіге ілтипат көрсетіп, жүгіріп жүрген келініне әбден тәнті сияқты. Жәнекенге де бұрынғыдай «өйт-бүйт» демей, «ана шаруаңды не қылдың», «мынауыңды былай етсең қайтеді» деп, ендігі қожа сен дегендей, бар билікті беріп қойған сыңайы байқалады.

	Еркебұландау болып, шаруа деген ойына кірмей өскен Тәнекенің бұған бір түрлі күлкісі келді. Күлейін десе, әлденені бүлдіріп алатындай. Сонымен жаз күндері, қыр тірлігінің қызған шағында қарадан-қарап жата алмай, қасына өзі сияқты бірен-саран сәнді, сауықшыл жігіттерді ертіп, бой жазуға шықты.

	Жастықтың желігімен біраз сауық құрды. Қыдырды. Етекжеңі жинақы, орысша киінген сұңғақ, ақ құба жігіт көздің жауын алғандай-ақ еді. Бой жетіп отырған қыздарды былай қойғанда, ескілік әдетімен, әйтеуір, әйел боп келіп қалып, енді көңілі күпті болып жүрген келіншектер де сұқтана көз тастап, реті келгенде әзіл-қалжың айтып қалады. Қырғидай қағып түсер шалма тұста болмаса, өз бағасын онсыз да білетін Тәнеке биік мінез көрсетіп, көп жабы ішіндегі жас, сұлу, жалтаң қаққан жарау арғымақтай тұнық қоңыр көзі от шашып үнсіз отырды...

	Ұлының биылғы жылы тым жұтынып кеткенін сезген Жарекең бұрын да байқап жүргеніндей қауіп қылып, «осы құрғыр бірдеңені бүлдірер» деген күдігін бәйбішесіне білдірді. Қашанғы әдетімен бәйек бола бастаған шешей: «Е, немене, өзің жігіт болмап па ең? Қойшы, сен де жоқты айтпай...» – дей беріп еді. Отағасы қайтарып тастады. «Керек болса мұның да аяғын матаған жөн, білдің бе?!»

	Абырой болғанда бұл демалыс соңы еді. Ел күзекке кіріскенді. Шаруа қазақтың жайсаң жаздан қауырт іске араласар қарбалас бір шағытұғын. Оқу мерзімі таянған соң Тәнеке де жүріп кету қамына кірісті. «Жабулы қазан жабық» күйінде қалуға айналды. Бірақ аттандырарда шал тұспалдап, орағытып келіп, өз ойын анық білдіріп, ендігі кезек «кімдікі» екенін есіне салып өтті.

	Әке сөзі тұщы етіне ащы таяқ боп тиіп, алаңсыз, тұнық көңілін шайқап өтсе де, сілтегені өз ойының маңынан шыққан соң, жас жігіт «бұлары мүмкін дұрыс шығар, өзім де артықтау кеттім білем» деп топшылады да қойды. Жаз бойы жігіттік желік, сауық-сайран құрып жүргенінде ондай көрікті, тәрбиелі, мінезі тал жібектей есілген, есті қызды өзі көрген жоқ-ты. Талай «отырмақ», «көрші» «орамал» сияқты ойындарда өзге қыздар бұған деген ықыласын кісі ұялардай ашықтан-ашық, кейбірі сезетіндей қып білдіріп жатқанында, ол қол жетпес биік боп қала берген. Енді аңдаса, әке де сол биікті, Әзімбайдың қызын сілтеп отыр.

	Құрбыларынан сұрағанда Тәнеке оны Өтептің Сәлімі айттырғалы жүрген көрінеді деп естіген. О да өзіндей орысша оқып жатқан бозбала. Қалада бір кездескені бар. Әке дәулетіне мас, өркөкіректеу, онысын кейде мақтаныш қып көрсетіп жүретін жігіт екен. Қаланың шағын паркінде, қасында екі-үш жолдасы бар, қыздармен қыдырып келе жатқанын көрген. Сол айттырмақшы, алмақшы... Тәнеке ешкімге білдірмесе де, іштей қызғанып, «бар жақсы өзімдікі болсайшы» деген пенделік ұры ойын бұл турасында да ішке бүккен. Кенет жан баласына айтпай жасырып келген жүрек құпиясын өз әкесі ашып тастап, жария еткелі отыр. Сондықтан ол келіскендей боп, «өздерің» біліңдер дегендей салғырт жауап беріп, бірер күннен соң жүріп кетті.

	* * *

	Әшейінде қаралай қайнап жататын қала тіршілігі тыныш қырдан келген Тәнекеге бұрынғыдан да даңғаза, балық үлестіріп жатқандай бір түрлі шулы көрінді. Әйтсе де, бұл да тегін емес екен. Жазғытұрым ақпан төңкерісі туралы хабарды естіген жұрт жақ-жақ боп айтысып, топ-топ боп талқыласып, тартысқа түсіпті. Біреулер түсініп, біреулер түсінбесе де, сырт көзге өздерінің ойы анық жеткен нәрседей өзеуресе айтысады. Істің нақты жайынан хабардарлар қазірдің өзінде үлкен-үлкен топ құрап, жік-жік болып ара ашысқан. Қайта жақындасса, қатты сеңдей қарш-қарш соғысып, бір-бірін күтір-күтір қиратпай тынбақшы емес сияқты.

	Осындай жайды өзі де көріп, өзге жолдастарынан да естіп, толық мағлұмат алған Тәнеке бұрынғы серіктерінің де кейбірі көп айтылып жүрген «саясат», «ел ісі» дегендерге араласа бастағанын байқады. Бірақ тулаған толқын бір күні қай жағаға, қай жарға әкеп ұрарын білмей, «әліптің артын бағып», толқып жүргендер де толып жатыр екен. Бұл да бәлендей топқа араласпай, картасын ашып тастау әлденеге соқтырар деп, бұйығы бір қалып сақтады. Басты мақсат – оқуды аяқтау, соған дейін бір жайлы болар деген шешімге келіп, бас алмай кітапқа беріліп кетті.

	Уақыт кеудесі көріктей көтеріліп-басылып, толғақ қысқан заман тағы бір өзгеріс әкелді. Оқу басталғаннан екі ай шамасында «өкіметті большевиктер алыпты, билік түгелімен солардың қолына көшкен көрінеді» деген хабар жетті. Жұрт тағы шуласып, сансаққа жүгіртіп, гу-гу. Тәнеке бұған да үнсіз қалды. Күннен-күнге өрекпіп, өршіп бара жатқан жайлардан басын бағып, жолдастарымен де көп араласпай, мына аласүрең, айқайлы ортадан қайткенде де тезірек құтылып, қырға қайтар күнді аңсады.

	Жаз шыға оқуды аяқтап, енді елге қайтпақ боп жүргенінде, ол көңілді сабасына түсірген бір нәрсеге көзі жетіп, қатты қуанды. Бақса, бір бұл емес, «ел үміті», «азамат» атанып жүргендердің талайы-ақ «аш құлақтан тыныш құлақты» мақұл көріп, дүние біраз қалыбына келгенше ел ішінде болмақ ниетте екен. Сөйтіп жүргенде қырдан, әкесінен «тез жетсін» деген суыт хабар алды да, бұл да үстеме қамшы болып, асығыс аттанып кетті.

	Елге келіп, бірер күн тыныққан соң, әке өз байлауын айтты. Өткен күзде Әзімбайға барып келіскендей болғанын, бірақ оған енді Өтеп те қолқа салып жүргенін бүкпесіз білдірді. Тәнеке Сәлімнің (Өтеп баласының) оқуды аяқтамай, қыста тастап кеткенін естіген-ді. Ол қазір қырдың еркесі де, серкесі де өзі болыпты. Міне, енді тағы алдынан шығып отыр. «Шырағым, қатардың да қатары бар. Бұл өзі көргенді, тәрбиелі жердің қызы еді», – деп тоқтады әке де.

	Еркеккіндікке, оның ішінде тауы шағылмаған, беті қайтпаған бозбалаға бөркінен қымбат не бар. Өзгені болмаса да, өзді-өзін мұқалтуға жұрт шебер-ақ. Ол да бөрік киген-ау деп ойлауға уақыт қайда, араға біраз күн салды да, қыздың келісімін естіп, бір түнде алды да қашты. Тәнеке Ұлтуғанға солай үйленген-ді.

	* * *

	Оқу бітіріп, азамат атанған жігіт әйел алған соң, басқа шаруа тындырмай жұмыссыз жүріп қалды. Күндер өтіп жатыр. Бұл болса, баяғы ойсыз-қамсыз күйі сияқты. Үйінен шықпай ертелікеш бұғынып жатқан соң, жақындардың да қабағы қырын қарай бастады. «Сенгеніміз сен болсаң» дегендей. Тәнеке түсінсе де үндемейді. Ара-тұра кітап ақтарып, жолдастарынан келген хаттарды оқиды. Үйленгенін, енді ел ішінде іске араласпақ ниетін айтып, ақтарыла жауап жазады. Рас, алғашқы күндері ол өзін отау иесі емес-ау, тіпті бір жауапты қызметке тұрғандай сезініп, сыншы көздер ізін бағып, қалт еткенін аңдып тұрғандай көрген. Сонысынан әлі айыға алмай жүр. Бірақ мұның да өткінші нәрсе екенін көңіл көзі көретін секілді. Сондықтан әзірге дымын сыртқа шығармай, тәрбиелі адамның тәртібін сақтап тынулы.

	Тәнекенің іштен тынып, үнсіз қалуы, ең алдымен, Ұлтуғанға ауыр тиді. «Соның бәріне кінәлі мен шығармын» деп, өзінен-өзі қысылып, мазасызданып жүрді. Бірақ қанша қиналғанмен, қыр тәртібінде жоқ көргенсіздік істеп, еріне жөн-жосық айту ойына кірмеді де. Тек құпия түнде ғана өзі сүйген, сондықтан да әкешешесін тастап қашып келген Тәнекесіне тығыла түсіп, әлдебір артта қалған қызық дәуренін сағынғандай, «сен үшін бәрін тәрк еттім ғой» дегендей жабығып, ып-ыстық жас төгуші еді. Тәнеке мұны әйел затының осалдығына, яки қыр қызының таза тәрбиесі мен аңғалдығына жорып, ішкі ойын «бәрібір түсінбейтін» болған соң ештеңе айтпай, құмарлық отын ғана өршітіп барып тоқтайтын.

	Өң мен түс арасындағы қиялдай бұл түндер Ұлтуған үшін жаңа өмірдің басы ғана емес, болашағының да жақсы нышанындай еді. Қасында Тәнекедей жары болса, өзінің дені сау, ойы таза тұрғанда мұнан артықты тілеу – кейде Тәңірге жазу деп те ұқты. Сондықтан ел салтындағы барлық әдет-ғұрыпты сақтап, осы күйіне іштей дұға айтып тұрып жатты. Әрі-беріден соң Тәнекенің үнсіз кейпін де, өзінше, ер адамға тән жарастықты мінездей көрді. Ұнатқан кісісінің бойынан көз қуантар қасиет іздейтін әйел затының жөнімен, тіпті, риза бола бастады. Осылайша төрт-бес жыл тұрып, шал-кемпірді Әбікен деген ұлымен қуантып, төбелерін көкке жеткізіп жүргенде, елде бала оқытып жатқан Тәнекені қалаға қызметке шақырып әкетті.

	Тәнеке өзі де бұрын «жұртқа сыйлы» қызметке ауыспақшы боп талай талпынған-ды. Жақын-жуық, ағайынның күткені де осы сияқты болатын. Соның реті енді келгесін, ойланып жатпай-ақ, келіншегін ауылына қалдырып, асығыс аттанып кетті.

	* * *

	Қалаға кеп жұмысқа тұрған соң, Тәнеке жұрт қатарлы іске араласа бастады. Арада біраз жыл көріспей, кейбірімен хат жазысып қана, біреулерінен мүлде хабарсыз кеткен ол жолдастарын тез тауып, өзі жоқта болған өзгерістерді сұрап, жағдаймен танысты. Серіктері мұның сабақта үздік, ойлы жігіт болғанын да ұмытпаған екен. Бірақ сөйткен Тәнекенің жапа-жалғыз қырда жатып алғанына, ел қамын ойлайтын тұста жырақ кеткеніне реніштерін де жасырмады.

	– Дегенмен, ештен де кеш жақсы. Біздің де пәлендей бітірген ештеңеміз жоқ. Қайта сен бала оқытып, жақсы етіпсің. Өзге істен оныңның титтей де кемдігі жоқ, – десіп, көтеріп тастағандар да бар.

	Осы уақытқа дейін белгісіз жайттың тұманында түртінектеп келген Тәнеке енді ептеп көзі ашылғандай, өзінің бұрынғы алаңсыз, жарқын қалыбына келе бастады. Жаратылысынан зеректігінің, іске шеберлігінің арқасында көп ұзамай беделді, белді жігіттердің бірі атанды.

	Жаңа орын, жайлы қызметте кісіде көп өзгерістер болады екен. Тәнеке мұны соңғы кезде өз бойынан да байқағандай. Біраз жыл елде тұру мезі қып тастағандай ма, қала тірлігінің қызуына, жұрт айтатын «мәдени ортаға» енгелі жүріс-тұрысынан көп кемістік көріп, осы уақытқа дейінгі күйінің тым жадағай, жайдақтығын таныған еді. Әсіресе, үй ішін, ошақ басын ойлағанда көңілі тым олқы соғып, бұрынғының бәрі қызықсыз, қызусыз нәрседей көріне берген соң, соңғы кезде есіне алуды да қойған. Сөйтіп, ол енді бос уақытын көңілді отырыстарға, жаңа таныстарымен араласқұраласқа арнады.

	* * *

	Тәнеке жиі келетін үй – жерлесі әрі бірге оқыған жолдасы Әлібектікі-тұғын. Оқу бітірген соң қалада қалған Әлібек бұл күнде дырдай қызметкер екен. Үлкендермен жақсы қатынаста көрінеді, өзі де жаңа өкіметтің жұмысына белсене араласып, жақсы ісімен жағыпты. Қырдан келген сыйлы кісілер соныкіне топырлап түсіп жатады. Қаладағы «мәдени қауым» да жиі қонағы. Әрқайсысының көңілін тауып, риза етуге Фатимасы да шебер-ақ.

	Ондайды байқағыш Тәнеке Әлібектің әйелін өз қосағымен ойша салыстырғанда, Ұлтуған бойынан мұның бірін де таба алмай, ауылдың шаруақор әйелінен түк айырмасы жоқ, әсіресе, үлгілі ортаға лайқатсыз, төменшік, тек ілдалдаға жарарлық бірдеңедей көре берді оны. Содан өзінің жұбайы жайлы жақ ашпай, басы бос адам сияқты тәкаппар жүрді, жұрт жиылған жерде салқын сабыр сақтауды әдетке айналдырды. Әлібектің үйіне де сыр ашып, дымын білдірген емес.

	Тәнекенің ойы да, қабілеті де өзінен көп жоғары екенін Әлібек бірге оқыған кезінен білетін. Сондықтан бұрынырақ белгілі, беделді азамат атанса да, алғыр жігіттің түбінде бір жерден тесіп шығатынын сезіп, маңайынан алшақтатпай, демеп қоюшы еді. Ерінің ойын қас-қабағынан танығандай, Фатима да бұл дегенде айналып-үйіріліп, әзіліне жарасымды жауап қайтарып жақын тартып кетті. Тәнеке, сырт көзге байсалды көрінгенімен, тұйыққа тірелгендей қиналып жүрген бір кезі еді бұл. Мұны Әлібектің әйелі жігіттің жиі күрсінісінен, кейде әдейі, кейде аңдамай айтып қалған сөздерінен әлдеқашан байқаған-ды. Бірақ өзі бастап ештеңе дей қоймаған соң, оңашада Әлібекке айтқаны болмаса, аңдамаған кісі болып жүре берді.

	Тәнекенің тынышын алып, тағатын тауысқан – осы ортаның бір сыйлы адамы, Әлібек басқарып отырған мекемеде істейтін Наталья Владимировна Орлова дейтін жиырма үштердегі орыс қызы болатын. Әкесі Мәскеудегі тәрбиелі ортаның кісісі болғандықтан, көзі тірісінде қызын үйінде оқытқан көрінеді; бірақ ол кісі қайтқан соң, бұл жақын-жуықтарының ренжігеніне қарамастан, әлдебір себеппен осында жұмысқа келген. Жаңа қызмет, жаңа орында ешқандай танысы жоқ болғандықтан, мекеме бастығы боп отырған Әлібек үйреніскенше өз қамқорлығына алып, үй ішімен танысуға шақырып еді. Сонан бері ол осы ортаның бір көрнекті адамы болып, тіпті Әлібек Қалпеновичтің мекемедегі оң көзі, сенімді кісісінің бірі сияқтанып кетті. Тәнеке оны көзге түсер зиялы қауым жиылған осы үйдегі бір кеште кездестіріп еді. Сондаақ Наталья Владимировнаның сыпайы, ойлы сөздерін, тәрбиелі мінезін, әңгіме айтқандағы жұмсақ жымиысын, сондайда қара көк көзінің тұнжырай қалуына дейін қатты ұнатып, іштей ынтық болған сияқтанды. Бірақ әйел затын таңдап, талғап үйреніп қалған тәжірибелі жігіт ол күні әдейі назар аудармай, елемегенсіп, мүлде оқшау, биік отырды. Бұл топтан бұрын көрмеген, жаңадан келген жас жігіттің сұлу кескіні, әсіресе, қарғаның қанатындай көгілдір қара шашы, ақ құба жүзіне ерекше өң беріп тұрған ұзынша қыр мұрыны, шақпақ иегі, тастан қашалғандай тәуелсіз отырысы мәдени орта көріп қалған Наталья Владимировнаға да қатты әсер етіп еді.

	Әйтсе де, мұнан кейінгі кездесулерде олар бас изесіп амандасқаннан артық сөзге келмей, әлдебір қылмыс жасаған кісілерше, кідірместен өтіп кетіп жүрді. Бірақ бір-бірімен қатысы жоқ сияқтанғанмен, ұзай бере сырттарынан қарасып, арбасқандай халге түскендерін көңілдері анық сезген-ді. Сондықтан енді созбалаудың жөні жоқтығын, бұл шалқайғанмен әйел басымен ол келмейтінін білген Тәнеке барынша сыпайы киініп, сабыр сақтай келіп, бір күні театрға шақырды. Мәдениетті ортада тәрбиеленген қыз жас жігіттің бұл ісіне қатты толқып, риза болып, тілегін қабыл алды.

	Сол күннен бастап олар бір-бірін көптен білетін, жұп жазыспаған жандардай болып кетті. Танымайтындар, тіпті, ерлізайыпты деп ойларлықтай еді. Жақын-жуық, дос-жарандары бұларды жарастықты жұптай көріп, шын көңілмен іштерінен соны тілегендей де болатын. Сондықтан әзіл арасында ойнап айтса да «қос аққу» атап, көңілді отырыстарда, кештерде екеуін бірге отырғызып, жас жұбайлардай жата-жығыла құрмет көрсетіп жүрді. Сезім деген шіркін аялаған сайын аяулы бола түсетін әдеті емес пе?! Наталья Владимировна Тәнекенің бұрын әйелі болғанын естіп, өзін теткіп жүрсе де, әбден көз үйреніп, көпке белгілі боп қалған соң, ар жағында тек бірге тұру қалған секілді халге жетті. Сонымен екеуі ақыры ұғысып, үйленіп тынды.

	Қыбырлап жүрген мақұлық болған соң, кісі інге кіріп-шыққан құртты да көреді. Өз ісін өзгелерден қанша жасырғанмен, Тәнекенің құпиясы да көп ұзамай жалпы жұртқа белгілі болды. Оны қалаға келгендер естіп, «сұмдық-ай, сұмдық...» десіп жағаларын ұстап қайтып жатты.

	Бұл кезде Жарасбай науқас еді. Жұрт қалай айтарын білмей, ақыры ақсақалдар жиылып, кешкілік ел орынға отыра бергенде қаза естіртердей қаралы күймен шаңыраққа келіп кірді. Хал-жай сұрасып, біраз әңгімелескен соң, ендігі гәп жастар жайына, ата дәстүрінің азғанына тіреліп, тұспалдап орағытып келген бір иінде: – Жареке, сіздің де балаңыз бұзылып, ағат іс істепті. Өз қолыңды өзің кесемісің?! Орыстан қатын алған көрінеді. Қаладан келген Жарықұлдан естіп отырмыз, – деді Нәдір шал.

	– Не дейді?! Ей, Нәдір, не оттап отырсың?!

	Жарасбайдың ызғарынан бұғып қалған шынашақтай қара шал «Сендер де бірдеңе демейсіңдер ме» дегендей қипақтап, айналасындағыларға қараған. Сонда ғана тілге келген үлкендер:

	– Рас көрінеді...

	– Естіген құлақта жазық не, Жареке... – десіп шу ете түсті.

	– Ә, зәнталақ! Көрімде тыныш жатқызбайын деген екен ғой. Кешірмеймін! Кешпеймін!

	Босаға жақта қазан-аяқ жиыстырып жүрген Ұлтуған талып түскенде, қарт Жарасбай жерге қарап, көз жасы тарам-тарам боп, тарамыс қолын теріс жайып отыр еді.

	Жұрт абыр-сабыр. Біреулер Ұлтуғанның бетіне су бүркіп, біреулер шырқыраған кішкентай Әбікенді сыртқа көтеріп ала жөнелді.

	...Асылы, ел салтында, жұрт әдетінде жоқ істі біреу бастау керек қой. Әйтпесе тыныш тірліктен шу шыға ма?.. Жел екеш жел болмаса, шөптің де басы қимылдамайды. Сол секілді қисық болсын, түзік болсын, бір іс болып қалды, әйтеуір.

	Құр әңгімеден басқа бітірері жоқ қырдағы жұртқа бұл біраз «азыққа» жарады. Көктен көк қошқар түскендей гу-гу...

	Бірақ гөй-гөйі таусылмастай көрінгенмен, көз алдарында тұрып жатқан Тәнеке болмаған соң, әңгіменің де тамызығы азайып, ақыры: «Жын қағуға да қайым-қайым кісі болады. Өзі де соған лайықты еді. Оның үстіне осы күнгі оқығанның бәрі сол боп кетті ғой. Мені мен сен сөйтсек, қанеки»,.. – дегеннен аспай, қаңқу бірте-бірте өшіп бара жатты.

	Тәнекенің қорқынышы басқа еді. Ұлтуғанның әкесі мен ағайындары қуып келіп, қарабет қылар деп ойлаған. Сондықтан тобығын етік қажағандай тынышсызданып, бірақ Наталья Владимировнаға айта алмай, бір мең-зең халге түсті.

	Оның бұл ісін мақұлдаған да, айыптаған да, тіпті: «Бір білгені бар шығар. Өзінің мақсұтын түсінетін адам тапқаны ғой», – деп, аралық пікір ұстағандар да толып жатыр. Бұл болса шыны қайсы, өтірігі қайсы, ар жағымен айтып тұр ма, бер жағымен айтып тұр ма біле алмай, жұрттың бәріне сезіктене қарап, күдіктен арыла алмай-ақ қойды. Бір білгені – әңгіме басылғанша көп аса көзге түсе бермеу ғана. Түні бойы дөңбекшіп шыққанда, тұйықтан шығар жалғыз-ақ жол – осы немесе басқа жаққа кету сияқты көріне берді. Ақыры, ойы соңғыға тірелгенде, көктен тілегені жерден табылып, мекемесіне «оқуға бір адам жіберілсін» деген қатынас қағаз келді. Іскерлігімен көзге түсіп, үлкендердің ілтипатына ілігіп қалған ол сауатты адам ретінде, бұған қоса Әлібектің, тағы басқа таныстарының көмегімен жалғыз орынға ие бола қойды да, тез арада көшу қамына кірісті.

	Сөйтіп, жүріп кеткелі жатқанда ғана иығын зіл боп басқан ауыр жүкті сілкіп тастағандай «уһ!» деп күрсіне дем алды. – «Бітті-ау бәрі де»...

	* * *

	Кісіні бақ көтерсе, ойламаған жерден ісі оңалып жүре бермей ме?! Үш ұйықтаса түсіне кірмеген сәттілік туып, Тәнекенің батпырауығы биіктей берді, биіктей берді. Бірақ батпырауығы түскір құйрығына жіп байламаса, көк аспанға соншама бойлап көтерілмес еді ғой. Сол секілді бір әйелді тастап, басқаға үйленіп, артынан сөз ергенде де Тәнеке асығының алшысынан тұруы (әйелінің Мәскеудегі мықты туысқандары шақыртқан көрінеді дегенді естіген) біреулерге: «Бәлкім, жоғары самғау үшін мұндаймұндай қылжуырдың зияны жоқ та шығар», – деп ойлатқандай еді.

	Бұл әңгіме әбден басылып, ұмыт бола бастағанда, арада төртбес жыл өтті де, Тәнеке Мәскеуден жоғары білім алып, әжептәуір бір қызметке орналасатын болып келді. Бұл келген соң, өліп бара жатқан арамшөптің тамырына су жүгіргендей, әңгіме қайтадан бой көтере бастаған. Ал, арамшөп қаулап кетсе, өзіне су ішкізбейтінін сезген ол, тірлік үшін күрестің қай күні қайтіп кетері белгісіз тайғанақ талқысына түсіп, бұрын қимылдауға, алдын ала қам жасауға кірісті. Сондықтан, ең бірінші, Әлібекті, тағы да өзі білетін бірқатар іскер адамдарды қасына алды, іргесін бекітті. Мекеме жұмысын да тап-тұйнақтай етіп, кәдуілгідей жақсы атаққа иемденіп, алғашқы қадамымен қуантқандықтан, «бәсе, болашақ белді, беделді кадр осындай болса керек» дегізгендей де еді. Бірқатар басшы орындарда бұрыннан тәжірибе алып қалғаны болмаса, анық маман дерлік адамдар жоқтың қасы болғандықтан, аратұра мұны жоғарылатсақ кайтеді деген мәселе қойылып, мақтау естіген сайын ол бар зейінін қызметке аударып, біржола соған беріліп кетті.

	Күндер өтіп жатты...

	Осылайша өмір өз арнасына түсіп, үлкен істерге енді қадам басқалы жүргенінде Тәнеке ойламаған жерден Наталья Владимировна тарапынан қарсылық дауысқа кезігіп қалды. Күндегі әдетінше, түскі асты ішіп болған соң киініп, жұмысқа кеткелі жатқан. Қазан-аяқ жақтан еденге түсіп кеткен тәрелкелердің салдыры, кесенің шағылғаны естілді де, ізінше: «Бүйтіп көрген күні құрсын! Осы да өмір ме»... – деген әйелінің әлденеге күйінішті, ашулы даусы шықты.

	Тәнеке ас үйге бас сұғып:

	– Не? Не боп қалды... – деді басу үнмен.

	– Осы сен не ойлап жүрсің, а?! Оқыған кезіңде оқудамын дедің. Енді қызмет істегеніңде де соның баяғы. Неге үйіңді ойламайсың? Менің керегім бар ма саған, жоқ па? Турасын-ақ айт, қажет емессің десең, кетейін.

	Теріс қараған күйі иығы селкілдеп, көз жасын ұн-ұн қолының білегімен сүртіп (Наталья Владимировна нан илеп тұрған), өксіп қоя бергенде, Тәнеке не айтарын білмей, үнсіз тұрып қалды. Бірақ салқын сабыр сақтап, мұнысы «аяғының ауырлығынан шығар» деп жорыды да, «қайда барар дейсің» дегендей кідіріңкіреп барып шығып кетті.

	Адам қанша жетілдім-жеттім дегенмен, әу баста көргенінен, өскен ортасынан кейбір белгілерді бәрібір бойында сақтап қалады. Үйлену, ерлі-зайыптылық турасында Тәнеке де «мұның өзі адам үшін табиғи, солай болуға тиіс нәрсе» деп ойлайтын бұрын. Сондықтан қатын алу – кесел келтірмеуі былай тұрсын, қайта жұмыс істеуге жағдай туғызып, көңіл орнықтыруы, алаңсыз тірлік кешкізуі қажет сияқты еді. Наталья Владимировнаға қосылғалы осы ойы орныға түскендей де болатын. Енді бес-алты жыл бірге тұрғанда күтпеген жерден әлгіндей шу шығуы Тәнеке Жарасбаевичке тым орынсыз, әсіресе, мұның үй-ішінде ретсіз, өткінші нәрсе секілді көрінді. Сол себепті анау-мынауға онша мән беріп жатпай, бұрынғысынша еркін, сал еркек боп қала беруге тырысты.

	Бұрын текті ортада тәрбиеленген Наталья Владимировна ерінің салт басты, сабау қамшылы кісі сияқты ойсыз-қамсыз күйін, кейде жұмыс бабы деп ұзақ кешігетінін, үйге келсе әңгімелеспей, газет оқып жатып алатынын – бәр-бәрін жіпке тізіп: «Мұнысы мені елемегені, тойып болғаны», – деп ұқты. Сондықтан Тәнеке Жарасбаевичтің тәуелсіз қалып сақтағысы келгеніне ыза болып, қасақана, әдейі тиісуді шығарды. Қарсы сөйлеуге дәрмен жоқ-ты. Ондайда Наталья Владимировна мұның адам болуына, оқуына ағайындарының көмектескенін (онысы рас та еді), бұрын әйел тастаса да, азамат деп сыйлап, сүйіп (!) тигенін айтып тас-талқан боп кететін. Сол себепті ол неғұрлым қатты ашу шақырған сайын, Тәнеке Жарасбаевич өзіне қатысы жоқтай, түк естімегенсіп, тарс бекіне түсті. Уды у қайыратыны секілді, бұл әдісі ойламаған жерден жақсы нәтиже беріп, Наталья Владимировна тарапынан зулаған жебелер тасқа соғылғандай оп-оңай тайып кетіп жатты.

	Осылайша сырт көзге жарастықты, жақсы отбасындай көрінгенмен, төрт қабырға ішінде екеуі екі бұрыштай алшақтанып, бірақ онысын ешкімге сездірмей жүре берді. Айналасындағыларға күдік туғызар ештеңе жоқ болғандықтан, Тәнеке де басқалар қатарлы өз өміріне риза сияқтанды.

	Сол кезде тұңғышы – Сәния деген қызы дүниеге келіп (ері оқып жүргенде Наталья Владимировна бала көтергісі келген жоқ-ты), Наталья Владимировна енді нәрестенің жалғанды-шынды науқасын, өзінің де жүйкесі жұқарғанын бұрынғыдан да көп, бұрынғыдан да жиі айтатын болды. Осының бәріне Тәнеке Жарасбаевичтің араласуы: дәрігер шақыруы, өтірік те болса, күн сайын баласы мен әйелінің хал-жайын білуі қажет бола түсті де (мұның өзі қатынының қасында жіпсіз байлану екенін ұққанда Тәнеке Жарасбаевичтің төбе құйқасы шымырлап кетті), қайткенде де ұсақ, күйтіңкүйтің тірліктен бас арашалау, тыс қалу басты мақсатқа айналды. Сондықтан Наталья Владимировна оның үй ішіне көз қырын салуын, ең болмаса мына баласын аяп, қамқорлық жасауын қатты талап еткен сайын Тәнеке Жарасбаевич бар зейінін қызметке аударып, соны желеу етіп, кеңседе соғұрлым көп кешігетін болды.

	Жұмыр басты пенде не көрмеген, неге көнбеген... Шу шығарудан ештеңе өнбеген соң, Наталья Владимировна көбіне-көп көз жасына ерік беретін болды. Тәнеке Жарасбаевич алғашында бұған шын қиналып, кәдімгідей күйзеліп жүрді де, әйел атаулының ең соңғы амалы осы екенін ұққан соң, пәлен уақыт бойы арбасудың нәтижесінде әрең қолы жеткен жеңістен айырылғысы келмей, кешірім сұраған да, өкінген де жоқ.

	...Осы қызметте, осы күймен он шақты жыл істеген соң, бұл кезде талайлармен танысып, талайлармен дәм-тұздас болып қалған Тәнеке Жарасбаевич сақа, ысылған кадр ретінде жоғарыда жаңадан ашылғалы жатқан бір бөлімнің бастықтығына шақырылды. Қанша айтқанмен, үлкен қызмет, жақсы жалақы, жайлы пәтер, оның үстіне қатарынан көш ілгері кету – зор абырой да, сенім де еді. Жұрт құтты болсын айтып, ерін қолпаштап, бәрі арқасынан қағып жатқан соң, Наталья Владимировна да жадырап: «Менің Тәнекемнің осындай азамат атанарын білгенмін. Талай қиын кезде бізді ұмытып, жұмыс, қызмет деп, міндетін биік санағанына әйелдікпен ренжіген, тіпті ашуланған кезім болғанмен, оған деген сенімім жоғалған жоқ-ты. Енді, міне,..» – деп, өзі бастап тост көтеріп, қайтадан көңілді қалпына түсіп, бірнеше күн бойы осылайша қонақ күтумен жүрді. Абыр-сабыр әбден басылып, Тәнеке Жарасбаевич қызметіне орнығып отырған соң, құрметті адамдар келгенде ұялмайтындай жаңа жиһаз, жаңа жасау алынып, үй ішіне шуақ кіргендей болды. Осымен бірге өткендегінің де бәрі ұмытылып, бастарына бақыт күні енді туғандай болып, соған бар тілек-мақсаттары арналып, мамыражай тірлік кеше бастады.

	* * *

	Тәнеке Жарасбаевичтің бір қасиеті – іс дегенде қашаннан шын ынтасын салып, аянбай қимылдайтын. Жоғарылап, жауапты қызметке келген соң, жаңа орында, бейтаныс ұжымда өзіңді көрсетіп, бедел алғанша шыдатпайтын шыбыртқы бұған да тыныш тапқызбай, айдады да отырды. Сондықтан жарты жылға жуық ешқайда мойын бұра алмай, қағазбастылау болып кеткендей де еді. Оның есесіне Қазан мейрамының қарсаңында мекеме жұмысын жақсы атқарған, көзге түскен қызметкерлердің ішінде мұның есімі, бұл басқарған бөлім ерекше аталып, бұрыннан істеп келе жатқандардың өзі қызғанғандай, олар естімеген мақтау естіді. (Бастық мұның фамилиясын атарда әдейі істегендей кідіріп, су ішкен-ді). Сосын-ақ жұрт айтатын: «О, ол – пысық жігіт» осы болды да шықты. Тәнеке Жарасбаевич енді айыл босатып, ауыздыққа сүйеп отырар кездің жеткенін де сезіп:

	– Адамша да бір тірлік етіп көрейік та... Жігіттерді шақырсақ нең бар, қанеки, – деп, әйеліне алғыс алғанын айтып мақтанып, желпініп келді.

	Мақтағанды кім жек көрсін. Наталья Владимировна ерінің көңілді жүзіне, жасандылау болса да ойнақы жымиысына (қырыққа кеп қалған соң ойнақылық жараспайды екен), толысқан сайын әрлене түскен бұғақты, қырмакөк ат жақты келбетіне елжірей сүйсініп, жұп-жұмсақ алақанымен шақпақ иегінен жай-жай, бірақ құшырлана сипап:

	– Бәрі де бар, Тәкені... бәрі де! Қай уақытқа десең де... – деді еркелей.

	...Тәнеке Жарасбаевичтің үй іші, тегі, қонақжайлы еді. Өздерін де бірде анау, бірде мынау дегендей шақырып, сый көрсетіп жататындықтан, бұлар да қарымтасына орай келім-кетімсіз тұрмайтын. Асылы, өзі ойын-сауықтың, көңілді отырыстардың адамы болғандықтан, сондай адамдардың барлығы секілді, бұл да жақсы ортада жарасымды уақыт өткізуді ләззат деп білетұғын; сыпайы жандармен сұқбаттасып, өнер туралы, қызықты кітаптар жайлы (әрине, тек шу шығарғандары жайында ғана) пікірлесу, оқығандық таныту – мәдениеттіліктің, керек десеңіз парасаттылықтың белгісіндей еді. Сондықтан одан тыс қалуға да болмайтын.

	Сол аралас-құраластарының ішінде ылғи да Тәнеке Жарасбаевичтің мерейі үстем-ді. Қазір қарап отырса, солардың көбі әншейін білгішсініп айтысатыны болмаса, арты тайыз, тіпті шолақ ойлы секілді. «Япыр-ау, сонда осы уақытқа дейін неғып аңдамағаны? Кейбірі кәдімгідей іші-бауыры елжіреген боп, әлі күнге келгіштеп, жақынымсып жүр. Сірә, мұнымен иықтас, пікірлес екенін білдірмек қой». Тәнеке Жарасбаевич жаңа ортада олардың енді жараспайтынын ұққандай болды. «Жә, әркім тонына қарап тойға барсын». Сондықтан сенбінің кешіне шақырылғандардың бәрі, Әлібек Қалпеновичтен басқасы, өзімен деңгейлес, ұғымы мол азаматтар-ды.

	Басы артық бөтен ешкім болмағасын сауық, шынында, ойлағанындай өтті. Жұрт қысылып-қымтырылмай еркін отырды. Тәнеке Жарасбаевич те, Наталья Владимировна да құрметті адамдардың көңілінен шыққан соң қалтқысыз ақтарылды. Қонақтарды зеріктірмейтіндей ойындар, би ұйымдастырылып (соның өзінде Әлібектің Фатимасы даярлаған тәтті тағамдар дер кезінде әкелініп тұрды), жарасымды ғана күлдіргі әңгімелер айтылып, жаңалықтар, қызметтегі орын ауыстырулар сөз болды. Әйелдер жағы абажадай кең залдың соншалықты шебер жиыстырылғанын мақтап, терезелер алдындағы гүл өсірілген әдемі құтыларды, еденге төселген қызыл ала үлкен жұмсақ кілемді, қабырғадағы шағын кәсекті картиналар мен табақшаларға түсірілген суреттерді, есікке қарсы бұрышқа қойылған қара пианиноны – бәр-бәрін тәрбиелі адамның қолы деп танып, іштей риза болып тарқасты.

	Сөйтіп, Тәнеке Жарасбаевич отбасы жаңа арнаға келіп қосылды да, бұрынғыдан бөлекше, бір кең тынысты, тұрлаулы толқын тапқандай болды.

	Марқұм өле-өлгенше осы ортаның бір сыйлы адамы болып кетті.

	III

	Кіп-кішкентай бұлақ та жер төсін жарып шыққан соң бір арнаны іздейді; тапса, толқын туғызып, тулай ағады да, таппаса, су аяғы құрдымға сіңіп жоқ болмай ма... Адам шіркін де сол секілді; өмірден өз ортаңды, өз арнаңды тапқанша тауға-тасқа ұрынасың. Арынды ағысқа кездессең ғана алқынғаның басылып, аптығың тарқайтындай көрінеді. Асығасың... Бірақ сонан кейін, мақсұтың орындалған соң, сен де елеусіз көптің бірі боп, есепсіз күн кешетінің қаперіңе келген бе?! Жо-жоқ! Атамаңыз! Тыныш тірлікте өткен жылдарда есеп бола ма... Басы ауырып, балтыры сыздағанша мұны Тәнеке Жарасбаевич те аңдаған жоқ.

	* * *

	Бетке әжім, самайға ақ түсіріп, маңдайға ирек-ирек із салса да, жиырма күндей болмай өте шыққан жиырма жылдан соң, егде тартып, тоқтасқан шағында Тәнеке Жарасбаевич тосын науқасқа тап болды. Жер бетіндегі жалғыз күнәкар сол секілді, Құдайдың әмірімен, кең дүниенің ауасын жұтқызбайтын дерт бір. Соның қырсығынан жиі-жиі алқынып, деміге береді. Үйде де, кеңседе де еңсесі езіліп, ауа жетпейтіндей қапырық көріне берген соң, көбіне тысқа шығып кетеді де, ұзақ-ұзақ жүріп қайтады. Бірақ тиіп жатқан көмегі шамалы.

	Үй іші де, жолдастары да мұның солып бара жатқан сарғыш жүзін көріп: «Тез дәрігерге қаралу керек, сосын қала ішінің айғайшуынан, транспорт пен зауыттардың түтін иісінен таза тауға кету жөн», – деп шешті. Тәнеке Жарасбаевич мұны өзі де мақұл көріп, жалғыз жанға шипа болса қай жерге барсам да бәрібір емес пе деген ойға келді. Сонымен тау қойнауындағы бір санаторийден шыққан болатын.

	Мезгілінде дем алып, мезгілімен асын ішіп, ауық-ауық қыдырыстап, қайта жатып, режим сақтау алғашқы күндері едәуір сергіткендей болды. Бойы да жеңілденген сияқты. Сосын-ақ: «Баяғыдан бері осында келуім керек екен ғой», – деп ойлай бастаған-ды. Сонысы асылық болғандай, тап сол күні, сенбінің кешінде мұрттай ұшты. Ауырғанда да қатты жығылды.

	...Кешкі астан кейін ертерек демалғысы келген-ді. Төсегіне жата бергенде әлденеге басы айналып, жүрегі қысылғандай болды. Тұла бойы қалшылдап, бір түрлі жайсызданып, қол-аяғы мұздап барады. Тезірек көрпесін қымтап, ыңғайланып жатпақ боп, енді жастығын биіктете беріп еді, басы шайқалып кеткендей, көз алдында қара, қызыл дөңгелектер сапырылыса жөнелді. Жер ерсіліқарсылы теңселе бастағандай. Миы зырқырап, дүние қап-қараңғы боп барады... Ол әрі-беріден соң сол тастүнекке сіңіп жоқ болып кетті.

	Есін жиғанда алғашқы сезгені – өзінің тірі екендігі болды. Тірі екендігін білді де, қуанып кетті. Бірақ, неге екені белгісіз, денесі қозғалмады. Ап-ауыр. Мұп-мұздай. Басынан бөлініп қалған сияқты. «Шынымен тірімін бе» деп, сене алмай, төбеге қараған; қара көлеңкеде еміс-еміс ағарған люстраны, оның бұтақ секілді иір-иір тармақтарын көрді. «Тірі екенмін ғой, – деп ойлады ол. – Шүкір, тірі екем. Бірақ жүрегі түскірі неге соқпайды? Тоқтап қалды ма...»

	Жарасбаевич бар күшін жиып, өз бойына құлақ түрді. Тымтырыс. Қалт еткен дыбыс жоқ. Кенет бұлыңғыр санасына «осы мен өліп қалған шығармын» деген бұлдыр ой тағы келді. Өң мен түс арасындағы халде демін ішіне тартып тына қалған. «Жожоқ... тірі! Тірі екен». Қатып қалған денесінің бір жерінде әуелі жылымық бірдеңе қозғалғандай болды. Құдды бір еріген мұздан жылжи аққан тастай суық тамшы секілді. Әлгі тамшы әп-сәтте ысып еткендей тамыр-тамырын қуалап жай жылжып келеді.

	Осының бәрі баяу болып жатқаны соншалық, ол әр клеткасының бірте-бірте жандана бастағанын анық сезгендей. Міне,.. міне, әлгі тамшы жүрегіне кеп, тырс-тырс, тырс-тырс тамып жатыр. Кеудесі толып барады. Тамшы тоқтар емес. Тырс-тырс. Жүрегін кернеп, көкірегі қысылды. Сонсоң ол денесін қозғамақ болған: «Аһ! Зілдей екен ғой!» Құртақандай бұлшық ет ауыр дененің салмағын көтере алмағандай өкшесіне зулап берді. Жіп-жіңішке резеңкеге байланған тастай созылып барады, созылып барады. «Үзіледі-ау. Құрыдым ғой!» Айқайлағысы кеп еді, үні шықпады. Лезде айналасын үрейлі тыныштық басты. Әлгінде ғана әлдене тырс-тырс тамып жатқан кеудесі де боп-бос, үңірейген арса-арса қуыс сияқты көрініп кетті. Осы күйде қақпағы шегеленген, қап-қараңғы тар табытта жатқандай.

	Қайтадан өзіне-өзі келе бастағанда әлгінің бәрі ап-анық елестегені сонша, ол: «Осы мен... шынымен тірімін бе?!» – деп, жайлап қана кеудесінің сол жағына қолын салып, жүрегін басты. Әлдене алақанының астында дүк-дүк, дүк-дүк етіп, соғып тұр екен. Тыңдап жатыр, тыңдап жатыр... Алақан асты дүк-дүк, дүк-дүк. Тіпті жүрек соғысы сияқты емес, әлдекім иесіз бөлмеде дүнкілдетіп барабан соғып тұрғандай... «Иә, иә... барабан соғып тұрғандай. Жүрек соғысы емес қой бұл», – деді ол. Кенет «әлдекім барабан соғып жатқан» сол қуыс кеудесі мен мынау басы бөлініп, екеуі екі жерде қалған нәрсе секілді көрініп кетті. «Бұл қалайша? Әлгінде ғана тынысын тарылтып, қыстыққан өз кеудесі емес пе еді? Өз жүрегі еді ғой»...

	– Жо-о-о-қ! Екеуі екі бөлек нәрсе! – деді әлдекім мұның ойына қарсы кеп.

	«Қалайша? Бір адамның басы мен кеудесі бөлек бола ала ма? – деп сұрады өзінен-өзі. – Бәлкім, өлу деген осы шығар».

	«Мүмкін... мүмкін», – деді әлгі дауыс.

	Сол кештен бастап Тәнеке Жарасбаевичтің халі күрт төмендеп кетті. Денесі біресе күйіп-жанып, біресе қалтырап тоңып, тынысы тарылып, жиі-жиі деміге берді. Әлдекім артық ауа жұтпасын дегендей өңешінен қатты уыстап, қысып тұрған тәрізді. Бұл оған көнгісі келмей, ауаны ышқынып тартқан сайын, «Ерегіспе... ерегіспе! Ерегіссең бұған да зар боларсың» дегендей, әлгі суық түспен төніп, зәресін алып болды. Көбіне содан қалтырайды. Бірде, тіпті, ыза болып: «Не жаздым мен саған?! Не жаздым, а?!» – деген айқайлап. (Үні шықпаса да, өзіне айқайлап жіберген секілді көрінді).

	– Тс...с.. – деді әлгі, – Қырылдама! Бәрін де өзің білесің. Тек мойындағың келмейді.

	– Жоқ, айтсаңшы! Мен сенен сұрап тұрмын ғой!

	– Шыныңды айтасың ба, а?.. (Иттің көзі қандай өткір еді. Өңменімді тесіп барады ғой, – деп ойлады Тәнеке Жарасбаевич. –

	Бәрін көріп тұр!) – Айтайын... Айтайын!

	Күйіп-жанып, жанталасып жатыр екен. Көзін ашса, дәрігер укол салып, оттегі баллонын ауыстырыпты. Тынысы кеңіп, қалжыраған денесі жайылып, көзі ілініп кетті...

	...Жап-жас кезі екен. Жалтаң каққан жарау арғымақ мініп қырға шықса, алдында әудем жерде қоңырауы сыңғырап күміс күйме кетіп барады. «Бұл кім болды екен? Е-е-ей, тоқта-а-а!» – деді көңілдене айғай салып. Қалай тебініп қалғанын білген жоқ. Арғымағы ұшып келеді. Күйме жеткізер емес. Қарсыдағы белге қайқаң қағып тартып барады. – «Е-е-ей! Тоқта-а-а!» – дейді бұл қарлыққан дауыспен. Жауап жоқ. Бұл әлі қуып келеді. Аты да болдырайын деді. Бұрынғыдай емес, арыны басылып қалған. Жете алмасына анық көзі жеткен соң, неге екені белгісіз, жыларман болып: «Неге үндеме-е-е-йсің?! Кімсің се-е-е-ен?!» – деп тағы айқай салған. Ғажап! Күймеде отырған өзі... Бала Тәнеке! Терезеден артына қарап, «Хош, хош!» дегендей қолын бұлғайды. Күміс күйме қоңырауы күмбірлеп кетіп барады... кетіп барады. Аты жол үстіне құлап түсті. Бұл қайырылмай кеткен күйменің соңынан ақырғы рет қарады да, жол жиегіндегі жусанды құшақтай жылады-ай кеп, жылады-ай кеп...

	Ояна келсе түсі екен. «Үүһ! – деді терең күрсініп, – бұ несі тағы»... Көк ала терге малшынып, аздап бойы жеңілейген секілді. Сәл-пәл сергігендей. Ұйқысы ашылып кетті.

	* * *

	...Тәнеке Жарасбаевич қаракөлеңке бөлмеде төбеге қадалып ұзақ жатты. Әлгі түсі түу алыста қалған алаңсыз күндерін көз алдына әкеліп, тұла бойын шымырлатқандай болды. «Қазіргі күйінің азабы аз болғандай, мұнысы несі екен?! Неге елжіреп кетті?! Неге қиналды?!» Әлдеқандай сағыныш жүрегін сыздатып, көзіне жас әкелді. Ес білгелі тұңғыш рет қамықты ол.

	Кісі жаны аман, дені сау кезінде ештеңе ойламайды екен. Бәрі де басыңа іс түскенде, жалғыз жаның қиналғанда есіңе келетін болса керек. Соңғы кезде дерті жиі қозып, шымбайына бата бастаған соң, отыз бес жылдай хабарсыз кеткен үйіне хат жазған-ды. Аурулығын айтып шағынған жоқ, тек амандық білгісі келген. Сөз арасында, тіпті, Ұлтуғанды да сұрап, Әбікеннің қандай болғанын, қазір қайда екенін, не істеп жүргенін жазыңдар деп өтінген. Тәнеке өткеніне өкініп не кешірім сұрағалы жазған жоқ. Тек өзінің осынша уақыт хабарсыз кеткенін, Ұлтуған үйде отырғанда екінші әйелімен бара алмағандығын білдірген-ді. «Қазір Наталья да кешірді ғой, мүмкіндіктерің болса, келіп, қонақ болып қайтыңдар. Күтеміз», – деп аяқтаған-ды.

	Жат боп кетсең, бауыр да қатаяды екен. Жалғыз ағасы Жәнекеннің жауабы жерге қаратқандай болды. Тәнеке Жарасбаевич араб әрпімен жазылған сол хаттың әр сөзін, әр ирегін әлі күнге ұмытқан жоқ. Санасына сіңіп қалыпты. Қазір де көз алдына кеп тұрып алған соң, ішінен тағы оқи бастады: «Шырағым, Тәкен! Хатыңды алып, хабарыңды естіп, тірлігіңе қуанып қалдық. Бір жарылған жұмыртқа, жоғалған кездік шығар деп жүруші ем. Есіңе алғаныңа да көптен-көп рақмет! Сыртыңнан естіп жатамыз ғой. Жаңалықтарыңды да естігенбіз (осы сөйлемді оқығанда Тәнеке Жарасбаевич күлерін де, күлмесін де білмей, беймағлұм бір күйге түскен-ді. Үлкені тұрмысқа шығып, кіші қызы бой жетіп отырғанда «жаңалықтарыңды да естігенбіз» дегені сөлекет көрінген).

	Біз тарапынан амандық білмек болсаңдар, өздерің көргендей (Тәнеке Жарасбаевич тағы да күлерін де, күлмесін де білмей кідіріп қалды) мұздай қаракөкпіз. Үй іші сау. Батсайы да, балалар да, Ұлтуған да сау, Әбікен де сау. Әбікен – қазір орден алған передобой колхоздың бастығы. Облыста мақталып жүр. Бәріміз де саумыз.

	Ал, шырағым, Тәкен! Өзіңе өкпелесем де, есті бала ғой деп жүруші ем. Ақылың шамалы болмаса нетті. Әкең өлді – келмедің. Кішілік қылып, ең болмаса сен қол жайып келмегенде, мен не деп барам. Жәкем теріс бата бергенде, сен үшін «кешір» деп аяғына мен жығылып, көнбеген соң үй сыртында үш күн жылап ем. Сөйткен Тәкен сен маған келмей, мен саған баруым керек екен ғой. Рақмет. Кісі үлкен болғанда, азамат болғанда кісілікті ұмытпағаны жөн еді.

	Сау болыңдар. Ағаң Жәнекен».

	Ол хаттың әр сөзін, әр ирегін ап-айқын елестеткені сонша, онда айтылған жайларға көңілі алабұртқаннан қайтадан демігіп, тұншыға бастағанын байқаған жоқ. Танауы қусырылып, жүзі көгеріп бара жатқанда, шошып кеткен сестра қыз жүгіріп шығып кетті. Дәрігерді ертіп келгенде Тәнеке Жарасбаевич алқынып жатыр еді.

	«Әкең өлді – келмедің дейді... – деді ол ентіге күбірлеп. – Қалайша келмедің дейді... Қой!»

	– Баллон! Баллон әкеліңдер! – деген сабырлы нық дауысты айқын естіді. Бірақ неге абыр-сабыр боп, айналасындағылардың қапылып жатқандарын ұқпады. Тұманды ой шырмап алған.

	«Барсаң, есіңе түсіріп көрші, кәне...» – деді бағанағы дауыс.

	– «Жо-жоқ! Бекер екен... бармаппын!» – деді бұл қорыққаннан.

	– «Ендеше, неменеге ақталмақ болып жатырсың?!»

	– «Мүмкін емес сияқты ... Қалайша әкем өлгенде бармаған-мын... Қалай?!»

	– «Оны өзіңнен... өз ұятыңнан сұра!»

	Қысылғаннан маңдайынан бұршақ-бұршақ суық тер бұрқ ете қалды. Кірпігін әзер қозғап, көзін әрең ашқан мұның жүзіндегі әрбір өзгерісті қалт жібермей қадағалап, бетіне үңіліп, телміре қарап тұрғандарды көрді. «Немене... Не қызық бар екен менің бетімде?!» – дегісі келіп еді, айта алмады. Көзін қайта жұмып, әлгі бір тұманды ойына қайыра сүңгіп кетті...

	«Қайткенмен де, кешірілмес бір қателік жібергенмін ғой» – деп ойлады ол өксік қысып. – Қалайша қателестім?! Ешкім мені сөйтуге мәжбүрлеген жоқ секілді еді ғой!»

	– «Е, бәсе, осылай жөніңе көшпеймісің?! Ақ сөйле...» – деді әлгі дауыс.

	– «Жөніме көшкенде...көп қатарлы, тіпті керек десең, жұрттың маңдайалды өмір сүргем жоқ па?! Ауырды екен деп, әлсіздігімді пайдаланып, жұрттан мені ала-бөле бөліп алғың келеді ғой, шамасы?!»

	– «Иә, рас... Алла саған ақыл мен парасат берді! Ол аз бол-са, өзің айткандай «жұрттың маңдайалды боп» өмір сүру үшін, бармақтай бақты тағы қосты. Ал, сонда сен не тындырдың?! Өзің-ақ айтшы, не істеп қарық қылдың?! Ортамнан озып кеттім деп, ақ некелі әйеліңді бауырындағы баласымен айдалаға тастап, басқаға үйленгенің бе бітіргенің? Әлде ата-анаңды ел-жұртының, жекжат-жұрағаттарының алдында жерге қаратқаның ба?! Бәлкім, өз басыңның күйін қуып, атақ, мансап іздегеніңді – керемет бір іс қылдым деп жүрген шығарсың?! Бірақ мұның бәрі адамшылығыңа өлшем бола алмайды ғой! Оны о дүниеге өзіңмен бірге әкете алмайсың. Тіпті, сол атақ-мансаптың өтеуі қайда? Өзіңді өсірген, үкілеп үміт артқан ел-жұртыңа не жақсылық істедің? Не? Не? Не?» Ол ештеңе айта алмады.

	«Ә, солай ма... – деді әлгі дауыс табалағандай. – Айтар уәжің жоқ болса, енді өкінбе. Өкінбе, шырақ!» «Иә, енді өкіндің не, өкінбедің не... Бәрі де кеш! Тек Құдай тағала күнәһар пендесін кешер ме екен...» – деген ойға тірелгенде, көз алдындағы көлеңке сыпырылып, жасқаншақ жанары әлі өшпеген мына жалғанның жарығына жәутеңдей қарады.

	* * *

	Бұдан кейін бір күн бойы ол өзін сергек сезініп, еш қиналған жоқ. Еш жері ауырмады да. Тек денесі жер тартып, өз салмағымен біртүрлі жаншылып бара жатқанын байқаған. Бірақ онысын ешкімге білдірмей, халін сұрауға келген әйелімен, кызымен, тіпті дәрігерлермен де ашық қабақпен сөйлесіп, Наталья Владимировна «Әдей пісіріп әкелдім» деген құс етін рахаттана жеп, беймарал бір халде жатты.

	Кешкілік жастығын биіктеттіріп, жеңіл жамылғы сұрап: «Мен енді аздап демалайын. Сендер де шаршаған шығарсыңдар, барып тынығыңдар, – деді, үй-ішін жұбатып. – Дәрігерлер қарап тұрады ғой. Ие, осы... бөлме іші күңгірт пе, немене?! Терезенің пердесін ашып кетіңдерші, – деді ол. – Ашыңдаршы, жарық түссін!...» Қараса, күн еңкейіп, қанға малғандай қып-қызыл боп, талаурап батып барады екен. Тең жартысына дейін жерге кіріп, тек жоғарғы жағы ғана қап-қара толқын үстінде қалқып тұрғандай, біртүрлі қарауытып көрінеді.

	Сол бір... қап-қара толқын үстінде тең жартысы қалқып тұрған қызыл-шұбар күн көзіне бейжай қарап жатқан науқастың кенет қол-аяғы мұздап, іші-бауыры қалтырап қоя берді. Тұла бойы да дірдектеп әкетіп барады. Әлдекім мұның жып-жылы жүрегіне қара мұздай қолын сұғып, өкпе-бауырын аударыстырып жатқандай...

	Ол тына қалып, жаны кетіп бара жатқан өз бойына құлақ түрген. Бір мейірімсіз қол әуелі мұның көкірегін әлдеқандай бір доғал нәрсемен іреп-іреп жібергендей болды да, сонсоң көк етін аяусыз орып, қолқасын суырып алғандай болды.

	Күн көзі қап-қара боп жанарынан төңкеріліп түсті...

	Тәнеке Жарасбаевтің ауру қажытқан сұрғылт жүзі әуелі көкпеңбек болып, сосын бірте-бірте бозарып, бірақ тоқтап қалған қан толық тарамай, көктеңбілденіп қатты да қалды. Марқұм тірлігінде де көп аса қиналған жан емес-ті, дүниеден де көп қиналмастан кете барды.





БҰРАЛАҢ ЖОЛ


	«Дүние бір қисық жол бұраңдаған...»

	(Халық өлеңінен)

	– Алла-ай, қиналды-ау, жаным... Қинады-ау! Қолымды уқа-лашы...

	Әйел ұйып қалған арық қолын әлдебір керексіз нәрседей кереует жиегіне сылқ еткізіп тастай салды. Көзінен бүртік-бүртік жас ытқып кетті. Қаны қашқан қуқыл жүзі сәл көгіс тартып, жан азабының ащы уытындай суық тер маңдайынан бұрқ ете түсті.

	– Қайтейін, Мәке-ай! Қайт дейсің енді... – Өз қолынан келер қайраны жоқтығын қалай ұғындырарға білмеген Саяділ Саржанович әлденеге айыпты адамдай абдырап қалды. – Астананың осыдан артық ауруханасы да жоқ көрінеді. Қайтейін енді, қайда апарайын тағы?! – деді мұздап қалған саусақтарды қыса түсіп.

	– Құдай шебер, Сәке-ай, мен аурухана таңдап жатыр дейсің бе?! – Әйелдің иегі кемсеңдеп, еріні қолапайсыз дірілдеп қоя берді. – Баяғыдан бері өзің жоқта көрген бейнет... сол еске түседі дағы. Осынша жыл күтіп, ел қатарына енді жеттік пе дегенде, жүйкесі түскірдің шыдамағанын айтам да. – Мәлике жеңгейді өксік қысып, көз жасын көрсетпеу үшін бетін қабырғаға қарай бұрып жатты.

	– Сабыр! Сабыр енді, Мәкіш! – деді Сәкең жұбату үнмен. – «Сабыр түбі сары алтын, сарғайған жетер мұратқа» демеуші ме ек. Жеттік қой!

	«Бұған да шүкіршілік қылайық» демек еді, кенет өзінің де көкірегінде қордаланған күллі күйініші: нақақтан-нақақ көрген қорлығы, он тоғыз жыл жазықсыз шеккен жапа – бәрі-бәрі күні кешегідей көз алдына кеп тұра қалғанда, бар қаны басына шауып, лезде көзінің алды тұманытып кетті.

	– Жетуін жеттік-ау, не пайда?! – деді әйел әлден уақытта әлсіз үнмен, – уһ, темір етіктен теңгедей, темір таяқтан тебендей қалды ғой... көрмеймісің!?

	Саяділ Саржанович үндеген жоқ.

	«Рас, рас! – деп ойлады іштей. – Шүкір демегенде де мұнан артық, шынында, маған не қылады енді, бұ Құдай?! Аманат жанын қайтып алмағаны ма... Қашанғы бұлдайды!? Алса, кешегі Шәкен, Бегімбет, Құлиястардың шыбынынан менің жаным артық па екен?! «Бұған да шүкіршілік қылайық! – демекпін-ау. Неме жетісіп «шүкір» деймін, неге? Фу-у!»

	Ешкімге айтпағанымен, соңғы кезде санасына орнығып алған осы бір әзәзіл ой тағы да түртпектей бастағанын сезді Сәкең. Өзінөзі қажағаннан, өзін-өзі азаптағаннан басқа, құрғырдың түк пайдасы жоқ екенін біле тұра, кей-кейде ашырқанбаса аузының дәмі келмейтіндей-ақ, осы азапты ойын айызы қана, тіпті ызамен еске алатын болыпты. Қаншама ойламайын десе де, бір бәле; қашып құтыла алмай-ақ қойды. Сәл нәрсеге ренжісе де, әлдекімге ашуланса да – осы. Шақырмай-ақ жетіп келеді, сайтан алғыр! Қинайды дейсің сосын кеп қу жанды...

	Саяділ Саржанович әйелінің қолын қатты-қатты қысып уқалай отырып, бойының үйреншікті әдетпен тым жайсыз тітіреніп бара жатқанын байқады.

	«Иә-ә, жеттік қой... – деді өзін-өзі жұбату үшін мағынасыз күбірлеп. – Сабыр ету керек, сабыр!»

	– Кезекші дәрігерді шақыршы, әлгі ұйықтататын дәрісімен ексін, – деді әйелі көзін сәл ашып. – Тиышым кетті ғой! Уһ!

	Саяділ Саржанович орнынан сүлесоқ тұрып, есікке бет алды.

	* * *

	– Сен кірмей тұра тұрсаңшы енді! Құдай шебер-ай, қашанғы айтам осы...

	Кезекші дәрігермен қабаттасып ене берген Саяділ Саржанович палата есігінің алдында қалшиды да қалды. Бір кіріп қалғасын не әрі, не бері жүрудің ретін таба алмай, аңырып тұрды-тұрды да, әлдебір ұмытқаны есіне енді түскендей, (әйелі: «Жалаңаш етіме ине сұғып жатқанда, кірмеші!» – деген) біраздан соң ғана есікті ақырын жауып шығып кетті...

	Ұзын коридорда сенделіп едәуір жүрді. – Бір, екі, үш... төрт, бес... – Он қадам жасап кері қайтты. – Бір, екі, үш...

	– А теперь можно! – Сарқарын тартқан, ақ халатты салиқалы жуан әйел – кезекші дәрігер – шығып бара жатып бұған қарап күлімсіреді. Шамасы, әйелінің мұны неге шығарып жібергенін ұққан болу керек.

	«Шіркін-ай, танысын-танымасын, адамдардың бір-біріне мейірлене қарап, шуақты шыраймен жымиғанының өзі жақсы екен-ау»... Қасаңсыған көңіліне мынау әйелдің күлімдеген көкшіл көзінен, жайдары өңінен кенет жанға жайлы бір жылылық есіп қоя берді. Сол-ақ екен, әлгінің бір еккенінен сырқат әйелінің бойы аурудан кұлантаза айығып кеткендей, тіпті қазір кереуетте тұрып отырғанын көретіндей-ақ, Саяділ Саржанович ентелей ұмтылды ішке...

	Ештеңе өзгермепті.

	Көңілі бәсеңсіп қалды.

	Мәликесі әлгі бір процедурадан кейін аяқ-қолының ашық қалған жерін көрпесімен қымтап, (соның өзіне шаршап қалған сыңайы бар) бұрынғыша төсекте жатыр екен.

	– Сәке... сен отыра тұршы! – деді бейжай үн қатып. – Отыра тұршы! Мен мызғып алайын.

	– Жақсы, жақсы... демал! – Сәкең ауру әйелінің мазасын ал-мас үшін аяғын аңдап қана ақырын басып, бөлмедегі жалғыз орындықты терезе түбіне таман апарды да, сықырлатпай ғана жайғасып отырып, сыртқа көз салды...

	Палатаның терезесі тау жаққа қарайды екен. Ә дегеннен ақбас шыңдары аспанмен таласқан Алатау көзіне ұрды. Күн батып бара жатса керек, биік-биік шоқылардың ұшар басында қызылжалқын сәуле құбыла ойнақ салып тұр. Құдды, анау арса-арса аңғарларда, қойнау-қолаттарда қарауытқан қарабарқын көлеңкелерге қыр көрсеткендей! Сөнер алдында да жарық атаулының қараңғылықтан мәртебесі, айбары үстем екенін паш еткісі келе ме екен, әйтеуір, тым-тым жоғарыға шығып алып, ашық араймен әуелей қалыпты.

	Ақшам жамырар кездегі асқақ таудың осынау көрінісіне қарап отырып, кенет: «Вечная борьба добра и зла, света и тени, любви и коварства...» – деген әлдекімнің бір сөзі Саяділ Саржановичтің көңіліне орала кетті. – «Да, вечная борьба!» – деді өз-өзінен күбірлеп. «Анау әуелеген арай мен төмендегі мүскін көлеңкелердің мәңгілік күресі секілді. Мәңгілік күрес! Біз де күресіп едік-ау!.. Шапағатты шақ үшін, сәулетті болашақ үшін күрескенбіз! Сол жолда, бәлкім, артық айтқан, асырып жіберген жеріміз де бар шығар... Бірақ бөгде ойымыз, жаулығымыз жоқ-ты! Иә, солай, солай еді... Ізгіліктің үстемдігі үшін әлі де күресуге бармыз...

	Күресеміз де енді!»

	Саяділ Саржанович өз-өзінен дірілдеп, бойының тағы да жайсыз тітіреніп бара жатқанын байқады. «Жә, жә... сабыр! – деді өзіне-өзі. – Көн терісі ...қатқан кәрі шолақ, бәйгеге түсердей неменеге еліріп барасың?! Сабыр, сабыр...»

	Тұла бойының жиі-жиі жайсыз тітіренуі бара-бара ұстамалы дертке айналып кетпес пе екен деп қауіп қылатын Саяділ Саржанович, дәрігерлерден көмек болмаған соң, соңғы кезде оған қарсы қолданатын екі түрлі әдісті өзі тауып еді. Біріншіден, жанын азаптайтын жайлардан қайтсе де ойын тез басқа нәрсеге аударып жіберуге тырысатын. Екіншісі – өзін-өзі ме әлде мазасыз мынау дертті ме (қайсысын екенін әлі ажыратып көрген жоқ) кекетіп- мұқатып, құрдасындай қалжыңға айналдыруы-тұғын. Бойдағы дертпен тәжікелесу – былайша қарағанда, жынды адамның ісі сияқты көрінгенмен, содан басқа амалы жоқтығын іштей сезетін де, сырқатпен кәдімгідей кіржіндесіп, ол тынышын алса, бұл да қарап қалмай, оны тілімен түйреп, қағыта бастайтын. «Кісінің өлуге қолы тимей жүргенде...» – деп кекетуші еді кейде. Өйткені, өмірінен де қымбат нәрселер – дақ түскен ары, адалдығы, ащы терін төгіп сарыла зерттеген ғылыми еңбектері қайтадан қалпына келтірілмей, жалғыз жанына тыныштық болмайтынын ол білгенді. Сондықтан денсаулық керек-ті; әлдеқайдан жабысқан мынау дертті асқындырмау қажет-ті.

	Қазір де сол әдісіне басты... – «Көн тулағы... қатқан кәрі шолақ, – деп кекетті өзін-өзі, – неменеге еліресің?! Бәйгеге түсемісің...»

	Ащы кекесін дерттің де құлағына (оның да құлағы болса керек) жетті ме, дір-дір етіп тітіреніп бара жатқан тұла бойы ақырынақырын сабасына түсе бастады. Осы сәтті пайдаланып, ойын біржолата басқа нәрсеге аудару үшін, ол төсек тартып жатқан әйеліне бұрылды.

	...Сырқаттың көзі ілініп кетсе керек, көкірегі бірқалыпты сырылдап, ара-тұра ақырын ғана ысқырған секілді дыбыс беріп, баяу тыныстап жатыр екен. Ауру меңдеген сұп-сұр, қуқыл жүзінде әлдебір өкініш бардай. «Жетуін жеттік-ау, не пайда?! Көрмеймісің»... дейтін секілді. Арманды ойы арыған бет-жүзіне тасқа басқан таңбадай ұйып қалыпты. Үнемі шытынудан, ұзақұзақ қиналыстан болса керек, қабағының арасына қатар-қатар қос сызық, терең әжім түскен.

	«Баяғыдан бері көрген бейнет...» – дейді. Иә-иә, оңай тимеген шығар-ақ! Қайтейін, – деді Саяділ Саржанович ауыр күрсініп. – Қайтейін...»

	* * *

	Қайтуші еді?!

	Отыздың ортасына жетер-жетпесте докторлық диссертациясын қорғаған... қызметтестері мен жолдастары болашағына бұдан да зор үміт артып, қызыға да, қызғана да қарайтын, өзі сері, өзі тәккаппар жігіт (бірақ бұлары өзіне жарасып тұрушы еді), сол кездің өзінде танымал ғалым Саяділ Саржанович Саржанов сонау бір сиыр жылы жазықты-жазықсыздардың ішінде көптің бірі боп кете барған еді.

	Күні кешеге дейін кімнің күркіреп жүргені кімге керек... Қалың топқа күштеп қосқан соң, соның бірі ғана болып қалады екенсің. Көптің бірі боп қалатын себебің: біріншіден, мұнда өз еркіңмен келген жоқсың. Осында әкеп қосқан екен, демек басқалардан айырмаң да шамалы деген сөз. Екіншіден, қасыңдағы адамның кім, қайдан екенін білмейсің. Бәлкім, ол сенен де мықты біреу шығар. Үшіншіден, мұндағылар қандай қылмысы, қай күнәсі үшін әкелінген. Соншалықты не істей қойып едің – оны өзің де білмейсің, қасыңдағы да білмейді. Жұмбақ! Жүзін жұмбақ сауалдың күңгірт көлеңкесі шалған жандардың бәрі – мұңдас, тағдырлас секілді; көптің бірі боп қалатының. Төртіншіден, күні кеше аузыңмен құс тістесең де, бүгін есеп емес. (Оны ескерер болса, сүмеңдетіп сені бұл жерге әкелмес те еді.) Тоқ етері, қотанға иірген қойдың ағы да, қарасы да болғанмен, қойшы үшін бәрі де «қой» деген бір-ақ ұғыммен аталатыны секілді, жазықтысың ба, ақпысың, қарамысың (оны әлі тексеру керек) – осы жерге әкелген екен, демек, қаласаң да, қаламасаң да көптің бірі болуға тиіссің. Өйтпеске әддің жоқ.

	«Ти-іс-сің!!!» Осылай деген...

	«Басқа түссе баспақшыл»...

	«Кісі үш күннен соң тозаққа да үйренеді» деседі.

	Қайтсін, бұл да көнді. Көптің бірі болды да, кете барды. Сонымен талай өмір кетті... босқа кетті.

	– Қайтейін... – Ол тағы да күрсінді.

	Шашы қудай аппақ, әжім айғыздаған қара торы өңі тым жүдеу, жеңінің аузы қырқыла бастаған ескі пальто киген (әйтсе де бір кезде қымбат матадан тігілгені көрініп тұр), жүзінде қажығандық пен қатты шаршағандықтың белгісіндей айықпас кірбің бар осы бір адамды – бір кездегі белгілі ғалым, болашағына біреулер қызыға да қызғана қараған қадірлі азамат деп ешкім ойламас еді. Әрине, «... түрін көр де, қалжасынан түңіл» дейтін желбуаз, жексұрын мақалды шығарған, соған өлердей сенетін, ол – ол ма, әрқайсысыақ осыны өзі ойлап тапқандай орынды-орынсыз тілге тиек ететін жұрт, кімнің сыртына қарап, ішін біліп жатыр?! Бірақ олар білсінбілмесін, қазір елеусіздеу, ескерусіздеу көрінсе де, сол Саяділ Саржанович Саржанов осы кісітұғын. Бұдан екі айдай бұрын, қазанда оралған болатын.

	– Жеттік пе?! Жеткіздің бе, а, Құдай...

	...көзге шұқудан құтылдық па, жоқ па, а, Құдай!

	...көз жасымызды көрген екенсің ғой, а, Құдай!

	...сені де көретін күн бар екен ғой, Сәке-ау, а, Құдай!

	...аман-есен жеттің бе, өзің, а Құдай-ды... бірінен соң бірін шұбыртып кеп еңірегенде етегі жасқа толған әйелін әрең жұбатқан Саяділ Саржанович Саржанов еді бұл.

	Сай-сүйегін сырқыратқан сөздерден өзінің де көкірегінде қордаланған күллі күйініші көз жасы боп төгілген сонда. Құса көңіл ақтарылған шыдамай... Ебіл-себіл кездің есесі қайтқан, қуаныш-қызық қол ұстасып үйіне енген ағыл-тегіл күндер еді ол.

	Оған да екі айдан асып барады екен...

	Мәңгілік бақыт, яки мәңгілік сор дегеннің болмайтыны секілді, шексіз қайғы да, шектеусіз қуаныш та жоқ болса керек. «Өткен нәрсе – өтіп еді, кетіп еді... Құрысыншы!» – деген отбасымен қауышқанда. Енді, міне,.. зарығып көрген күндердің таусылмастай қуанышы басылмай жатып, тағы да тоқырағандай халге түсіп отыр. Әйелінің денсаулығы кенеттен күрт төмендеп, төсек тартып қалды. Содан бастап Саяділ Саржанович қайтадан дүдәмал бір ойлардың жетегіне ергіш мінез тапқан-ды.

	Қазір де қаракөлеңке палатада (сырқаттың көзі ілініп кеткен соң шам жақпаған-ды) әйелінің бірқалыпты көкірек сырылына құлақ тіге отырып, ол осынша уақыт өзінің әлі түк бітірмей жүргенін, кешіктірмей қолға алмақ істерінің бәрі күйбің-күйбің бір себептердің әсерінен кейінге ысырыла бергенін, бүйтіп жүре берсе, қалған ғұмыры да осылай із-түзсіз өте шығатынын, олай болған күнде мұның өзі – өмірінің мағынасын жоғалтумен бірдей екенін күйіне ойлады.

	«Не істеу керек? Қайтсе орындалады ойы... Киіп-жарып кірісіп кетуге сырқат әйелінің халі мынау!.. Өзі де бұрынғыдай бұлғақтаған дәуренінде тұрған жоқ... Ғылымның барлық саласына көк өрім жастар келген. Бірін танымайды. Бұл білетіндердің бірқатары шау тартып, шабандап қалған; бір парасы – кешегі қаһарлы күндерде қанды майданнан оралмай қалыпты. Жастарға не дейді?! Иә, НЕ ДЕСІН... Олар мұны түсіне ме?! Кім біледі... Өздері кілең бір көп оқыған, ізденімпаз, талапты балалар секілді. Бәлкім, түсінер! Менің Саяділ Саржанов екенімді, сонау бір кездің өзінде-ақ біраз мәселелердің басын түбегейлі ашқанымды білсе, түсінер! Тек еңбегім қолдарына түсті ме екен? Оқып танысты ма екен? Танысса ғой...»

	Саяділ Саржанович Алматыға келісімен сұрастырып қарағанында, ғылыми мекемелердің ірі-ірі бөлімдерінде, жеке салаларды да басқарып отырған адамдар – қазіргі «бәленшекең» де, «түгеншекең» де бұрын өзінің қарамағында қызмет істегендер екенін естіген. Кейбіреулері бірге де оқыған болып шықты. Сондықтан Саяділ Саржанов – оларды, олар – мұны сол кезден жақсы білуге тиіс еді, ұмытпаған шығар деген.

	Әдейі сол өзінің білетіндеріне ғана кірмек болып еді бұл.

	Несін жасырады, көңілінде: «О, Саяділ Саржанович келіпті ғой! Сәкеңнің өзі келіпті! Міне, ғажап...» – деп орындарынан ұшып тұрар. Жұртпен жағалай таныстырып, бұның кім екенін, қандай еңбектері барын, тіпті баяғыда өздері де осы кісінің қарамағында істегенін,.. жасы кішілері шәкірт, қатарлары қызметтес болғанын мақтанышпен әңгімелеп, сол тұстағы қиындықтарды сөз етіп, (оны әңгімелесе – Саяділ Саржановичтің қатарынан көш ілгері ғалым, нағыз түбегейлі зерттеулердің авторы екенін сөз етпей қала алмай), сөйтіп, мұның айдынын асырып... Кетерінде: «Сәке, бізге қызметке келсеңізші, тек бізге келіңіз!! Басқа жерге барар болсаңыз,.. қатты ренжиміз», – деп олар; «Жақсы, жақсы... Менің не де болса осы ұядан ұзамайтыным, сірә, белгілі ғой», – деп бұл, – бәрі-бәріміз мәре-сәре боп қалсақ, сөйтіп, бір қауышсақ... деген пенделік тәтті үміті де жоқ емес-ті. Оның үстіне жанына жара түссе де жасымағанын (өзі солай көрінбекші боп қомпайыңқырап барған), әлі де талай істі тындырмақшы екенін қоссақ, шынында, сондай құрмет дәметкен Саяділ Саржановичті, тек оны емесау, оның орнындағы азды-көпті еңбегі сіңген кез келген адамды кінәлау қиын еді.

	Орынды жерде бұлданғанның да, базыналық жасағанның да еш айыбы болмаса керек. Өйткені, адам – адам болған соң, өзінің қадір білер қатарына немесе іш тартқан, жанына жақын кісісіне бұлданады да. Базынасын да соған жасамай ма? Әйтпесе, әншейін көптің біріне кісі қалай еркелесін?!

	Сырт көзге тәкаппарлау көрінгенімен, табиғатында лақ етіп ақтарылғыш, ағеден Саяділ Саржанович те әлдебіреулер құсап бәлсініп жатып алмай-ақ, өзінің ескі ұясына, ұяластарына «қадір білер қатарым сонда ғой, солар ғой» деп еркелеп барған. Бәр-бәрін қатты сағынып та еді. Әсіресе, бір кезде бірге оқыған, бүгінде саусақпен санарлықтай аз қалған қатарларын аңсаған, арттағы балаларды да көргісі келген.

	Сондай бір көтеріңкі көңілмен келіп, аспирантурада бірге оқыған Бектайырға (кәдімгі ғылым докторы Бектайыр Әмірхановқа) кіріп еді.

	Қара дермантинмен қапталған қаусырмалы биік есіктің алдындағы шағын бөлмеде бір жас қыз машинка басып отыр екен. «Совещание боп жатыр», – деп кідіре тұруын өтінді.

	– Тіпті жақсы, – деді қуанып кеткен Саяділ Саржанович іздегені аяқ астынан табылғандай. – Совещание боп жатса, тіпті жақсы! Бәрі осында екен ғой?! Бастығыңызға: «Саяділ Саржанович Саржанов деген кісі кіргісі келеді», – дей қойыңызшы. Мен... Мені біледі ол кісі! Иә, біледі. Кідіртпес.

	Хатшы қыз сартылдатып отырған машинкасын тастай беріп, «сонша кім едің?» дегендей сәл сәтке бұған тесіле қарап қал-ды. Көзі көкше мұздай сұп-суық екен. Өңменінен өтіп кете жазды.

	– Мен сізге айттым ғой! – деді сонсоң әр сөзін шегелегендей. – Неғылған түсінбейтін адамсыз?! Со-ве-ща- ние боп жатыр. Күте тұрыңыз!

	Мынадай жауап естимін деп ойламаған Саяділ Саржанович абдырап қалды. Абырой болғанда, кенет... қаусырмалы есіктің ар жағынан орындықтардың еден сызған сырылы, дабыр-дүбір дауыстар естілгені. Соның арасынша әлдекімдердің шығуға беттегені де білінді.

	Тауы шағылып қалған ол енді шығып бара жатқандар байқамайақ қойсын деп, терезе алдына келді де, есікке ту сыртын беріп тұрды.

	Әлдекімдер дабырлай сөйлесіп шығып жатыр, шығып жатыр...

	Жұрт аяғы басылды-ау деген кезде барып Саяділ Саржанович қайтадан хатшыға бұрылған. Ерегіскендей, сол сәтте әлдеқайдан тағы қоңырау шылдыр еткені. Телефон тұтқасын құлағына тоса беріп, орнынан атып тұрған қыз қара дермантинмен қапталған есіктің ар жағына зып берді де, сәлден соң қайта шығып:

	– Кіріңіз! – деді. – Кім болсаңыз да қабылдайтын болды.

	Саяділ Саржанович бар ерік-күшін жиып, зорлана жымиып («күлкі – арсыз!» деген ой санасында жарқ ете түсіп, өшіп қалды), ішке енді.

	...Абажадай кабинет екен.

	Төрдегі үлкен үстел басында әлдебір қағазға шұқшиып, әсем костюм киген, мүйіз көзілдірікті кісі отыр. Көзілдірігінің жалпақ қап-қара оправасы самайдағы ақты айқындай түсіп, анадайдан жылтырап көрінеді.

	Саяділ Саржанович жолкілемнің үстімен қасына таяп келгенде ғана үстел иесі басын самарқау көтерді. Көтерді де, «Иә?!» – дей беріп, әлдебір қорқынышты нәрсе көргендей кенет көзі бағжиып, орнынан тұра бере қадала қарап сілейіп қалды...

	– Сәлематсың ба, Бе-е-ек?!

	Саяділ Саржанович ақырын басып жақындай түсті.

	– Иә, аманбысыңдар?

	– А-а?

	Кабинет иесінің даусы әлденеге жарықшақтанып шықты.

	– Саяді-і-іл?! – деді үңіле түсіп. – Сен...

	– Иә! Танымай қалдың ба, немене...

	– Жоға, неге... Неге танымайын. – Әмірханов ұсынған қолды қалай алғанын, тіпті не айтып, не қойғанын аңдаған жоқ. – Иә, қайдан жүрсіз? Кеп қалдыңыз, ә?! – деді аузына сөз түспей.

	– «Қайдан жүрсіңізің» қалай? Әлде бізді тірілердің тізімінен біржола сызып тастап па едіңдер? Өзің абдырап қалдың ғой, тегі. – Саяділ Саржанович үстелдің қарсысындағы орындыққа өзімсініп жайғаса беріп, кабинет иесінің жүзіне барлай қарады.

	– Жоға... былайша айтқаным ғой. Кеп қалдыңыз?

	– Бұйырмыс болса, кеп қалғанымыз шығар осы. Өздерің естіп жатқандай... Әлі де су ішерлігіміз болғаны ғой, біз, міне...

	– І-ім! М-м... Сөйтіп, жеттік дейсіз ғой. – Бектайыр Әмірханов ескі танысының көңіл күйіне ортақтастығын білдіргені ме, әлде өзі әлденеден қипақтап отыр ма, сәл ыңыранды да, үстел үстіндегі қалың әйнекті сол қолының сұқ саусағымен бірқалыпты тықылдатқан күйі төмен қарап үндемей қалды.

	Өлі тыныштық.

	Саяділ Саржанович ендігі сөзді серігінен күтіп еді.

	Әңгіме жалғанбады.

	Өзімсініп, «мені біледі ғой» деп келгенінде бір-екі ауыз (онда да үнсіз отыруды ыңғайсыз көргендіктен) тіл қатысқандары болмаса, араларында әлдебір түсініспестік бар жандардай салқын сөйлесу әрі-беріден соң жүйкесіне тие бастаған Саяділ Саржанович:

	– Жә, осында мен білетін, мені білетін бірер адам бар деген соң, кіре шығайын деп ем, – деді енді кетуге басқа сылтау таппағандай.

	– Үйде отырған соң, шыдай алмағаным.

	– Іһм, солай дейсіз!

	– Ал жақсы... – деді Саяділ Саржанович мынаның ыңыранға-нын ашық жақтырмауға айналып.

	– Ал жақсы онда... – Кабинет иесі сәл кідіріп барып, қолын ұсына беріп: – Басқалай шаруаңыз жоқ па еді, Сәке? – деді бұл шығуға ыңғайланғанда.

	«Ұялған тек тұрмастың» кері...

	– Жо-жоқ! – Саяділ Саржанович қақиып, нық адымдап жөнеле берді.

	...Қара дермантинмен қапталған есіктің босағасынан аттай бергенде ғана беті ду ете түсті. Басына келген бірінші ой: – «Құрысын, енді ешкімнің көзіне түспей тұрғанда тезірек кету керек екен».

	«Иә... тезірек кету керек. Тезірек! Тек енді ешкімнің көзіне түспесем екен», – деді Саяділ Саржанович қатты толқып.

	Қалтасынан орамалын алып, маңдайының суық терін сүртті де, коридорды бойлап жіті басып жүріп кетті. Жан-жағына мойын бұрған жоқ.

	Өзінің мынау сөлекет жүрісіне қатты қысылып еді.

	Бұған себеп – бір кездегі таныс-біліс адамның аңқылдай қабылдамағаны емес-ті (Саяділ Саржанович үлкен құрметтен дәмелі боп келсе де, көп жыл көрмеген ғылыми орданың киелі босағасын аттаған сәтте-ақ онысы мүлде ұмыт болған-ды); гәп – іргетасын өзі қаласқан қасиетті орынға қазір біртүрлі... өзінің бөгде біреудей боп қалғандығында-тұғын. Бәрі өзгерген екен. Шетжағасын бағана байқаса да, мән берген жоқ-ты. Енді аңдаса, бәрі бейтаныс... Есік алдындағы швейцардан бастап, коридорда ерсіліқарсылы жүрген адамдар... тіпті мынау ғимараттың өзі – салтанатты фойеден бастап, үшінші этажға дейінгі мәрмәр баспалдақтар... Оған төселген түкті кілемдер, тіпті қабырғалардағы ою-өрнектер мен фрескалар да бұған – бір кездегі осы мекеме бастығына «қайдан жүрген адамсың?» дегендей әлденеге жатырқай қарайтын секілді.

	Саяділ Саржанович асығыс адымдап, коридормен келе жатқанында қарсы алдындағы аумақты айнаға еріксіз көзі түсіп еді, мынау сән-салтанаты сылқым үйлесім тапқан таңғажайып ортаға әлдекімнің олақ қолымен орынсыз киліктірілген штрих құсап, қаздаңдап келе жатқан өзін көрді. Сол-ақ екен, балағы бір құлаш шалбарынан, борты қисық пиджагінен бұрынғыдан жаман қысылып, өз-өзінен қуыстанып, жерге кіріп кете жаздады. «Тезірек шығып кету керек екен. Тезірек, – деді өзін-өзі қамшылай түсіп. – Тек енді ешкім көрмесін! Тезірек жоғал, Саяділ!»

	Ол төменге түсіп, киім ілушіден жеңінің аузы қырқыла бастаған ұзын етек пальтосын алып киіп, кідірместен шыға жөнелді.

	Сонан қайтып ол жаққа барған емес.

	Рас, бірен-саран ескі таныстарымен әртүрлі дастарқан басында кездесіп, сұқбаттасты. Кейін олар – мұны, бұл – оларды шақырды. Сондай отырыстарда «аға сыйлағаны», «жаға сыйлағаны» бар біраз балаларды да көріп, сөйлескен. «Қадірімді білер қатарым ғой» деп барған адамдарынан ә дегенде беті қайтып қалған соң, алғаш мыналарға, тіпті, іші жыли қоймап еді. Бақса, осылардан бірдеңе шығатынға ұқсайды; сөйлеген сөздерінен, пайымдауларынан – көп оқығандықтың (жаттандылықтың емес – зерттеп, зерделеп оқығандықтың), сонан келіп туындайтын батылдықтың, жігерлі ой-парасаттың кәдімгідей көңіл қуантар сәулелері ұшқындайды екен. Кейбіріне өзі қатты риза боп қалған жайы да бар. «Тек жастыққа тән албырттықпен асығыс та ағат пікірлерге ұрынбай өтсе, түбі сындарлы ғылым адамдары болғалы тұрған секілді өздері», – деп түйген сонда.

	«Апыр-ай, солардың қолына менің еңбегім түсті ме екен? Танысты ма екен, ә?! Танысса ғой... – деді Саяділ Саржанович тағы да іштей толқынып. – Білер еді-ау сонда».

	Кенет өзінің де солардай жастық шағы – отызында қатарынан көш ілгері шығып кеткені есіне түсіп, сол күндердің рақат лебі бойын дуылдатып жіберді...

	Бірақ онысы ұзаққа бармады.

	Әлгінде ғана көзі ілініп кеткен сырқат әйелі оқыс жөтеліп, оянып кетті... Осы бір жөтелі түскір бір тисе тоқтамастан қақылдатып, шаршатып кететіні бар-ды. Саяділ Саржанович соны ойлап, әйеліне әлдене айтуға оқтала беріп еді, орындық сықырына елең еткен зайыбы бетін бұрып:

	– Шам жақпай отыр екенсің ғой, Сәке-е-е! – деді жұмсақ үнмен. – Үһ-үһ! Отыр екенсің ғой.

	– І-і... көзің ілініп кетті ғой, кішкене. Сосын сен демалсын деп ем... Жағайын ба?

	– Қайтесің, өзіңе керек болмаса.

	– Жо-жоқ! Маған бәрібір ғой, – деді Саяділ Саржанович, бір есептен тағы тыншыр ма десе, әлгі бір тәтті ойын үзгісі де келмей.

	...Әйтсе де, бір оянып кеткен соң, көпке дейін қайтадан көз іліндіре алмайтын ауру адамның әдетімен әйел енді тыншыға алмады. Шам жақтырды. Дегбірі кетіп, әрі-бері жатты да, біраздан соң барып, әрең деп тыншу тапқанында:

	– Жұмыстарыңның реті қалай болды, Сәке-е-е? – деді, естіп отырмысың дегендей дауыстаңқырап. – Тиісті орындарға барып жолықтың ба?!

	– Міндетті деген жерлерге кіріп шықтым гой. Қызмет қайда қашар дейсің енді?!

	«Сен ауырып қалғасын алаңдап жүрмін ғой. Әуелі өзің бір... басыңды көтерші» демек еді, басқаша түсініп қалып, сырқат адамның көңіліне тиермін деп өзін теткіп қалды.

	Әйелі болса, әлі күнге күйеуі үстін жаңарта алмай, ескі пальтомен жүргенін, бұған айтпаса да – сонан қорынып, (Алла-ай, бір кездегі сырбаз, сері жігітке бұ да сын екен) кісі көзіне көп түсе беруден қашқақтайтынын, бірақ көп жылдар бойы қаражаттан кемшіндік көріп келген отбасында қазір қолма-қол әпере қоюға күй жоқтығын ойлап, «жалғыз жарымның жасымай жүруіне қайтсем септігім тиеді» деп үнсіз жатты.

	Саяділ Саржанович: «Әй, Құдай-ай, ауырып жатып та өзінен бұрын мені ойлайды, – деді іштей күрсініп. – Ең болмаса, денім сау ғой. Менің нем кетеді дейді екен?! Қайра-а-ан, Мәкем! Мәкішім! Сен тұрып кетсең, жұмыс та, басқа да табылар-ау».

	«Жұмыс ретін қарастырғанын сұраймын деп ренжітіп алмадым ба?» – деп ойлады әйел, күйеуі үнсіз қалған соң. – Қызметсіз жүрсің деп көзіне шұқығандай болмадым ба, мен бейбақ?! Он тоғыз жылдан соң отбасымен әрең қауышып, есін енді жиып келе жатқанда аштан өліп, көштен қалатындай қайдағыны қайдан алдына тоса қойып ем, Құдай шебер».

	Екеуі де едәуір үнсіз қалғасын, әңгіме бетін басқа жаққа бұрғысы келген әйел кенет:

	– Әлгі қызыңның да келетін уағы болды-ау деймін? – деді сәл шытынып. – Сағатың неше болды өзі?

	– Келер... – Саяділ Саржанович сағатына қарап: – Сегізден кетіпті ғой, – деді сонсоң.

	** *

	...Есік дыбыссыз ашылып, әуелі оны-мұны салған толы торкөз, іле иесі – ашаңдау келген жас әйел көрінді. Кіре бере, күндегі дағдысымен, кереует жаққа жабырқау жанарын бір аударды да, көңілі орнына түскендей... әкелген заттарын үстел үстіне қойып, бір-бірлеп шығарып, үн-түнсіз реттей бастады.

	– Амансыңдар ма, қалқам?! – деді, науқас әйел бей-жай үн қатып.

	– Аманбыз ғой...

	Қабағы қатыңқы, көзіне арылмастай тұңғиық мұң ұялаған келіншектің кескіні еш өзгеріссіз қалды. Ерні ғана жыбыр етті. Онсыз да көп сөзі жоқ кісінің жүзін кірбің шалса, тым есейтіп жібереді екен – әрі кетсе отызға енді іліккен келіншек, мынау – бірі кереуетте жатқан, бірі орындықта отырған ата-анаға қазіргі сәтте өздерімен қатарлас кісідей көрініп кетті.

	– Кідірдің ғой, Шұғажан, жұмыстан жай шықтың ба?! – деді Саяділ Саржанович. Қызының осы бір томаға-тұйық, тым қапалы кейпін көрген сайын өз-өзінен қуыстанып, кінәнің бір ұшығы өзінде жатқандай, жүрек түбінен жан дауысы шығып кете жаздаушы еді. Бұл сөздерді де бір соның ойы бөлінер ме екен деп, әйтеуір, бірдеңе деу үшін амалсыз айтты.

	– Дүкендерде кезек күтіп, көп тұрып қалдым, папа... – Үзіп-үзіп айтқаннан ба, соңғы сөзі «аһ...» деген күрсіністей естілді де, ауаға сіңіп жоқ болды.

	– Солай ғой, шамасы... жұрттың бәрінің жұмыстан шыққан уағына тап келгенсің ғой сен де... – деді Саяділ Саржанович төмен қарап. Төмен қарағаны – «бәрін біліп отырмын ғой, бірақ соны өзің айтпайсың ба, дауысыңды естудің өзі медет қой бізге» дегендегісі еді.

	Үстел үстін реттеп болып, Шұға шешесінің аяқ жағына кеп сәл тұрды да, көрпені ысырып, кереует шетіне, әкесіне бір қырын отырды.

	– Ыстық сорпа ішесің бе, апа? – деді сонсоң өзінің бұйығы үнімен. Сүлесоқ жатқан шешесінің қимылсыз, көк тамыры жіңішкерген суық қолынан ақырын ұстап қойды. Әдеттегіше, «қолың мұздай ғой» дегісі келді де, бір бүгін емес, біраздан бері солай екені әрі күнде айтып жүргені есіне түсіп, үндеген жоқ.

	– Тұра тұрсын... Үһ-үһ! Шұғажан, әкең де шаршады білем, осы қазір-ақ қайта берсе қайтеді?! Сағат бестен бері отыр...

	– Иә, қайта берсеңші енді, папа! Мен осында болам ғой...

	– Не асығыстық бар?! Қайтам дағы... – Саяділ Саржанович қызының күңгірт көлеңке шалған жүзіне, салғырт та болса сабырлы қимыл-қозғалысына, науқас шешесінің қабағын бағып, әр ишаратын айтпай танып отырғанына қарап, ұзақ таңға көз ілмей шығуға дайын екенін және бүгін дәл солай ететінін, тіпті «мұнан жаманға да әлдеқашан үйренгенбіз ғой» дегендей біртүрлі кекселік... көнбістікті байқады. «Құдай-ау, әлгіндегі «папа!» деген жалғыз ауыз сөзі болмаса, жат біреу секілді тым салқын ғой өзі, – деді кенет тұла бойы түршігіп. – Қашан үлгерген жат боп?!

	Қашан?! Неге?»

	Жауап таппады.

	Сол бір ойдан айықпаған күйі біраздан соң үйіне қайтты.

	** *

	– Немене тағы ренжісіп қалдың ба?.. Үһ, үһ! Ү-үһ! – басын көтеріп төсегінде әрең отырған әйел қызына кінәлай қарады. Жатқанда білінбейді екен, тұрып отырып тура қарамақ болғанында, көзі шарасында тұрақтай алмай алаңдап кетті. – Әкең естісе, байғұс-ау...

	– Бір бүгін емес қой. Неғылар дейсің?! – Қызының сол баяғы бұйығы, моп-момақан, бірақ орнықты үні. Шешесінің тілі жіпсіз байланды.

	– Қайтейін, – деді шарасыздықтан терең күрсініп. – Уһ! Жастығымды биіктетші. Тынысы түскірі тарылып кетті ғой тағы да. Қисаяйын! Е... осылай ыңғайлырақ екен. Иә... тағдырдың маңдайыңа жазуы солай шығар, қарашығым. Не дейін?!

	– Оны ойлап қайтесің, апа?! Шаршап қаласың ғой.

	– Жоқ-ау, әкең естісе, соры қайнап, сағы сынады ғой тағы. Соңыңнан ерген жалғыз тұяқ... ол да жоқ! Сенен басқа кімі қалды? Кімнің қызығын медет етеді енді?! – Сырқат әйел кемсеңдеп бара жатқан иегін қабырғаға қарай бұрып, білдіртпей ғана көзін сығыпсығып алды. Қызым көрмесін деп еді, қайда-а-а... Шұға бірден-ақ байқап қалды. Сол-ақ екен, сонау бір күндердің сұрықсыз кейпі көз алдына атойлап шыға келді тағы... Құлағы шыңылдап кетті.

	«Соңыңнан ерген жалғыз тұяқ... ол да жоқ! Жоқ... жоқ... жоқ!!!». Шұға «уһ!» деді.

	** *

	...Шыр-шыр еткен сәби дауысы әлі күнге құлағынан кетпейді.

	Әлдебіреулер кеп, әй-шайға қарамастан үйдің астан-кестеңін шығарып, бар жүк-жиһазды сыртқа лақтырғаны да дәл сондағыдай көз алдында. Бұлардың пәтері көп қабатты үйдің төменгісінде еді. Қаусырмалы үлкен терезенің жақтауы ортасынан жарып ашылып, дәл содан, үңгірдің аузындай үңірейген тесіктен көрпе-жастықтар, үлкенді-кішілі кілемшелер, текеметтер, киім-кешек, баланың жаялықтарына дейін бірі қалықтап ұшып, бірі оқ тиген құстай жалп етіп, енді бірі мұзға тайып, оқыс жығылған адамдай дүрс етіп құлап түсіп жатты, түсіп жатты.

	Алғашқы кезде қарсылық білдіріп, одан шаңқ-шұңқ ұрыс-керіс бастаған шешесі әрі-беріден соң әрқайсысының қолына жармасып, беттерін тырнап тастардай біраз долырып еді, (әншейіндегісі – әкесіне ғана жасайтын, онан өзгеге жүрмейтін нәрсе екен) әлгілер айылын да жиған жоқ. Кеудесімен қағып, жүкті серпе лақтырған боп шынтағымен жасқап, әп-сәтте жып-жинақы үй ішінің опантопанын шығарды.

	Шамасы, шай ішіліп болатындай ғана мезгілде, шағын-шағын бөлмелерде төрт қабырғадан басқа түк қалмай, бос кеңістік қана... жетімсіреп тұрды.

	Сөйтіп, құйттайынан бауыр басқан, бұрыш-бұрышына дейін таныс ұяның тас-талқаны шығып, Шұға шешесі екеуі іңір қараңғылығы қоюланып келе жатқан ашық аспан астында, ашылып-шашылып айра-жайра боп жатқан жүктің қасында алма-кезек жылап, бірін-бірі алма-кезек жұбатып, ұзақ-ұза-а-ақ отырды.

	Дәл сонда ғой Санжардың жұбанбастан жағы сембей жылағаны... Аузына емшек алмай, көтеріп өбектегенге де көнбей, түнімен жылап еді.

	...Шыр-шыр еткен сол бір ащы дауыс – сәби дауысы, Санжардың дауысы әлі күнге құлағынан кетпейді-ау, кетпейді. Тоғыз жасар титімдей кезінде қап-қараңғы көшеде шешесімен екеуі шетке шығып қап, қайда барып паналарын білмей отырған әрі ызғырық, әрі үрейлі түнде естіген үн құлақтан қалай өшсін?! Қас қылғанда, әшейіндегі қайнап жататын қала шуы да сол түні әбілеттің қара қанатынан қорыққандай сап тыйыла қалар ма.. Бәр-бәрі әлі есінде тұр! Тас қараңғы түн еді. Құлаққа ұрған танадай қорқынышты тыныштық еді. Сол қорқынышты тыныштықтың қап-қара пердесін дар-дар айырып, ешкімнен именбей, ештеңені елең де қылмай, дүниедегі ең адал, ең пәк жан – қорғансыз, қорғаушысыз қалған сәби ғана шыңғырып жатты. Алла-ай, шыр-шыр еткен сол дауыс – сәби дауысы, Санжардың дауысы шекесін шағып, әлі күнге құлағынан кетпейді! Кетпейді! Кетпейді!

	Үйлерінің іргесінде, тап терезелерінің түбінде түнімен шырқыраған сәби дауысын ести тұрып, көршілердің бірі де тысқа шыққан жоқ-ты. Онсыз да жетім көңілді онан сайын ойсыратып, бұ да үстеме соққыдай тиген. Шұғаның кішкентай құрбысы, бұлардың үстінде – екінші қабатта тұратын Ковалевскийлердің қызы Ира ғана көше жақ терезені ашып, үн-түнсіз, аяныш толы жасаураған жанарымен жыламсырай қарап еді; ар жағынан шешесі келіп, терезені сарт еткізіп жапты да, қызын итергіштеп ішке алып етті. Сонан кейін бірде-бір жан көзге түскен жоқ. Әншейінде бөлменің ауасын тазартамыз деп, сарт еткізіп ашып, сұрт еткізіп жауып жататын желдеткіштер, әр үйдің әртүрлі шаруасымен түннің бір уағына дейін сөнбейтін электр шамдар, сол шамдардың жарығында әрлі-берлі теңселіп жүретін көлеңкелер – бәр-бәрі сап тыйылған. Үш қабатты, көп пәтерлі үлкен кірпіш үйдің тұрғындары бұл түні «үндемес» ойнаған балалар құсап, бірбіріне өп-өтірік ұйықтағансыған түр көрсетіп, тырс үнсіз қалғанды. Сонда Шұға бір ауық: «Біз, бәлкім, жер асты патшалығындағы мәңгі мүлгіп тұратын ұйқы еліне тап келген шығармыз», – деп те ойлаған. Ойлаған да өзінен-өзі үрейленіп, көзі байпақтай болған. Сонда мынау үюлі жүк, айра-жайра боп ашылып-шашылып жатқан үй мүліктері ғана қайта-қайта есін жиғызып, ендігі күндердің – әкесіз, қорғансыз күндердің мыж-мыж, жалмауыз кемпірдің бетіндей тырысқақ, зорлықшыл бейнесін қайта-қайта көз алдына әкеле беріп еді. Кенеттен қалайша бәрі астын-үстін болып төңкеріліп түскеніне титтей ойы жетпей, сенер-сенбесін де білмей, сенбейін десе, қазіргі күйлері бұлтартпас айғақтай алдына кесекөлденең бадырайып тұрып алып, көзіне шұқып көрсеткендей көлбеңдеп кетпей қойған. Оның үстіне... жапа-жалғыз шырылдаған Санжардың дауысы!.. Сұмдық азалы дауыс! Қалай ұмытсын оны! Қалай ұмытсын!!! Тас қараңғы түн еді... Құдды елсіз иен даладағыдай қорқынышты тыныштық еді. Сол қорқынышты тыныштықтың тынысыңды тарылтардай томаға-тұйық тұмшасын шырқыраған сәби үні ғана дар-дар айырып жатты, дар-дар сөгіп жатты. «Айтыңдаршы, уа-а! Жетім қалардай жазығым не еді, уа-а, уа, уа-а-а-а!!!» дейтіндей.

	Байғұс бала сонда түні бойы тынбастан бекерге жыламаған екен. Тағдырына айтқан арызы өтпеген соң, анасы мен апасының мұнан кейінгі тәлтірек тірлігіне куә болғысы келмегендей, араға бір жұма салып, біржола көз жұмып еді.

	Оған не заман... бүгіндері, кей-кейде өз балалары щыңғырып жыласа да сол есіне түсіп, екі құлағын тарс бекітіп, тура безіп кеткісі келетін кездері бар Шұғаның. Сонан да өң мен түстің арасында жүргендей ылғи бір қалып сақтап, бұйығы тірлік кешіп келеді. Осы өмірінде жалғыз-ақ рет серпіліп, жарты ояу күйден сергитін сәт туғанда (жалғыз қуанышының өзі оқыстан болғандықтан), сол титтей бақыттың өзі толық бұйырмай, әкесі аман оралғанын естігенде, ол қолтығына қанат байлап ұшып жетудің орнына есінен танып қалған-ды. Біраздан соң өзіне-өзі келгенде осы уақытқа дейін сыздап, шыдатпай келген көкіректегі бітеу жараның аузы ашылып кеткендей, өткен-кеткеннің бәрі есіне түсіп, ал кеп жылаған... ал кеп жылаған...

	Өлгені тіріліп, өшкені жанғандай болған со күні ғана Шұға айналасына, мынау дүниеге есі енді-енді кірген кезіндегідей, әлдебір ұмыт болған дәуреніне көп жылдан соң қайта оралғандай күйде көз ашып, бір қарап еді. Ұза-а-ақ түн бойы жайсыз ұйықтап, түс көріп қиналып, кенет... соның бәрі түс екенін біліп, «уһ!» деп күрсініп оянғандай халге енген. Бірақ түс екеш түстің өзі – жаман болса, кісіні әрі шаршатып, әрі қилы-қилы ойға салып кететіні секілді, оның мына өңіндегі түсі (өңі) де қатты қалжыратып кеткен екен. Ендігі жерде біраз нәрсені бұрынғыдан басқаша пайымдауға үйретсе де, мінезін өзгерте алған жоқ. Шұға – сол бұйығы Шұға боп қала берді. Сосын... осы бір ескі шуыл қалды құлағында. Сол шудың арасынан естілетін Санжардың шырқыраған дауысы қалды. Әлгінде шешесі: «Соңыңнан ерген жалғыз тұяқ... ол да жоқ!» – деп кемсеңдей бастағанда-ақ, құлағында шыңылдап қоя берген шуыл сол «жалғыз тұяқтың» шырқыраған үнін қоса жеткізіп еді.

	«Уһ!» – деп, тағы да терең күрсінді Шұға.

	...Науқас шешесінің қасында отырғаны есінен мүлдем шығып кетіпті. Соны сезіп, жан-жағына жалтақ-жалтақ қарады. Қалың шудың ортасында қалғып кеткен кісі кенет мылқау тыныштық орнаса, шошып оянатыны секілді, құлағындағы шуыл сап тыйылғанда барып, өзіне-өзі келгені екен. Бағанадан бері басына салған салы орамалының шашағын ширатып-жазып, ширатып-жазып, бір дел-сал күйде отырыпты. Оны да жаңа аңдады. Аңдады да, ақырын ғана орнынан тұрып, бөлек-салақ ештеңе болмаса да үстел үстін қайта реттей бастады.

	* * *

	Саяділ Саржанович әдеттегісінше теңселе басып, асықпайсаспай ауруханадан шыққанында қас қарайып, қараңғылық әлдеқашан түскен кез еді. Төңірек тып-тыныш-ты. Көше шамдары ғана күндегіден гөрі шақырая жанып тұрды.

	Осы үнсіздік себеп болды ма, әлде тротуарға тық-тық тиген өз өкшесінің бірқалыпты дыбысы кәрі жүректің самарқау соғысын еске салып, көңілін әлдеқайда жетеледі ме, ол әлгі бір ойына қайта оралды.

	«Япыр-ау, бұған не болған? – деді, қызының жабығыңқы, һәм мұңды жүзін көз алдына тағы да елестетіп. – Жас болып, жадырап бір жүрмей ме... Неге сонша жабырқау бұл?!»

	Ойы сан-саққа жүгірді. Көз алдында – көңілінің жалғыз тірегіндей боп қалған қызының әлгі бір көнбіс... кексе тартқандай біртүрлі... көлеңкелі жүзі... Салмақты болса да, әлденеге самарқау қимыл-қозғалысы...

	«Әбден қажыған кісінің әрекеті ме, қалай?!» – деп ойлады ол.

	Сол-ақ екен, «Сәке-ау, баяғыдан бері... Өзің жоқта біз көрген... бейнет», – деп әйелінің кемсеңдегені есіне түсті. «Әлде... бәрі содан ба?! Солай болғаны ма?!» – Саяділ Саржанович мынау түрпідей ойдан тұла бойының тағы да жайсыз тітіреніп өткенін сезді. «Солай шығар! – деді өзіне-өзі күбірлеп. – Солай шығар... Е-е... Қайтейін! Тірлік ит – қиюы бір қашса, қақырап кететін кәрі домбыраның шанағы болғаны да... Енді қайтып жаңарту қолдан келер ме?! Бәрін қайта бастауға өмір жетпесе, қалпына келтіру – мүмкін емес іс болса, «олай тартсаң – өгіз өледі, былай тартсаң – арба сынадының» кері келгені осы шығар. Қайтейін? Не істейін енді?! Не істейін?!»

	Саяділ Саржанович өз ойының айналып-айналып келіп, осы бір сұраққа тіреле беретінін соңғы күндерде әлденеше рет байқаған. Қазір де сөйтті. Сондықтан ба: «Иә, не істеу керек?» – деді өзінеөзі кенет кәдімгідей ап-айқын дауыстап.

	Бірақ... ешкімнен, ешқайдан жауап үн ести алмады.

	Шарасыздықтан көңілі құлазып, қатты торықты. Қазіргі халіне назаланғаны сонша, бір сәт денесіне күшті ток ұрғандай дір-р ете қалғанда барып есін әрең-әрең жиып алды ол.

	Үйіне кеп қалған екен.

	Есік алдында қараңдап жүрген әлдекімдерді де сол сәтте ғана аңғарды. Көршісінің бой жетіп отырған қызына келгіштеп жүретін бозбалалар болушы еді; солар шығар деп назар аударған жоқ бірақ. Әйтсе де, подъезге ене бергенінде әлгілердің өзіне қарай туралап келе жатқанын сезіп, сәл кідірген. Жас жігіттер екен, ізетпен ғана кеп сәлем берісті.

	– Сәлемет болыңдар! – Саяділ Саржанович кімдер екенін анықтап көрмек болып, қаракөлеңкеде шұқшия үңіліп еді, тани алмады. – Қай балдарсыңдар, тани алмадым ғой, – деді сонсоң көз қиығын тастап қойып.

	– Сізге келген едік, Сәке!

	– Иә?.. Ал, төрлетіңдер онда... – Саяділ Саржанович өзі бастап екінші қабаттағы пәтеріне көтерілді.

	– Келген шаруамыз... – Босағаға таяу қойылған орындықтарға отырар-отырмасын білмей тұрған екеудің бірі «мазаңызды алмадық па?» дегендей қипақтап сәл тұрды да: – Бекең жіберіп еді бізді, – деді шаруасына көшіп. – «Ертең кешке біздікінде қонақ болсын» деген. Соған... сізге...

	– Бекең?.. Қай «Бекең», шырағым?

	– Бектайыр Әмірханович...

	– Бектайыр? Иә?.. – Саяділ Саржанович шақырушылардың жүзін анықтап көріп алғысы келгендей, екеуіне тағы да алма-кезек қарады. Бірақ көзі де, көңілі де мүлде басқа жақта еді.

	Сан-сапалақ ой санасында сеңдей соғылысып, қас қаққанша жөңкіліп өте шықты. «Бектайыр дейді?... Шақырды дейді... ә? Неғып құсы құлай қалды екен оның?.. Құрметтемек болғанында өзі неғып келмеген? Мұның не қажеті болды екен оған?»

	Андыздаған сауалдардың жауабын іздегендей, жанарымен жігіттердің жүзін тіпкіледі енді. Ештеңе ұққан жоқ. Сынай қарады. Бәрібір ештеңе өнбеді.

	– Соған... сізге соны айтуға келіп едік, – деді жігіттердің бірі күмілжіп.

	– І-і?! «Бектайыр» дейсіңдер... – Саяділ Саржанович әлденеге басын төмен салып ойланып қалды.

	«І-і»-сі қалай? Енді не айттық...» дегендей екі жігіт енді бірбіріне қарады. Екеуі де абыржулы.

	Абырой болғанда, Саяділ Саржанович әлденеге төмен қарап әлі отырған. Осы сәтті пайдаланып:

	– Жауабыңызды ести кетсек... – деді бірі батылсыздау ғана үн қатып.

	– Жарайды, шырақтарым! «Айттық, ретіне қарай көрермін деді» дерсіздер.

	– Жақсы онда... Сау болыңыз!

	– Сау болыңыз, Сәке.

	Шақырушы жігіттер аяқтарын ұшынан ғана басып, еш тықырсыз ысырылып жүре бергенін, есіктегі ағылшын құлпының тырс ете түскенін, сосын барып бетон баспалдақты дүңк-дүңк еткізіп, олардың төмен кеткенін – бәр-бәрін Саяділ Саржанович тұла бойымен сезді. Бірақ оған ой тоқтатып жатуға жайы жоқ-ты. Мынау күтпеген хабар ақыл-ойын әбден меңдеп алған болатын.

	«Япыр-ау, бұ Бектайырдың не ойлағаны бар? Анада өз аяғыммен арнайы кіргенде білдірмеген ықыласы ғой. Қайтіп қонаққа шақырғаны... Бәлкім, кейін әлгі ісіне ұялып, айыбын өтемек болғаны ма?!»

	Саяділ Саржанович қатты қажығанда немесе көңілі қобалжығанда ғана жасайтын әдетімен, үстел үстінде жатқан папирос қорабынан шылым алып тұтатты. Сонсоң көк түтінді ақырын ғана сыздықтатып, ұза-а-ақ отырды... Бәрібір мазасы болмады. Ақыры орнынан тұрып, бөлмеде әрлі-берлі сенделіп жүре бастады.

	** *

	Күн сайын түске дейін және бесін ауа – екі рет кіріп, әйелінің қасында отырып қайту Саяділ Саржановичтің дағдысы болатын. Сол әдетімен бүгін де ертеңгілік келіп еді, зайыбы бұрынғыдан сәл тыншу екен.

	– Қалайсың, Мәкіш?! Ажарың бүгін жақсы ғой, – деді қуанып.

	– Жаман емес секілдімін, қайдам... Түнде тыныш ұйықтадым ба дейім. Уһ!

	– Сәтін салғай дағы...

	– Өзің қалай... демалдың ба? Өңіңде біртүрлі шаршау бар ғой.

	Саяділ Саржанович шынын айтып мазалағысы келмеді.

	– Кітап қарап, жай жатып ем, – дей салды. Сонсоң сөз арасы етіп қана: «Айтпақшы, Мәкіш-ау, кеше Бектайыр бір балалардан қонаққа шақырта жіберіпті. Бүгін кешкіге...» – деді, әңгіме бетін басқа жаққа бұрғысы келіп.

	– Бектайыр-р? – Әйелінің үні кенет қатайып, таңқалғандай ма, кекеткендей ме – екі ұшты естілді. – І-і? – деп қойды тағы.

	Саяділ Саржанович өз құлағына өзі сенбей, жалт қараған; жоқ, қателеспепті – науқастың әбден арыған қуқыл өңі соның арасынша сұп-сұр боп, ішкі ыстықтан кезеріп кеткен көгіс ерні кек шақырғандай әлденеге жымдасып алған екен. Зәті – суқаны сүймес кісіге ғана танытар тым жат кескін.

	Өзінің де реніші барлығы аздай-ақ (бірақ оны – анада арнайы кіргенінде дұрыс амандасуға жарамағанын ешкімге айтқан жоқты), енді әйелінің түйілуі тұйыққа тіреп, Саяділ Саржановпч аңтарылып қалды.

	– Немене, Мәкіш, – деді біраздасын, сырқаттың қабағынан көз алмай, – жақтырмай қалдың білем?..

	Әйел сәл кіржиіп барып, өзін-өзі күштегендей:

	– Қара оны... – деді кенет кектене сөйлеп. – Көрдің бе арамын!

	...Баяғыдан бері үні шықпай келген сорлы сүйегінен өткен қорлықтың кегін қайтарғысы келді ме, әлде жұқарған жүйке ар әділдігі алдында ақты-көкті барын жайып салмауға шыдатпады ма, әйтеуір, әйел шын ашу-ызасы мен өлердей жеккөрінішін де, әйелге тән көкбеттік пен байбаламды да – бәр-бәрін бірден лақ еткізіп ақтара салды. – Қара оны... – деді тағы демі үздіге ысылдай сөйлеп. – Бәрін жуып-шаймақ екен ғой. Сөйтіп, сүттен ақ, судан таза болғысы келген екен ғой! Жо-о-оқ, болмас олай! Түбіңе жеткен адам ол сенің, білдің бе?! Сені көрсеткен – сол! Соның ертесіне қатын-балаңды үй-күйсіз қаңғыртып жіберген де сол! Сөйтіп жүріп сенің еңбектеріңді өзі ешкіемерше еміп келген де сол! Енді келіп көрдің бе... «Зауалыңды Құдай берсін, Құдай зауалыңды бергір!» деп талай зар жылап ем, көрген екен ғой! Бар екен ғой! Бар екен!

	Шүкір!»

	– Не дейсің, Мәкіш?! Қой... Қиянат боп жүрер! Қой, қой, мүмкін емес! Мүмкін емес!

	Алқынып барып әзер тоқтаған әйел әлі де басыла алмай, енді демін тежеп-тежеп сөйледі:

	– Жазықсыз жанда... жәкемнің кұны кетіп пе, Құдай шебер?!

	Өтірік болса... осыдан... түн аспайын, ал!

	Жұлын тұтасынан жүздеген құмырсқа өріп келе жатқандай, кенет тұла бойының бұрын-соңды болмаған бір алапат күйде түршіге тітіркеніп бара жатқанын Саяділ Саржанович сезіп үлгермеді. Бар қаны басына шауып, көз алдында қызыл, көк, қара ноқаттар бейберекет сапырылыса бастады да, кенет бәрі тұп-тұтас тас түнекке сіңіп жоқ болды...

	** *

	– Қалайсыз, Сәке-е-е!..

	Саяділ Саржанович сәл қырылдақ, байсалды қоңыр үнді естісе де, көзін ашпастан ойланып біраз жатты.

	Бірінші рет болса да, қатты ұстаған жүрек талмасынан кейін дәрігерлер шұғыл қимылдауына, тым толқымалы көңіл күйдің ауанына еруіне тыйым салған. Сондықтан сақтанғандағысы еді. Әрі осылай жату өзіне де жайлы-тұғын. Әйтсе де, «хал сұрай келген жолдастардың бірі шығар» деп, ояу екенін, естіп жатқанын білдірмекке сәл қозғалып қойды.

	– Сырқаттанып қалғаныңды жаңа естідім. Айып етпе, Саяділ! – деді дауыс иесі.

	Беті бері қарағалы саусақпен санарлықтай ғана адам кіріп шыққан. Енді сәлем дәмететіндей, «сол бір келіп, халімді сұрамады-ау» дейтіндей ешкімі қалмаған секілді еді. «Бұл кім болды екен кешіккен?!» – Саяділ Саржанович кірпігі жабысып қалғандай әрең ажыратты. Сонсоң суырып ауырған көзін самарқау төңкеріп, аяқ жағындағы орындықта отырған адамға қараған, – Бектайыр!

	Қапелімде не айтарын білмей булығып қалды да, іле кеудесін бір ыстық толқын кернеп келе жатқанын сезіп, көзін қайта жұмды.

	– Тілдеспей жатып теріс қарағаның не, Саяділ?! Бір жыл туған төл едік қой... халіңді білейін деп келдім мен.

	– Не айтпақсың?! Айтарыңды қысқартып айтсаң тек... Құдай үшін.

	«Естіген екен ғой! Біледі екен ғой, бәрін... Кім жеткізді екен?! Кім?» – Бектайыр Әмірханов сырқаттың сұр тастай сұп-суық өңіне, қатып қалған өліктей қимылсыз жатысына қарап, жұмбақтайтын ештеңе қалмағанын анық түсінді.

	– Не айтайын... – деді пәс үнмен. Маңдайынан суық тер бұршақтап қоя берді. – Өзің де білетін шығарсың; білмесең – естіген шығарсың... Алдыңда арылмастай күнәм бар, Саяділ! Тек кеше гөр! Кеш,.. – деп келдім...

	– І-і... арыздасуға келіп пе ең? Шаруаң сол болса, қорықпа-а, әлі өлетін емеспін. – Даусының нық, жігерлі шыққанына Саяділ Саржанович қайран қалды. «Толқымалы көңіл күйге ермеңіз» дегендері дұрыс екен-ау», – деп қойды ішінен.

	– Кекеткенің бе, Сәйді-іш! Алдыңа кеп, аяғыңа жығылып отыр-мын ғой. «Өзі иілген басты қылыш та шаппайды» деген бар емес пе еді?!

	– Е-е.. сауға сұраймын де. Көмектесе алар ма екем... Тәңіріден сұрасаңшы оны, Тәңіріден! Қала берді өз арыңнан сұра, шырақ... Мені қайтесің?

	– Тек табаламашы... жалынам Саяді-іл! Онсыз да кешірілмес қате жібердім мен. Мезгіл сондай болды ғой, қайтейін... Оған қарсы тұрар мен кім едім сонша?! – Байсалды қоңыр үн тарғылданып барып түзелді. – Кеше гөр тек, кеш!

	Қырылдай айтқан осы бір соңғы сөзден Саяділ Саржановичтің әлгіндегі сабырлылығы үшті-күйлі жоқ боп кетті. Жиіркеніп, теріс айналғысы келген. «Шық!», деп ақырмақшы да болып еді. Бірақ әлдебір күш еркіне жібермей, оқты көзбен бір аттырғысы келіп, көзін ашуға мәжбүр етті. Қараса... о, ғажап! Шынында, өзінің күнәсіна опық жеп әбден жүдеген, кешірім сұрағаннан басқа түк дәметпейтін бір байғұс жан жалбарына қарап отыр екен алдында. «Жанарын-ай! – Саяділ Саржановичтің тұла бойы түршігіп кетті. – Құдай-ау, мұндай да жетім көз болады екен ғой. Қасіреті қалың сорлының өзі екен ғой мынау нағыз, бұрын неғып аңдамағанмын. Не деген тұңғиық қарас еді, Құдайым-ай!»

	Саяділ Саржанович өзінің де жанары бұлдырап бара жатқанын сезді. Бірақ қол апарған жоқ. Дәл осы сәтте әншейіндегі дүниәуи нәрселерден гөрі әлдеқайда үлкен, әлдеқайда маңызды бір жайды ұғуға аз-ақ қалып еді – санасы тұманытып кетті...

	– Иә-ә... – деді біраздасын өзіне-өзі келгенде, иегін ғана қозғап. – Солай дейсі-і-ің... Жарар-р! Енді үйіңе қайт... бәрі де ұмыт болады сонда. Ұмытасың бәрін! Қайт! Ұмы-та-сы-ың!

	** *

	Саяділ Саржанович оңаша қалды.

	Әйтсе де, әлгі әңгімеден соң тынши алмай ұзақ жатты. Өзінің қазіргі халіне назаланды ма, жоқ әлдекімдердің осыны пайдаланғысы келгендей әрекетіне ыза болды ма, әйтеуір, мазасы болмады.

	«Мезгіл... дейді! – Ол күйіне мырс етті. – Осыған мезгіл ғана кінәлі ме еді?! Бар бәлені өз қолымен жасап алып, артынан «мезгіл..., жағдай..., объективті себеп» деп, дерексіз ұғымдарға неге аудара салады бәрін осылар. Қай-қайсысы да өздерінің көкірегіндегі өзімшілдіктің құйттай құрты үшін, яки біреумен қабағы жараспай қалып қырттасқаны үшін, тіпті түкке тұрғысыз нәрсені де кек тұтып, кіжінісіп жүргендіктерінен, ақыры... бірбірінің сыртынан саусақ шошайтыспады ма?! Сөйтіп, осының бәріне өздері жол ашып бермеді ме... Енді келіп «мезгіл...» дейді. Жо-о-оқ, пенде біткеннің бәрінің бойында озалдан бар, бірақ сын сағатқа дейін бұғып жататын күллі күнәкарлық қасиеттердің бәрі басқа іс түскенде қатын-ойбайға басып шыға келгені бұл.

	Соны жасырғысы келеді. Қандай екіжүзділік! Қорқақтық! Құдай-ау, ал жақсы... мезгіл болсын. Бір дерт келді дейік. Енді әркім ең болмаса ешкімге бәлесін жұқтырмай жайына жүрмей ме?! Өз қотырын өзі қасымай ма?! Жо-о-оқ, өзінің шыбындай жаны үшін, басқаның басын бәйгеге тігіп жіберуі керек. Өйткені «өзім аман қалсам...» баяғы. Жанынан қорқып жалмауызға жалғызын қиған кісіден несі артық осылардың? Несі артық, а?!»

	Тұла бойын бір ыстық толқын кернеп, тағы да денесінің түршігіп келе жатқанын сезген Саяділ Саржанович дәрігерлердің «тым толқымалы көңіл күйге ермеңіз» дегенін есіне алып, сабасына түсуге әрекет жасай бастады. «Сап, сап! – деді өзіне-өзі. – Әй, Құдай-ай, осы бір бәле де қалмай-ақ қойды-ау, қыр соңымнан. Несіне ыза болдым осы мен?! Маған Бектайыр неге керек еді? Кім еді олар сонша? Соларда тұрған не бар-ды?»

	– Иә-ә, соларда тұрған не бар? – деді ол өзіне-өзі. – Не бар? Дұрысында, тіпті, Алла тағаланың өзі: «Пенделерім бір-бірінен көреді, бәрін өзім жасаймын», – демей ме?! Демек, бәріміздікі де, бәлкім, далбаса шығар, әшейін... Кім біліпті?

	Кенет келген мынау ойдан ол әлдебір шытырман жұмбақтың шешуін тапқандай рақат күй кешіп, жаны жайланып сала берді. Көңілі де кәдімгідей сергіп, қунап қалғандай ма, қалай?! Осы күйіне риза болғаны сонша: «Иә, пендешілік дағы бәрі, – деді күбірлеп.– Әйтпесе, тағдырыңның жолы бұралаң болғаны үшін әлдекімді, әлдекімдерді жазғырудың, кінәлі адам іздеудің, шынында, не жөні бар?»

	Саяділ Саржанович көп жылдан бері өзін тығырыққа тіреп келген күмәнді сауалдың басы оп-оңай аршылғанына қайран қалып, кенет ешкімге өкпе-реніші жоқ, еш ыза-кексіз, сәбидей пәк мына күйінің өмірдегі ең бір бақытты сәті екенін сезді. Сол-ақ екен, осы сәттің рахман нұры бойын балқытып, көзіне ып-ыстық жас әкелді. Кеңсірігі де ашып бара жатты... Бірақ ол мұның бірде-біріне назар аударған жоқ. Назар аударуға мұршасы да жоқ еді.

	Ұлы шындықты ұққанның ұсақ-түйекте несі бар, тәйірі.





СЫНЫҚ ТЕРЕЗЕ


	Әлгіндегі бір жайсыз оқиға болмаса, біз бүгін бұл жерге келер ме едік, келмес пе едік. Сол бір оқиға болмаса... орталықтағы қонақ үйдің мынау әсем бары түгілі, түстік ішуге төмендегі (мекемеміздің астындағы) асханаға бармайтын Бәкең, кәдімгі күн сайын жападан-жалғыз кабинетте отырып тамақтанатын Бәкең... осынша шығынданып бізді бүгін барға шақырар ма еді, шақырмас па еді. Кім біледі, «әрбір адам – шешілмеген бір-бір жұмбақ» депті ғой білгіштер!

	Дегенмен бәрін басынан бастайыншы өзі...

	Не нәрсенің де себеп-салдары болатыны секілді бұл оқиғаға да түрткі болған жайт осыдан жарты жылдай бұрын, бір елеусіз жайдан басталған... Газетіміздің жауапты хатшысы жасының ұлғаюына байланысты еңбек демалысына шыққанда, жігіттер сол кісіден қалған «мұраны» ақтарыстырып отырып, сейфтің бір қуысынан тозығы жеткен ескі шахмат тауып алған-ды. Тақтасының беті тілім-тілім, фигураларының да бірі сынық, бірі мүжік – «жарымжандау» шахмат еді бұл бір. Әйтсе де, ойнауға жарайтындай екен. Шамасы, бізден бұрынғы қызметкерлер жұмыс уақытында газет шаруасын ысырып қойып, «шахмат шаруашылығымен» көбірек айналысып кеткендіктен, барлық газеттердегі жауапты хатшылары сияқты, біздің хатшы ағамыз да: «Сендер үшін редактордан сөз естір жайым жоқ!» – деп, сәті түскен бір күні шахматты сыпырып алып, сейфке атып ұрса керек. Содан ұмытылып жата бергенге ұқсайды.

	Сол шахматтың ойда жоқта табыла кеткені – аяқ астынан алтын табылғаннан кем болған жоқ.

	– Апыр-ай, ағамыз баяғыдан бері бізге бір рет те көрсетпей, мұны қалайша жасырып келген?

	– Бәсе десеңші, кей-кейде іш пысқанда ермек етуге де бермегені-ау, сабаздың...

	– Ау, осы уақытқа дейін өзіміз неғып кәсіподаққа «культмассо-вый» шаралар ұйымдастыру туралы айтпағанбыз, а?!

	– Шынында, ара-тұра шахмат сайысын өткізіп тұрсақ қой...

	– Жұмыс та сонда көңілді жүрер еді, – десіп, жігіттер гулесіп ала жөнелді.

	Сол арада біреу құрметті демалысқа кеткен ағамыздың осынша қытымыр болғанын, енді біреу жеркомдағы жолдастардың жұмысты ұйымдастыруға келгенде жалқаулығы мен жалтақтығын, тағы біреулер «осының бәрі – өзіміздің үндемей жүре беретіндігімізден» екенін айтып, қайдағы жоқты еске түсіріп, даурығысып жатқанда, біздің бөлмеде отыратын Есболған деген жігіт елдің аузын аңқитты да кетті.

	– Ал, сендер күрмеуі қатты күрделі мәселені шеше тұрыңдар, біз кеттік! – деді, тақтасының беті тілім-тілім ескі шахматты қолтық астына сүңгітіп жіберіп. – Ауф видер зеен! Шешімдеріңді кейін хабарлай саларсыңдар.

	– Өй, мынау қайтеді?!

	– Өй, ашықауыз... бағанадан бері неңді бағып отырсың?!

	– Енді ұстасаңшы... Ұста дейім, ойбай!

	Абыр-сабыр... у-ду күлкі! Жігіттер хатшының бөлмесінен бермен қарай ағыла бастады. Оларға болатын біздің Есболған ба?!

	Алды да кетті кабинетке.

	– Әкетті, ойбай, ұста!

	–...тауып алған біз едік, «ауыл шаруашылығы» иемденіп кететін болды-ау, қап!

	Әй, жұлмыр-ау, біздің Есболған! Осы бір иықты келген, ұзын бойлы, ашаң өңді, құсмұрын жігітті мен алғаш көргеннен-ақ ұнатып қалғам. Қашан да осылай шалт қимылдап, шапшаң істеп тастайды не нәрсені де. Ойына алғанын орындағанша жаны тызығып жүретінін де жақсы көрем. Жалпы, өзінің бойында бір алғырлық қасиет бар. Мінеки, қазір де... жұрт қарымы қайтпайтын бөстекі сөздің малтасын езіп жатқанда, ол нақты шешім қабылдап үлгерген жоқ па?! Сонысымен-ақ, іске келгенде біраз жігіттерден бір мойын озықтығы барын дәлелдеп кетпеді ме?! «Пай-пай, біздің Есболған-ай!»

	...Құдай сәтін салғанда, бұл тап түскі үзілістің алды еді. Сол күні және... біздің кабинетте отыратын ақсақалымыз Бәкең, кәдімгі қағазға ораған көр-жерін: кефирі мен кепкен балығын, кей-кейде кесек-кесек етін үстел үстіне жайып қойып, жайлап ауқаттанып отыратын Бәкең де бөлмеде жоқ болар ма... «Құланның қасынуына – мылтықтың басылуы» деген, бәр-бәрі де дөп келе кетті. Енді «ұрыста – не тұрыс бар?!» Жігіттер жалма-жан тактаны құрып жіберіп, алғашқы ойынды бастап кеп жіберсін.

	Әлқисса... сол – сол-ақ екен, аз күн ішінде біздің редакция бір керемет шахмат клубына айналды да кетті. Жігіттер қолдары қалт етсе болды, енді ескі шахматтың айналасына үймелесіп жатқаны... Қолдары қалт етсе болды – кабинеттен кабинет қуып, сол шахматтың соңында жүргені... Күн сайын (күн сайын емес-ау, сағат сайын) сайыс,.. сайыс сайын гүж-гүж. «Қазір менің кезегім!» – «Жоқ, менің кезегім қазір!» – деп керілдесіп жатқан біреу. Құрып қалғанда шахмат жалғыз, ойыншы көп. Оның үстіне ойын білетін де кеп ойнайды, ойын білмейтін де кеп ойнайды. Сонда бір қарқ қып жатқан да ешқайсысы жоқ, көбінікі – бос дәлду, әйтеуір, құр желікпе... Әйтсе де, ойнауларын қоймайды, бір-біріне кезек бермейді.

	Асылы, адам баласының бойында ерегісқұмарлық деген пәле қадым заманнан келе жатқан болса керек. Сол құмыр құмарлықтың қуарып өлуге айналған қу бұтағына мына ду-ду қайтадан нәр беріп, кім-кімнің де делебесін қоздырып жібергендей. Жұрттың бәрі шетінен шахматшы боп кеткендей...

	Шахматшы демекші, ұмытып барады екем ғой, біздің Есболғанның қашан да шалт қимылдап, не нәрсені де шапшаң істеп тастайтынына қоса, туасы алғырлығы да тап осы тұста бір көрініп қалды. Тақтасының беті тілім-тілім ескі шахматты ежелден-ақ өзінің меншігіндей етіп, ә дегеннен қолтығына қысып ала жөнелгені тегін емес екен. Алғашқы күні-ақ жұрттың бәрін «қырып» ұтып шыққан. Бұдан кейін де нешеме мәрте «мен, мен!» деп жүрген талай жұрттың тас-талқанын шығарды десеңізші... Әбден тісін қайрап алған жігіттер оған көрер көзге қараулық жасап, бәр-бәрі жабылып та көрген. (Құдды, чемпионға қарсы соғысқан бала боксшының ұтылатынын біле тұрса да, неге екені белгісіз, тек соның тілеуін тілейтін – әрі әділетті, әрі әділетсіз жанкүйерлер секілді, олар да соңғы секундқа дейін сол ұтылыс табатын кезектегі жігіттің жағына шығып алып, жақтасумен болатын). Бірақ одан ештеңе өнбеді.

	Иә... ол ойыншы еді! Ойыншы болғанда да нағыз мықтылардың сойынан-тұғын. Сол ойыншылығынан да болар, үш-төрт ай үздіксіз ұта-ұта өзі мезі болған ол (лайықты қарсыласың болмағасын, ылғи ұта беру де кісіні жалықтырып жіберетін болса керек), бір күні шахматтан айнып шықты.

	– Есеке, бір партия ойнап жіберейік дағы...

	– Өй, келсеңші... ойнағасын, бір партия болса да сенімен ой-нағым келіп отыр, – деушілерге енді түрлі себеп айтып, шахматқа маңайламай жүрген.

	Жұрт кісіні жайына жүргізе ме?!

	– Бала, осы... сен соңғы кезде менімен ойнауға қорқатын болып жүрсің-ау!

	– Әрине, қорқады! Біз мұның біраз құпия «ходтарын» біліп алдық, ал өзінде өсу жоқ.

	– Иә-иә, біз өсіп қалдық, ал бұл әлі бір орнында тұр. Сондықтан қашқақтамай қайтсін?! – деп, жігіттер әрі итеріп, бері жығып, енді оны ашықтан-ашық шаптан түртуге кірісті.

	Есболған да ешкімнен қарызға сөз сұрамайтын жігіт еді, табан астында:

	«Ой, құдай-ай!

	Мың қарғаға – бір кесек.

	Ортасына түссе, қашырған...» – деп, Қашаған ақынның өлеңімен қайырып тастап, қажап қоймағандарға: «Туу! Сендерді де ұту проблема болып па?!» – деп күліп жүрген.

	Күн өткен сайын оның ойынға қатынаспағаны әлденеге жігіттердің жүйкесіне тие бастады. Жүйкесіне тие бастады деген, бәлкім, бұл жерде дәл сөз емес те шығар, бірақ оның бұрын құмартып ойнайтын ойынынан тез тояттап шығып кетуі, жігіттер өтініп тұрғанда да ойнай қоймауы – кейбіреулерге бәлсіну секілді көрініп, тіпті менсінбеушілікке баланып, іштей оған деген көңіл толмастыққа, тіпті жолдастық ренішке айналып бара жатты.

	Бір ғажабы, жұрттың оған ренжуі де орынды еді. Өйткені, ол шахмат ойнамағалы сайыс біртүрлі көңілсіз боп қалған. Асылы, нендей ортада да болмасын, жұрттың бәрі иық теңестіргісі келетін бір мықты жүрмей болмайды-ау деймін. Өйткені, шынына келгенде, күн сайын кезек бермей ойнайтын бір ойыншы кеткенде, сөйтіп, ширет бір адамға қысқарғанда, жұрт бұған қуанудың орнына, (әншейінде кезекке таласып кырылысып қала жаздайтын өздері емес пе еді?!) қалған жігіттердің ойынынан қызық кете бастап еді... Рас, алғашқы кезде бұл онша байқала да қойған жоқ-ты, жігіттер бұрынғысынша жапа-тармағай жапырласып, бұрынғыша керілдесіп кезекке таласып, ойын инерциямен біраз күн жалғасқан. Бірақ бір-бірін оңай ұтып, бір-бірімен оп-оңай тең ойын жасасып, қайта ойнап жататындардың келісімпаздық мінездері-ақ көп ұзамай жұртты мезі етіп жіберді. Ол – ол ма, әсіресе, қате үстіне қате жіберіп, қысқа ойында қырық рет шатасып, ақырында «ничьяға» келісетіндер-ақ ойынның берекесін кетіріп болған.

	Сондай күндердің бірінде көптен көрінбей кеткен Есболған ешкім шақырмай-ақ ойда жоқта ойын үстіне өзі кіріп келді. Әлдекім:

	– Ал, қасқалар, қара тажалдарың келді! – дегенше болған жоқ, топырласып тұрған жігіттердің ту сыртынан мойнын созып жіберіп, тақта бетіне үңілген ол ашаң өңі жымың етіп, қоңыр көзі күлімдеп, қарап тұрмай құс мұрнының бір танауымен мырс етті.

	– Ау, бір-бір пешкамен қалған ладьялардың ойынынан не дәметіп отырсыңдар?! Мыналарың ничья ғой!

	– Өй-и, әрі тұр, әрі... білгіш болсаң, осы уақытқа дейін қайда жүргенсің?!

	– Бәсе-ау, мықты болсаң осы... өзің неге ойнамайсың-ай!

	– Маған тап осының өзін жіберіңдерші... пәшек-пәшегін шығарып жібере қояйын! – десіп, біреулер қайрап, біреулер ішкі қыжылын, біреулер ашық кекесінін білдіріп, жұрт гулесіп ала жөнелді.

	Есесін жібере қойсын ба:

	– Сендермен тектен-текке уақыт өлтіріп, мені бір жынды ғой дейсіңдер ме?! – деді Есболған да күліп. – Одан да сол... ых-хыхыхы! – «Тең теңімен, тезек қабымен» дегендей, өзді-өздеріңді бірдеңе қылып жәукемдей берсеңдерші! – Әй, мынаның сөзін қара...

	– «Тең-теңімен»... – деп шіренеді-ей!

	– Енді қалай деп едіңдер?! Әдетте, мастерге қарсы ойнамақ болған «новичокке» техническое поражение жазылады. Ал, сендер...

	– «Мастер» сен бе сонда?

	– Сендерге қарағанда, енді... біліңкірейміз ғой!

	– Қап, мынаны-ай!

	– Ау, сүйекке таңба салды ғой мына қу!

	– Уа, жұртым-ау, «ауыл шаруашылығының» бір жігітіне қарсы шығатын басқа бөлімдерден бір ұл тумағаны ма?! Құртты ғой мынау!

	– Ие, не боп қалды-ей?! – деді кенет, өнеркәсіп бөлімінің қызметкері Тоқан деген жігіт анадайдан гүж етіп.

	– Ойбай, мынау құртты бізді! Тоқа, өзің болмасаң, «қырам, жоям!» деп отыр.

	– Не дейт? «Қырам-жоям?!» Қайдан шыққан мықты ол?

	Әпкеліңдерші өзін бермен! Әуселесін көріп алайын.

	– Сонда не істемексің? – деді Есболған да күліп.

	– Не істегенді қазір көресің! Мен сенімен тек бәске ойнаймын!

	– Бәске?!

	– Иә, бәске!

	– Не тігесің?

	– Бір жарты...

	– Түлен түртіп, төрт сом он екі тиыныңнан айрылайын деп отырсың ғой! – деді Есболған көзі жайнап.

	Қызды-қызды қыздырманың қызыл тілі қойсын ба, Тоқан да өршіп түсті:

	– Нар тәуекел! «Көп болса – қасқа сиыр кетер!» деген. Отыр, қане!

	– Кеттік!

	– Кетсек, кеттік... Тек сен де шығарып қой ақшаңды!

	– Мінеки!...

	Екеуі екі «бестікті» тақта астына көзбе-көз сүңгітіп жіберіп, тақыр-тұқыр фигураларды тіге бастаған.

	– Бұларың жарамайды! Ойын әділ болсын, давай! – деп жігіт-тердің бірі ортаға киліге кетті. – Қазір мен жасырам. Қайсысың қандай түспен ойнайтындарың сонда белгілі болады.

	– Дұрыс, дұрыс...

	– Бұл – әділдік!

	– Ие, «по всем правилам» болсын.

	– Сен «правила-сравиланы» қайтесің, қалай болғанда да біреуінен бір жарты бұйырғалы тұр ғой бізге.

	– Е, елде болса – ерінге бірдеңе тимес деймісің?!

	– Ха-ха-ха!!! Ауыздарыңды аңқайтып, тең болмайды-ау!

	Құрығанда үш күн күлетін...

	– Ал, қалаңдар! – деді әлгі жігіт.

	– Тоқаң қаласын! – деді Есболған мәрттік танытып.

	– Жоқ, сен-ақ таңдай ғой!

	– Ой, Құдай, балуанға оңы не, солы не?! Маған бәрібір.

	– Ендеше, мынаны... – Тоқан жарықшақты жуан даусымен дар-р етіп, жап-жалпақ алақанымен жасырушының оң қолының сыртынан қағып қалды. – Әкел!

	– Ақ пешкі сенікі! Мә! Енді бастаңдар!

	...Аңдысумен алғашқы жүрістер кеткен. Ойын біразға дейін таныс дебюттік жолмен келді де, бірте-бірте шым-шытырық боп шиеленісе бастады. «Бұл екеуі енді қайтер екен?!» – деп жұрт іштен тынып тұр.

	Тіресумен тең ортаға да жақындап қалған... Тап осы тұста, әй, тәжірибенің аты – тәжірибе-ау! Есболған екі атымен кезек шабуылдап жүріп, Тоқанның ферзісі мен ладьясын «вилкаға» түсіріп кетті. Сол «вилка» ойынның тағдырын шешер ме еді, шешпес пе еді, кім біледі, бірақ... әншейінде де әлсіз ойнайтын Тоқан осы арада өз-өзінен сасқалақтап, абдырады да қалды.

	Мұнан кейінгісін сұрамаңыз!..

	Асылы, түйедей жігіттердің тығырыққа тірелгенін көргеннен қиын нәрсе жоқ. Ағаларымыз «шойқара» атандырып жіберген Тоқанның да танауы тершіп, тынысы бітіп қалғанын... қайтақайта қол орамалымен алақанын сүрткіштей бергенін, бір жүріске бір сағаттан астам ойланып отырып алғанын, онымен де ештеңе өнбегенін – әй, енді оны айтудың керегі жоқ шығар! Кемел дейтін қушыкеш жігітіміз кейін: «Қара нарым-ай, қандай жүкті де қайыспай-ақ көтеруші ең! Қайдағы бір «ауыл шаруашылығының» қуаяғы қабырғаңды қаусатып, қақыратып сөккенде, көненің көзі – көк сауыттай көбеңнен сетінеп жүре бердің-ау! Оқыған итке дауа бар ма, оқтаулы мылтыққа шара бар ма?! Қайтесің енді...» – деп арқасынан қағып, қиқ-қиқ қиқылдаса – қиқылдайтындай-ақ болды енді... Бірақ ол жерде күлу қайда?! Көп-кө-ө-өп жүрістерден кейін көп фигурасынан айрылғаннан соң, ақырында: «Болмады! Берілдім», – деп түйеше сүйретіліп Тоқан орнынан тұрғанда барып тынысымызды бір-ақ алдық-ау, әйтеуір.

	Ойынның аса ауыр тигені соншалық, жұрт партияның аяқталғанына сенбегендей, едәуір уақыт үнсіз ұйлығысып тұрып қалды. Тіпті екеуінің жартылық тігіп ойнағанын да, тақта астындағы ақшаға енді «ермек ететін» бірдеңе алдыру керектігін де ешкім ешкімнің есіне салған жоқ.

	...Бар бәле осы күннің оқиғасымен бітсе, оны сөз қылмай-ақ қояр едік-ау! Құдай ұрғанда, қиқымат енді басталды.

	Келесі күні-ақ ішіміздегі тәуір ойнайтын жігіттер іріктеліп шығып (араларында Есболған да бар), біз сияқты «иіс алмастарға»:

	– Әйда, әбетке ойнаймыз, әйтпесе орынды босатыңдар! Тектентекке уақыт өлтірер жайымыз жоқ, – дегенге шықты.

	Өзіңдей кісіге орныңды қайтіп қана оп-оңай босата қоярсың!!! Құрысын, «ерді – намыс, қоянды – қамыс өлтірген». «Көп болса, қасқа сиыр кетер», – деп Тоқан айтпақшы, атасына нәлет, аш қалсаң да Құдай қатарыңнан кем қылмасын... түскі тамаққа деп әйел берген бір-бір теңге сол күні-ақ ду-ду додаға түсті де кетті.

	Бірақ бұл енді барып тұрған әділетсіздіктің өзі еді.

	Ал әділетсіздік атаулы қандай пердемен бүркемеленсе де, күндердің күнінде бет-бейнесі бір ашылмай қалмайды ғой...

	Бәс тігісіп те біраз күн ойнағаннан кейін анада ішімізден іріктеліп шығып: «Тектен-текке уақыт өлтірер жайымыз жоқ...» деп, «Есболған мен Тоқан бәске ойнағанда, біз тоқалдан туыппыз ба?!» – деп... не керек, көп-көп желеу айтып желіктіріп жүрген жігіттердің де жәйі белгілі болды. Қарап тұрсақ, олар біз сияқты «мұрны иіс сезбейтіндермен» ғана ойнайды екен де, бір-бір сомымызды қағып алып, өздерінен мықтыларға келгенде тайқып шыға береді екен. Ең ғажабы, мұндай қарау қулық – қалтасындағы бір теңгесінен анық айрылатын біз сияқты бозымбайлардан емес, өздерінше тәуір ойнаймыз деп жүрген «жақсы жігіттерден» шыққаны болды.

	Ой, сұмдық-ай!

	Мұны көргесін, қалған жұртқа не жорық... Бізге ұқсап күн сайын бір теңгеден айрылу (бір сом болса да ештеңе емес-ау, Құдай ұрғанда, күніне бір партия ойнап қана қоймайсың ғой... «Жығылған күреске тойған ба?!»); оған қоса, өзің ұтылып шығып бара жатқаныңда жұрттың тырқ-тырқ күлуі кімге жеңіл... Соның бәрі қосылып кеп, жасыратыны жоқ, жағдай енді: – «Жақсы жігіттер» өйткенде, осы біз неге сөйтпейміз?!» – деген сияқты жымысқы қулыққа бізді де итермелей бастады.

	Көңіліңе арамдық қонса қиын ғой. Бұл жолға біреулер ерте түсті, біреулер кеш түсті. Бірақ, задында, зорлық пен әділетсіздік атаулы шектен шыққанда, («ақшаға ойнамасаң, әйда, орынды босат!» – деген зорлық емей, әділетсіздік емей немене?) оған қарсы қылар қайраны болмаса, адал адамдардың өзі де тура жолдан таймағанмен, тайсақтайтын болса керек. Әйтпесе, басқа-басқа ғой, ал енді... Тоқан сияқты тік мінез де турашыл, ақ көңіл де аңғырттау жігіттің талай рет тәйкесінен түскенде үндемей келіп, тап бүгін... бір сомға бола бұлталақтайтын жөні жоқ еді.

	* * *

	...Тағы да ерегісіп, Есболғанмен бір сомға ойнап отырған. Жұмыс аяғы болған соң, желігіп алған жігіттер де түгел жиылып, еріккен жұртқа ермек керек, ентелесіп тұр еді. Тоқаң бір жүрісті тақ еткізіп жасай беріп... жалма-жан «ходын» қайтып алыпты. Шаң-шұң шықты да қалды.

	– Давай, ұстаған фигураңды жүр! – дейді Есболған, қалтаға түскен ұрыны ұстап алғандай-ақ шаңқ-шаңқ етіп.

	– Ау, тұра тұр... мен әлі қойып болғам жоқ қой! – дейді Тоқан ақталып.

	– Ендеше, неге ұстайсың?! Ұстадың ба, жүр! – дейді Есболған өжектеп.

	– Жоқ, оны жүрмеймін! – деп қызарақтайды Тоқан.

	– Неге жүрмейсің?

	– Ойланам.

	– Неңді ойланасың?

	– Ойланам-м-м...

	– Ау, фигуранды ұстап қойғасын, неңді ойланасың?!

	– Ұстаса несі бар... ойлануға болмай ма?! Ойланам...

	Тоқаңдікі теріс екені күмілжіңкі даусынан да, сөз ләмінен де беп-белгілі боп-ақ тұр. Қанша дегенмен, ұяты бар жігіт қой, өзінікі теріс екенін сезіп те отырған болуы керек, қып-қызыл боп күреңітіп кетіпті.

	Жұрт тым-тырыс. Ешкім ештеңе демейді. Үндемеулері де түсінікті, әрине. Тоқан Есболғанға талай рет ұтылған. Талай бір теңгесін төлеген. Амандық болса, әлі талай төлері де сөзсіз. Оның орнында басқа кісі болса, баяғыда-ақ ұтудан үмітін үзіп, әлгі біздің бақай есеп қуларға ұқсап басын бағып кетер еді. Бірақ Тоқан – түйедей бойы бар демесең, аңқаулау да адал жігіт. Жұрт ойнап жатыр ғой деп, кезегі келгенде кім-кіммен де: күштімен де, әлсізбен де ойнай береді. Шындығына келгенде, Есболғанмен едәуір уақыттан бері ешкімнің ойнамайтын болғанын да, өйткені оны ұта алмайтынына жұрттың көзі әлдеқашан жеткенін де, сондықтан біздің біраз «мықтылар» одан баяғыда-ақ безіп кеткенін де арсы-гүрсі Тоқан әлі білмейді. Білмегендіктен, міне, қазір де ойнап отыр. Біріншіден, осыны... екіншіден, әлгі жүрісін қайтып ала қойған күннің өзінде, ойын аяғына дейін Тоқан бәрібір қателесетінін, соған бола шыжбыж болудың артық екенін – мына тұрған қулардың бәрі сезеді. Соны сезгендіктен де, шынында, әлі қойып болмаған жүріске бола Есболғанның осынша принцип ұстай қалуын ешқайсысы ұнатып тұрған жоқ.

	Бірақ Тоқанды қолдайын десе, ойын шарты бойынша, бұл жерде әділдік Есболған жағында. Ұстаған фигураны жүру керек! Есболғанды қолдайын десе, онсыз да есесін жіберетін адамың – ол емес, әрі оның тізесі осы тұрғандардың бәріне батып қалған. Осы жігіттің өзінде нағыз күштілерге тән, кісі сүйсінерлік бір... кеңдік, кешірімшіл ірілік жоқ. Жұрт соған да қырсығып тұр. Тоқандыкі теріс болса да, оны айыптамай, Есболғандыкі дұрыс болса да, қолдамай тұрғандары да – сол.

	Оған қарап жатқан, оны есепке алып отырған Есболған жоқ, өжең-өжең етеді:

	– Давай, ұстаған фигураңды жүр!

	– Жоқ, оны жүрмеймін.

	– Жүресің! Неге жүрмейсің?

	– Әй, сен тұра тұр! Немене осынша өжектеп.. керек болса, тап осы «ходты-ақ» жүре қояйын! – деді бір кезде шын сасқан Тоқан. – Бірақ енді әлемнің біріншілігіне ойнап отырған жоқсың ғой!

	– Әлем біріншілігі болмаса да, бір сомға... то есть ақшаға ойнап отырсың! Так что...

	«Бір сомғасы» не ей мынаның?! Түу!»

	– Так что, бір сом жерде жатқан жоқ дейсің ғой?! А? Әй, сен де бір қырт екенсің! – дедім жыным келіп. Осындай жап-жақсы жігіттің жалғыз «сарқұлақ» үшін жұрттың көзінше жер болғаны жаныма жаман батты. Мұндай адам деп өмірі ойласамшы оны. – Мә, мен-ақ берейін! Сонымен байысаң...

	– Жо-жоқ! – Екі көзі ежірейіп, Есболған шатынап шыға келді.

	– Жоқ, алмаймын! Неге алам? Ойнасам – мен Тоқанмен ойна-дым. Принцип есть принцип!

	– Өй, принципіңнің іш-шін!.. Бір теңге бір жігіттің құны ма еді сонша?! – Тағы бір жаман сөз аузыма келіп қалып, өзімді-өзім әрең тежедім. Жан-жағыма қарасам...

	Жұрт тым-тырыс. Бәрі демдерін ішке тартып тына қалған. Ушығып келе жатқан үнсіздік тұншықтырып тастаса да, тырп етер түрлері байқалмайды.

	Жағдайдың бұдан кейін не болатынын кім білсін! Құдай сақтағанда, сілтідей тұнып қалған тыныштықты кенет... төрде отырған Бәкеңнің, не істеп, не қойғанымызға бұрын-соңды өмірі араласпайтын Байжігіт ағамыздың, баяу, қоңыр үні бөліп кетті:

	– Қойыңдар-ей, жігітте-е-ер! «Ойнасақ та, біраз жерге шаптық» деген екен баяғыда біреу... Шахматтың аяғы шекеқызбайға айналып кетер. Айтпақшы, сағат не болды өзі?

	Біреудің мүдіріп барып: «Алтыдан кетіп бара жатыр»... – деген бей-жай, моп-момақан үні шықты.

	– Е, өзі... жұмыс та біткен екен ғой! – деді Бәкең бағанадан тек осыны күткендей сергек дауыстап. – Енді неғып отырмыз? Қой, тұрайық! Тастаңдар, қане... Апыр-ай, қарашы, әлденеге арқа қозып, менің де желігіп тұрғанымды... «Кәрі түйе тапырақтаса, жұт болады» деуші еді, әкетіп бара жатқан ненің желігі екенін! Тіпті бар ғой, үйге қайтқым келмей тұр. Осы... бір жерге барып демалып қайтсақ қайтеді, жігіттер?! А?! Сендер де сергіңдер!

	Сарқырап аққан су тоқтап қалғандай ма, әлде тас бітелген керең құлақ кенет ашылып кеткендей ме... әйтеуір, өмірі күтпеген бір оқыс оқиға болды бұл. Бір жерге шақырмақ түгілі, өзімізбен бірге түстік ішуге төмендегі (мекемеміздің астындағы) асханаға бармайтын Бәкең, кәдімгі күн сайын жападан-жалғыз қағазға ораған көр-жерін үстел үстіне шығарып қойып, кабинетте отырып тамақтанатын Бәкең, «айдың, күннің аманында осы кісінікі не екен?!» деп жұрт күстәналайтын Бәкең бүйтіп бәрімізді «бір жерге» шақырады деген кімнің ойында бар?!

	Жігіттер алғаш сенер-сенбестерін білмей, бір-біріне қарап, сосын жымың-жымың етісіп, ақыры «қозғаламыз ба, қайтеміз?!» дегендей көзбен арбасып, не керек, ептеп-ептеп шығуға ыңғайлана бастады.

	* * *

	– Мен өзі... мұндай жерге келіңкіремегесін, жол-жоралғысын біле бермеспін. Қане, өздерің не қаласаңдар, соны айта беріңдер! – деді Бәкең, біз бардың бір бұрышына жайғасқан соң.

	– Маған бір фужер саумал шарап болса, жарайды... – деді әлдекім.

	– Мен онда аздап шампан ішейін, – деп жасқана үн қосты біреу.

	– Не болса да ыстық кофе ұмытылмасыншы, – деп, үшінші біреу күшті нәрсені қалайтындығынан құлаққағыс қылды.

	Мұндай мезіреттен, шынында, қарайып қалған ба әлде әуелден қанына сіңбеген бе, Бәкең қоңылтақсып қалды. «Апыр-ай, ағаларыңның бүгін бір алақаны ашылған күн екен. Мыналарың мандымады ғой... – деді орта көңіл болып. – Беріңкіресеңдерші заказды!».

	– Шынында, бүгін бәрің неменеге қыздай қылымси қалдыңдар? Бәке, сіз асықпаңыз! Біз білетін қулар болса, бұлар әрі-беріден соң өздері-ақ сұрап ішеді әлі.

	– Е, бәсе, сөйтіңдер! – деп Бәкең желпініп қалды. Ағамыз – мықыр аяқ, қарны бақайының басын әрең көрсететін жуан қара кісі еді. Қанша қамшыласаң да бір баспайтын қойшының жуан торысындай, кебеже құрсақ салқы төс кісінің желпінгені-ақ қызық болады екен. Сөздері де лоқ-лоқ шықты. – Әйда, араластырыпқұраластырып отырасыңдар ма, сол... Бірден коньягінен-ақ бастайық, а?!

	Дәм иесінің өзі ауызды іріден салғасын жігіттер көңілденейін деді. Бір-бірін іліп-қағып, сәл нәрсеге де жымың-жымың етісіп, жөндіге де, жөнсізге де себеп тауып күлісіп, ортаға екі шөлмек коньяк пен кісі басына бір-бір шыны аяқ кофе келгенше кәдімгідейақ еркінсіп алысты.

	Осы бір жаймашуақ отырысты желпіндіре түскісі келгендей:

	– Ал, қане, жігіттер! – деді рюмкелерге құйылып болар-бол-мастан Бәкең өзі ыдысын сәл көтеріп. – Мынаны сендердің жігіттіктерің үшін, тату-тәтті жолдастықтарың үшін алып қоялық!

	«Кха!»

	– Апырым-ай, Құдай біледі бар ғой, бүгін өзі... әлденеге қатты толқып отырмын. Шыным! Ал, Кемел шырағым, осының билігін сен өз қолыңа алсаң қайтеді?! Тек керегін маған айтып отырсаң болды, – деп бір қойды сонсоң Бәкең. – Баяғыда біреу: «Атан өлсе – сойылар, әкем өлсе – қойылар, мұндай-мұндай қансонар қайдан маған табылар!» деген екен.

	– Оу, «бұ шөлмек мың күн емес, бір сынатын...» – деп әндетті, киіктің асығындай, қушыкеш Кемел «жаңа қызметіне» кірісе беріп. – Ал, әйтеуір, абайлаңдар, жігіттер! Бәкең билікті маған бергесін, ешқайсыңды аямаймын.

	– Сорлы Көкбай қор болды-ау, осыншадан құр қалып... – деп, жігіттердің бірі әңгіме отына май құя түсті. – ...Тоқан мен Есболғанды айтам-ау,.. езулерінің жырығын қараңдаршы!

	– Әй, жігіттер-ай, оларды қайтесіңдер! Өз көңілі болмаса, қапелімде өзгенің көңіліне қарата ма, бұ алабұртқан жастық шіркін! – деді желпініп алған Бөкең. – Тек екеуінің сәл нәрсеге бола, дастарқан басында былай... қатар отыруға жарамағандары демесеңдер. Бірақ кім біледі... солардікі де дұрыс шығар.

	– Оның несі дұрыс дейсіз?! «Үйшік» ойна-а-ап-ойнап, артынан өкпелесіп тарасатын балаларға ұқсағандары да дұрыстық болып па? – деді әлдебіреу.

	– Жаңағыны айтып отырсыңдар ма? Ойпырым-ай, шынында, бір ходқа бола Есболған осынша өжектегенде бар ғой, қарап тұрып мен қысылдым, – деді біреу, сол бір қолайсыз сәтті елдің есіне қайта түсіріп.

	– Қарап тұрып сен қысылғанда, Тоқан байғұстың терлегенін көрсең! Сасқанынан: «Ау, енді әлем біріншілігіне ойнап отырған жоқсың ғой!» – деді-ау, қайтсін. Жан қысылған деген де жаман-ау. Ым-м!

	– Меніңше бар ғой, Тоқан тап сол жерде «ұтам» деп отырған жоқ. Өзінше бір «жақсы ходты» көріп қалған болуы керек. Соны жүргісі келіп айтты-ау дейім.

	– Гәп онда емес,... «керек болса, тап осыны-ақ жүрейін», – деді ғой кейін. Есболғанды айтсаңшы, Ес-бол-ған-ды! «Әлем біріншілігі болмаса да, бір сомға ойнап отырсың» дегені несі, ей? Менің соған ит жыным құрысты да қалды.

	– Жә, құрсыншы! Әуелде өзі... ақшаға ойнаймыз дегенді шығарған кім, а?

	– Әй, жігіттер-ай, жастықтың желігі дағы... Бар бәлелерің сол ерегісіп, «әбетке» ойнаудан, дәлірек айтқанда, ақша салудан... салдырудан басталды ғой. Соларың қиянат болды бір-біріңе! – деді Бәкең ақтарыла сөйлеп. – Ара-тұра мен де көзімнің қиығын салып қоям ғой. Қарап тұрсам, ойын деңгейлерің мүлде келмейді! Соған қарамастан ақшаға ойнау деген, соған қарамастан ақша салдырту деген... Білмеймін! Рас, енді... бәстесу деген болатын шығар. Бәстесу – әділ бәстесу болса, меніңше, оның екі жаққа да күмәнділігі болу керек. Бәлкім, таразының мына басы тартар, бәлкім ана басы тартар. Ал енді, мәселен, анық біліп тұрған нәрсеңді бәстің нысанасы ету, айталық: ұтатындығыңды анық біліп тұрып, яки қарсыласыңның өзіңнен көш төмен ойнайтынын көріп тұрып бәс тіккізгендерің – бұл енді, сыпайылап айтқанда, адалдық емес. – Ағамыз еті ауыр адам ғой, осы бір екі-үш ауыз сөзді екпіндете айтқанының өзіне ентігіп қалды.

	– Жігіттер, алып отырсаңдаршы! Әңгіме сонда жарасады. Қане! Е, осылай!

	...Адалдық дегеннен шығады, сендерді қайдам, бағана Тоқанның...(өзі бір анау-мынауға айылын жия қоймайтын кеңқолтық жігіт қой, оны өздерің де білесіңдер), сол Тоқанның шын сасқанын көргенде бар ғой, жаным қатты ашып кетті. Жоқ, мен оны мүсіркегем жоқ! Тоқан секілді жігітке аяушылық білдіру – оны кемсіту болар еді. Менің оған тек жаным ашыды. Тіпті Тоқанға да емес-ау, әділдікке ашыды жаным! Ойбай-ау, әділ бәстесу емес қой әлгілері! Басына түспеген кісі не біледі, менің де тап осындай бір жағдайға душар болғаным бар...

	– Кемелжан, тағы құйып қойшы! Ойды ой қозғайды ғой, құрғыр. Бұл менің өмір бойы қорынып келген нәрсем еді. Айыптасаңдар да, ақтап алсаңдар да енді соны сендерге айтайын. Жасыратыны жоқ, бағанадан бері ішіме сыймай да отыр.

	Иә,.. мен бүгін тағы бір адал жігіттің, әй, күлбілтелемей-ақ қояйыншы, Тоқанның шын сасқанын көріп, өзімді-өзім қайтадан таныдым, – деп бастады Бәкең әңгімесін.

	...Өздерің білесіңдер ғой, Тоқанның тірі жанға арамдығы жоқ, ақкөңіл, бала секілді аңғырттау да адал жігіт екенін. Жасымда мен де сол сияқты арсы-гүрсілеу, алды-артын көп аса пайымдап жатпайтын, сондықтан да болар – жұрттың қолпашына желікпелеу, лоқ етпе бозбаланың бірі болдым. Осы күнгі жұртқа өткенін айтқызсаң, бәр-бәрі жіптіктей боп шыға келеді, несін жасырайын, мен өзім ондай да мұндай едім деп айта алмаймын. Қайта, жастық шіркін кісіге өзінің шамасын (дәлірек айтқанда, шамасы мен нақты мүмкіндігінің арасын) пайымдатқан ба, кезінде мінезі құрғырымның ойпы-тойпысы мен патша көңілдің артық-кемі көбірек болды десем, шындыққа жанасымдырақ болар еді.

	Сол... деміңе нан пісіп жүрген албырт шақ қой. Университеттің журналистика факультетіне оқуға түскен жылы бізді жаңа оқу жылы басталғанша жақын маңдағы бір «Вторая пятилетка» дейтін колхозға жұмысқа апарды. Қылқандай-қылқандай жас жігіттерміз. Әлі бір-бірімізбен онша танысып-білісіп те болмаған едік. Күнде кешқұрым жұмыстан кеп тамақтанып алған соң, әркім-ақ сол... өзіне іш тартқан немесе жатар орны тақау орналасқан жігіттермен ғана бірыңғайласып, шүңк-шүңк сөйлесіп жүрген.

	Бір күні жұрт әлдеқалай есік алдына түгелге жуық жиналып қалды. Сірә, бір-бірімен біліскісі келді ме екен, әлде қай-қайсысы да көкірегіне нан піскен жастар ғой, «Өзіңнен зор шықса – екі көзің сонда шығады» деп, соңыра ұялып қалмас үшін, өздерінің де, өзгелердің де шама-шарқын байқап көрмек болды ма, әйтеуір, әркім әр жайдан әңгіме қозғап, осы өздерің секілді бір-бірін іліпқағып, бірақ «сырын білмейтін аттың сыртынан кісі жүре ме», сыпайылықтың шегінен аспай ғана әзілдесіп тұрған.

	Ішімізде біраз жыл жұмыс жасап келгендер де бар еді. Солар әрі-беріден соң еркінсіп, өздерінен кішілерге өктемдеу сөйлеп: – «Әй, жүгермектер-ау, кеше ғана мектеп қабырғасынан шықтыңдар, мықтаса екі-ақ жыл жұмыс жасадыңдар! Өмір туралы сендер не білесіңдер? Қалай журналист болмақсыңдар?!» – деп қағытпалай бастады.

	Жастардың арасында да мына біздің Кемелге ұқсаған, киіктің асығындай ғана Ғалиолла деген бала бар еді. Әлгі сөз қитығына тиді ме, сол қарап тұрмай:

	– Құдай біледі бар ғой, осы шалдардың өздері қиын пәндерден қашып, бізге түскен. Әйтпесе, бармай ма басқа оқуға?! Нанбасаңдар сұрап көріңдерші, «а»-ға «б»-ны қосқанда не болады екен? – деп шағып алды.

	Сол – сол-ақ екен, ешкім екшемесе де, әркім өз намысына шауып, жігіттер жас шамасына қарай «шалдар» мен «балдарға» бөлініп, екі дай боп шыға келді.

	– Әй, жүгермектер-ау, «а»-ға «б»-ны қосқанда не болатынын білмегеннен ештеңелерің кетпейді, – деп ашық дауға бастады бір «шал». – Ал өмірді білмесеңдер, қайтіп журналист боласыңдар?

	Сол ғой сұрап тұрғанымыз...

	– Ой, Құдай, бұлардың «котелогі» өмір туралы не қорыта қойды дейсің, – деп қолын сілтеді екінші бір «шал». Шикілігін айтайын, қазір қолдарына бастай тас беріп көрші, осылар бар ғой, оллаһибиллаһи, сонымен мына терезені үш-төрт қадам жерден ұрып сындыруды да білмейді!

	Қалай қолқ ете қалғанымды қайдам? Аузым қышып: «Ой, сіз де айтасыз-ау! Оның не қиындығы бар? Мықтаса, терезе кісі бойындай биіктікте болғасын, төрт қадамнан бастай нән тасты лақтыра алмайды деп тұрған шығарсыз?» – демесім бар ма?

	– Жоқ, лақтырасың! Лақтыра алмасаң, лақтыра алатындайын-ақ берейін, – деді әлгі жігіт. – Бірақ сындыра алмайсың!

	Өзіне-өзі сенімді айтқаны соншалық:

	– Лақтырсам, енді... сындыратыным анық қой, – дедім, басы ашық нәрсеге күмәнім болмаса да, біртүрлі күмілжіп.

	– Жоқ, сындыра алмайсың! Сындырсаң, осы тұрған жігіттер-дің бәрін мен сыраға апарайын.

	«Сыра» дегенде көздері жайнап кеткен жігіттер шуласып ала жөнелді.

	– Давай, несіне дауласасыңдар?! Бәстесіңдер де мәселені шешіңдер. Бұл – тасты берсін; сен – ұр да сындыр! Сөз сонда бітпей ме? Әуелі, сен өзің сындыра аласың ба, жоқ па?

	«Ә-ә, білдім, білдім!»

	– Әй, қу-ай, бұ терезені сындырсам, ертең-ақ оқудан қуы-латынымды, сондықтан сындыра алмайтынымды, ашығын айтқанда – сындырмайтынымды біліп айтып тұр екенсің ғой! – дедім басыма кенет келген ойдан өзім қуанып. – Әрине, сындырмаймын! Мені бір оқудан қуылып кете алмай жүр ғой деп пе ең?!

	– Жо-жоқ, қорықпа! Осы үшін сені оқудан қуатын болса, міне, жігіттер куә, бәрін өз мойныма алып, мен-ақ кетейін. Бірақ сындыра алмайсың. Сындыра алмайтыныңа бәс тігем!

	– Сына қалса, жауапкершілігін өз мойныңа аласың ба?

	– Алам!

	– Сынған терезені орнына саласың ғой?

	– Салам!

	– Онда әкел тасты!

	– Жоқ, әуелі бәсіңді тік! Сындыра алмасаң, не істейсің?

	– Не істеуім керек?

	– «Шалдарға» бір литр қоясың.

	– Қоям.

	– Әкел қолыңды!

	– Мә!

	Қол алысып кеп кеттік.

	– Ал онда саған-н-н... – деп әлгі жігіт со бойда аяқ астын түртінектеп, әлдене іздей бастады, мен де жан-жағыма көз жүгірткем, бұл маңнан ол айтқандай тасты көре алмай, «бұ неғып жүр?» – дегенімше болмады, – Қазір мен са-ған-н... бастай тас тауып берейін! – деп жігітім онан сайын жерге үңіле түсті.

	«Мынаның есі дұрыс па? Бастай тасты тоңқаңдап іздегені несі?» – деп, мен тұрмын. Ол да көп күттірген жоқ. – «Ал, міне, мә!» – деп алақанындағы әлденені ұсынып жақындай берді.

	– Бұ не?

	–...бастай тас! (Қарасам, әлгісі сіріңкенің басындай ғана бірдеңе) – Ө-ей, «бастай тас берем» деп едің ғой!

	– Десем ше?! Мен саған «басымдай», яки «басыңдай» тас бе-рем дедім бе? Міне, тұр ғой, жігіттер айтсын. Бар болғаны – «бастай тас берем», – дедім. Ал, мә! Мынау қайта сонаның басындай... Тұра тұршы тіпті!

	Ол әлгінің өзін көпсінгендей, «сонаның басын» қолымнан жұлып алды да, лақтырып жіберді. Шамасы, одан да кішірегін іздемек.

	Күйіп кеттім-ау, күйіп кеттім! «Мұндай да әділетсіздік болады екен, – деп шырқырады шыбын жаным. – Алдау ғой мынаусы... Оның үстіне бәс тіктіріп алып, арра-мын қара!»

	Жаным жаман қысылды. Бірақ шегінерге жол жоқ-ты, – сендердің шахматтарыңның тілімен айтқанда – «жүріс жасалып кеткен болатын».

	«Енді не істеу керек?»

	«Бұл терезені қайткенде де сындырмасам, ертең елге күлкі болғаным... – деп ойладым мен. – Бірақ қайтіп, қалай сындырам?! Немен сындырам?..»

	«Шынында, немен сындырам? Құдай-ау, осы мен не ойлап тұрмын, – деймін өзіме-өзім. – Одан да «литрін» беріп, осыны қоя қоймаймын ба?! Бірақ өзім әкелген арақты ішіп отырып, өзімді ит қылады ғой басшысынан кещесіне дейін сосын. Сонда өз ақымақтығымды өзім тойлатып қойған болып шықпаймын ба?! Бәрінен бұрын қандай әділетсіз жігіт еді мынау? Алдын ала бәрін біліп тұрғасын, ең болмаса, бәс тіктірмей-ақ қойса қайтетін еді? Әлде, біреуден бірдеңе жырғанды үнем көргені ме?! Бәлкім, біреудің масқара болғанынан жаны ләззат табатын, табашыл көркөкірек шығар?!»

	Не керек, сол арада ойыма келмеген нәрсе жоқ. Қас қағымдай сәтте шақшадай бас шарадай боп мәңгіріп қалыпты. Бір кезде жан-жағыма қарасам, жігіттер тырқ-тырқ күліп, түртінектеп әлдене іздеп жүр жерден. Бір-біріне: «Масаның басындай...», «Ой, масаның басындайын қараңдар!» – деп қояды. Сонда барып өзімеөзім келіп, мен де аяқ астына үңілгем... Неге үңілдім, білмеймін!.. Әйтеуір, мағынасыз еңкейе бергенім есімде. Кенет қолыма қой құмалағының жартысындай ғана бауыртас іліне кеткенде... (бауыртас деген – өзі қап-қатты, өзі жып-жылтыр тас болады)... бағанадан бері не ойлап тұрғаным, сол ойлағаныма қолым оп-оңай жеткені ап-анық болғаны сонша, қуанғаннан дереу бойымды жиып ала қойдым. Бір жақсысы – мұнымды ешкім байқамаған сияқты, әйтеуір. Сол-ақ екен, жалма-жан әлгі бауыртасты оң қолымның «ортан терек» пен «шылдыр шүмек» саусақтарының арасына (міне, мына жерге...) қыстырып алып, түк білмегендей тұра қалайын...

	Бір кезде дабырлап жігіттер қайта жиналды. Орталарында «әлгі...», бәрі соған қолдарындағысын көрсетіп жатыр. «Міне, мынаны қара!» – «Жоқ, менікін қара!..» – «Мынау бар ғой, енді масаның басынан да кіші! Құдды, бытықананың басы дерсің», – деп, қиқ-қиқ, шиқ-шиқ күлісіп, әрқайсысы өзінікін асыра мақтап қояды. Солардың ішінен сіркедей ғана бір ақ қиыршық тасты таңдап алған әлгі жігіт өзіне де, қолпаштаушыларына да риза кейіппен қарқылдай күліп барып, терезеден төрт қадам аттап тоқтады да: – «Ал, кел! – деді сілейіп тұрған маған. – Кел, кел! Тоқта! Жарайды! Ал осы жерден ұрасың. Мә! Айтпақшы, әуелі алақаныңды ашшы өзі...» – Мен буынымның дірілдеп тұрғанына қарамастан, саусақтарымның арасын қаттырақ қысыңқырап, екі алақанымды бірдей алдына жайдым. Жұрттың көзінше айтқанына көндіріп, айдағанына жүргізгеніне өзі риза болып: «Жарайды! Дұрыс екен, – деді ол, маған бір жеңілдік жасап тастағандай-ақ. – Ал енді ұра бер!»

	Жан-жағыма қарасам, жұрттың бәрі менің ғана қимылымды бағып қалған. «Не істеу керек?» Жаман састым.

	– Апыр-ай, ең болмаса, манағыңды да бермедің-ау! – деп әлгі жігітке қарап, өп-өтірік қиналған болып, жұрт сөзге айнала бергенде саусақ арасындағы бауыртасты алақаныма салып үлгердім, әйтеуір. Жүрегім ептеп орнына түскендей болды. Мұнан әрі маған тек әбіржімеу ғана қалып еді. Оңтайланып алып, құлашымды барынша жаздым да, «а-ап!» деп,.. бар пәрменіммен... өзіме жасалған әділетсіздіктің безірейген бетіне мен де жіббер-р-дім... әділетсіздіктің тасын! Терезе шалдыр-р-р ете қалды. Сол-ақ екен, шаңғыр-шұңғыр етіп бір көзі ағып түсті жерге.

	Жұрт у да шу. «Неғылды-ей мынау!» «Қалай сындырды, а?» «Жоқ, бұл – арамдық!» «Әлгіндей тасқа ешқашан терезе сынбайды! Аррамдық бұл!» – деседі ызы-қиқы болып. Біреулер жүгіріп барып, сынған көздің орнын сипалап көріп жатыр... Біреулер шашылып түскен әйнек сынықтарын жинастырып жүр. Өзді-өздері гүж-гүж, өжең-өжең етіседі. Бірінің көз алдына бірі әйнек сынығын тосады... Тағы өжеңдеседі.

	Өз ісім өзіме аян,.. жаным қыл көпірдің үстінде қыпылдап мен тұрмын. Ұяттан бет өртеніп бара жатыр. Маңдайдан суық тер бір шығады, бір қайтады. Тіл байланып қалған. Жердің тесігі болса, кіріп-ақ кеткендеймін.

	Құрысын, бұл харамдық деген – тірі өлім екен ғой, тірі өлім!

	Жаңа біреу осы... Тоқанның сасқаны жөнінде: «Жан қысылған деген де жаман-ау!» – деді ме?! Оның енді айтары жоқ-ау, айтары жоқ, жігіттер. Құдай ондайды ешкімнің басына бере көрмесін!

	Бәкең сәл кідіріп... алдындағы коньягін бір-ақ ұрттап тауысты да, ыдысын тық еткізіп үстелге қайта қойды. Жігіттер тым-тырыс. Бәрі ағамыздың аузына қарап қалыпты.

	...Иә, сонымен, сынар терезе сынды ғой! – деді Бәкең біраздасын сөзін сабақтап. – Бірақ құрығыр, бұ намысқойлық деген, әсіресе бастықпаған көңілдің намысқойлығы деген жаман екен дағы! Сол пәле өз көңілімнің де терезесін қоса талқандап кетті...

	Ол кезде мен «жеңілгеніңді мойындаудың өзі – мықтылық» дегенді әлі білмейтін едім, бәлкім, білгім келмес те еді. Сол үшін де тұра алмастай боп тәйкемнен бір-ақ түскенімді кейін ұқтым...

	Бағана айтып ем ғой: «...жасымда мен де Тоқан секілді арсыгүрсілеу, алды-артын көп аса пайымдап жатпайтын жігіт едім», – деп. Асылы, сол арсы-гүрсілік, кез келген нәрсеге қолқ етіп түсе қалушылық деген де – ар жағында арамдығы жоқ адамның мінезі болса керек. (Бұл ой басыма қазір ғана келіп отыр-ау) Иә-иә... бәлкім, ақылдылық емес шығар, бірақ, әйтеуір, ар жағында арамдығы жоқ адамның мінезі болса керек. Жаңағы ісім – бастықпаған көңілдің жалған намысқойлығы ғана болмаса, сол кезде он тоғызға енді шыққан мына менің қай жерімде жүрсін-ау арамдық та?!

	Бірақ мен әдірә қалғыр әлгі терезе сынған күні алғаш рет «Аррам!» деген сөз есіттім. Сол... әдіра қалғыр терезе сынған күннен бастап, өзімді адал адамдар қатарынан біржола сыздым. Сызды-ы-ым! Сызбай қайтейін, алғашқы сынның өзінен мұрттай ұшқасын... «Демек, бұл арамдық менің бойымда бұрыннан бар болғаны... – деп ойладым мен түнімен. – Баяғыдан бері білінбей бұғып жатқан да, қиын сәтте қайқайтып басын көтеріп алған. Бір бұл емес, бұл арамдық әлі талай-талай жерде шығуы да мүмкін. Бүгін бір терезені ғана сындыртып қойған жоқ ол... өз көңілімнің де терезесін қоса сындыртты... Мен енді өзім – сәңкиген сынық тереземін! Бүйте берсем, нем қалады?!»

	Ойым – онға, санам – санға бөлінді. Бірақ ақыры бір шешімге де келдім! «Ендігі жерде елеуремей, есірмей, жұрт алдында кісімсімей, еш пендеге пайдаң тимесе де, мына жігітке ұқсап біреуге қылдай қиянат жасамай, жайыңа ғана жүретін бол, Бәкен. Бұл саған өмірлік сабақ болсын!» – деп, өзіме-өзім серт еттім.

	...Сол қағидамен бұйығып келе жатқан адаммын ғой. Бүгін сендердің... сендердің дейім-ау, Тоқанжанның... – өзі бір түйедей бойы бар демесең, баладай лоқ етпе, аңқаулау да адал жігіт қой – соның тайсақтағанын көріп, баяғы өзімнің тайғанақтағаным есіме түскені... Сірә, бір әлсіздік кім-кімнің де бойынан табылады екен ғой... Ондай-ондайды өзім сырттай жақсы көретін талай жігіттерден бұрын да байқағам-ды. Бірақ тек баяғы өзімдікін ғана сорақы көріп, олардікін өтті-кетті нәрсеге балай беретінмін. Сөйтсем, бәрі бекершілік екен... Адам болған соң – аяғын бірдебір рет шалыс баспаған адамды осы уақытқа дейін көрген емеспін. Ал, бір рет жаза басқан жанның бәрі бірдей жаман адам ба, Құдай-ау?! Осы уақытқа дейін неғып соны ұқпағанмын. Терезесі сынған тірлігімнің жыртығы жамалып, тесігі бүтінделмейтіндей көріп келгенім не?! Соған қайранмын... Қане, тағы бір құйып қойыңдаршы!

	Бүгін бәріңнің басыңды қосып, бір отырайын дегенде, жерден жеті қоян тапқандай желіккенімнің себебі де сол... Кәрі түйе тапырақтаса, енді жұт болмайды, қайта қисайған өркеші тікейіп, келеге кеп қалғаны дегейсіңдер. Қане, осы үшін де бір тартып жібермейміз бе?! – деді Бәкең жарқын-жарқын сөйлеп.

	Жігіттер жағалай рюмка түйістіріп, жадырасып қалды.

	Ду-ду әңгіме қайта жанданды.

	Ұзақ отырыппыз.

	Бардан түн ортасына таман шықтық...

	«Апыр-ай, әлгіндегі бір жайсыз оқиға болмаса, біз бүгін бұл жерге келер ме едік, келмес пе едік?! – деп ойладым мен. – Сол бір жайсыз оқиға болмаса, орталықтағы қонақ үйдің мынау әсем бары түгілі, түстік ішуге төмендегі (мекеменің астындағы) асханаға бармайтын Бәкең,.. кәдімгі ылғи жалғыз қалып, кабинетте отырып тамақтанатын Бәкең бізді бүгін бұл жерге шақырар ма еді, шақырмас па еді?!»

	Кім біледі, «әрбір адам – шешілмеген бір-бір жұмбақ» депті ғой бұрынғылар.

	Рас шығар!

	* * *

	Р.S. Келесі күні мекемеміздің астыңғы этажындағы асханада біздің Бәкең көпшілікпен бірге шалқайып щи ішіп, еңкейіп ет жеп отырды деседі.

	Қап, шығармашылық күнім болып қызметке бармағаным-ай!





ИТ МІНЕЗ


	Мұның жып-жылы көрпесінің астына қолын сұғып жіберіп, сирағынан жұлқылаған әйелі:

	– Әй, тұрасың ба, жоқ па?! Ал, енді тұрмасаң бар ғой, оятпай-мын! – деді де, қайқайып бөлмеден шыға жөнелді.

	«Бұл үшінші рет келуі, – деп ойлады Жәркен қымтана түсіп. – Соңғысы осы болар. Даусы да қатая бастады, әне!»

	Асүйде бұрқылдап сөйлеп жүрген Еңліктің әлгінде бірінші рет келіп оятқаны есіне түсті. Әй-шәй жоқ:

	– Сағат жетіден кетіп барады. Тұр! – деген зілді үнмен.

	Басқа уақытта болса «Сағат жеті!» дегенді естісімен ар жағын айтқызбай-ақ ұшып тұратын Жәркен бұ жолы жұбайының үнінен күндегідей «жұмыстан қалып қоясың ғой!» деген қамқорлық емес, мұны ықтырып алғысы келген ыңғайын байқап, қырсықты да қалды. «Қарай гөр, – деді іштей ширығып, – әншейінде сағат жеті десе бітті, қызметке ұшып тұратынымды бұл өз бұйрығын орындатқандай көріп жүр екен-ау. Бүгін де соны малданып, иығыма шығып алмақ қой! Сосын, әйда, жұмысқа кете-кеткенше миымды шұқымақ. Онысы енді бола қоймас!» Ол тас бүркеніп, дымын шығармасқа бекіне түсті.

	Сөйтіп жатқанында әйелі екінші рет келген. «Әй, қашанғы оятам мен сені?! – деп сөйлей кірді. – Әлде бүгін қызметіңе бармаушы ма ең? Бәлкім, кеше жұмыстан біржола босап келген шығарсың?!» Жәркен бір сәт кекесінге кекесінмен жауап бермек еді, бірақ бағанадан бері ұйқыдағы адамдай үндемей жатып, кенеттен бірдеңе десе, даусы көрпе астынан қатынның күңкіліндей абыройсыз шығарын біліп, тырс еткен жоқ. Мынаусы – үшінші рет оятуы. «Үшінші рет! Соңғысы осы болар, – деп ойлады ол тағы, даусы да қатая бастапты. Әне..»

	– Сен үшін жұмысқа кешігіп барар жағдайым жоқ, білдің бе?!

	«Шынында, енді кешігіп қалуы әбден мүмкін. Айқайдың көкесі сонда болар».

	– Ыдыс-аяқты жинастырам да, кете берем. Ал, жат солай, аштан бұратылып!

	«Қой, тұрмаса болмас! Кете берем десе, бұл кете береді.

	Жүргенің сосын сұп-суық ас үйде: от жағып, тамақты қайтадан ысытып...»

	Ол тұмшаланып алған көрпесін амалсыз ашып, ақырын ысырды да, тахтадан аяғын салбыратып жіберіп отырып қалды. Киінуге мүлде асыққан жоқ.

	Осыншама созалаңға салып отырғанының да мәнісі бар. Қазір дәлізге шығады, жуынады, сосын айна алдына кеп таранады. Таранбас бұрын, алдымен, айнадағы өз жүзін көретіні кәміл. Бет-аузы күп боп ісіп кеткен шығар. Фуу, смотреть противно! Бәрінен жаманы – коридормен туалетке кетіп бара жатқанында мұның дода-дода болған шашын, күп боп ісіп кеткен сол «противный» бет-аузын өзінен бұрын әйелі, кәдімгі екі күннен бері ит пен мысықтай ырылдасып жүрген әйелі көретіні. Жанына сол батып отыр. «Әй, ұпайды жинайды-ау енді! Телекомментаторлар айтатын: «игра в одни ворота» деп. «Игра в одни ворота» – бүгін енді біздің қақпаның алдында болатын шығар! Салсын... салсын ұпайды! Өзімді де ұрып өлтіретін адам жоқ. Нем бар осынша ішіп?!.. Осы ненің күйігі мені алып бара жатқан?!» – Жәркен өзін-өзі иттің етінен жек көріп кетті. Жек көретіні – кеше мықтап ішкен. Әдейі ішкен. Ерегісіп ішкен!

	«Құдай-ау, осыншама азаптанып ненің әлегі?!» – деп күйіне күңк етті ол. Сол-ақ екен, екі күннен бері езгі көрген есіл ми «иесінің» итырғылжың ойын жинақтап көріп еді, «Жел тұрмаса, шөп басы қимылдай ма?» Себепсіз де емес екен. Әйтсе де, соған бола осынша шала бүлінгені дұрыс па, бұрыс па, сол арасын анық біле алмаған ол басы мәңгіріп біраз отырды да, қайтадан төсегіне қисая кетті...

	* * *

	Әлқисса... жексенбі күні бұлар қонақта болған. Жәркен онда жігіттермен жарқылдай сөйлесіп, күліп-ойнап дегендей, ара-тұра көп те емес, аз да емес – сыйлас жолдасының көңілін қалдырмайтындай ғана «ақаңнан» да алып отырған-тұғын. Бәрі тамаша еді. Бәрі де жақсы еді. Аяқ астынан түкке керегі жоқ бөстекі бір сөз туды да кетті. Ол құрғыр және жай туып қана қойған жоқ, әлдебіреудің бейәдептігін көрсетіп, енді біреудің, дәлірек айтқанда, мұның намысына тиіп, сайтанын қоздырып кетті.

	Неге сонша көңіл қалдырарлық сөз туды – оны бір Құдай білсін!

	Жәркеннің өз басы, әйтеуір, бөгде ойдан аулақ еді. Оның үстіне қонақта бірге болғандар – үй иесінен бастап, кілең қатар оқыған жігіттер-тұғын. Бәрі де осы қалада істеп жатырмыз дегендері болмаса, бүгінде әрқайсысы әр жерде, әр мекемеде, бұйырмысына қарай үлкенді-кішілі қызмет атқарып жатқан; сол жігіттер бірбірімен оқта-текте кездесіп қалғанда, көптен көріспеген туыстарша қауқылдай жөнелісетіндеріне қарап, Жәркен: «Апыр-ай, жұмыс-жұмыс деп жүріп жат болып кетер ме екенбіз. Осылардың бәрінің басын қосып, не де болса бір дәм татқызу керек еді», – деп іштей ойлап қоятын. Сөйтіп жүрген жігіттермен кездескенде... кісінің дастарқаны басында кірбің туады деп ойлап па?!

	Бар пәле Бейсек деген жігіттің бір ауыз сөзінен шығып кетті.

	Жәркен оны студент кезде көршілес топта оқығанынан және жай оқып қана қоймай, сол топтың басшысы болғанынан, оған қоса институттың қоғамдық ұйымдарының бірінде белсенді қызмет атқарғанынан сырттай білгенмен, жақын араласып көрген жоқ еді. Араласатындай реті де болған жоқ-ты. Әлгі жексенбіде қонаққа шақырған Сабыр дейтін жолдасының жерлесі болғандықтан ғана бұлардың бөлмесіне анда-санда бас сұғып, келіп-кетіп тұрды демесе, тіпті жатақханасы да басқа еді. Енді келіп ол кезде де, қазір де түк аралас-құраластығы, қарым-қатынасы жоқ сол жігіт (шынына келгенде, айдаладағы біреу) бұған, өзімен қатар оқыған мына Жәркенге иық көрсеткісі келгені... Тегі, ондайды бұл күткен жоқты.

	Өйткені бағана: «Ау, Жәке, сіз де осында ма едіңіз?! Иә, амансау жүріп жатырсыз ба?» – деп, есіктен кірген бетте жаны қалмай, бұған жалпылдай амандасып еді. Бірге оқыған кезде осы жігіттің ылғи тықақтап, белсендімсіп тыштаңдап жүретінін жақтырмайтын Жәркен: «Мынау адам болайын деген екен. Кәдімгідей-ақ іш тартып сөйлейді ғой өзі», – деп, іші жылып қалған. Өйтетіндей де жөні бар-ды. Баяғыда... студент кездерінде... ара-тұра бөлмеге келгенінде Сабырдан өзгемен салқын ғана есендесіп, күбір-күбір әңгімеден соң әй-шәйсіз шығып кететін осы бір аласа бойлы, бадырақ көз қара жігіт өзінің сол мінезімен Жәркеннің жынын қоздырушы еді. Тіпті бірде шыдай алмаған ол: «Әй, Сәке! – деген Сабырға. – Сенің осы жерлесің немене өзі... ылғи аяғы аспаннан салбырап түскендей боп келеді, Құдайдың кенже ұлындай кекірейіп және кетеді. Қатар оқитын жігіт құсап, былай бір... адамша сөйлеспей ме?! Бәріміз де бір институттың, бір факультеттің, тіпті бір курстың студентіміз. Немене сонша... шіреніп?! Әлде белсенді болған кісі бізбен сөйлессе, тағынан тайып кете ме? О несі-ай, ішіңді ұрайынның!» – деп салған. Өмір шіркін кім-кімді де бастықтырады ғой. «Мынау адам болайын деген екен»... – деп ойлағанда, есіне сол түскен-ді.

	– Иә, Беке, өздерің де есен-саумысыңдар? – деп жылы ұшырай сәлемдескенде де сол ризалығы жатқан.

	Сөйткен адамнан, былайша айтқанда, алты аласысы, бес бересісі жоқ біреуден намысына тиер сөз шығар деп ойлап па...

	Отырыстың орта тұсы еді. Желпініңкіреп алған жігіттер ананы-мынаны әңгімелеп отырып, жоғары жаққа басқаларынан гөрі жақын жүретін әрі өзі де бір трестің белді орнында отырған адам болғасын, «осы білетін шығар» деп, Бейсектен жұқалап қана... жақында орнынан алынған бір құрылыс-монтаж басқармасының бастықтығы қызметіне кімді қоймақшы боп жатыр дегенді сұрап еді.

	– Соның өзі... әзірге... белгісіздеу болып тұр-ау дейім, – деп күлбілтелеген Бейсек түлкі бұлтаққа салып, кергіп біраз отырды да, кенет қабағын шытына қалды. – Құрғыр, біздің жігіттердің біразының бағын байлап жүрген мына пәле ғой, – деді үстел үстіндегі арақтың шөлмегін иегімен нұсқап. – Әйтпесе, сол орынға қайсың лайық емессің?! Естуімше, мәселен, мына біздің Жәкең... ие, Жәркенді ұсынған екен, бірақ... «Жәркен-ау, осы сені жұрт соңғы кезде көп ішеді деп жүр ғой! Бұл қалай өзі?! А?» – деп мұны балаша тергеп алып, жауабын да күтпестен, барынша жұмсақ үнмен сөзін сабақтай берді. – Ие... сондай сыбыс бар деп бекітпей қойыпты, – дегені.

	Ойында дәнеңе жоқ Жәркен әңгіме басталып кеткесін осының алдында ғана айтылған бір тостың рюмкесін кешіктіріп барып енді сыздықтата берген еді, қасында отырған әйелі аяғын басып кеп қалды... Құлағы естігенге көңілі сенбей, өзі де аң-таң боп, лезде қызарып кеткен. Сол күйі дағдарып Бейсекке қарап еді, бақса... шылп етпей шынымен-ақ айтып отыр. Түтігіп сала берді.

	«Кім оны айтып жүрген? Мені... мына мені ішкіш деп жүр ме?» – деп сұрап қала жаздады ма әлде айтпаса да, сол сұрау жүзінде тұрды ма, ол арасы беймәлім, әйтеуір, бір сұрланып, бір бозарып отырып қалғанын біледі. Құдай сақтасын, адамның жазықсыз күйгені жаман болады екен ғой! Әсіресе, жұрттың – бір дастарқан басында отырған көпшіліктің көзінше ондай сөзді естігеннен артық өлім болмас. Жерге кіріп кете жаздады. Не істерін білмей, шарасыздан... «ұялған – тек тұрмастың» кері шығар: «Е, өзі... ондай атаққа іліккен екенбіз, енді аянатын не бар. Ал, қане, жігіттер!» – деп, өп-өтірік күлген боп (сол бір күлкінің жексұрындығы-ай), құюлы тұрған рюмкасын көтеріп... тастап жіберген. Аңдаусыздау айтылған сөзге ұқсатып па, әлде әзілге айналдырғансып па... елеусіздеу етіп, жуып-шайып жібермек болғаны еді. Бірақ мұнысынан ештеңе шықпады. Жұрт сілтідей тына қалыпты. Бұған қосылып ішіп қойған да ешкім жоқ. Тым-тырыс.

	Әлдебір қиын істің үстіне тап келгендей, жұрттың сол сап тыйыла қалғанынан қаймықты ма:

	– Енді өзі... «естіген құлақта жазық жоқ қой!» – деп әлгі майда-лап жатыр. – Сіздің трест жаққа барғанымда естігенім болғасын...

	Жәркен оның сөзін басқа бөлмеде отырып тыңдағандай күңгіркүңгір ғана естіді. Бірақ ләм-мим деген жоқ. Бірдеңе айтуға дер сәтін өткізіп алғанын білді. «Жау кеткен соң қылышыңды тасқа шап!» деген, кезінде айтылмаған сөз де – жүзі кеткен болаттай. Бағана-ақ: «Жігітім, бұ не дегенің сонда? Өз көзіңмен көріп, өз құлағыңмен естімеген нәрсені осындай ортаға салуға ұялмағаның қалай?» – демегеніне қатты қапаланды. Әйтсе де ұялмаған бетке бұрылып қарауға енді мұның жүзі шыдаса, кәні!

	Ол – ол ма, мұның үстіне... «Жығылғанға – жұдырық!» деген ып-ырас екен. Түсі бұзылыңқырап отырғасын, бірер рюмканы тартып жібергені сол – өзі жарылғалы отырған мұны асүй жаққа шығып кеткенсіген әйелі коридорда тұрып, ымдап шақырсын.

	Ол шақырды екен деп тұра жөнелуге дәл қазіргі сәтте мұның жағдайы жоқ еді. Айнала отырған жұрттан да ұят-ты. Ұялмаған күнде де еркектік намыс деген пәле тағы бар.

	Жәркен сіресіңкіреп отырып-отырып... иегімен: «Немене? Не?» – деді де, әйелі шақыруын қоймаған соң, қасындағыларға бәсең үнмен: «Мен қазір...» – деп, екі беті өрт боп дуылдаған күйі залдан шығып кетті.

	Еңлік жарылуға шақ тұр екен. Сөзге келместен:

	– Кетеміз! Бол, киін! – деді тұлан тұтып.

	Абдырап қалған бұл: «Ау, не болды? Кішкене кідіре тұр енді.

	Қазір шығамыз ғой», – деген.

	– Ендеше, өзің біл! Мен өзім кетем, – деді әйелі көкпеңбек боп. – «Қазан түбінде шеміршек қалды» деп, сен ана үстел үстіндегі қалған арақты тауыспай қайтпассың.

	Жәркен не дерін білмеді. Әйелі әлгі сөзге намыстанып шығып кеткен екен десе, мұның артық ішкен бірер рюмка арағын айтып тұр. Сөйтсе де:

	– Ақырын! Шамаласаңшы, ұят болар! Сабыр мен Жаңылайдан ұят-ты. Өкпелеп кетті дейді ғой. Білмейтін жұрт та: «Мына жігіт ішіп-ішіп алып, енді бірдеңені бүлдіретін болғасын әкеткен ғой әйелі», – деп қалар. Жаным, қоя тұршы! – деп еді, Еңліктің көкшіл сұр көзі онан сайын шапыраштанып кетті.

	Жәркен осынша уакыт бірге тұрып, әйелінің көзі – шапыраш, сілеусін көз екенін бірінші рет байқады. Бетін аңдаған жоқ, қарсы алдында бағжиған, ызалы сілеусін көз ғана!

	– Немене, осы үйдің арағын тауысуға келдің бе? Неге қарамай-сың жан-жағыңа?! – деді сол шапыраш көз мұны өңменінен атып. – Отыр ғой, әне, өзіңдей жұрт әп-әдемі боп сәнімен. Өзіңді-өзің дұрыс ұстай алмайтын болсаң, келме қонаққа! Қане, бол киін!

	– Тоқта! – түсі бұзылып кеткен Жәркен киімін тықпалаған әйелінің қолын қағып жіберді. – Жетер енді! Не қылсаң да мен қазір қайта алмаймын, білдің бе?! Сен де қайтпайсың! Вот солай. Онан да кір ішке! – Әңгіме осымен тамам дегенді ұқтырып, Жәркен сөзге келместен бұрыла берген еді.

	– Ей, сендерге не болған? – деді залдан шыға келген Сабыр сы-бырлай сөйлеп. – Бала боп кеттіңдер ме?

	– Жай, әншейін, Сәке! – дей салды Жәркен зорлана жымиып. Әйеліміз екеуміз бір шаруа жайын сөйлесіп...

	Ішке өтіп бара жатып көзінің қиығын салған, әйелінің қабағы ашыла қоймаса да, әлгіндегі арынынан қайтып қалған сыңайы бар екен.

	** *

	Асылы өштескен адамына (әсіресе күйеуіне) қысастық жасауға келгенде, әйелдер алдына жан салмаса керек.

	Соны өзінің де, өзге біраз жұрттың да жұбайларынан көріп жүрген Жәркен еттен кейін-ақ Еңліктің енді тыныштық таптырмасын сезіп отырған. Әйтсе де, тап осыншалық асығыстықты күтпеген еді.

	Дастарқан жинасымен-ақ:

	– Ал, енді... айып етпеңіздер, – деп Еңлік орнынан тұра баста-ды, – біз қайтайық. Балаларды көрші әжейге табыстап кетіп ек, қайтіп отыр...

	Елден ерек әйелінің суырылғанына Жәркеннің жыны келсін. «Енді кішкене шыдағанда, онсыз да тарағалы отырған жұрт рұқсат сұрай бастамайтын ба еді?! – деп ойлады ол іштей ыза боп. – Маған көрсеткен қыры ғой мұнысы сонда. Әй, ішіне шынашақ айналмайтын байғұс-ай!»

	Әйтсе де, мұнан кейін қалуға еш мүмкіндік жоқ еді. Жәркен де жұрттан ғафу өтініп, қозғала бастады.

	** *

	Бұлар сыртқа шыққанда кешеу күздің кап-қараңғы аласа аспаны жерге дым бүркіп тұр еді. Жұқа плащының жағасын көтеріп алған жалаңбас Жәркен алдына түсіп алып аяңдай жөнелген әйелін кідірткен жоқ. «Барсын! Қайда барар екен, – деді буырылдау болса да Еңліктің қорқақтығын есіне түсіріп. – Көрейік».

	Тас көшеге биік өкше туфлидің тақасын дік-дік қадап, әйелі ұзап барады. «Қара өзін! Долылық қысқанда осы әйелдер қалай батыр боп кетеді екен, ә? Жоға деймін-ау, қараңғыда үйдің қоңырауы шылдырласа, «сен баршы, қорқам!» дейтін Еңлік ештеңеге қарайлайтын емес қой тіпті».

	– Әй, бассаңшы аяғыңды! – Ілгері барыңқырап кідірген әйелінің сұлбасы анадайдан қарауытады. – Сенің арқаңда үйге жеткенше үсті-басымызды сығып алатын болдық қой!

	«Ә, бәсе, осылай болса керек еді ғой, – деп ойлады қыбы қанған Жәркен. – Қорқып тұрсың ғой, бәлем!» Сонсоң дауыстап:

	– Ештеңе етпейді, безектеме! – деді қырсығып. – «Әйел – ит жанды» деген, өлмессің!

	– Немене, менің өлімім бе еді сенің тілеп жүргенің? Білеміз, мен өлсем, сенің түгің де кетпейді. Таудың етегіне апарып тепкілептепкілеп көмерсің де саларсың. Шырылдап қалатын ана бір-екі бала болмаса...

	– Омай шікің, балаларға жаман қатты жаның ашиды екен ғой! Жеті жасқа келгенше Жеткергенді неғып жалғызсыратып қойдың? Жанаржанды жексенбі сайын маған тастап жөнелетінің қайда... шаштаразға, маникюрге, педикюрге. Неғып сонда жаның қатты ашымайды? А?!

	– Бақсаң, өз балаң! Ойнастан тапқан балам жоқ, білдің бе? О несі-ай, маған... жұмасына бірер сағат қолға алғанын бұлдағаны. Сен солардың әкесісің бе осы, жоқ па?!

	– Оны енді... ойлану керек, – деді сөзге елігіп алған Жәркен қитығып. – «Бала деген – анаға аян, әкеге – күмән».

	– Сенің осы ит мінезің ғой менің тумай жүргенім. Ал тумайым! Не істейсің, ал! Ал! Ал!

	– Ойбай, көкешім, туа гөр, туу-ә гөр! – Жәркен жалбақтаған кісінің рөліне көшті. – Күндіз-түн сенің етегіңе оратылып, сұрап жүргеніміз сол емес пе? Сіздің түшкіргеніңіз бізге жәрекімалла ғой. Жаңа да сіз айтқанда қарсы болдық па? Шықтық та жүре бердік емес пе, а?

	– Кетші әрі! Жасы болса біразға келді, әлі күнге ырбаң-ырбаң... Неғылған еркелік сенікі, а? Осы ит мінезіңді қоятын уақыт жетті ме, жоқ па? Жаңағың анау... біреу бірдеңе деді екен деп, әлдекімнің айдап салғанына бола кісіні жер қылғаның. Ал, іш! Құла! Кімнің тауын жығар екенсің? Жұрттың пікірін көрдің ғой...

	– Ұр-р-дым! – деді Жәркен тістене. – Ұрдым оның пікірін! Жұрттың пікірі емес, өзінің кісімсіген сасық ойы ол! Білгің келсе, мен оның... ондайлардың пікіріне пысқырмаймын да.

	– Жұрттың пікіріне пысқырмайтын соншама сен өзің кімсің, а? Қайдан шыққан кереметсің?

	– Мен кереметпін деп келе жатқан жоқпын. Қайта, әлгі – жұрттың пікірі емес, Бейсек Құлымбетовтің ғана ойы екенін айтып келе жатырмын, білдің бе?! Әйтпесе, бізге қатысы жоқ, басқа тресте істейтін кісінің менде не ақысы бар? Ол – культбытстройдың тресінде, мен – жилстройдың СМУ-ындамын, сонда қайдан шыққан білгіш ол?

	– Солай-ақ болсын. Ал, соған ерегісіп ішкенде не таптың? Не таптың, ал, айтшы?

	– Ішем! Керек болса, тағы да ішем, қайтесің? Білгің келсе, мен оған ерегесіп ішкем жоқ, сол жерде отырған жігіттердің, әншейінде жолдас боп жүрген жігіттердің бір ауыз сөзбен арашаламағанына, жанындағы жолдасқа жабылған жалаға немқұрайды қарағандарына ыза боп іштім. Ішем, тағы да ішем, білдің бе?! Өздерінен әзірге бір саты ғана жоғары тұрған Бейсекке... Бейсектерге осы бастан бір ауыз сөз айта алмай, солардың жерқұрт болғанына мен қорланып ішем! Неге олар жайшылықта кісілік, жолдастық, қатар-құрбылық туралы ірі сөздер айтады? Неге жеме-жемге келгенде бұғып қалады? Ол – сатқындық, опа-сыз-дық! Әділетке опасыздық! Мен өзім сол жерде бірдеңе десем – ұят, ақталғандай боп шығам. Неге олар үндемейді? Менің орнымда солардың бірі туралы сондай сөз болсыншы, қиянаттың қара тұмсығына қақ сойылмен қайқайтып тұрып соғам, білдің бе! Вот солай. Өзім білетін шындыққа қиянат жасағанға мен ешқашан төзбеймін! Ал олар... олар бұғып қалды!

	Мінеки, қазір сен өзің де долырып келе жатсың, ал айта қойшы, шыныңды айтшы, қашан мен мас боп іштім немесе қисаңдап, әлдекімнің мазасын алдым?

	– Немене, енді жетпегені сол ма еді? Әлде сөйтпегеніңе өкініп келе жатырсың ба?

	– Жоқ, ұқпадың! Адам болғасын, рас, әртүрлі жағдай болады ғой. Той-томалақ, кездесу-ұшырасулар, қонақтық деген сияқты. Ондайда, рас, ішем. Қашан басқа уақытта менің ләйліп жүргенімді көрдің? Ал? Қашан мен мас болғанша іштім? Әлде мен, шынында да, ішкішпін бе? Қазақ: «Қатын – дұшпан», – дейді, ал дұшпандық көзбен қарап-ақ айтшы!

	– Не қарайтының бар? Қазірдің өзінде оңып тұрған шығарсың!

	– Оңып тұрмасам, сол, ендеше... Ертең тағы ішем, ал қайтесің?!

	Іш-шем!

	– Іш! Іш! Оңғаныңды көрерміз сосын. Бірдеңе десе қызыл-өңештеніп шыға келетін әдетің емес пе? Анада газетте жарияланған «Мінез-құлқыңызды білгіңіз келе ме?» деген сұрақтарға жауап бергеніңде де, қызылөңеш екендігіңді растаған жоқ па? Қит етсе, «олай емес, былай» деп, ылғи өзіңдікін ғана жөн көретін мінезің маған белгілі, шырағым. Білмейтін кісіге айт ондайыңды.

	– Иә, солай ендеше! Ішкіш те – мен, қызылөңеш те – мен! Сондағы тапқан мақұл адамдарың, идеалдарың Құлымбетов болса, бара қойыңдар! Вообще, әуелден сондай кісіге тиетін адамсың ғой, сен. Қор болып қайдағы бір қызылөңеш, ішкішпен жолдас болғанша. Әлі де кеш емес, «есекпен қосақтаулы өтті күнім» деп өкініп жүрсең, жолың ашық.

	– Жолым ашық па, жабық па, мен сенен соны сұрап келе жа-тыр ем! О несі-ей... Басымды ауыртпай ана таксиге қолыңды көтер одан да.

	– Көтермеймін!

	– Ө-өй, ерегіспе! Ит мінез! Көтермесең, өзім-ақ көтерем, ал! Так-си-и-и!

	Қара әйнектей жалтыраған асфальт бетін шалғайымен сипай өтіп жатқан дымқыл мұнар арасынан көк шамы өлеусірей жылтыраған бос такси шыға келіп, бұлардың жанына тоқтай қалды.

	– Отыр, енді! Тез! – деді Еңлік жанықтырып. – Мас екен деп мінгізбей жүрер.

	«Мас екен деп! Қап, мынаны-ай! Басқа себеппен мінгізбей кетсе де, менен көргелі тұр-ау бұл, ә! Жарар, бір жолға осының-ақ дегені болсын!»

	Артқы есікті ашып, амалсыздан жұмсақ орындыққа бейжай шалқая кеткен Жәркен шашын желкесіне түйіп алып, алдыңғы орындықта отырған әйелінің желке шұқырына жауыға қарады. Анау да бұған деген бар ашу-ызасын сол желке шұңқырына толтырып алып, енді артына бұрылмастай сіресіп қалыпты. Жәркен оны біртүрлі жек көріп кетті. Ілгері қарап қатып қалған кіп-кішкене бас қазіргі сәтте алдындағы әлдебір әлжуаз мақұлықты арбап тұрған жыланның басына ұқсап кетті.

	Құрылыста істейтін жігіттер күйеуінің екі аяғын бір етікке тығатын кейбір әйелдер туралы: «Ух, кобра!» – деп сөйлеуші еді. Сол есіне түсіп: «Адамдар қалайша теңеуді дәл тауып ала қояды екен, ә? – деп ойлады ол. – Әй, халық данышпан ғой. Жақсыға да, жаманға да қалайша дәл сыпаттама табады, ә? Мынау да айнымаған сол... құдды кобра ғой! Қарашы қақшиюын!»

	Үйге жеткенше тіс жармастан, «үндемес» ойнап келген олар есікті ашып, су болған сырт киімдерін коридордағы ілгішке ілген соң, екеуі екі бөлмеге беттеді. Балалар ұйықтап қалған екен, көрші әжейге рақметін айтып, әйелі бірден жатын бөлмеге кетті де, Жәркен кабинетке бұрылды.

	...Мұнда шағын ғана шифоньер, ортада жазу үстелі, қабырғаларды жағалай қойылған төрт-бес кітап сөресі ғана бар еді. Онан артық ештеңе кіргіздірмеген. Жәркен пиджагын шешіп, шифоньердегі ілгішке ілді де, галстугін босатыңқырап жіберіп, мойнының құрысын жазды. Сосын жазу үстелінің үстіндегі бүркеншікті шамды жағып, сылқ етіп креслоға отыра кетті.

	Біртүрлі қажығандық сезді. Әлдекіммен сөйлескісі, аласапыран ойын бөліскісі келді. Бірақ ол жалғыз еді. Қазіргі сәтте бір бөлмеде бір өзі отырғандықтан емес, ойын бөлісетін ешкімі жоқтықтан жалғызсыраған еді.

	«Жұртқа да өкпелейміз-ау... – деген ойға кетті ол бір сәт. – Несіне өкпелейміз?! Жағдайыңды өзге түгілі, қасыңда жатқан қатының да түсінбеген соң... Әи-ий! Әлгі ғой сөзінің түрі... «Ө-өй, ерегіспе... Ит мінез! Қызылөңеш!»

	«Қызылөңеш екендігіңді газет те растаған жоқ па?» – дейді. Паһ, растағышын! Әділетті баға бергішін! Шын, әділ бағасын беретін болса, неге сол газетте мұның мінезінің жақсы жақтарын айтқан жерлерді мысалға алмай, жаманын ғана көреді. Сөйте тұрып еще... (Жәркен осы сөзді орысша ойлағанын білген жоқ), сен қызылөңешсің деп қап-қара бояуды жаға салады. Айтпақшы, сол газеттің өзі қайда еді?»

	Жәркен үстелінің суырмасын ашып, газетті іздеп еді, таба алмады. Сонсоң жан баласына көрсетпей тығып жүретін, күнделік іспетті жуан қара дәптерін алды да, оқи бастады. (Әлгі газеттегі «мінездемесін» оқығаннан кейін пікірін соған жазып қойған).

	... «Неделяның» осы жылғы 14 авг. номерінде «Сіздің мінезқұлқыңыз қандай? Білгіңіз келе ме?» деген әзіл сұрақтар (тест) шыққан екен. Әзілдің астарында шындық жататыны белгілі ғой. Сондықтан өз мінезімді «білу» үшін, әлгі әзіл сұрақтарға жауап беріп, қорытындысын қарасам: «Натура тонкая, чувствительная... предпочитаете покой. Вы – хороший друг, но многие считают Вас надоедливым, крикливым» делініпті. Мұнысы – рас шығар.

	Бірақ, маған оның растығы, яки жалғандығы дейтін мәселеден гөрі (әрине, сипаттаманы қате деуден аулақпын, солай шығарақ,) әртүрлі жас шамамдағы мінезімнің өзгерісін білу – қызық та қажеттірек.

	Өкініштісі – осындай әзіл сауалдарға бұрын да жауап бергенімде мінез-құлқымның сипаттамасы қандай болғаны есімде жоқ. Ал жауап беріп, бұлтара алмастай дөп мінездеме алғанымды ұмытпаппын. Бұдан былай да мұндай әзіл сұрақтар жарияланып тұратынына күмәнданбаймын. Сол кезде қандай сипаттама берілер екен маған? Қадағалап жазып жүрейінші. «Кісі өз мінін біле бермейді» деседі. Білген күнде де, біле түскеннің зияны жоқ қой. «Артық білік – бас жармас». Әсіресе, кемшілігіңді дөп басып тұрса, іштей қиналғаныңмен, ондай жайдан арылуға неге тырыспасқа?! «Хас ақымақ болмаса, мінезімде кемшілік жоқ дейтін адам, әй, табыла қоймас», – деп жазыпты.

	«Бәсе, – деп ойлады ол, – мұнда «сен – қызылөңешсің» демеген; «сені біреулер қызылөңеш деп ойлайды» делінген ғой. Тіпті қызылөңештіктен құр бола қоймаған күннің өзінде, оның бәрі «жаныңыз – нәзік, сезімтал» дегеннен шығып жатпағанына, қиянатқа немесе қиянат секілді көрінген жайға төзбестіктен шығып жатпағанына кім кепіл бола алады?! Әсіресе, «сіз – жақсы дос бола алатын адамсыз» деген жері әлгінде күйініштен жарыла жаздап тұрып, көмекей жырта айтқан сөздерін растап тұрған жоқ па? «Менің орнымда солардың біреуі туралы сондай сөз болсыншы, қиянаттың қара тұмсығына қақ сойылмен қайқайтып тұрып соғам, білдің бе?!» – демеп пе еді Еңлікке. Адалдық, достық пен жолдастыққа қылаусыз тазалық тек солай болмай ма? Бұл қасиеттер жоқ жерде, «әдеп сақтадық» дегендері – әшейін, бұқпантайлық; «Өзі түсіне білмеген кісіге, құрсын, сөз шығындап не керек?» – деп жұбатқансығандары – ымырагершілік; мүлде үндемей қалар болса – я қорқақтық, я сатқындық! Басқа ештеңе де емес. Қызылөңеш десе, дей берсін, ит мінез десе – дей берсін, мен олар да, басқа да бола алмаймын. Қалай жаратылсам, солай өтем. Вот! Таңертең әйелге осыны айтуым керек. Өті жарылса да тағы айтам!»

	Жәркен еңсесін езген әлдебір зілбатпан жүкті иығынан түсіргендей, кенет жеңілденіп сала берді. Жуан қара дәптерді суырманың түп жағындағы орнына тығып, бетін керексіздеу қағаздармен көлегейледі де, үстелін кілттеп, орнынан тұрып кетті.

	Таңертең жұмысқа ерте кететін болғандықтан, енді тезірек жа-та қалғысы келіп, жатын бөлмеге кірген. Әйелі әлі ұйықтай қоймаған екен.

	– Бар, залға жат! – деді бұрқылдап. – «Жолың ашық» деп рұқсат берген әйелдің қасына неге келесің? Жақындама маған!

	– Өй, қойсаңшы!

	– Бар дедім ғой, бар енді! Сен бұ жерге жатпайсың. Жатқыз-баймын!

	Түн ішінде тәжікелесіп жатуды ыңғайсыз көріп (дауыс сәл қатқылдау шықса, жұқа бетон қабырға жаңғырығып, көршілерге естілетін), назалы Жәркен шарасыздан сүметіліп шығып кеткен; абырой болғанда, залдағы диванға төсек салынып қойылған екен.

	«Қайта осы дұрыс болды-ау, – деп ойлады ол бір есептен. – Алаңсыз тынығып алайын, бәлем, таңертең болсын сенімен әңгіме».

	** *

	Таңертең Жәркен шошып оянды. Жалма-жан жастықтан басын жұлып алып, үй-ішіне құлақ түрген, тым-тырыс. Таң аппақ ағарып атыпты. Әдеттегідей ас үй жақтан естілетін ыдыс-аяқтың сылдыры да, мектепке баратын Жеткергеннің ұйқылы-ояу аяқ сүйретісі де, балабақшаға апарылатын Жанардың былдыр-былдыр уілі де – бірі жоқ. «Бұларға не болды-ай, ә?!» Жәркен ұшып тұрып, мәйкі-трусишең жатын бөлмеге ұмтылған, әйелі жым-жылас; балалардың бөлмесін ашса, олар да жоқ. Төсектері тап-тұйнақтай жиналып қойылыпты. Қарсы қабырғадағы жар сағат қана бұған қарап, таңдайын тақ-тақ қағып тұр. Құдды мультфильмдегідей: «Ай-яй-яй! Осынша ұйқышыл маубас болармысың», – деп тілін шығарып, мазақтап тұрған секілді. Жеті жарымнан асып бара жатқанын көңіл тоқтатпай-ақ көзімен аңдап үлгерген ол:

	– Таң атпай қайда жоғалғаны бұлардың? – деді күңк етіп. – Әлгінің өзінше маған жасаған қысастығы-ау! Жұмыстан қалып қоя жаздағанымды қарашы...

	Ол дереу балконға ұмтылды. Күнде осы шамада бұған бекітілген машина үйдің тұсына кеп, көшеде күтіп тұратын. Абырой болғанда әлі келе қоймаған екен.

	Тез-тез жуынып-шайынып жіберіп, киініп алған ол айна алдына кеп үсті-басын тағы тексерді де, асығып ас үйге беттеді. Екі-үш қарбыта асайтын бірдеңе болса деп еді, ас үстелдің үсті қаңырап тұр. Аппақ қып сүртіп, тазалап кетіпті.

	– Қап, әттеген-ай! Ұстаған-тұтқан дүниесі жалтырайды да тұрады-ау бұның.

	Ыза боп тоңазытқышты ашқан, бір бөтелке айран көзіне оттай басылды. Шайқап-шайқап жіберіп, тығынын бармағымен басып алып тастады да, қылқылдатып тура аузынан жұтты. Мұздай суық екен. Тамақ боп жарытпаса да, іштің өртін басуға рақат болды.

	Айранды ішуін ішкенмен әйелінің қорлығына зығырданы қайнап, сабасына түсе алмаған Жәркен: «Әкесін танытып, есінен тандырардай записка жазып кетсем бе екен?!» – деп бір ойлады да, уақыты тығыздығы есіне түсіп, ол райынан айнып қалды. Жүгіріп тағы балконға шыққан. Машинасы келіп тұр екен. Кебіс бәтеңкесін аяғына асығыс сұға салған ол есікті серпіп жапты да, баспалдақпен төмен қарай жүгіре жөнелді.

	** *

	Күні бойы мазасы болса, кәне...

	Әдеттегідей, алдымен, әне-міне пайдалануға береміз деп отырған нысандарына барған. Соның бітіп те, түгесіліп те болмайтын ұсақ-түйектерін тәптіштеп жүргенінде, одан құрылысы басталғалы жатқан бірқатар үйлердің жай-жапсарымен танысып, солардың тапсырыс берушілерінің ұсыныстарына байланысты бірқатар технологиялық өзгерістер енгізілетіні жөнінде участок бастықтарына түсініктеме бергенінше түс болып та қалды. Кеңседе де қыруар шаруа тосып тұр еді; онда келсе, екі-үш телефонограмма шықты алдынан. Жобалау институты: «Екінші участоктағы үйлердің тұтас жабындыларын кұрастырмалы вариантқа ауыстыру жөніндегі ұсынысты талқылауға келіңіз», – депті. Түс қайта аудандық атқару комитетіне шақырылған...

	Бөлім бастықтарына бүгіннен қалдыруға болмайтын шұғыл тапсырмаларын берген соң, Жәркен шапқылап соларға тартты. Жобалау институтындағылармен оңай келісті-ау (ұсыныс өзінікі ғой), аудандық атқару комитетіндегілер буынсыз жерге пышақ ұрып жіберді... Жәркендер даяр тұрған екі-үш үйді қыркүйектің отызында, тым қапылдырып бара жатса жиырма тоғызында берерміз деп жүрген. «Үшінші тоқсанның қорытындысында жарысқа түскен көрші ауданнан алға шығу үшін, жиырма бесінде қайткенде де комиссияға өткізесіңдер», – деді бастықтар. Өткізуін – өткізерау, үйлер даяр ғой, бірақ енді қалған там-тұм жұмысының өзіне басқа нысаннан адам мен техника күші аз да болса тағы бөлінейін деп тұрғанын қарасаңшы. Ал олар жаңадан басталған екінші участоктың басына аса қажет еді. Қайтерсің?!

	Жәркен үйлері пайдалануға берілгелі тұрған участоктың бастығын шақырып алып, екінші участоктен қанша адам және нендей техника алу керектігін тәптіштеп түсіндіріп, енді орнына отыра бергенде телефон шылдырлап қоя берді.

	– Бас инженер тыңдап тұр! – деді ол әлдебір қағаздарға қол соза беріп қашанғы дағдысымен.

	Трубка тым-тырыс. Әлдекімнің қыстыға дем алған тынысы естілгендей болды да, тына қалды.

	– Алло! – деді бұл кенет шытынай қалып. – Ал-ло!

	Телефоннан әлгі адамның тынысы тағы естіле беріп, өшіп қалды. «Мынаның есі дұрыс па, жоқ па өзі?» – деп ашу шақыра бергенінде, трубка зыңылдады да кетті.

	Түтін тимесін деп сол көзін сәл сығырайтып алып, езуіндегі папиросын үстін-үстін сорғыштап отырған Жәркен де, құдды өші соған кеткендей, жазығы жоқ трубканы тарс еткізіп тастай салды. «Жынды ма өзі?! – деді сонсоң. – Осы жұрт ерігеді-ау деймін».

	Не істемек болып отырған ойынан жаңылысып қалып, әлдебір қағаздарды ақтарыстыра бергенінде, телефон тағы да безілдеп қоя берді.

	«Да! – деді бұл бас-аяқсыз. Бірақ мұнысы ыңғайсыз болатынын сол сәтте-ақ сезіп: – Да, бас инженер тыңдап тұр!» – деп сөзін қайта түзетті.

	Сымның екінші басындағы кісі мұның шыдамын сынағысы келгендей едәуір кідірді. Өзі әлденеге булығып тұр ма, жоқ екі ойлы ма қалай?

	Мынау тағы да жаңағыдай тастап кетер ме екен деп:

	– Алло! – деп қалды Жәркен асығыс. – Алло!

	– Қайда асықтың сонша?! Сыбағаң суып бара жатыр ма еді?! – Жәркен әйелінің кекесінге толы зілді үнін тани кетті. – Әлде шақырып қойған жерің... бар ма еді? («Әйелдерің» деген сөзді айтқысы кеп, айта алмағанын жігіт сезе қойды).

	– Бар болса ше? – деді қитығып.

	– Ендеше, неғып кетпей отырсың? Сағат алты болып қалған жоқ па?

	– Барсақ, барармыз... Оны сенен сұрамайтынымды білесің ғой.

	– Кетсең, онан әрмен, ендеше! Екі баланы үйіңе қамаймын да, мен де кетем.

	– Олар қайда өзі, ей? – көз қиығымен сағатына қараған Жәркен бестен жиырма минут кеткенін аңдап үлгергенше: «Онда сенің шаруаң не? Қай уақытта саған бала керек болып еді?» – деген дауысты естіп үлгерді де:

	– Әй, қойсаңшы! – деді үнін суытып. – Басты ауыртпай, неге звондағаныңды айтпайсың ба?

	– Қоймаймын! Ал қайтесің, қоймаймын!

	– Қоймасаң, Қойшыбайдың қойын бақ! Ал! – Жәркен рычагты баса салды.

	Көз алдына әйелінің тап кешегі көкшірейген кескіні елестеп кетті. Дәл қазір де бар қанын ішіне тартып, сұп-сұр боп, ақшыл жүзінде бір тамшы қызыл қан жоқ күйі көгеріп тұрып-ақ қалған шығар, – деп ойлады. Әсіресе долырған кезде шапыраштанып, тіпті жасылданып кететін көкшіл сұр сілеусін көзі бір бағжиғанақ шығар, – деген ой келді. «Мейлі! Мейлі! Енді не істер екен, көрейік!»

	Өзінің де жүйке тамыры тарамыстай тартылып, шіреп келе жатқанын сезіп отырса да, Жәркен көңіліне тоқтау салмады. Қайта, алау қаттырақ лапылдаған сайын санын шапаттап қуанатын балаша, қатерлі ойынды жалғасса екен деп тілеген сыңайы бар. Бәлкім, адам баласы «шешуші сәт» деп аталатын осындай тұстарда бұдан былайғы тағдырының тізгінін не түйіп ұстап, не тарқатып алып айрылып қалатын болып, қайткенде де бір жағына шығуды қалайтын шығар. Жәркен де әйелімен арадағы екі күннен бергі сондай бір әрі-сәрі халден не бүк, не шік болып шығуды ширыға ойлап отыр.

	Шайнай-шайнай тұқылы мылжаланып қалған езуіндегі папиростың сілімтірін күлсауытқа тастай салып, іле жаңасын тұтатты. Ащы түтін қолқасын қауып, құныға сорған сайын айызы қанып, арқа-басы кеңи түскендей сезінді. Тіпті әлденеге нығарланып қойғанын өзі аңдаған да жоқ.

	...Қарсы жақ та қас-қағым сәтті қақас жібермеген сияқты. Арындап келгенде алдынан кездескен кедергіні күл-талқан қылып кетпекші болғандай, қайтадан... қатты-қатты шырылдатты телефонды.

	Жәркен ұрымтал жерлер... жоқ ұтымды сөздер ойлап әрі әйелінің жүйкесін жұқарта түспек болып (жүйкесі жұқа кісі әрқашан жеңіліс табатыны белгілі ғой), оған қоса, өзі де әбден ширыға түсу үшін, трубканы көтермей едәуір отырды. Қара телефон ар жағындағы адамның жан даусындай шыр-шыр етіп, безілдеп тұр.

	«Шық майданға! Шық! Шық! Шы-ы-ық!» дейтін тәрізді.

	Қарсыласың шайқас алаңына шақырып, шақ-шақ етіп тұрғанда шықпай қалсаң – қорыққаның болады. Ол – жекпе-жекте жеңілгеннен жаман масқара! Жеңілген соң – олай жеңілгенің не, былай жеңілгенің не деу – қате. Жеңілістің де, ең болмаса, бұдан былай мойындай жүретін әділетті жеңілісі болады.

	«Көтеру керек трубканы... дуэльге шақырған қарсыласыңның қолғабын жерден көтергендей!»

	– Да! – Даусы пистолеттің даусындай келте, шаңқ ете түскенін сезді Жәркен.

	– Жәркенбісің? Әй, өзің ашулысың ғой!

	– А-а? – Аңырды да қалды. – «Бұл кім екен?» – деді сосын абдыраңқырап.

	– Мен ғой, шал! Сәдуақаспын!

	Құрғап қалған тамағын қырнап: – Иә? – деді Жәркен аузына өзге сөз түспей.

	– Жолығатын шаруам болып тұр, шал! Сен өзіңде болшы! – Мұ-ның селсоқ құлқын сезді ме, трубкадағы дауыс сөйлеуге мұршасын келтірмей, әңгімені қысқа қайырды. – Күте тұр бес-он минут!

	Не «иә», не «жоқ» деп жауап қатпай жатып-ақ зыңылдай жөнелген телефон тұтқасын ұстаған күйі Жәркен отырып қалды. «Бұған не керек боп қалды екен? – деп ойлады ол трубканы орнына қойып. – СМУ-да СМУ-дың не шаруасы бола қоюы мүмкін? Кеше бәрі Бейсектің алдында бет моншақтары үзіле қалып еді, бүгін маған ұялмай қалайша көрінбек?! Әлде... неғып отыр екен, қалай отыр екен деп әдейі көре кетпек пе?! Мейлі, не сұраса да – «жоқ!».

	Ал көре кеткісі келген болса, оған да дайынбыз».

	Сырттан дүр еткен машина даусы естілгенде, Жәркен әлдеқандай бір чертеждерді алдына жайып қойып, бейжай көз тастап отыр еді. Есікті шалқайта ашып, Сәдуақас екпіндей кірді.

	– Ал, шал! – деді келген бетте, – өзің құтқармасаң болатын емес. Бір сен деп келдім осында... және сұрайтын нәрсемнің сенде бар екенін анық біліп келіп отырмын. Сен давай, кіржиме! Кіржиме, шал! Көріп отырмын, қабағың әлден салбырап барады.

	– Әуелі керегіңді айтсайшы, бар-жоғын сосын көреміз ғой, – деді Жәркен салқын үнмен.

	– Жоқ, сен әуелі қабағыңды аш! Әйтпесе, вообще, сұрамай да кете берем.

	Неге екенін кім білсін, әйтеуір, Жәркен осы жігітке өмірі ашулана алмайды-ақ. Қашан көрсең де жағасы жайлау, етегі қыстау боп, екі езуі құлағында жүреді. Қазір де аңқ-аңқ етіп ағынан жарылып, ақтарылып отыр. Жәркен оған көз қиығын салып, аңдатпай барлап қарап еді, өңінде еш бөгде ой жоқ, бұрынғы ақжелең Сәдуақасты ғана көрді. Күнқақты қара торы жүзінде біреудің ойын бағайын деген титтей ниет болсашы. «Жаны жарқын, өзі бір жүрегі ақ жігітау! Мұндай адамдарға өмір сүру де өте жеңіл болар», – деп ойлады Жәркен. Кенет есіне әйелімен арадағы әлгі әңгіме түсе кетті. «Қызық... Сәдуақастың әйелі де бірдеңе деп күйеуіне сөйлей ме екен? Жоқ, әлде...»

	– Сонымен, қалай... бересің бе, жоқ па, әуелі? – деді Сәдуақас әлгі екпінінен танбастан.

	Жәркеннің ойы үзіліп кетті.

	– Жә, айта бер! Сосын көрерміз дедім ғой, – деді өңін сәл жұмсартып.

	Сәдуақас қақпақтай жауырынын керіп, көгілдір костюмінің екі өңірінен уыстай ұстаған күйі сілкілеп-сілкілеп қойды. Сөзінің маңызын айтарда желпініп алатын әдеті барын Жәркен бұрыннан білуші еді, «енді қайтер екен» деп көз жазбай бақылап отыр.

	– Айтсам, сендерде екі-үш үйге жетерлік тұтас жабындылар үйіліп жатқан көрінеді. Давай, соны маған бересің!

	– Оны қайдан естідің? – Жәркен жолдасының қуақы ұшқын шашқан қысық көзіне қадала қарап, өзінің де күлімсіреп жібергенін аңдаған жоқ. – Айтып отырғаның бізде атымен жоқ болса ше?!

	Екінші участоктағы үйлердің тұтас жабындыларын құрастырмалы вариантқа ауыстыру жөніндегі мәселені жобалау институтындағылармен бүгін ғана шешіп еді, соның арасынша қайдан біле қойғанына аң-таң.

	– Жә-жә, шал! Қашыртпа! Өтірік айтып отырғаның көзіңнен көрініп тұр. Айта алмайтын болған соң, өтірік шіркінді айтпау керек, – деді арқаланып алған Сәдуақас енді мұның иығына шығып алып. – Оның да өз адамы болады. Соған ғана жарасады, білдің бе?! Вот! Оның үстіне мен нақты білетін кісіден естіп келіп отырмын.

	– Әй, қу-ай, Сабыр-ау саған айтқан!

	– Кім екенін неғыласың? Бересің ғой?

	– Бергенде немене, тегін беріп жіберер деп отырсың ба? – Жәркен қулана жымиып еді, Сәдуақас қарқылдап кеп күліп жіберді.

	– Әрине, әрине... «Құрғақ қасық ауыз жыртады», өзім де тегін алмаймын.

	– Е, бәсе! Әуелі осылай жөніңе көшпеймісің. Бас білетін өгіз сияқты-ақ ең.

	– Ендеше, осы қазірден-ақ бастайық. Қане, қай мейрамханаға барғың келеді?

	Ойнаса да, біраз жерге шауып барып қалғанын Жәркен енді аңдады. Басқа кез болса бір сәрі, ауыз айтып қалғанымен, тап қазір Сәдуақаспен кетіп қалуға еш мүмкіндігі жоқ еді. Онсыз да әйелімен кешелі бері кермалдасып жүргенінде жағдайды шиеленістіріп керегі не?!

	– Әуелі келісіп алайық, – деді бұл, оны да, өзін де желіктірмес үшін байсалды әңгімеге көшіп. – Тегін алмағанда, ұсынар вариантың қандай? Соны айтшы.

	– Айтатын ештеңесі жоқ, сіздерге құрастырмалы жабынды керек екен, ол – бізде бар, бізге керегі – сіздерде. Алмасамыз да қоямыз. Артық-ауыс, аз-кем айырмашылығын бухгалтериялар өздері реттестіре жатар.

	– Өзің әбден пісіріп келіпсің ғой мәселені. – Жәркен еріксіз езу тартты. – Мына түріңе қарағанда, тіпті менен сұрамасаң да болғандай екен.

	– Енді қайтейін, телефонмен сөйлескенде дауысың біртүрлі көрінгені... – Сәдуақастың қара торы өңі күреңітіп барып басылды. Айтқысы-ақ келмегені тайғанақтаған көзінен көрініп тұр. – Өзім қысылып қалдым-ай, шал, тіпті.

	Шынында, әлгіндегісі әбестік болғанын енді ұғып, Жәркеннің де екі беті ду ете түсті. Бірақ сыр бермей, әңгімені әзілге сүйей салды:

	– Жә! Сағат алтыдан кетіпті. Ал, сонымен қайда апармақсың?

	– Қайда десең, сонда. Давай, оны енді өзің айт!

	– Мен айтсам... – Жәркен аз-кем ойланған боп, жалма-жан сағатына қарады да: – Ойбой, –деді қапылып, – бір тығыз шаруа бар екен ғой. Ұмытып кете жаздағанымды қарашы... Сәке, бұл мәселені тап бүгін қоя тұрсақ қайтеді осы. А?!

	– Өй, қойшы енді! – Сәдуақас өкпелеген балаша бұртия қалды.

	– Өзің кісіні желіктіріп аласың да, енді далаға тастап кетпекпісің?– Неге тастап кетем? Қайта жолшыбай сен мені тастап кетесің де, үйіңе тартасың.

	– Жоқ, ол болмайды! Мен бәрібір енді үйге сыймаймын, шал! Сондықтан бірер сағат болса да бірге болғаның керек. Көп отырмаспыз. Әйда! – Сәдуақас орнынан тұра бастады. – Уақыт оздырмай бір жерге кіріп шығайық.

	Жәркен өзі де кешіккен сайын қыпылдап отырған. «Әлгі шынымен екі баланы сыртынан бекітіп, бір жаққа кетіп қалса (ашу үстінде әйелде ес бола ма), айналайындар қорқады-ау», – деп қауіптеніп, қосыла түрегелгенін аңдаған жоқ.

	Екеуі іркіс-тіркіс тысқа шықты.

	Сәдуақасқа еріп сыртқа шығуын шыққанмен, Жәркен не істерін білмей, екі ойлы боп есік алдында әлі толқып тұр... «Апыр-ай, әлгі құрымағырға телефон да соға салмағанымды қарашы... – деп бір ойлады. – Өзі үйде ме екен?! Әлде маған ерегісіп, екі баланы сыртынан бекітіп, бір жаққа тайды ма? Құдай сақтасын, не көрініпті сонша... – дейді екінші бір ойы, – өйте қоймас! Әй, одан шығар не пәле! Манағы ысқырынуы жаман? Қанша ысқырынғанмен, анасы емес пе... Балаларды қамап кете қоймайтын шығар. Қамап кеттімау деп ойласа ғой... Кейде Жеткергеннің есі кіріп қалғанын сылтау етіп, әй-шәй жоқ дүкен аралап кететін. Бірақ онысы күндіз еді ғой. Қазір кеш. Қараңғы түсе, тастап кете алмас. Дегенмен, үйге телефон соғып, білсем бе екен? Телефон соғып білсем бе екен... Соқ, өзіңді-өзің ұстап бергің келсе... Оның үстіне, манағы рычагты баса салғаныңды ұмытты деп тұрсың ба? Әлде «Қоймасаң – Қойшыбайдың қойын бақтың» кегін ұмытты дейсің бе?! Қайта, «Қоймасаң – Қойшыбайдың тоқалы бол!» демегеніңе шүкір. Көкеңді сонда көрсетер еді көзіңе... Әй, өзің де ұстамсыз боп бара жатырсың-ау. Ит мінез десе – дегендей-ақ... бар ғой қырсықтығың. Қитыға қалмасаң да болатын еді ғой. Бітімге бірінші боп өзі келіп тұрғанда, былай... телефонмен соны... бала секілді алдап-сулай салсаң, нең кететін еді?! Бала секілді ме, о құрғыр... пәле секілді десеңші қайта. Манағы сөзін көрмеймісің... «Ие, кайда асығып отырсың?! Әлде шақырып қойған жерің... бар ма еді?» – дейді. Ал күйінбей көр! Құрысыншы, күйінгенмен ұрысты ушықтырмай үйге қайтқан абзал ма?.. Қандауыр сұқса құтырынып кететін қатерлі ісік секілді қауіпті пәле ғой қатыныңмен ұрыс деген. Мүмкіндігінше асқындырмау керек-ау әтенелетті! Арпылдасып-арпылдасып қоя қойсаң бір жөн, ертең ажырасып жатсаң, жол болсын! Онда жұрт не дейді, жолдастарың не дейді?! Тіпті оның да бір жөні табыларау! Анау бір-екі баланы қайда қоясың?! Жә, қойшы! Сол екі бала үшін талай жерде діңкең кұрыды емес пе, осы?! Қатыныңа билікті біржолата беріп, бала-шағаңа дейін басындырғың келмесе... (осы сәтте Жәркеннің есіне: әйелімен ұрсысып қалғанда екі баласы шыр-шыр етіп, ылғи шешесін қорғаштап шыға келетіні түсті. Ондайда кішкентай қызы тіпті: «папа жаман... папа кәкәй!» – деп, сүп-сүйкімді титтей жұдырығымен мұны төмпештеп те қоятын. Қазір соның бәрі оған болашақта бала-шағасына дейін мұның басына шығып алатындықтың, сөйтіп, қартайғанда ешкімге, ешқайсысына керексіз бейшара бір тірлік кешетіндігінің қорқынышты нышанындай көрініп кетті), иә... ертең бала-шағаңа дейін басыңа шықсын демесең, сол үйде сен қожайын екенің рас болса, отбасының тізгінін тежеп ұста, Жәркен! Осы бастан қату бол. Қатулық – қатыгездік емес! Қатының қатал тәртіпке, қабағыңа қарап қимылдауға сонда ғана үйренеді. Еркектің қатты болғанынан қай отбасы қасірет шегіп еді?! Қайта, «бір жағадан бас, бір жеңнен қол шығаратын» тату, сыйлас адамдар – әкесі қатаң тәртіп берген отбасыдан шығып жүрген жоқ па?! Әке тәрбиесін көрген деген, әне, сол! Сен де әкесің, еркексің! Ештеңеге алаңдама! Соншама бір сойқан іске бара жатқан жоқсың ғой; жолдасың шақырып, соған бара жатсың. Осынша қипақтағаның не?! Бүгін мұның, ертең тағы бір жолдасыңның көңілін қалдырсаң, қасыңда кім қалады?! Жалғыз өзің мақұл болғанда, елге тұлға болармын деймісің?! Алдымен қадірлес қатарыңды сыйлап ал... Қатарың, құрбың сыйласа, қасыңдағы әйелің қайда кетер дейсің. Ақылы болса, ол да кейін түсінер. Ал түсінбейді екен, ондай адаммен өмір бойы арпалысып өткенше, арадағы жақындықтың жібін бірден үзіп тынған жөн! Қой, есі бар тентек еді ғой, Еңлік түсінер. Не бопты түсінбей?! Кешегіге кілт ете қалғанын қайтіп жуып-шаярға білмей, істеп жүргені ғой әлгісі. Ештеңе етпес! Ыңғайына қарай мен де жұмсара салармын үйге барғасын. Жолдастың көңілін жықпай-ақ қояйын. Бірер сағат уақыт қайда қалмай жатыр. Кеттік не де болса!».

	– Жә, кет-тік! – Жәркен әлгі бір ойлардан арыла қоймаса да, сергек дауыстады. – Апыр-ай, сен де бір айтсаң, қоймайсыңау...», – деді сосын жолдасына езу тартып.

	Ренжігені әлде ризалығы белгісіз.

	** *

	– Шынына келгенде бар ғой, шал... бүгін қайткенде де сені көріп, сөйлескім келіп еді. Сәті осылай болды енді! – Сәдуақас әлдебір әңгіме айтқысы келген сыңай танытып, еңсеріле отырды. Жөпелдемелетіп тастап жібергеннің әсері ме, әңгімесін төтеден тартатын ыңғайы бар.

	Жәркен жолдасының күллі қимыл-қозғалысынан, сөз саптауынан да – гәптің төркіні кешегі жайға қарай бұрылатынын сезе қойды. «Соны қозғамай-ақ қойса...» деп, іші қаламай отырған. Сөз сорабы солай қарай анық бет түзегенін білгенде, қырсығып бұра тартты.

	– Иә, бұ неғылған сағыныш?

	– Кекетсең – кекете бер, өйтуге хақың да бар ғой деп ойлаймын, бірақ мен шынымды айтып отырмын.

	– Әдетте, өтірік айтарда ғана жұрт: «Оллаһи, шынымды айтып отырмын», – деп бастайтын.

	– Білмеймін, ондайлар да бар шығар. Бірақ мен...

	– Сен кішкене қоя тұр, ендеше! Мен қазір... звондап келейін.

	– Қайда?

	– Үйге хабарласып қоймасам болмас. Кешігіп қалсам, қорқатындары бар еді, – деді Жәркен. «Әйеліммен ұрысып қалып едім» десін бе.

	– Бар, бар! Екі тиындық керек пе?

	– Қайдам, қарабақырдан біздің қалта да құр емес сияқты еді...

	Қалжыңға сүйей салып, қалтасын сипалаған күйі коридорға беттеген Жәркен жолдасының жай-жағдайды тәптіштей қоймағанына тәнті боп қалды. Кейбір, жігіттер мұндайда: «Көрмесең жарты сағат тұра алмаушы ма ең?!» – «Әй, Қамажайыңа хабарластың ба?!» – деп, кергілеп-созғылап иін қандырып беретін.

	«Құрымағыр, енді.. кыпылдап отырғаныңды қасыңдағы кісіге сездірмеу үшін, сипақтап өзің әрең шыққаныңда, соны әйелі түскір түсіне қойса жарар еді-ау», – деп ойлады ол. Іштей: «Қайда, кіммен отырғанымды айтқан соң, түсінбей не бопты? Е, жақсы, тек көп кешікпе дер!» – деп жұбатты өзін-өзі.

	Трубканы да сол сеніммен көтерген.

	– Әй, ит мінез, идиот, сен қайда жүрсің, а? Біз машина қағып кетті ме, әлде біреу өлтіріп кетті ме деп зәреміз ұшып қорқып отырсақ, бұл жүр ғой... түннің бір уағына дейін қаңғып. Бағана осы үшін кергіген екенсің ғой, ә? Қайда жүрсің дейім, мен саған? – деді әйелі мұның аузын аштырмастан.

	Жәркен мүлде сасып қалды. Қипақтап жан-жағына қараған, абырой болғанда автомат телефонның айналасында өзінен басқа жан жоқ екен.

	– Ентайжан, мен бір жерде жігіттермен отыр ем, – деді ол, «жігіттермен» деген сөзді нықтай айтып. – Сен түсін енді, жігіттер кішкене демалайық деп қоймаған соң, мында келіп қалып едік.

	– Әй, идиот! «Мында, мында» дейді ғой маған. Сенің «мындаң» қай жер, а? Қайда отырсың дейім мен саған?

	– Мында! Мейрамханада... – деп күмілжіді Жәркен. Өтірік айтқысы келмеді ме әлде айта алмай қалды ма – ол арасын қапелімде өзі де аңдаған жоқ.

	– Мейрамханада? Иә, онда неғып отырсың? Кімді ертіп апардың қасыңа? Манағы шақырып қойған қатындарың ба?

	– Ій, қаяқтың қатындары? – маңдайынан суық тер бұрқ ете қалды. «Қап, Құдай-ай, қайрамақ боп бағана қайдан айта қойып ем» деген өкінішті ой миын тіліп өтті. – Ей, қаяқтың қатындары дейім мен саған? Не айтып тұрсың өзің? – деді әлсіз де болса қарсы шабуылға шығып. – Жігіттермен отырмын дедім ғой мен саған!

	– Қайдағы жігіттер? Қай жігіттер олар! Өйтіп менің басымды ауыртпа, білдің бе?! Қане, айт шыныңды! Әйтпесе қазір барам мен!

	Трубкадағы шаңқылдаған үн біткенше тағы бір қате жібергенін Жәркен өзі аңдай қойды. Аузына қайдан түскенін Құдай білсін... Бәлкім, «жігіттер» деп көбейтіп айтсам, кім-кім екенін ежелеп сұрай қоймас деп, соны көңіліне медеу тұтып, келіншегіне сенімдірек болу үшін де айтқан шығар. Енді келіп, сонысы алдынан албастыдай шыға келгелі тұр. Сасқанынан:

	– «Жігіттермен» дедім ғой мен саған! Түсінсеңші! – деді бұл сары алтындай секундтер ұту үшін сөзді көбейтіңкіреп. Сосын ойланып қалғанын сездірмеуге тырысып: – Нанбасаң шақырайын. Әнеки, қасымда Сәдуақас, Сабырлар... (тағы да «лар!» О, Құдая! «лар» дың енді не керегі бар еді? – деп өртеніп кете жаздады) бар-р, – деп нықтады.

	– Күні кеше ғана бірге болған жоқ па бәрі? Неге өтірікті соға-сың? Солар сені іздеп барған шығар!

	– Шаруалары боп келген екен. Содан...

	– Не «содан?» Сенде кісілік... еркектік намыс деген бар ма, ей, жоқ па? Кеше біреуі бір ауыз сөз айта алмап еді сені қорғап. («Бұл енді өзімнің сөзім», – деп ойлады Жәркен) Бүгін неғып дос бола қалды бәрі?!

	– Өй, енді... келген дағы.

	– Не «өй енді» ...Әншейінде ауыз жаласып жүрген сол Сабырың кеше, ең болмаса, есіктің аузына дейін шығарып салуға жарамап еді ғой бізді. Соларға бүгін келіп емешең қалайша үзіле қалды? А?! Жетіссең – отыр, ал! Маған десең тіпті келме! Үйге кіргізбеймін, білдің бе?! Бар! Қайда барсаң – онда бар!

	«Мынауың қалай-қалай сөйлейді-ай, а!»

	– Әй, қысқарт енді! – даусы тарғылданып, түсі бұзылып бара жатқанын сезді Жәркен. Қасында болса, қағып жіберер ме еді, қайтер еді. Бар болғаны – трубкаға төне, сызданып тұрып: «Доғар!» – деді қырылдап. Әйелі естіді ме, естімеді ме, сайтан білсін, телефон зыңылдай жөнелді.

	«Тұр-ра тұр, бәлем!»

	Тістенгенде жақ еттері буылтық-буылтық боп білемденіп кетті.

	** *

	– Немене, сөйлестің бе? Едәуір айналдың ғой.

	– Ій, анау... автоматта кезек күтіп...

	– Сөйлессең, бопты. Ал онда алаңдайтын ештеңе қалмаған шығар, мына бірді тартып жіберейік.

	Тарту өз алдына, ыза боп келген Жәркен бірден көмекейге құя салды. (Іштей: «Ал, ендеше...» – деді, әлдекімге ерегісіп.) Әлгіндегі әңгіме бағанадан бергі ішкен-жегенін мұрнынан шығарғандай болған екен, тіпті ашырқанған да жоқ. Асқа да аш кісідей тиісті. Көз қиығымен байқағаны – бұл жоқта Сәдуақас тағы бір «Пшеничная» алдырып қойыпты. Ішінен оның мұнысын жақсы көріп қалды. Жеделдетіп тағы да құйып жіберсе екен деп-ақ отыр. Бірақ айта алмайды.

	– Ие, сен жаңа бір әңгіме бастап едің ғой? – деді Жәркен. Тым құрыса, үзіліп қалған сөзді қайта сабақтау үшін құйып қоятын шығар деп ойлап еді, солай болды да шықты. – Сәл суып қалған секілдіміз бе, Сәке, қалай?! Қане, мынаны енді сенің қызу-қызу әңгіме айтуың үшін!

	Екеуі түйістірер-түйістірместен Жәркен мұны да салып жіберді. «Ал, саған, керек болса... Ерегістірсең, тағы да ішем. Ішем!» – Көкірегін бір ыссы толқын кернеп келе жатты. Сол – сол-ақ екен, екі күннен бергі бар ашу, ыза лықсып алқымына тығылды. «Бұл әйел дегендер еркектің жай-жағдайын ешқашан түсінбейтін шығар, сірә. Мейлі... Түсінбесе, түсінбей-ақ қойсын, – деп ойлады ол шамырқанып. – Қашанғы соның қас-қабағына қарап отырасың. Қолынан келсе, шауып алсын! Көрдің бе мұны... «Үйге кіргізбеймін», – дейді, еще! Көрсетермін мен оған кіргізбеймінді!»

	«Кіргізбеймін, білдің бе?! Кіргізбеймін! Бар, қайда барсаң – онда бар!»

	«Тұра тұр, бәлем! Көрерміз қайтеріңді... Үндемегенге, бәлкім, жүндегің келіп жүрген шығар. Жүндетермін!»

	** *

	...Жәркен тұңғыш рет үйіне мас болып келіп еді кеше.

	** *

	...Тұмшаланып алған көрпесінің бір шетінен ғана саңылау қалдырып, Жәркен әлі бұйығып жатыр. Жұмысқа баратын уағы жақындап қалған-ақ сияқты. Бірақ тұруға, үй ішіне (әйеліне, балашағасына) көрінерге беті жоқ. Бет демекші, көзі-басы күп болып ісіп кеткен шығар. «Фуу, наверное, смотреть даже противно!» Сондай ұсқынмен қалай тұрмақ, үй-ішіне қалай көрінбек. Осы түрімен ұялмай тұрар болса, ұялмай дастарқан басына отырар болса... Құдай сақтасын, әйелі айызы қанғанша сілікпелесе де, бұл қарсы жауап айта алмас. Ал, қанша кінәлі болғаныңмен (қылмыскер емессің ғой, әйтеуір), көкеңді көзіңе көрсетіп, ит сілікпеңді шығарып жатқанда бір ауыз сөз айта алмасаң, ендігәрі есек қып мойныңа мініп алмай ма?! Әрине, мініп алады. Мінгізбес едің-ау... себепсіз ештеңе болмайтынын, осының бәрі – екі-үш күннен бері көкірегіңе жиналған көп запыранның әсері екенін әйел шіркінге қалай ұғындырарсың?! Оған уақыт қайда? Оныңды тыңдайтын құлақ қайда? Басыңды көтерген бойда, өзі қаңғырып тұрған миды мәстемірмен шұқылай жөнелсе қайтесің... «Жо, не де болса бұлар кеткесін бір-ақ тұрайын, – деп ойлады ол. – Сосын кешке дейін қай-да-а... ыстық-суығы басылып та қалар?» Сарт етіп ашылған есік ойын бөліп кетті.

	– Әй, мен жұмысқа кеттім, ал! Суымай тұрғанда асыңды іш, ана... Жұмысқа барар-бармасыңды өзің білерсің! – деді әйелі есіктен басын сұғып. – Төсек-орныңды жинай кет! Квар-тир-рант!

	Еденді дүңк-дүңк еткізіп, екпіндей басып жөнелген Еңліктің аяқ дыбысы өшкен бойда, Жәркен де жалма-жан тұрып, қалт-құлт киіне бастады. Буынында бір діріл бар. Әбден соғылып қалса керек.

	Асығыс-үсігіс жуына салып, сағатына қарап еді, сегізге жиырма бес минуттай бар екен. «Әлі де болса ауқаттанып алуға болатындай екен-ау», – деп ойлады ол. Әйтсе де, әлденеге жүрегі кілкілдеп қоя берген соң, тезірек таза ауаға, сыртқа шыққысы кеп кетті.

	Үстел үстіндегі ас ішусіз қалды.

	«Қап! – деп ойлады ол баспалдақпен төмен түсіп келе жатып. – Қап, тағы да «маған ерегісіп ішпей кеткен ғой» дейтін болдыау. Әй, мейлі енді! Қашан маған «ерегіспе емессің!» деп еді. Әйел атаулыға тек өз күйеуі ғана оңбаған боп көрінетін әдеті ғой. Көп болса, мені де солай дер! Қай еркек одан қашып құтылған»...

	Жәркен есік алдына шыға беріп, таңғы таза ауаны көкірек кере жұтты да, терең күрсініп салды.





ЕСКІ ДОСТАР


	Шалғай облыстағы үлкен құрылыс орындарының біріне жақында ғана бастық боп тағайындалған Нұралхан трест басшыларының шақыртуымен астанаға келіп еді. Бұл институт бітіргелі өзі оқыған қалаға бірінші рет жолы түсіп отырғаны болатын.

	Ол самолеттен кештете түсіп, қонақ үйдің жеке нөмеріне орналасқан соң, ол-пұлын әп-сәтте реттестірді де, «енді істейтін не қалды?» дегендей, абажадай бөлменің қақ ортасына кеп талтайып тұра қалды.

	«Мм... да!» – деді сонсоң өзіне-өзі. Сол сәтте көзі қабырғадағы айнаға түсіп кетіп еді. Дереу соның алдына барды да, бет-аузын олай-былай қозғап, қабағын түйіп сұстана қалып, қырық құбылды. Бірақ одан қатқылдау қара торы жүзі түк өзгерген жоқ. Тек шарасы кең қоңыр көзі ғана қазіргі сәттегі ішкі толқынысын айғақтағандай, көңілді жымыңдады.

	– Байқа, достым! Бұл саған «Н» емес, – деді сосын өзі тұратын қаланың атын бөліп-бөліп айтып, астанадағылар: «Ө-өй, жоғалған тайлақ құсап жұлым-жұлым боп, мынаның өзі қайдан келді, ей!» – деп жүрмесін! – Өзінен-өзі, қараптан-қарап ыржиды. Тап қазір қарсы алдынан көп жылдан бері көрмеген, әбден ішқұста боп сағынған достарының бірі шыға келсе, түк қысылмастан осылай ыржияр еді. Бірақ ешкім де шыға келмеді. – Жә, жә... неңе мәз боп тұрсың?! Олай дейтін болсаң тезірек жуынып-шайынып ал, – деді Нұралхан айнадағы Нұралханға, – Өп-өтірік күлгеніңмен, жүзіңде жолсоқты шаршау бар ғой.

	Ол қақпақтай жауырынын қайырып тұрып, көгілдір кремплин пиджагын ақырын ғана шешті де, гардеробқа іліп қойды. Галстугін ағытты. Сонсоң аппақ нейлон жейдесінің жеңін түріп жіберіп, ваннаға барды да, ыстық су мен салқын судың крандарын алма-кезек бұрап, әрі тұрып, бері тұрып қанжылым ғып әрең теңестірді де, бөлмеге кайтып кеп үстіндегі лыпасын сыпыра бастады.

	Осы сәтте... жалаңаш адамзатты алғаш рет көріп, қорқып кеткендей-ақ, үстел үстіндегі көк телефон «шарр» етті.

	– Алло! – деді ыршып кеп трубканы көтеріп алған Нұралхан.

	– 213-бөлме ме екен?

	– Иә, 213-бөлме!

	– Сәлемат па, Юрик? – деді тәлімсіген қыз даусы.

	«Іһмм!» – Дүние жүзіндегі даусы ұқсас екі адам бірінен соң бірі кеп, осы бөлмеде тұрып жатпаса, Нұралхан кәдімгі өзінің күжілдеген баритонымен-ақ, сап-салмақты жауап берген сияқты еді. Мына қарындастың оған қарар түрі жоқ.

	– Алло, естіп тұрсың ба? Сәлемат па дейім? – деп тықақтады тағы.

	– Қарындас, егер Нурик керек болса – менмін, ал Юрик жоқ. Мұнда тұрмайды да. Сізге кім керек еді өзі? – деді Нұралхан енді ойын-шыны аралас.

	– Маға-аан?! – қыз дауысын құбылтып, әлденеге ойланып қал-ғаны байқалды. – Маған Юра... Селезнев керек еді, – деді әлден уақытта.

	– Оны білмедім. Білмедім, қарындас! Білетінім – бұл бөлмеде менен басқа ешкім тұрмайды.

	– Да-а? Неужели? А-а, сіз кімсіз?

	– Оның қаншалықты қажеті болды екен?

	– Демек, қажеті болғаны ғой.

	– Фью! Менің... Мына менің қажетім бар, ә?! Сіздей әдемі бикештің қажетіне жарасам, өзімді бақыттымын деп санауыма болатын шығар?!

	– Әдемі екенімді қайдан білдіңіз? Көрсеңіз, көңіліңіз қалып жүрер. – Қыздың мырс етіп күлгені білінді. – Сіз немене, шыныменақ, жалғызсыз ба?

	– Жалғыз болғанда да Адам атаның нақ өзіндей жалғызбын, көгершінім!

	– Бәлкім, Хауа ананы күтіп, жабырқап отырған боларсыз?! – Қыз тағы да мырс етіп күлді. – Жә, ойын ғой, – деді сонсоң өз сөзін өзі жуып-шайып. – Юраның жоқ екенін өз көзіммен көріп шығуға рұқсат етпейсіз бе?

	– Қашан келмекшісіз сонда?

	– Онша қашықта емеспін. Төменде, фоэде тұр едім.

	– О-хо-хо-хо! Не десем екен? Юраңыздың жоқ екенін айттым. Өзім... өз-зім ваннаға түсем бе деп, осы бойда шешініп қойып ем. Кстати, арқамды ысатын адамның да керек боп тұрғаны...

	– Сіздің ішіңіз пысып отырған болу керек. Әйтсе де, шын асығыс болсаңыз, жарты сағаттан соң қайта звондасам қайтеді?

	– Соның қажеті бола қояр ма екен? Мен өзім... сөзімнен де байқап тұрған боларсыз, былай... – Нұралхан тізесінде жатқан сол қолының саусақтарын тарбитып жіберіп, бос кеңістікте ойнатыпойнатып қойды. – Иә, былай нақұрыстау адаммын.

	– Нақұрыс адам өзін ешқашан нақұрыспын демейді ғой. Нақтылау жауап берсеңіз қайтер екен?

	– Мм... да! Нақтылау жауап берсем, ваннадағы су асып төгілуге айналды, қарындас! Кешірерсіз! Сондықтан кеттім! – Нұралхан трубканы сылқ еткізіп орнына қоя салды.

	«Алғашқы аяқ алысың жаман емес, жолдас начальник! – деді өзіне-өзі. – Бүйте берсе, астанадан кетпеймін деп қиғылық салып жүрерсің әлі, а? Ал, жүгір енді! Ваннадағы су асып төгілсе, астыңғы қабаттың төбесін баланың жаялығындай қылар!»

	Ол екі-ақ аттап моншаның есігін ашып еді, ернеулей толған су енді болмаса сарқырай жөнелуге аз-ақ қалған екен. Қолын ыстық суға бойлата сұғып жіберіп, ваннаның түбіндегі пластмасса тығынды жұлып алды да, крандарды бекітіп тастады.

	– Елки! – деді сонсоң өзіне-өзі, – фрайер ты мутной воды!

	...Екі-үш минуттан соң үсті-басы сабын-сабын боп:

	– Во-да, во-да,

	Кругом во-да...– деп, ыңылдай әндетіп шомылып отырған Нұралхан бүгін күннің жұма екенін, қазір жұмыс аяқталып, жұрттың үйді-үйіне тарап кеткенін, жолдас жігіттерін тапса, тек үйлерінен табатынын ойлады. «Звондау керек!» – деп қойды ішінен.

	* * *

	Жуынып-шайынып шыққан соң, тұла бойы жеп-жеңіл боп сергіп кеткен Нұралхан жаңадан сықиып киінді де, «олпы-солпы шығып тұрған ештеңе жоқ па?» деп айна алдына кеп, галстугін түзей бастады. Ақыры, көзге оғаш ешнәрсе байқала қоймаған соң, қызды ауылдың тұсынан құлақты қайшылап, бір шекелей қарап өтетін сұлу арғымақша көзін олай-бұлай төңкеріп қойып, бір риза сезіммен көңілі жадырап кетті.

	– Аунап тұрды-ы-ық! Арқаға ер салғанша, енді арпа жеп алу керек! – деп қойды қутыңдап.

	Төмендегі мейрамханаға қазір жалғыз баратындығы есіне түскенде, іші біртүрлі жетімсірегендей болды. «Әлгі қуларға звондасам ба екен? Үйлеріне жетті ме екен өздері? Қой, беймезгіл шақта босқа әбігерлемейін, – деді тағы өз-өзіне тетку салып. – Жаңағы қыздың да звондамауын қарашы. Кезі келген сәтті құр жіберсең, кепиеті ұрады деуші еді біздің «Дон Жуан». Рас болмаса неғылсын?!» – Көзінің қиығымен көк телефонға мөлие қарады да, одан дыбыс болмаған соң, аз-кем айналшықтап жүріп, ол бөлмені жауып, шығып кетті.

	Жалғыз кісіге ас та батпайды екен. Үйіп-төгіп тапсырыс бергенмен, әрқайсысын бір-бір шұқып ауыз тигені болмаса, тамақ та жей алмады.

	«Осындайда көз таныс болса да біреу-міреу ұшыраса кетпейді екен, – деді жан-жағына барлай қарап, – Жарақтыда жау жолығар ма? Қап, бәлем, сендерді ме, тұра тұрыңдар! Әйтеуір, ертең бір кездесесіңдер ғой. Көрсетермін».

	Ол зерігіп кеткендіктен:

	– Қарындас, тағы бір жүз грамм берсеңіз... – деді даяшыға бір саусағын ғана көрсетіп.

	Буфетке сүйеніп, құрбысымен сөйлесіп тұрған қыз қасына таман жақын келді.

	– Не дедіңіз?

	– Тағы бір жүз берсеңіз!

	– Болмайды, ағай. Бізге де ұрсады. – Мұның бетіне барлай қарады. Шамасы, алдыңғы «жүздің» әсерін мөлшерлеп тұр.

	– Жұмырыма жұқ болмай қалды ғой әлгің, – деді Нұралхан күліп. – Ең болмаса дәмін сезейін дағы...

	Даяшы қыз бұл жолы жымиды. «Мынадай жігітке жүз грамм, шынында, не болсын», – деп тұрғаны айдан анық.

	– Жарайды, сізге тағы бір әкелейін. Бірақ...– деп сұқ саусағын ерніне апара беріп, тартып ала қойды.

	– Аһа! – деді Нұралхан да «түсінемінді» білдіріп.

	Мұны да тартып жіберген соң, Нұралхан даяшы қызбен есептесті де, әлгісінің қарымтасына бір қорап «Құс сүті» шоколадын сыйлап, бір қорабын өзі алды да, номеріне кетті.

	«Жолықпасаңдар, жолықпаңдар! Қазір болсын сендерге, – деді баспалдақпен көтеріліп келе жатып. – Бәріңді аяқтарыңнан тік тұрғызайын!»

	Кезекшіден бөлмесінің кілтін алмақ боп бұрыла бергенде, басына тағы бір ой сап ете қалды. Сол-ақ екен:

	– Апай, мынау сізге, – деді қораптағы шоколадты үстелдің шетіне қойып. – Бір күн, бір түн қарауыңызда болатын көп пендеңіздің бірінен...

	– Ойбай, айналайын, неғыласың? Міндетті жұмысымыз ғой.

	Біреу-міреу...

	– Жо-жоқ! – деді Нұралхан, кезекшінің іші жақсы көріп тұрса да, өп-өтірік шошына сөйлегенін анық сезіп. – Ұсынып қойдым, қайтып ала алмаймын.

	– Алда, айналайын-ай... Сені мен орналастырғандай-ақ, мы-науың ыңғайсыз болды ғой.

	– Ештеңе етпейді! Тем более, мені орналастырған сіз емессіз.

	– Рахмет! Қап, енді не дейін-ай, а?!

	Кілтін алып бұрыла берген Нұралхан:

	– Айтпақшы, апай, 213-те менен бұрын кім тұрды, осы? – деді немкетті үнмен. Кім тұрғанын білсе, бір қызық жайт айтатын кісіге ұқсады.

	– 213-те деймісің? Қазір қарайын, айналайын.

	Кезекші әйел әлдебір қағаздарды ақтарыстырып, әрқайсысына бір қарап отырды да:

	– 213-те дейсің, ә? 213-те... Мұсақұлов Терлікбай деген адам тұрыпты. Мінеки, он жетісінен жиырма төртіне дейін, яғни бүгінге дейін бір жұма тұрған, – деді қағазды бұған қарай ысырып.

	Көрсетпесе де сенетін еді, «мінеки!» деп алдына жайған соң, Нұралхан қараған болды.

	«Мұсақұлов Терлікбай! Терлікбай... Терентий боп кетсе бір жөн, бұл сабаздың Юра бола қоюы оңай емес-ау. Іһмм...»

	Нұралхан өзін «кішкентай Шерлок Холмсша» сезініп, бөлмесіне қарай жіті басып жүріп кетті.

	* * *

	Кішкене ғана қызыл блокноттың ортаңғы беттерінің бірінде үшақ адамның аты-жөні (әрқайсысының тұсында лақап аттарымен), телефондары, мекенжайы жазылған. Қалған беттерді қанша шимайласа да, Нұралхан бұл бетке дақ түсірмейді. Өйткені бұл бетке түскен дақ – арадан қыл өтпес достарына жасалған қиянат секілді көреді. Бұлардың аты-жөндері басқалармен араласса, блокнот толы есімдер мен фамилиялардың ішінде бұлардың аты-жөндері адасып жүрсе, өз өмірінің ең бір естен кетпес аяулы шақтарынан адасып қалғандай сезер еді. Сонау бір сауықты, сайран күндерге сатқындық жасаған опасыздай көрер еді өзін. Жо-жоқ, олай етуі мүмкін емес!

	Мінеки, сол... Кішкене ғана қызыл блокнот... Ондағы үш-ақ адамның аты-жөні, (әрқайсысының тұсында лақап аттарымен), телефондары, мекенжайлары жазылған бет... алдында ашық жатыр.

	Көгілдір кремплин костюмін жинаулы төсек үстіне тастай салып, көк телефонды көтеріп әкеп, комодтың үстіне қойып қойған Нұралхан креслоға жайғасып отырып алып, жан-жаққа телефон соғуға кірісті...

	«Кімнен бастасам екен?»

	Төрт жыл бойы төрт көздері түгел келіп, бесінші курстың басында «ши шығарған» Бейсек еді. Бір бөлмедегі төрт кереуеттің бірін жетімсіретіп, «Курстас қыз Күләйшаға тиіп кеткен» де солтұғын. «Әуелі қайсысына соқсам екен?» деп жүрегі лоблыған Нұралхан Бейсектен бастауды жөн көрді. «Қанша айтқанмен, Күләйша да қолда түскен келін ғой».

	Құлымбетов Бейсек (Д’ Артанян). Телефон №... – деп, көңілі өрекпіп қоя берген Нұралхан алты қатарлы санды сыр-сыр еткізіп теріп шықты. Жүрегі атқақтап, трубканы құлағына жабыстыра түсті.

	– Алло?

	– Құлымбетовтің пәтері ме екен?

	– Иә, Құлымбетовтің пәтері.

	– Күләйшамысың?

	– Иә!

	– Сәлемат па, келін қарағым? – Жоқ жерден анада бір естіген әңгімесі Нұралханның есіне түсе кеткені... Қимасы қышып, «келін қарағымды» сосын әдейі қосты.

	– Саламат болыңыз! – деді Күләйша. – Бұл кім екен?

	Нұралхан жауап берудің орнына түк мәні жоқ сұрақтарды үстіүстіне жүйдірмелете жөнелді.

	– Иә, үй-іші, бала-шаға аман ба, шырағым? Қарияларың қуатты ма? Аман-түгел отырсыңдар ма?

	– Аманбыз... Бұл кім екен? Тани алмай тұрғаным, – деді Күләйша тағы да. Даусында мазасыздану білінді.

	– Мұндағы ағайын-тумалар, жекжат-жұрағаттар тегіс аман ба? Құда-құдағилардан хабар келіп тұра ма? Жұмыс барыстарың жақсы ғой? Жолдас-жораларың...

	– Жақсы-жақсы! Кешірерсіз, мен сіздің кім екеніңізді біле ал-май тұрғаным. Аты-жөніңізді айтпайсыз ба...– деді Күләйша енді болмаса трубканы тастап жіберердей шыдамсызданып.

	– Ойбу, ұмытып барады екем ғой! Иә, мен алыстан келген бір ағаларың ем. Оқуға бала түсірем бе деп, талаптанып... Пойыздан жаңа түсіп ек, шырағым. Иә... Елден шығарда мекенжайларыңды алып ек, үйлеріңді таба алар емеспіз. Вокзалда тұрғанымыз... Келіп, ертіп кетпейсіздер ме?

	Телефон үнсіз. Күләйша не істерге білмей тұрған болу керек. Сасқанынан ар жағындағы біреумен ақырын ғана сөйлесе бастады.

	– Әлө, әлө! – деді Нұралхан даусын өзгерткен күйі. – Бейсек үйде ме еді, шырағым?! Өзін телефонға шақыра қойшы!

	– Қазір... – Трубканы жанындағы кісіге беріп жатып: – Мә, өзің сөйлес! Топылып маза берер дейсің бе енді бұлар! – деген кейістік үн естілді.

	Нұралхан мырс етіп күліп жіберді. Сәл ашуланса қабағы кіржиіп шыға келетін Күләйшаның арықша қара торы кескіні көз алдына ап-анық елестеп өтті.

	Соның арасынша Бейсектің:

	– Алло! – деген жуас қоңыр үні шықты.

	Досының даусын естігенде шыдай алмай кеткен Нұралхан:

	– Д’ Артаняну слава! – деді парадтағыдай гүмп-гүмп етіп.

	Бейсек мұндайды күтпесе керек, абдырап қалғаны білінді. Бірақ лезде есін жиып, мұны танып:

	– Ар-тил-ле-рист! – деп қуана дауыстап жіберді. – Салют! Әй, қайдан жүрсің-ай! Қайда тұрсың?

	– Осында... «Алматыдамын». Жаңа ғана орналасып, есті енді жиып жатқан.

	– Бұл қалай? Хабарсыз, дымсыз... Қонақ үйге түсіп...

	– Тоқта-тоқта!.. Астанадағылар бізге мәдениет үйрете ме десек, сен өзің қалай-қалай сілтейсің.

	– Вот бюрократ! Вот провинция! А? Әрбір өзгерісті әуелете жөнеліп, артынан аяқтарыңды жерге тигізе алмай қор боласыңдарау енді.

	– Ха-ха-ха... қойдым, қойдым! Төрт аяғымды түгел көтерем, тақсырекесі! Айып менен! Ат-шапандарыңды қашан аласыңдар? Қашан алсаңдар да даярмын!

	– Жоқ, сен оны қоя тұр. Енді қашсаң да құтыла алмайтыныңды біліп тұрған шығарсың. Сондықтан... – Бейсек жанында тұрған біреумен күбір-күбір, күңк-күңк сөйлесіп алды, – Сондықтан, әйда, әуелі үйге кел! Әйтпесе, жағдайың қиын болады. Мінеки, Күләйша да «көкеңді танытам» деп тұр. Естідің бе?

	– Ау, бұларың қалай? Алыстан алты жасар бала келсе, ақсақал-ды кісі де өзі кеп сәлем бермеуші ме еді.

	Соңғы сөзін Бейсек естімеген болу керек, трубканы Күләйша жұлып алды:

	– Өй, жын-ды! –деді. – Жынды, әй, жаңағың не?

	– Құдайға не жазып қалдық, бәйбіше? – Нұралхан сылқ-сылқ күлді.

	– Сені ме, тұра тұр бәлем! Ие, аман-сау келуіңмен. Үй-іші, бала-шаға аман ба?

	– Аман-аман... Өздерің де сау-саламат барсыңдар ма?

	– Шүкір. Ал үйге келмей жынданып неғып тұрсың?

	– Барайын десем, «топылып мазаларыңды алам ба» деп... – Жаңағы сөз есіне түскен Нұралхан мырс етіп күліп жіберді.

	– Өй, жынды! Таскенедей қадалып, енді айрылмайсың ғой сен. Қалада ет жоқ. Бұрын көрмеген кісілер келіп қалса, ұялып қалам ба дегенім еді. Өздерің ел шетіне тақау отырған соң, мұндағылардың жағдайын қайдан білейін деп едіңдер. Сендер, еркектер, оның үстіне қазан-ошақтан, сірә, хабарларың бар ма...

	– Сонда... қазір бара қалсам, маған не бересіңдер? Беретін ештеңең жоқ боп тұрып, «үйге кел» дейсің тағы.

	– Әй! – Күләйша енді бұлардың бойдақ кезінде үстемдік етіп қалған әдетімен билеп-төстей жөнелді. – Немене, ет асып бермесем, келмейсің бе? Қара мұны! Қара шаймен қара нан жегізіп, қайтадан тәубеңе келтірейін-ай, сені. Кешегі күндеріңді ұмытқан екенсің! Осыдан келмей көр!

	– О! О! О! Үш рет «О!» Отбасын, отағасысын, ортамызды билеп-төстеуші қаһарлы ханша Күләйшаны енді таныған секілдімін. Қорыққаннан тізем қалтырап кетті ғой тіпті. Орнымнан тұра алар емеспін. Жаздым-жаңылдым! Не істе десең де, әміріңе құлдық!

	Әйтсе де тым кеш емес пе, тақсыр ханша?! Таңертең бәрің жиылып, маған келсеңдер қайтеді?! Ауылдың дәмі-тұзы дегендей... ол болмаса, төменде «көкемнің қонақасы беретін үйі».

	Күләйша әлденеге кідіріп қалды. Қасындағы біреумен жылдамжылдам күбірлесіп жатыр.

	Соның арасынша трубканы қайтадан алған Бейсек:

	– Әй, артиллерист, сен сонда келе алмайын деп тұрсың ба? Не істемексің? Өзіміз баруға бала-шағаны тастап кететін ешкім болмай тұрғаны, – деді кешірім өтінгендей.

	– Жо-жоқ. Босқа әбігерленбеңдер. Бүгін тым кеш қой. Таңертең бәйбішеңді қолтықтап ұш, жет! Мен қазір «Дон Жуан» мен «Балапанға» да хабарласып қояйын, – деді Нұралхан.

	– Іһмм... дұры-ыс! Ерғазы мен Қанатқа дейсің ғой?!

	– Аһа! Сөйтіп, бастарыңды бір қосып жіберіп барып кіріспе-сем, қалған шаруаға қарайлай алар түрім жоқ, шал!

	– Сонда... таңертең қай шамада барғанымыз мақұл? Номерің нешінші еді, айтпақшы?

	– 213-бөлме, сағат он бірден кешікпеңдер! Көріскенше өзім де шыдай алмай отырмын, шал! Естіп тұрсың ба?

	– Жақсы! Көрерміз.

	– Қайырлы түн!

	Трубканы қоя салған кезде барып, Бейсектің соңғы сөзі есіне түскен Нұралхан: – Мынаның «көрермізі» несі-ай? – деп, қайтадан телефон соқпақ боп қопаңдап оқтала берді де, ол ойынан тез айныды. «Ой, Құдай-ай, кәдуілгі көп сөздің ішінде кетіп жататын бір бос сөз дағы, – деді өзіне-өзі. – Соған бола тағы мазалап жатам ба?!»

	...Ол енді Ерғазыға телефон соғуға кірісті.

	Көп жылдан бері көрмеген достарына деген сағынышын бір Бейсекпен сөйлескенде-ақ шашып-төгіп тауысып алды ма әлде ылғи бір лепті сөйлемдермен екпіндей сөйлеу өзін шаршатып кетті ме, арада өткен уақыт миына шайнам ақыл қоспаған кісіше самбырлай беруге енді ұялды. Оның үстіне Ерғазы бесінші курстың аяғында аулына барып, диплом қорғаудың дәл қарсаңында үйленіп келгенмен, келіншегін (Күләйша мен Ерғазы жерлес еді. Ерғазы оның туған сіңлісіне үйленіп келіпті) Нұралхан көрген жоқ-тын. Сондықтан «танымайтын замандасымыз тағы не деп жүреді?» деп әлгідей базыналық жасаудан аяғын тарта отырды. Бүған қоса, бір-бірімен баяғыдағыдай қағыта-қажаса жөнелсе, қыза-қыза келе досының «Дон-Жуандық» жүрістерінің қазіргі жай-жағдайын (әзіл ретінде болса да) сұрамай қала алмасын; зәуі шайтан замандастың құлағына ондай әңгіме шалынып қалар болса, онша оңды тие қоймасын да – сәл сәттің арасында мұның миы электрондық машинаша сарт-сұрт саралап, есептеп үлгеріп қойып еді.

	«Зыңңң... Зыңңң»... етіп тұрған трубкаға бір кезде жан біткендей болды. Тамағын қырнай түсіп, бір манаураған дауыс:

	– Алло? – деді әлден уақытта.

	– Әуесбековтің пәтері ме екен? – деді Нұралхан сенімсіздеу үнмен. Неге екені белгісіз, номерді дұрыс тергеніне күмәндана да бастағандай.

	– Иә!

	– Ерғазымысың?

	– Иә!

	– Әй, бар бол, бар болғыр! Баяғы жүрістерің жаныңа батып кет-кен бе, неменеге ыңыранасың, ей?

	– А-а! Диванға қисая салып ем, көзім ілініп кетіпті. Бұ кім екен?

	– Перифериядан келген бір жалпақ қазақ... Нұралхан дегенді білуші ме ең?

	– Артиллерист! Приветствую, приветствую! Иә, келуіңмен! Ау, қандай жел айдап келді сені?

	– Оң жел, шал! Оң жел! Амансыңдар ғой?

	– Аманбыз... Өздерің де?

	– Сондай-сондай... Трестегілер шақыртып, төрт-бес күнге келіп жатқан.

	– Әй, сен қайсысында едің? Әлде орын ауыстырдың ба?

	– Промстройдың «Н»-дағы құрылыс басқармасына жақында ғана тағайындалып...

	– Құттықтаймын, құттықтаймын! Ине-жіптен жаңа шыққан жас бастықпын десейші. Бағанадан бері соныңды айтпай неғып тұрсың? «Скромность не позволяет!» дейсің ғой. «Қатардағы қарапайым инженерден көтеріле алмай жүрген өз достарымның ожданына тигім келмейді» дейсің ғой баяғы. Ах, ах!

	– Қап, сенің ұйқыңды бекер-ақ ашқан екенмін! Тұра тұр, бәлем!

	Ал, әйелің қайда? Амандасалық дағы.

	– Тынығып жатыр. Шақырайын ба? Ал шақырам...

	– Тоқта-тоқта! Күн батса, шым батқан бұларың не? Біз сияқты емес, астанада свет дегенің күндіз-түні жарқырап тұрмаушы ма еді?

	– Астана десең, бауырым, сол астана! Шаһарлы жерде шапқы-лап жүріп шалқаңнан түскеніңді білмей қаласың. Сүрініпжығыламыз да жүреміз. Мұрнымыздан шаншылып.

	– Жә-жә, қара аспанды қапылтпа! Ертең сенбі ғой. Енде-ше, ертеңгілік әйеліңді ертіп кеп, «Алматының» 213-номерінде аптығыңды басасың.

	– Жігіттерге хабарластың ба? Қашан келіп ең өзің?

	– Жаңа бір әзірде... Бажаңа хабарластым. Таңертең он бірде келетін болды.

	– Іһмм... Жарар. Ал «көрмегелі көп айдың жүзі болды» демекші, көріспегелі бірталай уақыт өтті. Түн ішінде «тез жет» деп өтірік мірәт көрсетпей-ақ қояйын. Честь по чести! Чин-чином! Қонақ боласың ғой. Үйіміз орнынан көшіп кете қоймас. Әуелі Алматының жалаң аяқтарына жақсылап тұрып құрмет көрсетпексің ғой. Түсінем, түсінем! Жест новоиспеченного начальника! Размах некоего фон-барона из «Н» в столице!

	– Жә, сен оны қойшы енді! Сағындым бәріңді, шал! Мүмкін-дігінше тезірек көргім келіп отыр әркайсыңды. Таңертең кешікпейсің ғой!

	– Атай көрме!

	– Ал онда қайыр хош! Бала-шағаңның мазасын көп алмайын.

	– Әзірге!

	– Сау тұр.

	Нұралхан сағатына қарап еді. Он жарым болған екен. «Алматыша он бір жарым болғаны-ау», – деді таңырқап. Түн ортасы боп қалғанына сенбегендей, шұқшиып тағы біраз үңілді де, асығыпүсігіп телефонның трубкасына қайта жармасты...

	«Байболовтың пәтері ме екен?» деген сұрағына «Иә» деп, нәзік қана бір әйел даусы жауап қатқан соң, Нұралхан беймезгіл шақта мазалағанына кешірім өтінді де:

	– Қанат үйде ме екен? Шақырып жіберіңізші! – деді қысқа амандасып.

	– Ол әлі келген жоқ еді. – Жіңішке нәзік дауыс Қанаттың «әлі келмегеніне» кешірім өтінгендей әлденеге қалтырап шықты.

	– Іһе, ол... – «Осы уақытқа дейін қайда жүр?» деп қала жаздап, Нұралхан тілін тістей қойды. – Ол өзі қалада ма әлде бір жаққа іссапарға кетті ме? – деді сонсоң лезде ыңғайсыз жайдан шығар жол іздеп.

	– Қалада! Жолдастарымен бір жерде... Жұмыстары боп... кешігіп қалған шығар. Келген соң мен айтайын, не дегіңіз келіп еді?

	– Мен – Қанаттың бірге оқыған жолдасы едім. «Н»-дан бүгін келіп, жолдастарға жағалай бір сәлемдесіп қояйын деп звондап отырғаным.

	– А-а... Сіз Нұралхан емессіз бе?

	– Иә, Нұралханмын! Сіз мені көрген жоқсыз ғой, қайдан білесіз? – Мынау үркек, нәзік дауыс иесіне Нұралханның біртүрлі іші жылып қоя берді. Осындай әлсіз, нәзік жанды жалғыз қалдырып, түннің бір уағына дейін әлі қыдырып жүрген Қанатқа кенет, неге екені белгісіз, реніш биледі. – Кешірерсіз, – деді сонсоң амалсыз, сіз мені танымайтын шығар деп, мен ә дегенде аты-жөнімді айта қоймап ем. Ұят болды-ау тіпті. Ғафу етіңіз!

	– Оқасы жоқ. Бұрын көрмеген соң, әрине, сіздікі орынды шығар. «Білмеген – у ішеді» деуші ме еді, осы. – «Мақалды дұрыс айтып тұрмын ба, бұрыс айтып тұрмын ба?» деп күмәнданғандай, жіңішке нәзік дауыс сәл дірілдеп барып, аяғы естілер-естілмес күлкіге көмілді де, қайта сыңғырлады. – Ал, үйге келмей, енді мұныңыз қалай? Қанат сізді бір айтса да, екі айтса да аузынан тастамай, өліп-өшеді де отырады. Сіз болсаңыз, телефон соғасыз. Дос адам сөйте ме екен?!

	– Апыр-ай, састырдыңыз-ау! Мен бүгін жол жүріп келген соң, ешкімдікіне де бармай, қонақ үйде аялдап ем, – деді терлеп кеткен Нұралхан. Сонсоң, әйтеуір, бір себеп айтып ақталғысы кеп: – Қанат та үйде жоқ болса... – деп күмілжіді.

	– Өзі жоқ болғанмен, біз бар емеспіз бе? Келіңіз... Келсеңізші! – деді нәзік дауыс. – Қанат та сізді сағынып жүр еді, қуанып қалсын. Ол кеше ғана өзімен-өзі, жападан-жалғыз отырып та айтып отырған, осы.

	– Апыр-ай, мен жан-жаққа тегіс кінәлі болам-ау енді! – деді Нұралхан шынымен қысылып. – Айып етпеңізші! Әуелі өзім жігіттердің басын қосып, бір дәм ауыз тигізгесін жата-жастана қыдырсам ба деп едім. Әлгінде Бейсек пен Ерғазыға да телефон соғып, соларға «таңертең он бірде келіңдер» дегенімді енді сіздерге айтпақшы болып звондағам. Ренжімесеңіз, бәріміз ертең «Алматы» қонақ үйінде әуелі бас біріктірсек қайтеді?

	– Іһмм... жолдастарыңызға хабарлап қойсаңыз, онда ыңғайсыз боп жүрер. – Дірілдеген жіңішке дауыс әлгінде қонаққа шақырғандағыдай шынайылықпен мұның келе алмайтынын да кешірген секілді. – Бірақ мені де кінәламассыз, – деді ашықтық танытып, – ертең сенбі ғой, ауруханада кезекші едім. Бара алмасам, айып етпессіз!

	– Қап, солай ма еді?! – Нұралхан сасқалақтап қалды. – Енді қайттім, апырым-ау?!

	– Жо-жоқ. Абыржымаңыз. – Жіңішке нәзік дауыс тағы дірілдеді. – Мен бара алмағанмен, Қанат болады ғой. Екеуміздің біріміз барсақ та, көңіл риза емес пе! Солай ғой? І-і... Иә-ә... Досын көріп, әй бір есі шыға қуанатын болды-ау Қанат! Жақсы келгеніңізді көрдіңіз бе?!

	– Не дейін енді?! – Нұралхан, шынында, не дерін білмей үнсіз қалды. Аузына сөз түспей қойғаны...

	Соны сезгендей:

	– Қанатқа бәрін айтам ғой, – деді, нәзік дауысқа кенет қуаныш толқыны жүгіріп. – Қуанып қалатын болғанын қараңызшы. Таң атпай о да жетер!

	– Жақсы. Бәр-бәрін айтарсыз. Басқа не дейін!

	– Сау болыңыз!

	Нұралхан діңкесі құрып шаршаған кісіше креслоға шалқайып жата кетті. «Асыққан – сайтанның ісі» деген осы болды-ау», – деді өзіне-өзі. Бірақ телефонмен болса да достарымен тілдескені, ертең бәрінің басын қосуға хабарлап үлгергені көңіліне медеу боп, қоналқыға жетіп жығылған жолаушыдай бір сергектік бойын билеп кетті. Әншейінде қатқылдау көрінетін қара торы жүзі де кенет жұмсақ нұр шашып қоя берді.

	* * *

	Ол кәдуілгі денсаулығы мықты жас адамдарға ғана тән шырт ұйқының құшағында жатыр еді, әлденеге оқыс оянып кетті. Көзін уқалап жіберіп, жалма-жан сағатына қараған. Дәлме-дәл 9 болған екен.

	«Бара-бара адамның миы да осы сағатқа айналып кетер ме екен?! – деді күңк етіп. (Түнде ғана Алматы уақытына теңестіріп түзеп қойып еді, бәрібір бір сағат кейін жүретін «Н» уақытымен есептегенде 8-де тұрыпты.) «Ауру қалса да, әдет қалмайды» деген осы-ау! Тегім үндіден шыққан деп, түн ортасында да бір шақырып қоятын тауық құсап... Таң атпай тұрғаннан табар пайдаң болса, ал тұрып көр! Әтеш боп айқайла!»

	Ол өзіне-өзі ерегіскендей жарға қарап жатып алды.

	Үстіңгі қабатта әлдекімнің паркет еденді тақ-тақ басып жүргені, қабырғалас бөлмедегі біреудің күрк-күрк жөтеліп, графинді сыңғырлатқаны естілді. Көрпені басына бүркене түсіп, әлі де ұйықтағысы-ақ келіп еді, осы сәтте тап есігінің алдынан этаж сыпырушы әйелдің шаңсорғышы ыңырана ыжылдап кеп кетті.

	– Бәріңнің қуа алмай жүргенің бір ұйқы болса, ал!.. – деді көрпені серпіп тастаған Нұралхан атып тұрып.

	Балконның кішігірім қабырғадай әйнек есігін шалқасынан ашық тастап еді, ұйқысы қанып қалған екен. Таңғы таза ауа бұлшық еттері бұлт-бұлт ойнаған серіппелі денесін салқын лебімен лезде ширықтырып жіберді.

	– Қане, «ерте тұрған еркектің ырысы артық болса», мұны да көрелік! – деп қойды. Төсегін жинап жатқанда көзі көк телефонға түсіп кетті.

	«Бәлкім, кешегі қыз звондар, ә?!» «Тапқан екенсің таң атпай телефон соғатын ақымақты»... «Кім біледі... ерте тұрған әйелдің де бір ісі артық!»

	«У-ух, дәмесінің зорын қарай гөр, мұның! Жаныңа жаққандай екен-ау», – деп қойды өзіне-өзі. Сөйтті де, сүлгіні иығына немқұрайды арта салып, жуынуға кетті.

	«...Пам-па-пам...

	Күйлеме жігітпін деп, үнемі ойнас, Салынсаң, салдуарлық қадір қоймас.

	Пам-па-пам.. – деп, әлдебір әннің әуенін ыңылдап қойып, айна алдында сүртініп жатқанында, есік тарсылдады.

	– Бұ кім, әй? – тапочкасын сүйретіп кеп, ашып жіберіп еді.

	Қанат! Мұншалық ерте келер деп Нұралхан ойлаған жоқ-ты.

	– Балапа-а-ан! – деп айқайлап жіберді.

	– Ар-тил-лерист! – деді Қанат та қарсы ұмтылып.

	Достар құшақтаса кетті.

	Бір-бірін иықтан қағып, бүйірден нұқып, құшақтасқан күйі бөлменің қақ ортасына келген кезде ажыраса беріп, көзбен аймаласып тұрып қалды.

	Екеуі де бір-бірін көргеніне риясыз көңілмен ақтарыла аңқылдағандықтан, «Түк өзгермепті, ей!» десті іштерінен. Нұралханның палуан пошымдас ірі денесі бұрынғыдан да толыға түскені, қысқа маңдайындағы жаңадан пайда болған жіңішке сызаттар... бет-әлпетінің толықтығына қарамастан, жағы көктағанақтанып қалғаны; сондай-ақ Қанаттың уыздай өңіне салауат енгені, көзіндегі тынымсыз жарқыл – анау бір кездегі алаңсыздықтан арылып, ақылы толысқан азаматтың байсалды ойлылығына ойысқаны елеусіз қалды. Елеусіз қалған жоқ-ау, еленді; бірақ осы сәттегі көңіл күйлері оны ойлауға мұрша бермеді. Әрі жүздеріндегі шынайы қуаныштың рахман нұры арада өткен жеті жылдай уақыттың өзгерісін қас қағымға өшіріп те жіберген болатын.

	– Түу, сені де көретін күн бар екен ғой! – деді Қанат қашанғы әдетінше таусыла сөйлеп. – Со жерге кіндігіңнен байланып қалған шығарсың деп ем.

	– Жұмыс, Балапан, жұмы-ы-ыс! Бала-шағалар өсіп-жеткенше,– Нұралхан қулана күліп, досын еркелете, көзімен аймалады, – бас көтерген біреу қайрат қыла тұрмаса бола ма?!

	– Бала-шаға деп тұрғаның мен болсам, менің өсіп-жеткенімді кү-тер болсаң, онда саған әлі талай ащы тер төгуге тура келетін шығар.

	– Неге? Ғылымды шемішкеше шағатын сенің басыңмен, – Нұралхан сұқ саусағын көкке шошайтып қойды, – бір қаланың халқын бір үйге сыйғызатын сұмдық батыл идеяларыңмен, мына біз – қара жұмыстан басқа қолынан келмейтін пақырлар, ит мініп, ирек қамшылап жүрмекпіз бе? Ха-ха-ха! Тақырдың тайыз суы тақылеттес тоқыраушылыққа, томаға-тұйықтыққа қашанғы төземіз, жолдас ғылыми қызметкер?! А?

	Екеуі қосыла қарқылдады.

	«Тақырдың тайыз суы тақылеттес» – табиғатынан қызу қанды Қанаттың студент кездегі ең сүйікті сөзі болатын. Біреудің керемет жаңалық ретінде ұсынып отырған идеясының дәрменсіздігін көрсе де, бұрынғы данышпандардың көзі тірі кезінде жүзеге аспай қалған батыл ұсыныстарын бүгінгі күннің мүмкіншіліктері дәрежесінен қайта көтеріп, бірақ оны өзі ашқан бола қойғыштардың пысықтығын байқаса да, жер-жебіріне жете кекетіп, «Мардымсыз ой қуған, тақырдың тайыз суы тақылеттес шерменде, алдында ешқандай перспектива жоқ, принципінде өзіндік ойлау машығы дегеннен мүлде мақұрым, қандай бейшаралық еді?» – деп күйіп-пісіп, шала бүлінетін. Бір ғажабы – бұл сөз айыптап отырған адамына да, оның ашқан (дұрысы: аштым деген) жаңалықсымағына да еш өзгеріссіз-ақ бірдей дөп келетін. Сол бір албырттықпен айтылатын, кейде қызып кетіп өңеш жырта дәлелдеуге тура келетін өктем де өткір ойлар, қазір екеуіне де бейне бір балғын балалық кезде жасалатын бейкүнә тентектік секілді тәтті көрініп кетті.

	– Сол кездің өзі бір ғажап кезең екен ғой! – деді Қанат қиялымен өткен күндерге оралғандай жымыңдап. – Басың толы идея... Ойың анық. Көңіл таза. Энергия дегеніңіз өзіңді қоярға жер тапқызбай, жарып жібергелі тұр. Тау қопарып, тас қаша десе де тайынбастай, көзді жұмып кірісіп кетер шақ екен-ау!

	– Стоп, балапан! «Өткен күндер еш уақытта оралмас!» Сергей Есенин. Яки өмірдің өзіндей қарапайым да қатал шындық! Ку-ку! Біз осы... өзіміздікі емес, өзгенің нанына көз аларта бастадық па деймін?! Қысыр ойдан гөрі қарын байғұстың да қамын ойласақ теріс болмас. Жүрші, жігіттер келгенше ең болмаса оразамызды ашып қайталық. «Ақыл-ойдың жібек жолы жұмыршақ арқылы өтеді» дейтін бе еді француздар? Қалғанын сосын көре жатармыз.

	** *

	– «Аш қарын жұбана ма майлы ас жемей?» – деп Абай атаң айтқан осы. – Буфеттен жеңіл ғана тамақтанып шыққан соң, номерге қайтып келген олар екі креслоны қарама-қарсы қойып алған соң: – Ал енді әңгімеңді айта бер, – деді Нұралхан. – Мен тыңдауға дайынмын.

	– Не айтайын? – Қимылы ширақ, сөзге де шапшаң Қанат іле жауап бергенмен, әлденеге кібіртіктеп қалғаны байқалды. – Қане, білгің келген нәрсені сұрай бер.

	– «Не айтайыны» несі? Қанатың қатайып, қауырсының жетілді ме... Институт бітіргенде қызыл диплом алған жалғыз «Балапан» ұлы көшті бастап, түстіктен теріскейге жол тартуға жарады ма? Тэтэ-бэ – тағысын тағы басқалар...

	– «Ұлы көшті бастап» дейсің, ә?! Енді сендер сөйтіп күлесіңдер ғой. Әрине, оларың да дұрыс шығар! Өйткені өздерің өндірістен табан аудармай жүріп, әрқайсың-ақ қазір... – Қанат зорлана езу тартты.

	– Жә-жә, бізді қойшы! – Нұралхан досының қинала күлгенін, әлгі сөзді әлденеге ауыр алып қалғанын да байқамай, әзілге шаптырды. – Біз деген, бауырым, күрделі категориялармен ойлаудан ауылын әлдеқашан алыс қондырған, айлық, тоқсандық, жылдық жоспар деп желкені әбден қажатқан ку өгізбіз ғой, неғыласың. Онан артыққа жарамайтын да боп қалдық. Әйтеуір, қолдан келгенше барымызды салып, ақ-адал еңбегімізді аямай жүргенімізге ғана көңіл риза. Әйтпесе, кайбір жетіскеннен дейсің?! «Біреу тойшы болса, біреу қойшы болу керек», ғалым болу, ғылым қуу қолымыздан келмегесін... (мына сөз – Нұралханның шыны болса да, сол сәтінде Қанатқа өзі туралы айтып отырғандай көрінді), қолдан келер істі тындырайық дейміз. Енді кеп сен... бес жыл бойы берісі «удов.», әрісі «хорға» әрең оқыған бізді өзіңмен салыстырғың келеді. Жожоқ, достым! Басқа-басқа да, сенің (Нұралхан осы тұста орысшаны қосып жіберді) «железная логика», «твердый расчет» плюс «смелая фантазиядан» тұратын бұлжымас системаңды біз білеміз ғой! Сондықтан сен бізді қоя тұрып, әйда өз жөніңді әңгімеле!

	Досының ағынан жарыла ақтарылғаны соншалық, мұнан көп үміт күтетініне, күтіп жүргеніне, Қанаттың енді титтей де күдігі қалған жоқ.

	– Әңгімелейтіндей ештеңе де жоқ, шал, – деді ол. – Шы-ным... Қазір қолданылып жүрген темір-бетон конструкцияларына принципиальды өзгешеліктер енгізу жөнінде, – экономикалық тиімділігінің бүкіл есеп-қисабымен, – екі-үш түрлі жоба ұсынып ем, бәрі де біраз жылдан бері министрліктің сейфінде жатыр.

	Бір-екі бастамаң қолдау таба қоймағасын, өзің де енжар тарта бастайсың ба деймін?! Қазір әбден жуасып та қалдық.

	– Е, неге?

	– Нансаң бар ғой, артиллерист, осы жобалау институтына ауысқаныма қатты өкініп жүрмін. Тым жақсы жұмыс істеп жүрген жерімнен кетпегенімде, ендігі азуы айбалтадай маман болатын ем. Қазір ше? «Ананы істеп тастай қойшы», «мына бір жобаны тексере салшы» секілді ұсақ-түйекпен ерте күнді кеш қылып, уақыт өткізіп жатырмыз. Бітпейтін, таусылмайтын бір қағаз, қағаз, қағаз. Ыза болғаныңнан кейде отыра қалып шетінен кеміргің келеді. Тұмсықты көкке көтеріп қойып, ұлығың келеді сосын. Сондайда есіме сен түсесің. Мынау есіктей омыраумен қиындық атаулының қабырғасын күйретіп, иығындағы зіл батпан жүкті күн ұзақ арқалағаның аз болғандай, үйіңе сүйретіп келгенің (яғни кешке үйіңе сүйретіліп жеткенің) көз алдыма елестейді. Қызығам! Шіркін, бойдағы барыңды беріп, бір берекелі іс тындырған соң, есіңнен тана шаршағанға да не жетсің! Рахат қой...

	– Мәс-саған, безгелдек! Біздің күн сайын көрінгенмен көмекей жыртылғанша айғайласып, қызыл танау боп жататын тірлігімізге де қызығатын адам бар екен ғой?! Ха-ха-ха... Мойнымды қамыт қажамады деп жылаған кісіні көріп тұрғаным осы.

	– Жо-жоқ, сен күлме! – деді, Қанат өзі де еріксіз езу тартқанмен, жұқа жүзі қызараңдап. – Шын айтам!.. Расында, бір жаққа кетпесем бар ғой, артиллерист, мен мұнда тұншығып өлер түрім бар. Бүйтіп жүре берсем, тәуір чиновник боп қана шығармын. Ал онан ия өзіме, ия жұртқа не пайда?! Өзің ойлашы... күн ұзақ қағаз кеміруден басқа жан ауыртып жатқан жұмыс жоқ. Сағатымен тұрасың, сағатымен жұмысқа барасың. Мезгілінде қайтасың. Үйіңе қайтсаң да бір сәрі-ау, қазір не көп, жұмыс істемеуге алаңдатарлық себеп көп. Осы күні карта деген бәле шықты ғой, түнімен отыра қалып сызасың. Ана үйге, мынау үйге қыдырасың... Ішесің... Құрысыншы, қайсыбірін айтайын! Оның үстіне, мен сияқты қызба адамға тіпті тоқтау жоқ. Мезі боп біттім, шал!

	Нұралхан бірдеңе айтпақ боп оқтала түсті де, ойынан жаңылып қалды. Сонсоң Қанаттың сүп-сүйкімді жүзіне, талдырмаш тұлғасына қызыға қарап отырды да, әлденеге туған інісіндей кейігісі келді.

	– Айтпақшы, кеше қайда болдың? Телефон соғып ем, түннің бір уағында жоқ болдың ғой. Тағы да сол карта ма? – деді қыжыртып.

	– Енді не деп ең?!

	– Өзің ашулысың ғой. Ұтылып шыққаннан саумысың? – Нұралхан енді қулана күлімсіреді.

	– Өй, құрысыншы! Малтай-шалтаймен текке уақыт өлтіріп жүргеніне кісінің өзі ыза боп отырса... – Қанат та күліп жіберді, – «ұтылып» дейді ғой! «Күйіктің де күлкісі бар» деп...

	– Әй, Балапан, Балапан... Байқаймын, сіркелерің су көтерер емес. Асылы, астананың ауа райы сен секілді қызу қанды адамға жақпаушы еді, – деді Нұралхан екі ұштылау жымиып. – Тым тез жуасып қалмасаң жарар еді, әйтеуір.

	– Мұныңның рас болуы ғажап емес. Бұрынғы сабырлылық пен салқынқандылыққа қоса, қазір салқын ойлылық деген де модаға кірді ғой.

	– Солай де, бауырым! Мұны түсінгенің жақсы.

	– Түсінгені бар болсын! Оның несі жақсы?! Жыл сайын жоғары оқу орындарын біз секілді мыңдаған жастар бітіріп шығып жатыр. Жай ғана шығып жатқан жоқ, ғылымның ең соңғы жетістіктерін игеріп шығып жатыр. Жаңа идея, жігер, күш-қуат, білім дегендеріңіз соларда. Ал оны жүзеге асырайын десе, «тәжірибе жинақта, бала, тәжірибе!» деп сылқ-сылқ күліп отыратын салқын ойлы сарабдалдар, Құдайға шүкір, шаш етектен. Жас маман тырбанады-тырбанады... Сонсоң бір күні: «Әй, осы тек маған ғана керек пе?» – дейді де, қолды бір сілтеп, көппен бірге каңғалақтап кете барады. Сонда не үшін оқыды, не үшін білім берілді? Жо-ожоқ, Нұралхан, жас күштердің батыл ізденістері мен жылт еткен жаңалығына көзді ашыңқырап, сергек қарау керек; әрі олардың мезгілінен бұрын сақаруына, тым ерте есеюіне жол бермеу керек. Онсыз да кезегі келетін нәрседен ешкім кашып құтыла алмайды. Құй қала, құй қалама, келеді ол кез! Ал ештеңе тындырмай жатып, салқын ойлылыққа көшу ерте есейтеді. Ерте есейтеді! Ерте есею – есепқұмар қуларды көбейтеді немесе жас адамның бойындағы рухани күшті мүлде сөндіреді. Мен жасына жетпей жалынынан айрылған, салқын ойлы «сырбаздарды» аяймын!

	– Оһо! Жалпы, желкілдетіңкіреп жібергенің болмаса, бәрі дұрыс... бәрі орынды, әрине! Тек қызуқандылықпен өзің әлі күнге соны ескермей жүр ме екен деп айтып ем.

	– Ескермек түгілі, мен бұл пікірімнен ешқашан қайтпаймын. Жо-жоқ, қызуқандылығың деме! Сенімім болғандықтан қайтпаймын.

	– Ал жақсы... Сенің ештеңеге оңайлықпен келісе қоймайтының, бірақ көзің жеткен, көңілің сенген пікіріңнен қайтпайтының белгілі ғой. Енді біздің «рационалистер» – Бейсек пен Ерғазының жағдайы қалай, соны әңгімелеші.

	– Олар туралы не айтайын... Қазір өздері келгенде сұрамайсың ба?

	– Мәссаған! Біз екеуміз қауқылдасып отырғанда он бір жарым болыпты ғой, – деді сағатына қараған Нұралхан. – Бұлар неге кешігіп жатыр-ай?!

	– Он бір жарым деймісің? Кеп қалар, енді. Кімдерге хабар-ласқаныңды, яки хабарласатыныңды айтып па ең?

	– Айтқанмын.

	– Өзің айттың ба? Әлде... «Бізден басқа тағы кімдер болады?» – деп олар сұрады ма?

	– «Сұрағаны» қалай? – Нұралхан досының жүзіне таңырқай қарап еді, Қанаттың миығында мысқыл аралас бұлдыр күлкі бар екен. Аңырып қалды.

	– Несіне таңырқайсың? Таңырқама, шал! Бүгінде бұл да модаға кірген әдет қой. Кейбіреудің сұрағысы келмесе де, аузынан еріксіз шығып кететін боп жүр, – деді Қанат әлде ойыны, әлде шыны белгісіз мырс етіп.

	Мұны Бейсек пен Ерғазы туралы айтып отыр ма, әлде Қанаттың құйттай нәрседен жалпылама ортақ қорытындылар жасауға қашаннан бейімділігі бұл жерде тағы бой көрсетіп отыр ма, екі арасын түсіне алмай қалған Нұралхан тағы да әрі-сәрі боп қалды.

	– Сен өзің жұмбақтауды көбейтіп кеттің ғой, балапан, – деді сонсоң күліп. – Тек түбі қайырлы болсын дағы.

	– Әр нәрсенің де түбінің қайырлы болу-болмауы – адамдардың өздеріне тікелей байланысты деп білем, шал! Көкірек-көңіліңнің тазалығына байланысты болу керек, асылы...

	– Солай де... Іһмм! Дегенмен мыналар айналды-ау, – деді Нұралхан әңгіме бетін аударғысы келіп. – Шегелеп-ақ айтқан секілді едім кеше.

	– Жә-ә, қайда асығамыз? Күте тұрайық та. – Қанат самарқау ғана креслоға шалқая кетті.

	** *

	Алғашқы кезде «әне келеді, міне келедімен», уақыт ұзаған сайын «Енді кеп қалармен» алаң болып, Нұралхан қонақтарын сағат екіге дейін тосты. Бірақ Бейсек пен Ерғазыдан хабар болмады.

	Сонсоң:

	– Мыналарға не болған-ай?! – деп, қайта-қайта терезеден көшеге көз салғыштап, іштерін кептіре сыбап еді; онысы – «сені көп күттіріп қойдым-ау» деп Қанаттың алдында ақталғандай боп шықты да, бұрынғыдан бетер ыңғайсызданды. Онсыз да, құдды Бейсек пен Ерғазы келмесе, мұны шақырмайтын кісі құсап, бағанадан бері отырғызып қойғанына қатты қысылып тұр еді. Енді мүлде саса бастады.

	Бір сәт: – «Неге келмей жатсыңдар, әй! Бәле-жаладан амансыңдар ма?!» – деп үйлеріне телефон соқпақшы да болған. «Бірақ ондай жағдай бола қалса, өздері де хабарламас па еді?!» – деген бір ой қідірте берді.

	Ақыры, күдері үзілген соң:

	– Қой, не де болса, бір себептері бар шығар. Келе алмайтын болғандары ғой. Өзіміз-ақ бара берейік, Балапан, – деп алдымен өзі бастап орнынан түрегелді.

	Шындығын айтқанда, бұлай болады деп ол тіпті ойлаған жоқты.

	Біраз жылдан бері көріспеген достарының дастарқанға шақырғанда келмей қалуы көңіліне біртүрлі жайсыз тиді. («Естімесе бір жөн-ау! Бәріне де өзім хабарладым ғой», – деп ойлады ол.) Бірақ онысын білдіргісі келмей, үстел басында Қанатқа көңілдене, күле сөйлеген болып:

	– Ал, балапан, кел! Аман-сау көріскенімізге...

	....Енді арада өткен жеті жылдай уақыттағы жаңалықжақсылықтарға...

	...Әйда, басқа – бас қосылғанына!

	...Екі отбасыдағы бір-бірін көрмеген бәйбішелер мен бала- шағалардың денсаулығына... – деп, себепке себеп қосып, біраз жүйдірмелетіп-жүйдірмелетіп жіберді. Бір жақсысы – мұның көңіл күйін ұға қойды ма әлде баяғыша аңқылдаған ақ көңілдігі ме, Қанат та қамшы салдырған жоқ.

	Сондықтан да шығар, әрі-беріден кейін Нұралхан көңіліндегі кірбіңін сырып тастап, кәдімгідей ақтарылып сөйлеуге көшті.

	– Осылай қарай жүрем дегеннен бастап, әрқайсыңның мінез-құлқың, сөйлеген сөздерің, жүріс-тұрыстарыңа дейін көз алдыма елестеп, көріскенше шыдай алмадым-ай! – деді қаны бетіне теуіп. – Қатты сағындым бәріңді!

	– Периферияда жүргеннің қырсығы ғой! – Ішімдік ә дегеннен басына шапса да, әрқашан іліп-қағуды ұмытпайтын Қанат мырс етіп, қағыта күлді. – Уақыт онда ақырындау жылжиды, шал. Сондықтан өткен күндерге сен жақындаусың. Сол күндердің белгілері сенің бойыңда көбірек сақталуы тиіс. Заңды!

	– Түу, сен де қайдағы жоқты айтады екенсің! – Нұралхан жараты-лысынан ірі кісінің кең пейілді күлкісімен рахаттана қарқылдады.

	– Таңқалатындай не бар? Уақыт машинаның дөңгелегіндей зыр қаққан мына қалада тұрып көр. «Сағындым, сарғайдым...» деген сантимент сөздер аузыңнан шығар ма екен!?

	– Сонда сендер мені сағынған жоқсыңдар ма, ей? Ең болмаса бір рет те естеріңе алмадыңдар ма, а? Қандай қаттысыңдар!

	– А, ол басқа мәселе! Ол айтылмайды. Ішінен боқтаған да көп боқтайды, іштей жақсы көрген де – шын жақсы көреді. Бәрі ішімізде.

	– Бәсе... Ойбай-ау, сендерді ойлағанда ішкен асымыз бойымызға сіңбейді! Сендер ұмытсаңдар... не болатынын білмеймін; өз басым ұмыта алмаймын, әйтеуір.

	– О! Мұндай сенімің болған енді... тамаша, шал! Тек сондай сенімі бар әрі күшті адамдар ғана, мәселен, мына сен сияқты, (Қанат досының балуан тұлғасына сүйсіне қарап қойды) – табаны таймайтын, ештеңеге мойымайтын, турашыл әрі адал келеді.

	– Рахмет, рахмет! Төбем көкке екі елі жетпей қалды ғой. Үф-ф-ф! Қане, сол үшін...

	– Жо-жоқ! Сен қалжың деп ойлама. Талайларды көріп жүрміз ғой. Көбінің-ақ ісі де, сөзі де тайғанақ, табанының бүрі жоқ. Ал саған, сенің мынау есіктей омырауыңмен қиындық атаулыны қақырататыныңа, қақыратып жүргеніңе мен сенем! Өйткені сен кем сөйлеуің мүмкін, бірақ ешқашан ештеңені артық айтпайсың. Солай, шал! Әркім өзінде жоқ немесе жетіспейтін қасиеттерге қызығады дейді ғой. Рас шығар, әйтеуір, соңғы кезде мына өзіме де, өзгеге де сенімім шайқалып бара жатқан сияқты еді, сені көргенде сабама түскендей болдым. Есіңде ме... бағана «түк өзгермегенсіңай!» дедім ғой. Шыным сол! Ең бастысы – көңілің, ықылас-ниетің өзгермеген. Біздің көбіміз-ақ одан айрылып қалдық па деп қорқам. Сондықтан бұл тосты достарға деген үлкен сенім үшін, сол сенім біздің өмірлік принципімізге айналу үшін деп көтерейік!

	– Тамаша-а!.. Бірақ кісінің көзін бақырайтып қойып мақтайды екенсіңдер. Соларың қиын боп тұр. Әйтсе де... Тұра тұршы, мына бір ыдысты босатып тастайын, – деді Нұралхан. – Кха! Иә, әйтсе де біз мұндай ірі тураудан әлдеқашан бас тартқанбыз, бала! Бәлкім, әлгі айтқандарың біздің де бір бүйірімізде жатқан шығар, бірақ ондайды сыртқа шығаруға уақытымыз жоқ. Ертеден кешке дейін жұмыс! Сендер өздерің басқа істер шаруа болмаған соң, иә ірі сөйлейтін, иә таусылып сөйлейтін, шаршампаздық дертке шалдыққан болсаңдар керек. «Жүйке жұқарған» дейді мұндайды. Кәдімгі цивилизация әкелген жаппай стресс, сезімдердің шұғыл акселерацияға ұшырауы деген осы шығар.

	– Пәлі... келіспес-ақ едім, сөзіңнің жаны бар-ай! «Шаршампаз-дық дертке шалдығып» деп тауып айттың. Тек соның неден туындайтынына көңіл бөліп көрдің бе... Менің ойымша, ол... – Қанат сәл мүдіріп қалды.

	– Сенің ойыңша қалай екенін білмеймін, – деді Нұралхан алабұртқан бет-жүзімен жайыла күліп, – бірақ ондайды ойлап жатуға уақытымыз жоқ деп мен саған бағана-ақ айтқанмын.

	– Жо-жоқ, енді сен өп-өтірік басыңды алып қашпа. Өте дәл, тауып айттың. Егер, шынында да, бұрын-соңды көңіл қойып көрмеген болсаң, онда тыңда.

	– Ал, тыңдадық!

	– Тыңдар болсаң, менің байқауымша, «шаршампаздық» дейтін дерт адамның өзіне-өзі қастық жасауынан болады... Қастық жасағанда қалай?! – Қанат жіңішке саусақтарының басын жыбырлатып қойды. – Мәселен, кісі бір үлкен пайдалы іс тындырғалы тұрғанында, оны тастай салып, басқа бір ұсақ-түйек өткінші қызыққа, желікқұмар көңілдің әзәзіл ахаху-сахахуына еріп кетуінен (құдай-ау, әлгі өмірлік мәні бар үлкен ісінің мыңнан бір бөлшегіне татыса екен-ау ол!), сонан келіп шығатын – өзіңнің істеп жүрген ісіңе, қылуаңа өзіңнің риза болмауыңнан, олқы көңілдіктен туындайды. Кейде бір өзіңді ойсыз-дымсыз, іс-міссіз жүрген мәнгүрт секілді сезінесің ғой. Әне, сол секілді! Орысша айтқанда, бұл кәдімгі «духовная неудовлетворенность!» «Дым бітірмедім- ау! Дым бітірмедім-ау!» деп ойлай бер де, ештеңе тындырмай жүре берші.., шаршамағаныңды көрейін. Бұл – барыңды салып, арқа етің арша, борбай етің борша боп, ауыр жұмыс тындырғаннан кейінгі шаршау емес. Ондай шаршаудың, ол еңбектің зейнеті бар ғой; рахат қой, ол! Ал мынада ешқандай компенсация жоқ. Сондықтан да дертке ұқсас жері көп. Дерт, шынында! «Шаршампаздық» дейтін дерт! Сен дұрыс байқадың, меніңше, кім-кімде сонан құр болмауы керек. Әрине, қалалықтарды айтам ғой, баяғы...

	– Асылы, қара тас түсіп кеткен қазанды да қайнататын сенің миыңның энергиясына өзіне лайық жүк арту керек екен, – деді Нұралхан жымиып. – Мойнымды қамыт қажамады деп жылауың жаман еді...

	– Өзім де солай етуге біржола бекіндім. Осындағы кез кел-ген құрылысқа, орын табыла қалса, ауысайын деп жүрмін, шал!

	Ғылым сосын да қашпас!

	– Мм-да!? Бұл сонда түбегейлі шешімің бе әлде... – Қалжың-даған секілденгенмен, Нұралхан білдіртпей ғана досына сынай қарады. Бастық боп жақында ғана тағайындалғанмен, «тәуір кадрды қарпып қалсам...» деген бір эгоистік ой бас көтеріп келе жатты.

	Ә дегеннен қаттырақ сілтеңкіреп жібергеннің әсері екеуінде де бар еді. Екеуінің де беттері, маңдайлары жылтырап, көздерінің айналасына көлеңке жүгіріп қалған. Бірақ Нұралхан Қанаттың жүзіндегі құйттай өзгерісті де қалт жібермеуге тырысты.

	– Окончательно и беспо-во-рот-но! – деді Қанат басын шайқап. Қашанғы әдетінше қыздырмалата айтқанмен, көптен толғанып жүрген шешімі екені кесімді үнінен анық байқалды.

	«Бұл алдын ала бір жерлермен келісіп қойды ма екен? – деп ойлады Нұралхан досына барлай қарап отырып. – Қай бастық қағып түсер екен? Өзіңе сенгендей сенетін мұндай білімді инженерді, әлі күнге балаша аңқылдап жүрген ақкөңіл жігітті қайдан табарсың?! Өзі де бірақ анау-мынау жерді менсінбейтін болу керек...»

	– Сонда... көздеген нысанаң қай шама? Құрығанда ведомство-лық құрылыс орындарының біріне бастық болатын шығарсың? – деді Нұралхан, онан төменді айтса досының намысына тием бе деп қуыстанып.

	– Қайдағы бастықтық?! Оған бізді кім қояды? Сен өзің «киелі орын құр тұрмас» деген орыстың мақалын білмеуші ме ең. Оның үстіне, бұл – астана, шал! Инженерлік жұмыс табылса – табылғаны; табылмаса – учаске бастығының орны болса да жаман емес. Жобалау институтына барғанымша екі жыл құрылыста істегенде өскен биігім. Не болғанда да менің анау-мынау қиындықтан қорықпайтынымды білесің ғой. Әрі өзімнің іздеп бара жатқаным да сол. «Бұдан жаманымда да тойға барғанмын» дегендей, сменалық мастерден бастағанда да ештеңем кетпеген. Ішін ұрайын, еңбегің құмға сіңген судай жым-жырт ағып жоғалмай, жоғарыдағылар бірде боқтаса да, бірде мақтап, әйтеуір, күн сайын өзіңе-өзің есеп беріп отырасың ғой.

	– Мұныңа қол қоюға болады енді. Өндірістің аты – өндіріс, қанша айтқанмен не істеп, не қойғаның күн сайын жұрттың көз алдында дейсің ғой.

	– «Өзіңнің де көз алдыңда» дегенді қосу керек! Адам, ең алды-мен, өзіне-өзі есеп бермесе, жұрттың алды туралы әңгіме қозғау да мүмкін емес деп ойлаймын.

	– Оһо! Азаматтық үнің айқындала түскеніне қуанғаннан басқа айтарым жоқ. «Балапанның қанаты қатайып, қауырсыны жетілді» деген осы... – Нұралхан тағы да әзілге көше бастап еді.

	– Ой, қойшы! – деді Қанат өкпелегендей бет-аузын тыржитып. – Саған кісі шынын айтып отырса... Бейсек пен Ерғазыға ұқсап келекелей жөнеліп!

	Нұралхан досына аңырая қарады. Қанат әлденеге тарелкесіндегі тамақты шанышқымен шұқылаған күйі төмен қарап тұқшиып қалған екен. Не де болса бір жанды жеріне аңдаусыз тиіп кеткенін біраздан соң барып ұқты. Бірақ оның себебін сұрауға да, бірдеңе деуге де бата алмады. Қазір не десе де, ақ бола тұрып ақталғандай халге түсерін сезіп еді.

	Онысын Қанат та байқады ма әлде мынау үнсіздікке өзі де ыңғайсызданды ма:

	– Жоқ-ау, Нұралхан... – деді, осы уақытқа дейін ішінде булығып келген бар қыжылын шампан тығынындай бір-ақ атып, – біреу өзіңе сеніп шынын, сырын айтып отырғанда, қалайша бәр-бәрін ылғи әзілге айналдырып, күлкіге жеңдіріп өте шығуға болады?! Кейкейде ішіме сыймай бара жатқан жайларды айтсам, біздің Бейсек пен Ерғазы да сол... әрі итеріп, бері жығып келеке қылады. Әсіресе, кісінің жанына тиетіні: «Әлі школярстводан кетпегенсің. Баласың ғой,... өмірдің қитұрқыларын ұғу саған ертерек. Біздің жасымызға жеткенше талайды бастан кешірерсің; сонда түсіне жатасың» дейтіндері. Осы... күні кеше бәріміз бірге оқымап па едік?! Әлде өздері сонда... үлкен мұраттар биігінен, азаматтық үлкен деңгейде ойлап, іс-әрекеттерін соған сәйкестендірмей ме екен? Олай дейін десең, қай-қайсысының да жұмыстағы абыройы, атағы ешкімнен кем емес. Естіп жатамыз ғой, маман ретінде де осындағы ауызға ілігіп жүретіндер санатында. Сондай достарыңның бар екенін сырттай мақтаныш ететін де кезіміз бар. Ал оңаша сөйлесейін десең, айтатындары әлгіндей...

	– Не дейді сонда? – деді Нұралхан. Анықтай түскісі кеп сұраған жоқ, күліп-ойнап отырып кенет қолайсыз үнсіздікке тап келген соң, әңгімені сабақтау үшін ғана айтты.

	– Не десін... «Сен құсап бұлай ірі турау, балапан, тек жұрт ал-дында, трибунадан сөйлегенде ғана жарасады. Бірақ біз салтанатты жиналыста отырған жоқпыз ғой», – дейді дағы, баяғы...

	– Іһмм... – Нұралхан түсініксіздеу ыңыранды.

	Екеуі де біразға дейін үнсіз отырып қалған.

	– Айтпақшы, Қанат-ау, – деді Нұралхан әлден уақытта, – бағана «жігіттердің жағдайы қалай?» дегенімде, «өздері келгенде сұрамайсың ба?» деген соң, ештеңе дей қойған жоқ едім. Сөз басталып кетті ғой, қарап отырғанша солардың жай-жағдайын да әңгімелей отырсаңшы... Естиік.

	– Не әңгімелейтіні бар?! – Қанат тарелкесіндегі тоңазыған етті қидалап турап отырған күйі: – Өздерінің келмегенін қарашы, – деді, Бейсек пен Ерғазының жоқтығы есіне енді ғана түсіп, өкінгендей.

	– Иә, келмеді... бұларға не болғанын? – деді Нұралхан да көз қиығымен есік жаққа еріксіз бір қарап қойып.

	– Вообще-то, олардың келмейтінін мен білгем. Бірақ жеті жыл-дан бері көріспеген сен келгенде, бәлкім, келер деп те ойлап ем. Алғашқы ойым дұрысқа шықты ғой, – деді Қанат, «өзім де осылай боларынан қорқып ем» деген шырайда.

	– «Келмейтінін білгем?» Қалайша? Әлде келе алмайтындарын саған айтып па еді?

	– Жоға! Просто... тут есть одно «но!», старик.

	– Ол неғылған «но?» – Нұралханның қабағы шытынап қоя берді.

	– Есіңде ме...– Қанат қипақтап, қашырта сөйледі. – Бағана мен: «Кімдерге хабарласқаныңды, яки хабарласатыныңды кеше сөйлескенде алдын ала айтып па ең?» – деп ем ғой.

	– Айтқанмын дегем.

	– Ендеше, «өзің айттың ба әлде бізден басқа тағы кімдер бола-ды?» деп, олар сұрады ма?» дегенім есіңде ме?

	– Есімде!

	– Есіңде болса, сол... шал! Неге екенін қайдан білейін, біраздан бері олар бірінің баратын дастарқанына бірі бармайтын болып жүр ғой. Келмегендері содан шығар. Әнеу бір күні «дәм татып кетіңдер» деп шақырғанымда, біздің үйге де екеуі келмей қалды. Ренжідім, ренжігенмен қайтейін. «Өз қолыңды өзің кесемісің?» деген...

	– Оларға не болған сонда?

	Қанат иығын қиқаң еткізді де қойды.

	Нұралхан едәуір уақыт үнсіз, түйіле отырып барып:

	– Араларында сондай бірдеңе бола қойған күнде де... – деді қинала сөйлеп, – оларын сенің немесе менің дастарқанымның басына салатындай не жөні бар?

	– Ыңғайсыз екен... «Ырылдарсың, қаппассың, менен жақсы таппассың» деп, бес жыл бойы қара нанды бөліп жеген жігіттер енді ұсақ-түйек бірдеңелерге бола бір-бірімізден алыс кете аламыз ба?

	– «Алыс кете аламыз ба?..» Қызықсың-ау, Нұралхан... – Қанат-тың маңдайы кіржиіп барып жазылды. – Біреу расында, мұндайға қатты қиналар, ал біреулердің пәруайына да кіріп-шықпаса, қайтесің... Адамына қарай дағы. Иә, оны айттың не, айтпадың не?! Асылы, бұған таңқалатындай да ештеңе жоқ, шал. Егер ескі жолдасың суыса бастаса, сенен гөрі тәуірірек серік, жанына жақынырақ кісі табылса, яки таптым деп есептесе, «әй, біз баяғыдан жолдас емес пе едік? Қатынаспай кеттіңдер ғой» деп, бес жыл бойы бірге оқығаныңды, сен айтқандай – «қара нанды бөліп жегеніңді қалайша бұлдайсың?» Мұндай қасиетті ұғымдарды араға салып, ұсақ-түйекке былғауға бола ма, сірә? Өйте берсек, достықта қандай қадір-қасиет қалмақ. Адамның тіс жарып айтпайтын, бірақ әрқашан жүрек түбінде қаттаулы жататын бір киелі сезімдері болады ғой. Сол секілді жолдастыққа адалдық, айнымастық деген де – әркімнің өз көңіл түкпірінде ең аяулы нәрсесі боп жатуы керек. Сонда ғана ол аяулың болады. Әйтпесе не? Өзі қашқақтап жүрген кісіге жолдас едік деп, қарынға жабысқан талақ құсап жармаса беріп...

	– Сен өзің манадан бері көп жұмбақтап кетіп едің. Асылы, бір кілтипан болуы керек араларында. Несіне күлбілтелейсің!

	Айтсаңшы, қашқақтап жүрген кім дейсің сонда?

	– Кім дерің бар ма?

	– Жоқ, енді... оның жұмбақтайтындай ештеңесі болмауы керек.

	Жамап-жасқамай-ақ қойсаң да болатын шығар.

	– Жоға, жасырайын деп отырған мен де жоқпын. Тек... әңгіме сенің «бес жыл бойы бірге оқыған достар енді бір-бірімізден алыс кете аламыз ба?» дегеніңнен шығып жатыр-ау. Сосын айтып отырғаным ғой.

	– Ал иә...

	– Ақиқатын айтсам, алыстамақ түгілі, қазір жігіттер бір-бірімен сәлем-сауқаты ғана түзу, жүзі таныс адамдар секілді боп қалды, шал. Бұрынғыдай аяқ-табақ араластықты былай қойғанда, аратұра қатынасып тұруды да қойып бара жатыр десем, өтірікші болмаспын. Сірә, дейім-ау, осы күні жетпейтіндей, жетіспейтіндей не бар? Әйтсе де тіршілік ыңғайына қарай, аз күн болса да әркім тек өзінің жамбасына жайлы жағын күйттей бастаған секілді. Сондықтан шығар, бізбен қатынаспағанмен, мәселен, Бейсектер осында облсовпрофта істейтін бір жігітпен екі туып, бір қалғанындай араласып тұрады. Иә, айтпақшы, ол жігітті сен де білесің. Бізден бірер курс төмен оқыды ғой. Институтта да кілең кәсіподақ комитетінің мүшесі боп, активистер санатында жүрмейтін бе еді... төртбақ келген, дөңгелек жүзді, әне, бір көзі бадырайған пысық қара жігіт!

	– Иә-иә... Білем! Енді есіме түсті, фамилиясы қалай еді соның?!

	Жиналыс сайын суырылып сөйлейтін де тұратын еді ғой.

	– І-і, дәл өзі... аты-жөнін қайтесің?! Қазір демалыс орындары-на, теңіз жағалауларындағы ең жақсы жерлерге жолдама дегеніңіз соның қолында көрінеді. Біздің Бейсекеңдікі – уақытша болса да, сары майға қасығын тік шаншып қойып, шекесі шылқып отыру ғой баяғы. Басқа не дейсің!? Анау да бір СМУ-дың бастығымен достасып алғанына дән риза болса керек. Несі бар, о да ештеңеден ұтылып жатқан жоқ. Таудағы дачасына үй салу үшін Бейсектен қызыл кірпіш алады. Бұған жолдама береді. «Баш на баш!» Достықтарының қаншаға созыларын кім білсін! Бес жыл бойы бірге оқыған, сен айтқандай, қара нанды бөліп жеген біз емес, қазір солар сияқты, әйтеуір. Қашан көрсең де, демалыс сайын екеуінің отбасы әлгінің жекеменшік «Жигулиіне» тиеліп алып, тауға қарай тартып бара жатқандары. Сенен несін жасырайын, сондайын көргенде, досыңды біреу ия қызықтырып, ия азғырып жүріп аударып алғандай, қызғанады да екенсің. Оның үстіне өзіңнің де қолыңда түк тірек жоқ екені, кайдағы бір қаймана біреу ғұрлы досыңа ештеңе бөліп бере алмайтының, тіпті болмаса со жолдасыңның бір кәдесіне жарарлық, бір өтінішін орындарлық, тап-таза көңіліңнен басқа түгің жоқ екені есіңе түскенде, досыңның өзі сенен сол үшін қашқалақтап жүргендей де көрініп, өз-өзіңнен іштей таусылады екенсің.

	Қайсыбірін айтайын, шал... осының бәрі маған арамыздың баяғыдағыдай еш бақай есепсіз, ұсақ-түйек реніштен ада, таза күйінде еместігінен секілді көрінеді де тұрады. Естілік-ессіздігіміз де, қай-қайсымыздың болмасын артық-ауыс еркелігіміз де ескерусіз қала беретін баяғы кешірімшілдіктің қайда кеткенін білмеймін. Сол мөлдір бастаудың тұнығын қалайша, қашан лайлап алдық... Миым жетпейді. Ол – ол ма, осы күні бір-біріміздің үйімізге бара қалсақ та, бір рюмка арақты артық ішіп қоймауға тырысып, ерін ұшымен ғана сіз-біз десіп сызылып кеп, сыпайысып отырғанымыз. Ара-тұра бірге жатып, бірге тұрғанымыз да ойға оралып, көкіректі жел кернеп кеу-кеулей бастасақ, кісі үйінде қонақта отырғанымыз, («Досыңның үйі емес пе? Неге кісі үйі?» дейсің ғой, өзім де түсінбеймін!) әрқайсымыздың-ақ әр үйге бас ие екеніміз есімізге түсіп кетіп, айылымызды жиып ала қоямыз. Өзің айтшы, осы да көңілдің қылаусыздығы болып па?! Досыңның төрінде өз төріңдегідей өзімсіне еркелей алмау қайбір жақсылықтың белгісі дейсің...

	Қанат тоқтағанша Нұралханның қабағы тұнжырап отырған.

	– Жә-ә-ә, – деді кенет баяу ғана, бірақ қатқылдау үнмен. – Асы-лы, Балапан,.. жігіттердің арасындағы ұсақ-түйек өткінші ренішті қазбалай берудің керегі не? Азаматқа жараспайды ол! Бағана өзің де бір сөзіңде: «Әр нәрсенің түбі жақсылық-жамандыққа апарып соқтыруы – адамдардың өздеріне, көкірек-көңілдерінің тазалығына байланысты», – демеп пе ең?! Бұдан былай көріспейтін кісілер емес, осымен доғарайық. Келші, онан да: «Азаматтар аман болсын!» – деп мына біреуді тартып жіберген дұрыс қой дейім.

	Қанат рюмкасын сүлесоқтау соғыстырды. Сонсоң құйттай ыдысты арбиған саусағымен бүре ұстап, түбін бір-ақ көрсеткен Нұралханның жалпақ кеудесіне көзін қадап отырып:

	– Жоға... мен бір соны қазбалағым кеп айтып отыр дейсің бе? Біріншіден, өзің білгің кеп сұрағасын, жамап-жасқамай-ақ айттым. Екіншіден, сенен жасыратындай да мұның ештеңесі жоқ қой, – деді, әрі өзімсінген, әрі өкпелегендей үнмен. – Жақсы болайық, жаман болайық, біз бір кезде арадан қыл өтпестей тату емес пе едік. Сол жігіттердің жағдайын саған айтпағанда, енді кімге айтам... Оның үстіне, басқаны қайдам, осының бәрі жүйкеме тиіп жүргені де рас. Білмеймін, өзімнің көңілім баяғыдай болғасын, «ең жақын достардың да көңілі неге өзімдікі секілді болмайды?» деген эгоистігім бе, әлде менің ұғымымша, достар дегенді – кіндігі байланысып жатқан, ажырамас біреулер секілді көріп келгенмін бе, әйтеуір, арамыздың соңғы жылдарда әлденеге алшақтай бастағаны – бір-бірімізге опасыздық жасап кеткеннен бір де кем көрінбейтін боп жүр. Ішіме сыймай бара жатқан жайларды айтам деп, бәлкім, көп сөйлеп қойған болармын. Бірақ айтпай қалсам, о да адалдық, жаны ауырғандық болмас еді.

	Тұнжырап отырған Нұралханның көкірегінде бір жетімсіреген сезім жұртта қалған күшіктей ұли бастап, со күйі тұншығып қалды.

	– Енді... осы әңгіменің өзін доғарсақ қайтеді? – деді қинала сөйлеп. – Онан да тағы тапсырыс берейін, ә? Ептеп сергімесек болатын емес.

	– Жо-жоқ! Осы жетеді. Сыртқа шығып сергиік, сергісек...

	Орындарынан тұрғанда мас болмағанмен, кәдімгідей бурыл тартып қалғанын екеуі де анық сезді. Бірақ сырт көзге оларын білдіргісі келмей, аяқтарын барынша нық басып, ақырын ғана залдан шығып кетті.

	** *

	Күндізгі ыстық қайтып, көлеңке басы ұзарып қалған екен. Тау жақтан қоңыр салқын леп келіп тұр. Бағана күн астында томсырайып жатқан фонтандарға да қазір жан біткен. Түтік атаулының көзінен тепсінісіп, ысқырысып су атқылап жатыр.

	– Пай-пай! Рахат мында екен ғой, – деді Нұралхан таудан ескен леппен өзіне қарай шалқыған хауыздың дымқыл тозаңына кеудесін, бетін төсеп. – Жақындасайшы, сергіп қаласың.

	– Қасыңда тұрмын ғой. Бұл фонтанды мен бүгін көріп тұр дейсің бе?! – Қанат досының балаша рақаттанған қылығын қызық көргендей, риясыз езу тартты. – Тек абайла, ауырып қалып жүрерсің. Бір ағамыз елге барып, өзі туып-өскен өзенге: «Айналайын, аруым», – деп қойып кеткенде, суға кетіп қала жаздапты деп еді. Сағыныш не істетпейді, сен де со кісіге ұқсап: «Айналайын, астана!» – деп келгеніңде кеудеңе салқын тигізіп аларсың. Тұла бойың балқып тұр ғой қазір.

	– Қалай, қалай? Не дедің? Ғажап екен... Не нәрсені болса да, сүйгесін дәл солай сүю керек қой, шынында. Ессіз сүйеді екен-ау, азамат! Қанат, сен танушы ма ең, ол ағаны?

	– Жоға. Үлкен кісі ғой, сырттай естуім бар болғанмен, таны-маймын.

	– Өкініш-ті-і...

	– Әй, шал, бұл әңгімені қоя тұралық. Мен әуелі маңызды бір ша-руамды тындырып алғым кеп тұр. – Қанат қалтасынан майда-шүйде ақшасын шығарып, тиындарын сыңғырлатып қарай бастады.

	– Не іздедің?

	– «2» тиындық.

	– Менде бар шығар... – Беті, маңдайы жылтырап тұрғанмен, көзінің айналасына кірбің ұялап, ұйқысыз жандай жанары маужыраңқы тартқан Нұралхан «2» тиындықтың біреуін әрең тауып, досына ұсынды. – Мә, тек неге қажет, әуелі соны айтсаң қайтер екен?!

	– Сек-рет... Мен қазір келем!

	Қанат ішке кіріп кетті де, ұзамай қайта шықты. Ыржиып келеді.

	– Ал, шал, – деді жақындай бере, – біздің үйдің бибісі жұмыстан кеп, бағанадан бері екеумізді тосып отыр екен. Тез жетіңдер деп бұйырып жатыр.

	– Мәссаған! Ертерек ескертсең қайтеді. Мына түрімізбен... ішіп барғанымыз...

	– Дәнеңе етпейді! Өз үйің емес пе?! – Қанат еркіне қоймай до-сын қолтықтап алды. – Кеттік!

	– Тұра тұрсаңшы енді, әуелі сөйлеселік, – деді Нұралхан абды-рап. – Қоя тұр!

	– Қоя тұратын ештеңесі жоқ! Ұмытып кетіппін, таңертең-ақ ескертіп жіберген. Жаңа да: «Досыңды ертіп келмесең, келме!» – деп жатыр. Жүрші, енді... үйге барып, ақтарылып бір отырайық.

	– Әй, қу-ай... дәу де болса жалғыз баруға әйеліңнен қорқып тұрсың ғой! – деді, Нұралхан ойын жинақтап алу үшін уақыт ұтпақ боп. Сөйтіп тұрып кеше телефон трубкасынан естіген нәзік дауыс иесін көз алдына елестетіп те үлгерді. Оның мұны жақынындай іш тарта сөйлегені, көптен таныс-біліс адамындай тіпті базына білдіргені («Үйге келмей, телефон соққаныңыз қалай? Дос адам сөйте ме екен?!»), басқасын былай қойғанда бұл оны танымай, оның мұны жобалап білгені – бәр-бәрі есіне түскенде, сол адамның шақырғанына бармай қалуы, тіпті ыңғайсыз болатынын ұқты.

	– Жә, тартқыламай тұра тұрсаңшы енді... Әуелі ойланайық, – деді қипақтап.

	– «Ойланатын түгі жоқ» деп, мен ә дегеннен-ақ айттым ғой! Қалғанын жол-жөнекей сөйлесерміз. Міне, такси келіп тоқтады, айрылып қалмайық... Ал жүгір!

	– Жарар... ақыры баратын болдық қой, – деді Нұралхан таксиге жайғасып отыра бергенде. – Бірақ ескертіп қояйын, біз жаққа келе қалсаң, мен де сенің осындай шаршап тұрған кезіңде ертіп апарам үйге. Көр де тұр, әдейі сөйтем!

	– Келістік! Құдай біледі, тартына қоймаспын. – Қанаттың екі езуі екі құлағында. «Маған қайта сөйткенің жақсы» дегендей мәзмейрам боп отыр.

	– Әй, қу-ай, ішкен кісіге ылғи да бір жүз грамм жетпейтін секілді боп тұратынын біліп келе жатырсың-ау! Көрерсің әлі.

	– Е, несі бар? Көрмей жүрген нәрсең бе еді?!

	Екеуі қосыла қарқылдады.

	Соның арасынша «Көктем» микроауданындағы Қанаттың үйіне де кеп қалған екен. Саржағал «Волга» баяу қалқып, бес қабатты сұр үйдің алдына көлденеңдей берді.

	** *

	Сыртқы есік кілттенбеген екен.

	Сау етіп кіріп келген бетте:

	– Жан-на-а-а! – деді Қанат өте бір жұмсақ дауыспен еркелете дауыстап. – Жаным-ау, қонақ келді ғой, қарсы алсаңшы...

	Алдына алжапқыш байлаған ашаңдау ақ сұр келіншек бүйірдегі бөлмеден жүгіре шығып, қымсына кеп жымиып қолын ұсынды.

	– Сәлематсыз ба? – деді Нұралхан сәл иіліп.

	– Сәлемет болыңыз. Өзіңіз де есен-сау жүрсіз бе? – Кеше естіген нәзік дауыс қазір дәл қасынан сәл дірілдей шықты. Құлаққа жағымды-ақ екен. – Жоғары шығыңыз, төрлетіңіз, – деді биязы ғана.

	Қанат дәудірлей сөйлеп: «Ал, мекенжайымыз осы. Өз үйіңдей тайраңдай бер», – деп төргі үйге бастай жөнелді.

	Залдан тағы бір есік шығады екен. Жылтың етіп бір бұйра бас қара бала көрінді де, есікті еңкейтіп қана қойып, сығалап қарап қалды.

	Нұралхан:

	– Мынау кім деген жігіт, ей? – деп еркелете қарап еді, бұйрабас ізім-қайым жоқ болды да кетті.

	Қанат та байқап қалған екен. «Әкем-ай, Саматжа-а-ан, аға ғой келген. Келе ғой, кел!» – деп бәйек боп еді, келе қоймағасын өзі барып тыпырлатып көтеріп әкелді. – Ал, ағаңа сәлем бер! Өй, күшік, сәлем бер деймін ағаға... – деп қояды.

	Оған көнетін бала ма, ысылдап-пысылдап бұлқынып жүріп қолдан шығып кетті де, түпкі бөлмеге зыта жөнелді.

	– Самат дейтін тентегіміз осы. Мамасының баласы. Болат дейтін үлкеніміз бар, әжесіне кеткен, – деп Қанат таныстырып жатыр.

	...Люстраның самала нұрымен жарқыраған бөлмеге көз салып отырып, Нұралхан досының екпіндей сөйлеуінен, жадыраңқы үнінен, үй-ішінің тап-тұйнақтай жинақтылығынан бұл отбасының жарастықты, жайлылығын ұқты. Өзінің де кеудесі кеңіп сала берді. (Бері қарай шығуын шыққанмен, бұрын-соңды көрмеген отбасынан «осыным қалай болар екен?» деп қысылып та еді.) «Жоқ, жақсы екен. Шүкір». Қазіргі сәтте ол бұған өз ошағының жайлылығынан кем қуанған жоқ.

	– Алдымен ас әзірлейін бе, шай дайындайын ба? – деп Жанна үстел үстін реттеп, зыр жүгіріп жүр.

	– Оны қонағыңнан сұрайсың ба? «Қонақ – қойдан жуас, май берсең де, жей береді», өзің бірдеңе қылсайшы! – деп Қанат қағытып қалды. – Әйтсе де, қайсысын қолайлайсың, шал – деді сонсоң Нұралханға жымия қарап.

	– Өзің айтып, өзің қайтасың екен. «Қонақ – қойдан жуас» демедің бе?! – Нұралхан бет-жүзі жайыла күлді. Сонсоң: – Ойнап айтам! Шай әкелсін, – деді байсалды қалыпқа түсіп.

	– Онда, Жанна, алдымен шайыңды даярлай ғой, – деді де, Қанат досының қасына, диванға кеп жайғасты.

	Тек екеуі емес, басқа да қонақтар келер деді ме екен, үстел ұзартылып қойылыпты. Сол ұзын үстел үстіне түрлі-түрлі тағамдар қойылып жатыр, қойылып жатыр.

	Кіріп-шығып жүріп:

	– Нұреке-ау, кешіріңіз, бір-бірімізді атымызбен атағанымыз дұрыс шығар, – деді Жанна,– біздің Қанат ең жақсы көретін достары келгенде, өстіп еркелеп, тіпті феодал боп кетеді. Көрмейсіз бе, қол ұшын беруге мұршасы болмай отыр. Кешеден бергі қуанғанының ақысы... – деп жымия күлді.

	– Ойбай, Жанночка, жаным, ұмытып барады екем ғой. Кө-мектесейін, көмектесейін... – деп Қанат елпелектеп ұшып тұрды.

	Әуелден-ақ елгезек, сөзі де, ісі де шапшаң досы неғып көмектеспей отырғанына Нұралхан, шынында, таңырқап отыр еді. Еріксіз күліп жіберді. «Бәсе, мен білетін Қанат осылай етсе керек еді ғой. Балапан түгілі, осы күні кейде өзіміз де жүгіріп жүреміз».

	Қанат әлденелер салған бір-екі ваза әкелді ме, жоқ па:

	– Жә, жарар. Қалғанын өзім-ақ реттермін, – деп Жанна оның мойнын босатты.

	– Бәсе, сөйтсейші. Бәлен жылдан бері көріспеген досымыз кел-генде, сөйлестірмей де қоя ма деп қорқып ем. – Қанат Нұралханға қарап көзін қысып қойды.

	– Аяма, Жанна, аяма! Қарашы, мынау маған көзін қысып тұр, – деді Нұралхан еркінси сөйлеп.

	Қонағының ақжарқындығын ұнатты ма әлде бұрыннан атына сырттай қанықтықтан ба, есімін бадырайтып атай қоймаса да:

	– Нұреке-ау, – деді Жанна жіңішке даусы үзілердей дірілдеп, – әуел бастан өзім еркелетіп алған соң, сіз келгенде құйттай қол ұшын бергені енді не болар дейсіз. Оның үстіне ер адамның қазанаяққа араласа бергенін өзім де ұнатпаймын. Отыра берсін!

	– Пәлі, онда өзің мықты келіншек болдың ғой! – деді Нұралхан асүйге шығып кеткен Жаннаның артынан дауыстап.

	Аузына өзге оралымды сөз түсе қоймады.

	Тіпті «жасық» деуге де болатын осынша нәзік дауыс иесінен мұндай сөз күткен жоқ еді, сөйтсе кәдімгідей еркін сөйлейді екен. «Өте нәзік әрі еркін? Қызық екен...» деп ойлады Нұралхан. Аңтарылып қалды.

	– Ә-ә, жолығатын адамыңа жолықпай жүр екенсің! Жайлап сөйлеп-ақ біздің бәйбіше сілеңді қатырар, – деді Қанат қиқылдай күліп. – Қазақша нашар сөйлейтін еді, – қалалы жерде өскен ғой, – осыған тіл үйретем деп, осы күні өзімнің басыма пәле тілеп алып жүрген жайым бар. Құрымасын, кейде мақалдап сөйлегенде өзімді састырады.

	– Өзіңе де сол керек. Өзеуреп өмірі кісіге жеңістік бермеуші едің. Мақұл болған екен, – деді Нұралхан да есесін жібермей.

	– Айттым ғой... Құрымасын, сөзді қазір осыған бердім, – деді Қанат үстел жанында шыны-аяқтарды реттестіріп тұрған Жаннаға қарай иек қағып.

	– Бермегенде қайтейін деп ең? Нұралхан-ау, мына досың бар ғой... – Жанна жымиып, сәл сәтке екеуіне алма-кезек қарап кідіріп қалды да, көмекейге келген сөзді іркуге кеш қалғасын өзін тежемеді. – Мына досың бар ғой, Нұралхан-ау, түннің бір уағына дейін үйге келместен көше кезеді де жүреді. Біресе ана танысы, біресе мына жолдасы... Одан қала берді – карта, бильярды, шахматы тағы бар. Әйтеуір, себептен себеп, қайда жүргенін бір Құдай білсін! Сосын мен сөйлемей, кім сөйлейді?! Өтірік десең өзің айтшы, Қанат, Нұралхан телефон соққан түнде үйде болмағаның рас қой. Ал не дер екенсің?

	Қанат ыржалаңдап күле береді. Қарсы айтар дәлелі жоқ екені бесенеден белгілі боп тұр. «Ойыннан өрт шығып кетер ме екен?» – деп қысылған Нұралхан тездетіп:

	– Сен баланы ма, сен баланы... Аяғыңа кісен салып кетейін-ай! – деп саусағын безеп қойды.

	Қайда-а-а... Айылын жияр Қанат жоқ, баяғысынша екі езуі екі құлағында. Жанна да еш зілсіз айтып еді. Айтты-бітті. Артық шағынғандық білдірген жоқ. Асылы, әу бастан осылай қалыптасқан жұптық өмірге көндіккен, тіпті соны елемейтін сыңайы бар. «Әйелді бастан...» – деген осы екен-ау! Жап-жас болып мына Балапанды көрдің бе... Өзіміз ғой түн ұзын жүретін болсақ, құдай сақтасын, түтіп жер!» – деп ойлады Нұралхан. Есіне кеше өзінің Қанатты сұрағаны, Жаннаның: «А-а, ол әлі келген жоқ еді. Жолдастарымен бір жерде... жұмыстары боп кешігіп қалған шығар», – деп қорғаштай сөйлегені, сонда оның даусында мазасызданудың титтей де ұштығы сезілмегені, қайта: «Келген соң айтайын. Не дегіңіз келіп еді?» – деп мұның өзінен байсалды ғана сұрағаны – бәр-бәрі орала кетті.

	Бұрын өзі өскен ауылда азаматын жоқтатпайтын, тіпті азамат орнына жүретін небір әйелдер туралы аңыздай әңгімелерді ол талай естіген-ді. Солардың бірқатарын өзі көзімен де көрген. Бірақ үйленгелі бері ондай әйелдер тек ауылда (әлде ертегіде) болатын шығар деп ойлаушы еді. Қазіргі заман ағымы, уақыттың, ортаның талабы бөлек болған соң, әйелдер де «біз сендерден кем бе екенбіз» деп, күйеулерінен бір қадам қалыспай еріп жүретін секілдітұғын. Басқаны білмейді, әйтеуір, Нұралханның өз әйелі қасынан қалып көрген емес. Сөйтсе, ғажаптың ғажабы, міне... астананың қақ ортасында алдынан шығып отыр. Бұл – мұның қиялындағы азамат орнына жүретін әйелден мүлде бөлек (ондай әйелдер адуындау әрі бес биенің сабасындай бәйбіше кісі боп елестеуші еді), мүлде өзгеше; ашаңдау ғана, сұйықтау қоңыр шашын желкесіне әсемдеп түйген, мұрнының ұшында білінер-білінбес секпілі бар, ақ сұр талдырмаш келіншек боп шықты.

	«Жарайсың, Балапан! Әй, қу-ай, өзіңді жоқтатпайтын болғасын-ау емін-еркін жүргенің, – деп ойлады Нұралхан, – Жарадың, жарадың...»

	Оның ойын «дастарқанға келіңіздер» деген Жаннаның мейірімді жіңішке үні бөліп кетті.

	Нұралхан талай естіген, өзі де байқап, көріп жүр: бұл ішімдік деген құрғырыңды көтеретін – көңіл екен. Бағана осы үйге келерде бурыл секілді еді, әлі сол қалпы. Шарапты – көңіл көтерсе, бұл – көңілді көтере ме қалай... Еш ауырлық сезген жоқ.

	Өткен-кеткен әңгімемен олар түннің бір уағына дейін отырып қалыпты. Осынша ақ көңілмен қарсы алған дастарқан басында таңға дейін отыра берсе де шаршамайтын секілді. Нұралханның ойы да, бойы да сергіп, серпіліп қалды.

	* * *

	Жатар алдында сыртқа шығып салқындап келген олар Қанаттың қолқалауымен асүйде отырып, тағы бір-бір рюмка коньякты тартып жіберген соң:

	– Ал ертең не істейміз? – деді Нұралхан. – Маған әуелі соны айтыңдаршы.

	– Не істеуші ек! Тынығамыз, демаламыз...

	– Тоқта, тоқта! Мен сенен емес, бұ жолы Жаннадан сұрап отыр-мын, – деді Нұралхан Қанатқа күле қарап. – Жаночка, сен айтшы, ертең не істесек мақұл.

	– Қайдан білейін?! – Ыдыс-аяқтарды ыссы суға салып, жуып-шайып тұрған Жанна шаруасын тастай беріп, жымия үн қатты. – Өзіңіз қалай деп ұйғарып едіңіз?

	– Біз, Қанат екеуміз ештеңе де ойластырған жоқпыз. Сонсоң сізбен ақылдасып отырғаным ғой...

	Жанна мынадай салмақ салар сауалды күтпеді ме, сәл сәтке тосылып қалып еді. Қанат қарап отырмай ыңылдап әндете жөнелді:

	«...Қатынға ақыл салған соң,

	Қатынның тілін алған соң,

	– Е-е-еу...»

	– Әй, сайтан, – Нұралхан еріксіз күліп жіберді, – қоя тұршы енді!

	– Ә, солай ма? Біреу шын ықыласын айтып отырғанда әзілге шаптырған қалай болады екен?! Ха-ха-ха!

	– Түу, саған дауа жоқ шығар! Жарайды. 1:0 сенің пайдаңа.

	– Міне, енді жөнге келдің! Үйге келген сайын әрқайсың өстіп әйелдің қолтығына жел беріп кететін болсаңдар, бір күні тастөбемде тайраңдай ма деп қорқып жатқаным ғой. Солай емес пе, Жаночка, а?

	Жұбайының көңілі түскен кісіге өстіп лақылдап ақтарылып кететінін білетін Жанна, Қанаттың көптен бері бүгін бір жадырап, жақсы отырғанын көріп, өзі де райлана сөйледі.

	– Шынында, Қанат-ау, ертең бір демалсақ қайтеді? Ойын басқа, шын басқа... Нұралхан күнде келіп жатқан жоқ. Көктөбеге – «Ауылға» барайық, Медеу жаққа апарайық. Оқу бітіргелі келіп отырғаныңыз осы болар, ә? Бұлардың бәрі – соңғы жылдары салынған орындар ғой. Көрмеген де шығар?

	– Маған несін айтасың? Сұрап отырған кісіге... Нұралханға айт, Нұралханға!

	– Айтып жатыр ғой, тұра тұрсаңшы енді. – Досы тағы да әзілге шаптырып, әңгіменің аяғын сұйылтып жіберер ме екен деп Нұралхан қипақтай бастады.

	– Басқасын қайдан білейін, Қанат екеуің... – Жанна мүдіріп қалды, – ақылдасып көрерсіңдер де, – деді сонсоң.

	«Тағы да Қанат!... Қанатты аузынан тастамайтынын қарашы», – деп ойлады Нұралхан сүйсініп. Дәл жанында екі езуі екі құлағына жетіп ыржиып отырған досы оған қазір дүниедегі ең бақытты адам секілді көрініп кетті. Неге екенін кім білсін, біртүрлі қызғанғандай да болды.

	– Өзімнің де ойым осы еді. Үстінен түстің, Жанна! Сөйткеніміз дұрыс қой дейім, – деді, Нұралхан енді Қанатқа бұрылып.

	– Біздің Жанна кісінің ішіндегісін біліп тұрады. Сондықтан ешқашан қарсыласып көрген емеспін. Мен «За!» – мектеп оқушысына ұқсап Қанат қолын шошаңдатып қойды.

	Нұралхан енді аңқылдақ досына мәз бола қарады.

	«Сыйласу бар жерде, бір-бірін құрметтеу бар жерде – кірбіңге тіпті де орын жоқ екен-ау!» – деп ойлады екеуіне алма-кезек қарап отырып. Бірақ әлімсақтан бері келе жатқан ақиқатты жаңадан ашып, қайтадан танып отырғанын сезген де, білген де жоқ.

	** *

	Ертеңгісін үйден ертелетіп шығып кеткен олар діттеген жерлерінің бірін қалдырмай, бәрінде де болып, аралап көріп, қалаға оралғанда бесін ауып кетіп еді. Көктөбеден аспалы жолмен кеп түскен соң:

	– Ендігі шаруа – такси ұстап алып, тұп-тура үйге тартқан шығар, о, бәйбіше?! – деді Қанат, Абай ескерткішіне қарай беттей бергенде.

	– Соншама неге асықтың? Өстіп жүріп екеуміз осы Жаннаны шаршатып алдық-ау деймін, – деді Нұралхан. – Қалаға келдік қой, енді асықпасақ та болатын шығар.

	– Жоға, сендер шаршамасаңдар, мен шаршаған жоқпын. Қайта рахат болды! Өзіміз Алматыда тұрғанмен, қадірін біле бермейді екенбіз ғой, – деді Жанна, бір бой жазып қалған қуанышын жасыра алмай.

	– Саған ұнаса, жарады, бәйбіше! Әйтсе де, көршіге тастап кет-кен балаңды да ойлағаның теріс болмас. – Қанат қашанғы әдетінше мырс етті.

	Әйелімен құрдасындай қалжыңдаса беретін досының мінезін қызық көріп, Нұралхан білдіртпей ғана жымиып қойды. Сонсоң қайтер екен деп, қытығына тигізіп қана іліп-тартты:

	– Баланың жайы Жаннадан гөрі өзіңе батып келе жатыр-ау дейім.

	– Ойбай сұрама... Мұның да рас! Бұл әйел дегендер үш күн еркіне қоя берсең, сауырын сипатпай шыға келетін әлгі... Немене еді?! – сол секілді. Көрмейсің бе, бір күн былай болғанда дүндүние есінен шығып кеткенін. Сондықтан тәк-тәк деп қоймасаң бола ма?!

	– Ой, әзір жауап-ой! – Нұралхан досына қосылып қарқылдай күлді.

	Бұл кезде олар екі проспектінің қиылысындағы жер асты жолына баспалдақпен түсіп келе жатыр еді. Алда келе жатқан Жанна естімеді ме, арттағыларға аң-таң күйде қарағаны болмаса, түк айтқан жоқ.

	Абай проспектісіндегі аялдамадан он шақты қадам әрірек барып тұрған соң ғана:

	– Қанат-ау, шынында, тезірек такси ұсташы! – деді Жанна. – Көп кешікпей келеміз деп кетіп ем, тетя Полядан ұят боп жүрер.

	– Міндетті түрде, бәйбіше! Сенің бұйрығыңды екі еткен кезім, сірә, болды ма? Қазір-ақ ұстайын.

	Шынымен-ақ сол секундте такси тоқтататындай, Қанат көшенің ортасына таман емініп шыға бергенде:

	– Балапан-ау, – деді Нұралхан оны кідіртіп, – сендер қарсы болмасаңдар, мен қонақ үйге қайтқым кеп тұр. Ертең прием ғой, кішкене тынығып, бет-ауызды реттеп дегендей, сөйтіп бармасам... Трестегілерге бірінші көрінуім еді.

	– Ой, құдай-ай, неғылар дейсің, ертеңге дейін әлі талай уақыт бар ғой. Қайтасың дағы.

	– Жоға, рақмет! Әзірге осындамын ғой, Қанат. Жаночканың да (Нұралхан риза көңілдің белгісі ретінде досының зайыбын да еркелетіп қойды) шайын тағы ішерміз. Солай еткеніміз дұрыс қой дейім. Сендер де тынығыңдар.

	– Жағдайыңа қара. Әйтеуір, таудан талықсып қайтқанда шай-ларына шақырмағаны несі демесең болды. – Көзінде қайтадан қуақы ұшқын ойнаған Қанат жымың-жымың етіп, тағы да бір іліп қалды.

	– Оны енді барған соң ойланармын, – деді Нұралхан да әзілге орай. – Ал әзірге! Мына бір таксиге тезірек қол көтер!

	– Әйда, барар жерің қашық емес қой, сен де отыр. Апарып тастап-ақ әрі кетерміз.

	– Тіпті сөйтсем де болады екен ғой. Жүрейік. Кеттік.

	Қонақ үйдің алдына кеп тоқтаған соң Нұралхан достарымен абыр-сабыр қоштасты да, таксиден түсе бере-ақ бір міндеттен мойны босаған жандай кең тыныстап, мейманханаға қарай алшаңдай басты. Ендігі ойы – армансыз бір ұйықтап, тынығып алу еді. Ештеңеге алаңдамастан нөмеріне барған бойда шешініп жата қалмақ болған.

	Екінші қабатқа көтеріле бергенінде қиқуласқан ұлы дүбір, ызышу талықсыған денесін ширықтырып жібергендей болды. Бақса, теледидардан «Пахтакор» мен «Қайраттың» Ташкенттегі кездесуін беріп жатыр екен. Фойе толы көрермендер. Анау ат шаптырым стадиондағы мың сан жанкүйерлердің ышқынған айғайы, құлақты жарып жіберердей ысқырығы аздай-ақ, қонақ үйдің кішкене қуысында отырған бұлар да желігіп, желпінісіп алған.

	«Япыр-ай, көрсем бе екен»... – деп бір ойлаған Нұралхан экраннан көз айырмаған күйі екі ойлы боп тұрып, кезекшідегі кілтіне қол соза беріп еді. «Ойбай-ау, мынау қашан келген?» – деген әлдебір таныс дауыс құлағының түбінен саңқ ете қалды осы сәтте. Жалт қараса, Күләйша! Асығыс-үсігіс орнынан тұрып, бері ұмтылып келеді екен. Қасында Бейсек те бар.

	– Ау, қайдан жүрсіңдер?! – деп Нұралхан абдырап қалды. Қаптаған жұрттың көзінше қайтерін білмей (құшақтаса кету де ыңғайсыз; қуанышын білдіріп, аңқылдай амандаспау да ұят), әйтеуір, қапелімде асығыс-үсігіс қатты-қатты қол қысысып қана үлгерді де: – Ал неғып тұрмыз? – деді дағдарып. – Жүріңдер.

	Бөлмеге баралық!

	– Барсақ, барайық! Бастасаңдаршы, – деді Бейсек жымиып.

	– Иә, аман-сау келуіңмен. Оһо!.. – деп, нөмерге кірер-кірместен Күләйша аңқылдай жөнелді. – Кеше неге келмеді десем, бір өзің бір бөлмені жайлап жатыр екенсің ғой.

	– Е, көкеміздің балаларына салып беріп кеткен үйі ғой...

	– Иә, сонымен келіп қалдың?! – Жеңіл ғана фетр қалпағын ба-сынан алып, өзімсіне төсектің үстіне тастай салған Бейсек келелі бір әңгіме бастайтындай тамағын қырнап қойды.

	– Көріп тұрғаныңдай, шал... Көріп тұрғаныңдай! – (Десе де даусының соншалық салқынқанды да сабырлы шыққанына Нұралхан таңырқап қалды. Тар жерде кездесіп, араға аз да болса уақыт түскендікі ме, әлде жас кездегі аңқылдаған ақ көкіректікті арадағы жылдардың ақтозаңы тұтып қалған ба, бәлкім, студенттік шақтың қызуы мен қызығы енді бұлардың жасына жараспайтындықтан да болар, әйтеуір, көріскен кезде қиялдарындағыдай баяғыша, балаша... елпектесе жөнелетін шығармыз деген ойы – ендігі сәтте орынсыз да артық секілді көрініп кетті) – Иә, амансыңдар? – деді сәл толқу аралас сол байсалды даусымен. – Денсаулық қалай, Күлеке? Өзің керемет боп кетіпсің ғой! Пай-пай, осы біздің Бейсекеңдер алақанға сап әлдилеп жүреді-ау дейім.

	– Өй, жын-ды, кетші әрі! Көзің тиер. Естуімше, өзіңнің әйелің де ешкімнен кем емес көрінеді ғой, аман ба? Бала-шағаларың сау?!

	– Шүкір. Өздеріңнің де кішкентайларың шауып жүр ме? Жалпы санын қаншаға жеткіздіңдер қазір? – деді Нұралхан ерлі-зайыпты екеуіне алма-кезек қарап, жұмсақ жымиып.

	– Біздікі – қаланың стандарты ғой. Бір ұл, бір қыз. Өздерің қаншаға жеткіздіңдер, соны айтшы, – деді Күләйша еркінси сөйлеп. – Төрт-бес болып қалды-ау дейім...

	«Балаға байланысты мәселе біздің еркімізде» дегенді бүкіл бетпішінімен білдіріп, емін-еркін сөйлей бастаған келіншекті әуелі осылайша абдыратып тастаған Нұралхан: – «Сол күшіктердің өзін көрпенің астында жатқан кездерінде, барғасын санап алмасам, жаңылып қала берем», – деп бір қойды.

	Бейсек еркектің салқынқандылығымен езу тартты.

	– Кетші әрі, жын-ды! – деді Күләйша әр нәрсені де баз қалпында ұғатын әйелдігіне бағып. – Үйленгендеріңе әлі жеті жыл толған жоқ, қайдан төрт-бес болады?! Әлде ылғи егізден табатын алғанбысың?

	– Ол енді бізге байланысты шаруа ғой... – Нұралхан кеудесін керіп-керіп қойды. – «Тоқпағы мықты болса... – Не деуші еді әлгі?..

	– киіз қазық жерге кірер» дейтін бе еді?!

	– Өй-й-и, жын-ды-ы! Мынаның жындылығы әлі қалмапты-ай! Көрсетейін мен саған... – Күләйша Нұралханның ту сыртын орағыта келді де, қос қолымен мойнынан қылғындырғансып, тас қып ұстай алды. – Қоясың ба, жоқ па? А? Қоясың ба, жоқ па?

	– Қойдым-қойдым... – Мойны босай бергенде: – Әйтсе де осы әйел заты қызық-ай, шал! Ақиқатты қалайша жоққа шығар дейді, ә? – деді Нұралхан Бейсекке қарап.

	– Не айтатыны бар. – Бейсек салқын ғана жымиды. – Бұлардың әрқайсысына «сенікі жөн» деп құтылмасаң, көретін күнің осы ғой.

	Ойлары бір жерден шықты ма, еркектер үнсіз ұғынысқандай езу тартып, екеуі де «Күләйша не дер екен?» деп қарап қалысып еді.

	– Әй, саған не жоқ! Осыдан үйге бармай кетерсің, бәлем, – деп Күләйша күйеуіне құйттай жұдырығын түйміштеп-түйміштеп қойды. – Нұралхан келгесін құтырып отырсың-ау,ө?!

	– Е, енді ең болмағанда тобымыз көбейген кезде бір сөйлеп қалмасақ, басқа уақытта сен билік бересің бе?

	– Ә, солай де! Әйтпесе бар ғой...

	«Басқа уақытта сен билік бересің бе?» – дегенге балаша алдана салған Күләйшаның мінезін қызық көріп еркектер тағы күлісіп алды. Бұлардың қақпақылдап отырғанын сонда ғана ұққан келіншек енді бірдеңе десе пәлеге тағы ұрынарын сезіп, әңгімені басқа арнаға қашыртты.

	– Әй, – деді Нұралханға қарап, – сен бізді құрғақ сөзбен қашан-ғы құр ауыз отырғызасың?! Кеше айтып ең ғой, елден әкелгенің қайда? Соныңнан ауыз тимейміз бе?

	– Ойбу, шынында, сендерді әңгімеге айналдырып отырғызып қойыппын ғой! – Нұралхан қызарақтап, неге екенін өзі де аңғармай, сағатына қарады да: – Әйда, төменге түсейік, – деді сонсоң орнынан атып тұрып.

	– Жо-жоқ! Сен әбігерленбей тұра тұр. – Бейсек тағы да тамағын қырнап алды. – Біз кеше келе алмаған соң, (сен енді оған айып етпе, ойламаған жерден үйге бір кісілер келіп қалды) кіріп-шығайық деп келдік. Кішкене әңгімелесеміз де қайтамыз.

	– Ау, сонда... бәлен жылдан бері көріскенімізде бұ қалай? Жә-ә, қойыңдар енді!

	– О-ой, енді перифериядан келгеніңді білдіріп қоймайсың ғой, сен, – деді Бейсек, бас алып қашып отырған өздері болса да, мұны кінәлай сөйлеп. – Қайтесің соны! Мейрамханаға барып бұтып-шатып отыратын баяғы балалық кез дейсің бе? Осы күні соның өзі...

	Нұралхан досының толыса бастаған аққұба сұлу жүзіне, миығындағы кекесінді жымиысына, жарқыраған кең маңдайы мен толқын атқан қара көк бұйра шашына (тектен-тек Д’ Артанян атанған жоқ қой!) көз тастап отырып, оның бұрынғыдан да ажарлана түскенін байқады. Әншейінде де сырбаз жігіт еді, қызмет істеп ысылғасын тіпті кербез тартып, бейтаныс жанды өзінің кескін-келбетімен де, орнықты сөзімен де пысы басатындай болған екен. Әйтсе де сол үстем сөйлеп үйреніп кеткен әдеттен ұялтатын жерде де арыла алмай қалатын әлдекімдер сияқты, бұл да қонақ иесін өктеп, құдды досына емес, бағынышты біреудің үйіне келіп отырғандай-ақ артық билік жасап жібергенін Нұралхан көңіліне сәл-пәл кіді алды.

	– Қызық екенсің-ай, мейрамханаға тек бала-шаға ғана барады деп кім айтты саған? – деді күлген боп. Бірақ даусы жасып шықты.

	Нұралханның өкпелеп қалғандай сыңайын байқады ма:

	– Біз қаланың тағамын күнде татып жүрген адамдармыз ғой, – деді Күләйша еркелегенсіп. – Онан да, әй, беретін болсаң, елден әкелген дәм-тұзыңды берші! Кеше айтқаннан бері аузымның суы құрып жүр.

	– Ал онда қойдым! Күлекең айтса, қойдым! – деді Нұралхан жеңілген адамның сыңайында. – Бірақ ескертіп қояйын; көңілдегідей болмаса – ренжімейсіңдер! – деді де, қонақ үйдің сервантсымағынан туралған қазы, бір қалбыр қара уылдырық пен буға піскен құс етін, екі шөлмек коньякты бірінен соң бірін әкеп, үстел үстіне жайғастыра бастады.

	– Әй, өзім де бірдеңе білем-ау! Бағана үйден шығарда әлденеге шашалып қалып ем, осыған көрінген екен ғой, – деп сылқ-сылқ күлген Күләйша орнынан бұрала тұрып, дастарқан жасауға о да көмектесе бастады.

	– Е, сен әуелден несібең мол боп жаратылған адамсың ғой, – деді Бейсек әйеліне әзілдеген боп. – Жалпы, аузың салымды сенің! Нұралхан әлденеге елең етті.

	«Апыр-ай, мына қыздың аузының салымдысын-ай! Д’ Артаняндай жігітті қағып түсетін болды-ау», – деген Қанат, осы екеуі «үйленетін болыпты» деген хабарды естігенде мінезінің шапшаңдығына бағып. (Байғұс студент, кейінірек, түлкіқұрсақ боп жүріп, пәтерге шығып кеткен досының үйіне талай рет барарын, сонда Күләйша күліп-ойнап отырып, барын бұлардың алдына тосатынын; өздері де қолдарына бірдеңе түсе қалса, «Әйда, Бейсек пен Күләйшаны ертіп алайық», – деп Тастақ жаққа тартатынын, сөйтіп, жарты құртты жарып жер жақын дос боп кететінін ойласын ба... Жас көңілдің астамшылығы оны ойлатсын ба?!) Жатақхананың қараңғы бөлмесінде ақжаймаға оранып-оранып алып, әр жерде жатқан жігіттер де сонда түн ортасы екеніне қарамастан ду күліп, орындарынан ұшып-ұшып тұрып еді.

	– Ха-ха-ха-ха!

	– Хи-хи-хи-хи!

	– Әй, жынданып кеттіңдер ме, неге күлесіңдер?! – деген Қанат безектеп. – Біздің Д’Артанян сол пысықай қара қыздан не тапқанына оллаһи түсінбеймін. Білсеңдер, ал, сендер-ақ айта қойыңдаршы!

	Ерғазы мен Нұралхан көздерінен жас ағып, ішектері түйілгенше күліп болған соң, аһылап-уһілеп жатып, сосын ғана:

	– Әй, қой енді! Сен кісіні күлкіден өлтірерсің, – десіп, онан кейін біраз «ақыл» айтқан.

	– «Сұлу – сұлу емес, сүйген – сұлу», жігітім.

	– Гәп, тіпті онда да емес. Неге ұнатқанын не тапқанын білгің келсе, сен ол қызға әуелі Бейсектің көзімен қарай білуің керек! Енді ұқтың ба, «ескі досым Гортензио?!»

	– Жә-ә, қойыңдаршы! Қит етсе кирағаттай жөнеледі екенсіңдер, – деген Қанат та қызуланып. – Мен: «Біздің Бейсек со қыздың несіне қызықты екен», – деп отырған жоқпын ба? Көз тартар көркі болса, бір жөн. Асып бара жатқан бірдеңесі болса – тағы да ойланар едім... Бір ғана нәрсе – рас, соңғы сөздеріңнің жаны бар болуы мүмкін. Бірақ әлгі «сұлу – сұлу емес, сүйген – сұлу» дегендерің бар ғой – бос сөз. Жалған! Ол, әшейін, нағыз сұлуларға қолы жетпеген соң, мен сияқтылардың ойдан шығарғаны. Яки, өздерінің жалған намысын қорғаштайтындардың: «Сондай бір сұлу маған пысқырмай кетті-ау», – деп ешкімге айта алмағаннан соң, алғанына риза боп көңіл жұбатуы. Сондықтан оны қояйық! Бұл жерде гәп, меніңше, Д’Артаняндай жігітті қағып түскен Күләйшаның аузының салымдылығы туралы ғана болу керек.

	Ерғазының неге үнсіз қалғанын кім білсін, әйтеуір, Нұралханның өзі кәдімгідей ойланып қалған сонда.

	Қазір, арада пәлен жылдай өткенде, сол сөзді Бейсектің өз аузынан естуі (бәлкім, басқа оймен-ақ айтқан шығар) Нұралханды елең еткізбей қоймап еді.

	Іле:

	– ...Өзім де ылғи айтып жүрген жоқпын ба, аузымның, тегі, са-лымы бар... – деп Күләйша тағы сылқ-сылқ күлгенде, Нұралхан оның риясыз шат кескініне қарап тұрып, күні кешегі талдырмаш қана қара қыздың адам айтса нанғысыз салиқалы келіншек болғанына катты таңырқады.

	Мықты өзгерген екен. Бірден аңғарғаны әдемі толысыпты.

	Үлбіреген бұғақ та пайда бола бастаған ба, қалай... Мінезі әуелденақ ашық еді, қазір тіпті еркін сөйлеп, еркін қимылдайтын болған. Бәлкім, тұрмыстың жайлылығы, ерінің мінезінің орнықтылығы, аралас-құраластарының ортасында (не дегенмен Бейсек бір СМУдың бастығы ғой) сыйлылығы болар, тіпті бәйбішелік танытқысы да келетін сыңайы бар. Сөйлеген сөзінің өзінен «мен не десем де жөн» дегендей бір өрлікті аңғарғандайсың.

	Соның үстіне Бейсек те еркелеткендей ғып:

	– Ал енді біздің әйелді мақтануға қоя бер! – деп еді.

	– Е, несі бар? Берген Құдай қайтып алмаса, әзірге ризығыма өкпем жоқ. Бүгін де, міне... көрмеймісің?! – деп Күләйша тағы күлді.

	Мұнан әрі әңгімеге араласпай қалуды ыңғайсыз көрген Нұралхан:

	– Жә, бұйырғаны да... Көңілі риза болса, Күләйшаның қалай айтқанында нең бар, ей? Сен, шал, өзің неменеге қоқаңдай бересің осы, а?! – деді «баррикаданың» қарсы жағына шығып.

	– Бәсе-ау! Бейсек бірге оқығанда, сендермен мен де бірге оқы-мап па ем?! Өстіп, ара-тұра болса да мені де көтермелеп қойсаңшы! – Ха-ха-ха-лап Күләйша мәз болды да қалды.

	– Объязательно! – деді енді Нұралхан орысша нығарлай сөйлеп. – Ортамызда қалған бір сені жалғызсыратсақ, не бітіріп жүрміз осы? Кететін қыздар... – Бейсекке қарап көзін қысып қойды, – кетті ғой, СХИ мен Зооветтің жігіттеріне! Политехқа единственно преданная – Ты! Ты же ведь – наша коро-ле-ва! Ал, Королева, қане, дастарқанға отырсақ қайтеді?!

	– Отырмақ түгілі, мұны енді бұл бөлмеден қуып шығара алар ма екенсің! – деді Бейсек рақаттана күліп.

	– Құрысын, үстел басына жақындайық онан да.

	Олар сол емен-жарқын әзілдескен күйі дастарқан басына кеп отырды.

	** *

	– Бұл бір әдемі отырыс болд-е-е!

	Қонақтарын шығарып салып, шамдары самаладай жарқыраған үлкен көшемен мейманханаға қайтып келе жатқан Нұралханның есінен Бейсек айтқан осы бір сөз шықпай қойды.

	«Неге «болд-е-е»? Несі әдемі «болд-е-е», – деп ойлады ол аңтаң қалып. – Құдды осы уақытқа дейін бұлай отырып көрмегендей-ақ...» – Бейсектің өз даусына салып, сан-саққа құбылтып-ақ көріп еді, бәрібір түпкі мәніне жете алмады.

	Елде жүргенде ертелі-кеш жұмыстан мойны босамайтын ол мұндай-мұндай ұсақ-түйекке мән беріп жатпайтын. Ол – ол ма, көп жыл көріспеген достарымен кездескенде тіпті сөз баққысы жоқ-ты. Қайта соның бәрін ысырып тастап, алаңсыз бір сергімек еді. Жан-тәнімен тынықпақ болған. Оның үстіне мұнда келгендегі шаруасы да соншалық маңызды емес-ті. Бар болғаны – жаңадан тағайындалған бастық ретінде трестегілерге өзі басқаратын құрылыс орнының қазіргі жай-күйін, қандай нысандардың қай шамада пайдалануға берілетіндігін, қандай көмек күтетінін ғана нақпа-нақ баяндап, басшылар тарапынан жаңа нұсқаулар бола қалса, соны да ескере кетпекші-тұғын. Қалған уақытын, себеппен келіп қалған соң, жігіттерге арнамақ болған. Бірақ дәл қазір... аяғына әлдекім зіл батпан қорғасын байлап қойғандай ілби басып келе жатып, ол сергіп-серпілудің орнына ой үстіне ой жамап алғанын сезді.

	«Әдемі отырыс болд-е-е!» – деді-ау. Көптен осылай бір шешіліп сөйлесуді аңсап келіп, көңілі тоғайып айтты ма?! – дейді өзіне-өзі. – Әлде... кеше әдейі шақырғанда келмегесін, сонысын жуып-шайғаны ма? Анық ақтарылып сөйлескісі келгенде... әдемі сұқбатты сағынғанында, сәнімен отыратын сыйлы жерге бармай, «Жо-жоқ! Біз тек көрісіп шығайық деп қана келдік», – деп неге бас алып қашты? Қызық! Сөйте тұра: «Бұл бір әдемі отырыс болд-е-!» дейді. Түкке түсінсем бұйырмасын!»

	Шынында, бүгінгі кеште ол ештеңе түсіне алмады. Әлі де түсініп келе жатқаны шамалы.

	...Былайша қарағанда, бәрі жақсы, бәрі орынша-ақ секілді. Достары күліп-ойнап кәдімгідей көңілді отырды. Бірін-бірі іліпқағып, бірін-бірі сөзден тосып (құдды, екеуі осылайша өмір бойы аңдысумен келе жатқан ба дерсің), жеңіліп бара жатқан жағы сасқан кезде мұның төрелік етуін сұрап; бұл таразы басын тең ұстауға тырысып дегендей... Әйтеуір, әңгімеден ауыз босамады. Қонақ үйдің қырлы стаканына ортадан сәл төмен етіп құйылған коньяктан аздап тастап алған соң, дастарқан басы тіпті жандана түсті. Бірақ тағы да қонақтар сөйледі. Едәуір уақыт елдің дәмі мақталды. «Жарықтық қолдың қазысы-ай! Мұның дәмі бөлек қой, бөлек!» Алтынға ғана айырбасталатын қара уылдырықтың алдарында тұрғанын сөз етісті. «Сен сайтанның жергілікті басшылармен байланысың мықты болды ғой?» – деді Бейсек. – «Бұл бәлеңнің килосы елу сом... Соның өзінде дүкендерден табылмайды ғой, тегі...» – деді Күләйша. Сонсоң осыған байланыстырылып елде тұратын кісілердің қолының ұзындығы (Әйтеуір өз қолында бірдеңе болса, өзгелермен жең ұшынан жалғасу – ол жақта оңай шығар?) нендей дефицитті де таптырып алуға болатыны айтылды. Не керек, айтылмаған ештеңе қалмады десе болар. Ақыр соңында: «Әлгінде сонша мақтап едің, енді мына дәмнен алсаңшы, ал!» – десіп, Бейсек пен Күләйшаның бір-бірін түрткілеуі де күлкіге сеп туғызды ғой.

	Нұралхан ол тұста ойлаған: «Жә-ә... мұның бәрі өзімсінген тату жандардың зілсіз әзілі, ашық әңгімесі дағы» деп. Сөйтіп отырып әңгіме беті ортақ жайларға ойысуын сонша күтіп еді. Неге екені белгісіз, ас ішілді, ас үстінде бір қап әңгіме айтылды; сонсоң бұл қонақтарын шығарып салды; олар үйлеріне шақырып кетті, бірақ жігіттер туралы кете-кеткенше ләм-мим сөз болған жоқ.

	«Астапыралла, сөз болған жоқ дейді-ау, болды! Бірақ тұтана беріп өшіп қалған екен ғой...»

	Нұралхан іштей жаратпаса да, сол бір жайсыздау әңгімені тағы есіне түсірді.

	...«Осы жерде отырып-ақ тарта берсеңші!» – дегеніне қарамастан, Бейсек балконға темекі шегуге шығып кеткен. Үстел басында Күләйша екеуі ғана қалған кезде келіншек терезеге жалтақжалтақ қарап қойып:

	– Айтпақшы, кеше кімдер... Ерғазы мен Қанаттар келді ме? – дегені сыбырлай сөйлеп.

	– Өздерің келген жоқсыңдар ғой, оны сұрап енді қайтесің? – деді Нұралхан да жұмбақтаған боп.

	Бұлай айтпауы керек еді, аузынан еріксіз шығып кетті. Сонысын жуып-шайғысы келгендей, іле өп-өтірік жымиған. («Вот идиот, – деді өзін-өзі сөгіп, – шыныңды айтып алып, өп-өтірік жымиясың, а?!»)

	Бір жақсысы Күләйша ештеңе аңғармаған болу керек:

	– Сен енді оған айып етпе! – деді кешірім сұрағандай. – Бір себептер болды. Нұралхан. – Даусын барынша жұмсарта түсіп, тағы да терезеге ұрлана қарап алды да: – Жасыратын несі бар, – деді сонсоң, «қашпай қорқайын ба!?» деген сыңайда, – бұлардың бастары қосыла қалса, қарап отыра алмайтын болды осы күні, Нұраш. Біреуі ананы айтады, біреуі мынаны айтады. Ішкен кісінің жағдайын және білесің ғой, әсіресе Қанатты... Бабына келіп алса, бетің бар, жүзің бар демейді; кісінің өзі-өзінен жасырып жүретін кемістігін көзді бақырайтып тұрып қойып қалады. Такт жоқ, әйшәй жоқ! Сосын-ақ береке қала ма? Ондай отырыста не қызық, не сән?

	«Атының сыры – иесіне мәлім» демекші, жолдасының сырын өзі жақсы білетін Нұралхан Қанатты көпе-көрінеу ғайбаттаған мынадай қиянатқа төзе алмай:

	– Ондайын байқамадым ғой! – деді әдейі мырс етіп. Сол-ақ екен, әлдебір жексұрын күлкі бетін қытықтай бастағанын сезді.

	Бірақ өзін-өзі тежей алған жоқ.

	– Қойшы! Мінезі әуелден сондай екенін білмейтіндей-ақ...

	– Бірінші рет естіп тұрмын!

	– Әй, құрысыншы! – деді Күләйша енді сөзін кідіріссіз сабақтап. – О да ештеңе емес-ау, «жақсы болса өзі үшін, жаман болса – өзі үшін». Ерғазылармен де жараса алмай жүрген жайымыз бар.

	– Е, не боп қалды? Туған күйеу балаң, Бейсектің туған бажасы емес пе?

	– Кетші әрі, жын-ды! Саған кісі шынын айтып отырса... – Күләйша өкпелегендей бұртиып қалды. – О, несі-ай!

	– Жә-жә, айта бер! – деді, Нұралхан енді күлкісін тыюға барын-ша тырысып. – Айта бер!

	– Не деп ем... Ий! Былтыр Ерғазының бір інілері оқуға түсуге келіп еді. Со баланы Бейсектің бір жақсы жолдасына табыстаған. Осы күні тегін жатқан нәрсе бар ма, «құр қасық ауыз жыртады», ең болмаса анау мұғалімге бірдеңе ырымдаңдар десек, «Енді бізден де дәметесіңдер ме?» – деп өзімізге тарпа бас салғаны... Рас, Бейсектің бірер баланы оқуға түсірерліктей шамасы бар ғой, Құдайға шүкір! Әйтсе де «алмақтың да салмағы бар» деп, біреу үшін біреу борыштар болады дей ме екен?! Қызық өздері. Жә-ә! Басыңды ауыртып қайтейін, ештеңе ұсынбағасын, ақырында әлгі бала «құлап» кеткен. Соны әлі күнге бетімізге салық қылып, жөнді сөйлеспейді олар да...

	– Імм... иә?!

	– Сөйлеспесе қайтейік, сонымен біз де жүрміз иілмей. Ерғазы – ер азамат қой, әйтеуір, оныкі жөн-ақ болсын. Ана албасты қызды айтам-ау... о да хабарласпайды-ай! Сөйтіп жүрген кісілермен бір дастарқаннан қалай дәм татайық?!

	– Солай де... – Әңгіме сіңілісі туралы екенін, кеше олардың да, бұлардың да келмегені осындай кикілжіңге байланысты екенін ұққан Нұралхан келіншектің жүзіне барлай қарап отырып: – Сен өзің нағыз бәйбіше болайын депсің-ай! – деді кенет қыңырлығы ұстап.– Би қатын болуға барлық жағынан келіп тұрсың!

	– Кетші әрі, жын-ды!

	– Жо-жоқ, шын айтам!

	– «Тсс»... – Күләйша кенет әлденеден шошынғандай ернін жым-кырып, балкон жаққа жалт қараған. Бұл да қараса, Бейсек кіріп келеді екен. Әңгіме со күйі үзіліп қалды.

	Бар болғаны осы...

	Бас-аяғы осымен тынған отырыстың несі «әдемі» болғанына, «Бұл бір әдемі отырыс болды-е-е» дегенді түсіне алмай, Нұралхан қонақ үйдің алдында әрлі-берлі теңселіп әлі жүргенін аңдады.

	«Сонда бұл... әлгіндей жағдайларына байланысты мені өздеріне іш тартып, көтермелеген боп, Қанат пен Ерғазыдан ерекшеленгендері ме?! – деп ойлады ол басы қатып. – Әлде, жанындағы жігіттермен жараса алмай жүрген соң, кенет менің келгенімді көңілдеріне медеу тұтқаны ғана ма?! Асылы, аздыкөпті ренжіскенмен, ескі достардан ажырау деген адамға оңай тимейтін шығар... Бүкіл өміріңді қайта бастаумен бірдей болу керек, құрысын! Соған қиналып жүргенінде, баяғыдай ақтарыла сөйлеп, аңқылдап отыруды сағынып жүргенінде мен кездескесін бір серпіліп айтқаны ма екен?! Не болғанда да, бәр-бәрі жігіттердің арасының жақсы еместігінен-ау, сайтан алғыр!»

	Нұралхан терең күрсініп жібергенін өзі де сезбей қалды. Жүрек тұсы әлденеге оқыс шаншы-ы-ып өтті.

	«Япыр-ай, қайтсем екен?! – деді тұйыққа тірелгендей. – Кеше Қанат айтқанда салқынқандылыққа жеңдіргенсіп едім. Оным жарамайды екен. Ертең барғанда өздеріне қалай да айту керек мұны! Біріне емес, бәріне... Бәріне айту керек!»

	* * *

	Бірақ... ертесіне де, онан кейін де Нұралхан ешқайсысына ештеңе айта алған жоқ.

	Базыналық жасап батыра да айтатын, яки жолдастық көңілмен жұқалап та болса жеткізетін жер – Бейсектікі ғой деп, іштей әжептәуір толқып, кәдімгідей бекініп барып еді. Сөйтсе, бұл келеді деп біраз қонақ шақырып қойыпты. Олардың көзінше не дей қойсын. «Мына жігіт – көрші СМУ-дың бастығы, ал мына жігіт – құрылыс ұйымдары кәсіподақ Советінен; бәрі де жолдастарымыз, біздің ең жақын достарымыз», – деді. «Осынша дос-жолдасы, сыйластары бар адамға бірдеңе дегім келді-ау менің...» – деп ойлады Нұралхан.

	Ешқайсысын танымайтын боп шықты. Сондықтан да болар, кеш бойы жұртпен шүйіркелесіп те кете алмай біртоға тұйықтау отырды да, сол сызылып барған күйі сызылып қайтты.

	Ендігі бір дәмесі Ерғазыда қалып еді. Сөйтсе, ол мұнымен хабарласқан күннің ертесіне шұғыл бір шаруамен көрші аудандағы объектілеріне жүріп кетіпті. Көрісе де алған жоқ.

	Күндіз телефон шалып, кешкілік уақытта соғып кетіп, Қанат қана қалбалақтап қасынан шықпап еді; алғашқы күні-ақ барын ақтарып салған досына енді бірдеңе деудің өзі артық секілді көрінді бұған. Ыңғайсыз санады.

	Сонымен астанаға келген аз ғана күні (жұманың кеші мен сәрсенбінің аралығы) ұйқы-тұйқы өте шығыпты. Көңілі біртүрлі құлазығандай боп, жадырай алмай-ақ қойған Нұралхан кетерінде әлденеге оңашалықты ұната берген. Ешкіммен, ешқайсысымен хабарласпағаны да сол еді. Бірақ кешкілік ойда жоқта Қанат келіп, қашанғы әдетінше қоярда-қоймай үйіне ертіп әкетті; онан түннің бір уағында аэропортқа да сол шығарып салды.

	Жеке қалып, жалғыз өзі оңаша ой жетегіне ерудің сәті түспеген соң, Нұралхан досымен оны-мұны, жоқтан өзгені сөз етісіп, ұзақ-ұзақ жүрді. Бірақ алғашқы күнгідей аңқылдай алмай (өйтсе әлдебір киелі нәрсесіне кір жұқтырып алатындай), әлденеге жігіттер жайлы да, сонау-сонау артта қалған сағынышты күндер туралы да жұмған аузын ашпады. Онысын Қанат та сезді ме, қазбалап ештеңе сұраған жоқ. Ләм-мим! Ақыры...

	Бірі кетті.

	Бірі қалды.

	Бірақ кеткенінің де, қалғанының да әлденеге іші жаман ұлыды.

	Ұ-лы-ды!





ҚАЙДАҒЫ-ЖАЙДАҒЫ


	Редакция атаулының қай-қайсысында да кейде жиі, кейде сирек болып тұратын іссапарлардың бірі Қайырбайға да тиіп еді. Жол жүрудің қамымен анда-мұнда барып, жол қаражаты, билет алу секілді біраз шаруаларын тындырған соң, ол кештетіп үйіне тартты.

	Жұмысының жағдаяты осылай болғандықтан ба, қалыптасқан әдеті ме, жол жүретін көлігіне мініп кеткенше байыз таба алмаушы еді. Бұл жолы да солай болды. Астана уақытымен түнгі сағат бестен жиырма минут кеткенде ұшатын самолетке жеткенше асықты. «Такси шақыртып, төртте кетсең де толық үлгересің ғой, осы сен-ақ қапыласың да жүреді екенсің...» – деген әйелінің ренішіне пәлендей құлақ қойған жоқ.

	– Үлгерем бе, қалып қоймаймын ба... деп қыпылдағанша, біржола барып алғаным мақұл. Таксиі түскір де жүйкеңе тиіп, кейде көп күттіретіні бар. Оның үстіне түннің бір уағында сен шығарып сала алмайсың ғой бәрібір, – деді, бұртыңдаса да бұның киімдерін амалсыз реттестіре бастаған келіншегіне қарап.

	Дәлелдерін барынша сенімді етіп айттым-ау дегенмен, зайыбы бұның сөзіне мән бермеген секілді:

	– Қойшы... Білеміз ғой, – деді торсаңдап. – Еркек атаулының әдеті емес пе, қашан да үйден қашып шыққанша асығатын... Не жыны екен осылардың?!

	«Не жыны екен осылардың?!» дегеннің енді өзіне ғана емес, бүкіл «қожайындар қауымына» арналғанын Қайырбай біле қойды. Бір еркектің ғана басына түссе, батпандай жүк боларлық пәле күллі қауымға бөлініп кеткен соң немене, тәйірі! Қалған әңгіменің бәрі енді тек әйелшілік... айтылған жерде ұмыт болатын отбасының кірбіңі ғана тағы...

	«Осыдан кейін кідірмей жүре беруіңе болар еді, бірақ... өзің шаршайсың ғой, Қайреке! – деді ол өз-өзінен күлімсіреп. – Бүгіндікке ас та іше алмадың. Тамақтанып кетпесең тағы болмас! Тым ерте барғанның да қызығы жоқ...»

	Басты кедергі – әйелінің қарсылығы басылғасын-ақ, ол қалған уақ-түйекті оп-оңай тындырып тастады. Киім-кешек, қағаз-қаламын, тіпті қырынатын станогі мен тіс щеткасына дейін мұқияттап, тап-тұйнақтай етіп қойды да:

	– Құрысыншы, алдымен ас ішіп алмаса болмас... – деп, өп-өтірік қиналғансып, үстел басына келді.

	– Бағанадан сөйтпеймісің... – келіншегі дастарқан жабдығын әкеле бастады. – Өзің жол жүргелі отырғанда...

	Қайырбай қажыған кісінің түрімен қабағын түйіп төмен қарады. «Шынында, әйел қадірін білмейміз-ау. Қарашы... – деп ойлады ол жымиып. – Бұлар болса, біздің титтей кіржигенімізге де бәйек боп жаны қалмай жүргені. Әй, эгоистпіз-ау, эгоистпіз!»

	Өзін-өзі іштей кінәлап отырса да, жымиғанымды байқап қалар деп қауіптеніп, басын көтермеді. Асты да сол селсоқ күйі самарқау ішіп отырған кейіп танытты.

	* * *

	Қаншама қапылғанымен, ол түнгі сағат екі шамасында үйінен әрең шықты... Шыға беріп жуан қара портфелін жерге қойды да, асықпай темекі тұтатып алды. Әрі мұздай, әрі таза ауа темекі түтінімен қосылып танауына лап берді. Бойы лезде сергіп кетті. Рақат екен. Ол сигаретті құшырлана сорып, портфелін бұлғаңдата, енді баяу басып, аялдамаға беттеді...

	Қала тегіс ұйқыда.

	Жарқыраған мың-сан терезе-көздерімен тесірейе қарасып тұратын көп қабатты үйлер жанарлары талғандай жасқана, жасаурай қарайды. Күн ұзаққы мігірсіз тірліктен олар да қажып, қалжырап қалған тәрізді. Бірақ бар көзін бірден жұмса қорқынышты құбыжыққа айналарын сезгендей, тұла бойы толған көз – терезенің кейбірін ашық-жарық қалдырыпты.

	Көшелер баяу тыныстап жатыр.

	Түн тынысын, мынау марғау тыныштықты бір өзі ғана бұзып келе жатқанын байқады Қайырбай. Аяқ астында сартап боп қалған қатты қар аязды түнде сықыр-сықыр етеді. Құдды, су жаңа хром етік киіп келе жатқандайсың.

	92-автобус-экспресс бұлардың үйінің жанынан аэропортқа түнімен қатынайтын. Қайырбай соның аялдамасына келіп, жуан қара портфельді ұзын орындықтың шетіне қоя салды да, автобус көрінбес пе екен деп көшенің ортасына шықты. Жым-жырт тыныштық... Күні бойы тыным таппайтын транспорт атаулының ешқайсысы көзіне түспеді. Үлкен көшелердің қиылысқан жерінен ғана қараң-құраң етіп әлдекімдер өтті. Мынау ертегідей құпия түнде тағдырлары ұштасқан ғашықтар ма, кім білсін! Солардан өзге осындай беймезгіл шақта кім жүруші еді... Әнеки, екеуі бір дене боп, құшақтасқан күйі қаракөлеңке бұрыштан айналып барады.

	Қайырбай асыға қойған жоқ. «Әлі үш сағаттай уақыт бар ұшуға... Автобус, сірә, қатынайды, – деп жұбатты көңілін. – Қайда... неменеге қапыласың?! Одан да оңаша қалған осындай сәтте ертең барған соң кімдермен кездесетініңді, көптен көріспеген дос, жолдастарыңды есіңе түсір... Ел жаққа бара жатырсың ғой!»

	Ол өзі бара жатқан облыс орталығында бұрын қызметтес болған жігіттерден қазір кімдер барын ойлай бастады... «Марат оқуда... жоғары партия мектебіне кетті, – деді ойша саралап, – әрине, ол әлі бітірген жоқ. Төлебек бар екен ғой... Е, ол әлі бойдақ жүрген шығар. Сосын кім бар еді... Сәндібек қайда екен? Айтпақшы, Арқалыққа кетті деп естіген. Аралас-құралас жігіттердің өзі азайып қалыпты-ау! Бірі анда, бірі мұнда дегендей. Иә... қызметтесің түгілі, бірге туған бауырыңмен де бірге жүрмек жоқ, зыр қаққан өмір ғой...»

	Ол қалтасынан сигаретін алып, енді тұтата бергенінде, автобус жетіп келді.

	– Тез, тез! – деп айқайлады шофер. – Ақырғы аялдамада кідіріңкіреп қалдық. Графиктен кешігіп келе жатырмыз.

	Қайырбай лып етіп қарғып мінді. Ақырғы рет құшырлана сорған сигаретін автобустың есігі жабылғанша қар үстіне лақтырып үлгерді, әйтеуір. Сонсоң ауыз-мұрнынан бірдей бу аралас түтінді бұрқыратып кеп, арт жақтағы бос орындардың біріне отыра кетті.

	Автобуста адам көп емес екен. Алдыңғы қатарда отырған қартаң кісі болмаса, қалғанының қол жүгі, ол-пұлы да көрінбейді. Шамасы қонақта болып кештеу қайтқандар секілді; ал анау бір-екі жұп... көше қыдырыстаумен жай қалған қыз-жігіттер болса керек.

	Қайырбай портфелін орындық үстіне қалдырып, билет алу үшін шоферге барды да, орнына тез қайтып келді. Терезеге таман ығысып, нығыздалыңқырап, жайғасып отырған соң ғана өзінің неге таксиге мінбей, автобусты қалағанын ойына алды.

	Әрине, ол ақшасын аяған жоқ-ты. Мықтаса, аэропортқа дейін үш-ақ теңге алар... Одан ештеңесі кетпейді ғой. Бірақ жұрттың бәрі тып-тыныш ұйқыға кеткен жым-жырт түнде таксиге мінсе, ылғи да көңілі әлденеге жабырқап, жалғызсырайтын да отыратын. Сондықтан ең болмаса осындай бір кездерде, өзін күн сайын әбден мезі еткен күйбең шаруалардан мойны босағанда, айналасындағы адамдардың әңгімесін тыңдай (реті келсе өзі де әңгімелесіп, әзілқалжың айтысып), асығып-аптықпай жетпекші еді.

	Экспресс-автобус та таксиіңнен жай жүрмей ме деп қалды... Әне-міне дегенше шамдары самаладай жарқыраған орталықтың көшелерімен зулап келе жатты. Қайырбай енді әлгіндегідей терезеге бетін тақамай-ақ, көшенің екі бетіндегі зәулім де сәнді үйлерді, төменгі қабатқа орналасқан дүкендер мен кафелердің маңдайшасындағы қызылды-жасылды жазуларды, сол жазулардың бойымен сынаптай сырғыған түрлі-түсті жарықты ап-анық көріп келеді.

	«Қазақстан» қонақ үйіне жақындағанда алдында отырған екі жұп орындарынан бір мезгілде көтеріліп, шығар есіктің аузына барып тұрды. «Бәсе, жол жүріп бара жатқандарға ұқсамайтын еді-ау, – деп ойлады Қайырбай. – Қыдырыстап жүргендер екен ғой!»

	Көздерінде бақыт нұры ойнап, жымыңдай күлісіп автобустан түсіп бара жатқандарға қарап отырып, кенет... талай-талай өзінің де Көркемханыммен түн жарымына дейін көше кезіп, осылар құсап серуен құрған шағы есіне түсе кетті. Күні кеше секілді бәрі... Бірақ кешегісі бүгін жоқ. Қазір бұл екі баланың әкесі болса, Көркемханым – солардың шешесі... Екеуі де түн ортасына дейін бүйтіп жүрмейді. Жүре алмайды! Түн ортасы түгілі, кешкі сағат жетіден кешікпейді. Қызық... Талай-талай таң атқанша қыдырғандарында бір-біріне «қайтайық» демеуші еді. Осы күні жап-жас бастарымен үйден шыққылары келмейтін секілді. Бәлкім, шыққылары келетін де шығар-ау, бірақ бірінің баладан, үй шаруасынан, бірінің жазу-сызудан, кітап оқудан қолы босай ма?! Онсыз да уақыт жетпейді. Өмір дегенің осы... Ұя салып, ұрпақ өсіре бастадым дегеніңше-ақ кешегі «көгалды қуып көлайттап» жүрген көпкөп күндеріңді қайрылмастай ұмыттым де. Иә... иә! Таңданатын түгі жоқ. Ұмыту керек! Ұмытасың... Бабаңның әкеңнің алдындағы, әкеңнің сенің алдыңдағы, ал сенің балаң алдындағы – бәр-бәріңнің тізбек-тізбек кетіп жатқан өмір көші алдындағы парызды өтеу үшін осылай етуің керек. Ал сендердің орындарыңды мыналар басыпты, бұлардың орнын тағы біреулер басады, олардың орнын тағы біреулер, тағы біреулер... Мәңгілік осылай болған, осылай бола беретін де шығар... Сондықтан қазір қыдырыстамағанда қашан шалқиды?! Бұлардың да түн жарымына дейін тыным таппай жүргендері – бәлкім, сол... бас бостандығын болашақ ұялары үшін біржола құрбан қылар алдындағы асығудан, тіпті қорқудан туған шығар. Адам жанының терең түкпірінде тығылып жатқан, бірақ өзіне де, өзгеге де мүлде беймағлұм, құпия сигналдар көпақ қой. Мысалы, әлдеқандай бір жаманшылықтың алдында санаң қобалжып, жақсылық боларда жүрегің жарыла жаздап жүрмейсің бе?! Соны қалайша сезе қоясың... Әне,.. сол секілді.

	...Әлгі қыз-жігіттер құсап Көркемханым екеуі талай-талай түн ұзын қыдырып жүргендерінде Қайырбайдың басына мұндай ой ешқашан келмеп еді. Ой жетегіне еріп оңаша отырған осынау сәтте, шынында да, сол бір тұста өзінің бойында әлденеге асығу ма, әлденеден шошу ма – әйтеуір, сондай бір сезімнің болғаны рас секілді көрініп кетті. Сөйтсе, оның бәрі алдынан андыздап тұрған белгісіздіктің көп сауалынан, құстай азат, еркін өмірдің – бойдақтықтың – желігі мен бозбастығын бейнетті отбасы тірлігіне айырбастаудан әрі (айырбастамау және мүмкін еместігінен) қорықкандық екен ғой. Бірақ ол кезде Қайырбай мұны біліп пе?! Әйелі айтқандай, үйлі-баранды болған соң, іссапарға шығарда «үйден қашып құтылғанша асығатыны» (әрине, өзі сөйтем екен-ау деп ешқашан әлі мойындап көрген емес), сонсоң кейде бір оңаша отырғанда енді қайтып оралмас, сонау бір артта қалған қызықты күндерді діңкесі құрығанша аңсайтыны, бірақ оны қайтаруға енді қайтып ешқашан дәрмені болмайтыны есіне келді деймісің?! Бәрін қазір ойлап отыр ғой.

	Бүгін де үйінен шыққанша асығып еді. Енді аңдаса, (әйелінің сөзі, шынында, дұрыс екенін тұңғыш рет осы жолы мойындағандай болды), мазасыздығының төркіні – тезірек бәр-бәрін: қызметті де, үй тірлігін де, күн сайын күйбеңдетіп қоятын күллі шаруаны да дереу ұмытып, «көгілдір сәуле, көк жазық» дүниеге бүкіл болмысымен (уақытша болса да) бір сүңгіп шығуды аңсағандықтан екен. Үйден шыға бере арқа-басы кеңіп сала беріп еді-ау. Сигаретін тұтатып, қомағайлана сорған сәтте-ақ әлдеқандай бір еркіндікті сезіп, алшаңдай басқан-ды. Көңіліне бір желік кіргендей де болып па еді, қалай?! Әлде жүрегі аңсарлы әлемінен бір жақсы сұхбат, жаңа да жарқын кездесулер тіледі ме екен... Кім білсін, кісі жол жүргенде ылғи да алакөңіл болады ғой. Әйтеуір, ас иісін сезіп, жер түбінен жаюлы дастарқанға ғана үймелейтін қара шыбындай әрі мазасыз, әрі сергек бір ойлар ұшып-қонып басына тұрақтамаса да, толассыз келе берді, келе берді...

	* * *

	Сол алакөңілділік самолетке мінгенінше де Қайырбайды әлденеге елегізітіп, алаң етумен болып еді. Ол траппен көтеріліп келе жатып та, сол бір беймағлұм мазасыздықтың бойынан әлі арылмағанын сезді. Бірақ оның нақты не екенін, өз-өзінен мұншама неге желіккенін білген жоқ. Жан-жағына мағынасыз қарағыштай берді, әйтеуір. Самолеттің есігінен ене бергенінде ғана «уф, міндік пе, мінбедік пе? Алаңдатқан осы екен ғой» деген бір ой жылт етіп еді, лып өшіп қалды. Демек, көңілін бөлген ол емес. Қанағат тапқан жоқ. Жұбату болмады.

	Ол үлкен салонды қақ жарып кетіп жатқан жолмен түптегі орындардың біріне отырмақ боп, ілгері тартты. Асылы, ту сыртыңда толып отырған адам барда өзіңді ыңғайсыз сезінесің ғой, одан да олардың артында өзің отырғаның жақсы... Оның үстіне әлгінде билет тексерушінің «бос орынға отыра беріңіздер» дегені мұндай оңды болар ма?!

	Төртінші қатардан өтіп бара жатып, Қайырбай өзінің орны – 4 «В-нің» салондағы алдыңғы қатарлардың бірі екенін байқады. Бірақ кідірместен өтіп кетті. Бұрынырақ кіргендер – балалы әйелдер мен мосқал еркектер (шамасы, соңғылар науқасты кісілер болса керек, өңдері сұрғылт, жүдеу көрінді) ілгері орындарға жайғасыпақ алыпты. Жайбарақат. Енді үздіксіз кіріп жатқан өздеріндей жолаушылардың салонға тезірек орналасуын ғана күтіп отырған сыңайлары байқалады.

	Қайырбай арт жақтағы біраз қатардың әлі бос тұрғанына қарамастан, ең түптегі орынға кеп жайғасты. Жайлылығын байқау үшін алдымен креслоны біресе шалқайтып, біресе тікейтіп көрді. Оңды екен. ЬІңғайлылығына көзі жеткен соң нығыздалыңқырап отырып, аяғын созып жіберді де, орындықтың жақтауына шынтағын тіреп, басын оң жағына сәл қисайтқан күйі, бұл да өзінен бұрын кіргендер секілді, енді өзгелерді бақылауға кірісті.

	Жолаушылар бірінен соң бірі шұбап кіріп жатыр, кіріп жатыр.

	«Ил-18-дің» үлкен салоны толуға айналса да, жолаушылардан көз алмай қарап отырған Қайырбай осынша адамның ішінен ең болмаса бір жүз танысын ұшырата алмады. Әншейінде қысқа мерзімді курс деп, іссапарға деп тыным таппай ағылып жататын келім-кетімді жолдастарды былай қойғанда, көз таныстың бірі болсашы...

	Ешкім жоқ.

	Бейтаныс жолаушылар әлі кіріп жатыр.

	«Осы самолет облыстың орталығынан тікелей кері қайтпаушы ма еді... – деп ойлады ол. – Тек астанамен араға қатынаушы еді ғой. Олай болса неғып біреу-міреу кездеспес екен». Өзінің жанындағы бос тұрған орынға қарады. Иесіз кресло да мұның ойын құптап «қазір келуге тиіс...» дегендей болды. «Бәсе, келу керек. Бағана кассир әйел бұған бір билетті әрең тауып берді емес пе? Мүмкін емес келмеуі».

	– Қайырба-а-ай! Құдай-ау, мынау Қайырбай ғой?! – Оқыс шыққан әрі таныс, әрі бейтаныс үннен кенет ол елең етіп, дауыс шыққан жаққа қарады. «Бәсе, келмеуі мүмкін емес-ті», – деген ой миында найзағайша жарқ етіп үлгермей жатып, қасына кеп қалған дауыс иесін де көрді сол сәтте.

	– Раушан! Міне, қызық... Кел, кел! Отыр мына жерге, – деді қасындағы бос орынды нұсқап. Осылай етпесе мынау жанына кеп тұрған қызыл пальтолы, көздері баданадай жарқыраған, аппақ сымбатты келіншек елес секілді ұшты-күйлі жоғалып кететіндей көрінді ме, әлде басқа орынға отырып қалар деп қауіптенді ме екен, әйтеуір, өз-өзінен елпек қағып, сасқалақтап қалды. Дұрыстап амандаса алған да жоқ. Қолын ұстады ма, қолтығынан демеді ме, – ол арасы да есінде қалмапты, – өзінің қасында иллюминатор жақта бос тұрған креслоға тезірек өткізіп жіберді.

	– Түу, сені де көретін күн бар екен-ау?! Қайдан жүрсің... – деді жайласа берген келіншек жарқыраған көзін бұған тура қадап. – Өзің мүлде өзгеріп кеткенбісің, қалай?

	– Иә... біз осындамыз ғой, өзің қайдан жүрсің? – Қайырбай да осы жолы ғана тіктеп қарады. – Ал сен түк өзгермегенсің!

	– Жә деген... Сен де өтірікті соғады-ақ екенсің. Бала туып, байынан ажырасып кеткен әйел өзгермеді дегеніңе кім сенер?! – Келіншек сыңқылдай күлді. – Жырынды еркектердің қулығын қайдан үйреніп жүрсің? А?!

	Қайырбай қарсы жауап қатпақ боп оқтала беріп еді, осы сәтте самолеттің маршруты мен ұшу мерзімін, жол үстінде көмек керек бола қалса, қандай тетіктерді басып, борт жолсерігін қалай шақыруға болатынын, ал қазір барлық жолаушылардың да тегіс өз орындарына отырып, арнайы жасалған белбеумен буынуы қажеттігін, самолет өзінің заңғар биіктігіне көтерілгенше темекі тартуға, ерсілі-қарсылы жүріп-тұруға тыйым салынатынын ескерткен хабарландыру айтыла бастады. Дыбыс күшейткіш тап бұлардың тұсында екен, құлақ қоюға еріксіз мәжбүр етті.

	Әйтсе, де, неге екені белгісіз, Қайырбай ойда жоқта, қасында отырған келіншектің уылжыған қыз кезін көз алдына елестетіп, кенет төмен қарап, себепсізден-себепсіз жымиып қойды.

	«Түк өзгермегенсің» дегенді әншейін, көңіл үшін айта салып еді. Әдемі әйелдердің мақтауды жек көрмейтінін жақсы білетін ол қарсы жауап айтар деп ойламаған-ды. «Жырынды еркектердің қулығын қайдан үйреніп жүрсің? – дейді. – Іһмм.. – Өзі де біраз нәрсені білетін болды ғой, шамасы... Әй, еркектердің көз құрты да қойсын ба, үйреткен ғой... Мұндай-мұндай тұзы жеңіл мақтауды талай естіген шығар-ау! Бірінші рет айтып отырған мен дейсің бе?! Менікі тек сонау бір кездегі сыйлас көңілмен айтыла салған сөз ғой. Әйтсе де, әдемілігінде дау жоқ енді. Тіпті көз алдымда қалған балаң, ұялшақ, биязы сұлулығынан гөрі қазіргі күйі: батыл, еркін сөйлейтін мінезінің ашықтығы, қысылмай-қымтырылмай қарайтын баданадай нұрлы көздегі жарқыл әлдеқайда әсерлі де қуатты».

	Осыларды ойлап үлгергенінше қалтырап-дірілдеп әрең тұрған самолет сәл лықсығандай болды да, кенет зырқырай жөнелді...

	– Жоқ, шын айтам, өзгермегенсің! – деді Қайырбай, самолет әуеге көтерілген соң әлгі ойын жалғап. – Қайта бұрынғыдан да сұлуланып кеткен секілдісің.

	Ол езу тартқан күйі өз сөзінің ақталу үшін айтылғандай болғанын түсінді. Бірақ соған келіншекті сендіре түскісі келді ме, әлде «шынында, осылай» деп өз ойын бекітпек болды ма, әйтеуір, әлгі пікірінен қайтқысы келген жоқ. «Күлме, күлме! Шын айтам», – деп нықтап қойды тағы.

	– Жарар! Ал өзіңнің халің қалай? – деді келіншек әңгіме бетін басқа жаққа бұрып. – Не істеп, не қойып жүрсің? Отбасы, балашаға бар шығар...

	– Әрине... бар ғой, – Қайырбай мынау әдемі сұқбаттың бала-шағаға қарай ойысуынан қашқақтағысы келді. – Қызмет те бұрынғы, өзің білетін журналдамын біраз жылдан бері.

	– Иә-иә... жазғандарыңның бәрін іздеп жүріп оқимыз. Сен өзің әуелден де басқа балалардан гөрі өзгешелеу болатынсың. Қиялилау ма, қалай едің?! – Келіншек тағы да сыңғыр-сыңғыр күлді. – Әлі есімде, тоғызыншыны бітіретін жылы саған ғашық болып, өле жаздағанымда көзің бір түспеді-ау. Соған ыза боп, не істемеді дейсің, мен... Ең ақыры, жұрттың бәрі келеке қылатын «мешкей» Балпанмен мұрныңның астынан талай өтіп едім.

	– Түу, сен де қайдағы-жайдағыны айтады екенсің! – Қайырбай үш ұйықтаса түсіне кірмеген мынадай мойындаудан абдырап қалды. Күлген болды. – Қайдағы-жайдағыны қозғап...

	– Жә-жә... қызарақтамай-ақ қой. Бәрі өткінші нәрсе дағы. – Келіншек те жымиды. – Қазір сен үйлі-баранды болсаң, мен де баяғы дым білмейтін Раушан емеспін ғой. Ашық айта беруімізге болатын шығар. – Көзі жарқ ете түсті келіншектің.

	«Расында,.. – деп ойлады Қайырбай, – расында, өтті-кетті нәрседен қысылатындай енді не бар. Мұныкі дұрыс екен-ау. Қайта беті ашылған әйел мен бала-шағалы еркек орағытып, тұспалдап, иіп сөйлеймін десе, жалған, жасанды қылық болмай ма?! Дегенмен, өзі әуелден-ақ ақылды қыз секілді еді. Көп жұрттың көз тігуінен, көріктіліктен тым ерте есейіп, тағдыры шәлкем-шалыстау боп кеткенмен, баяғы аңқылдаған ақ көңілділігінен жазбаған екен».

	– Әрине, әрине... Оның бәрі өтті-кетті, айтпайтындай несі бар?! – деп қойды қоштап.

	– Мен де соны айтып отырмын-ау! Көзіңше айтып отырғаным ғой. Ол кезде бірақ осылай айтам-ау деп ойлаппын ба?! Міне... – Келіншек сүйріктей саусақтарымен Қайырбайдың қолын сыртынан өзімсіне ұстады. – Міне, енді самолетте ұшып келе жатқанда айтуға тура келіп қалды да... Бірақ мұны жазбай-ақ қоярсың, бәлкім, ә?!

	– Жә, жазуды қоя тұршы, құрысын! – Қайырбай келіншектің жарқылдаған баданадай көзіне қарап отырып ондағы ерке назды да, әзіл аралас ұшқынды да елемеген болды. – Одан да бірге оқыған жігіттер мен қыздардың қайсысы қайда екенінен хабарың бар ма, соны айтшы? – деді аппақ саусақтарды алақанына қыса ұстай отырып. – Кімдерді көріп тұрасың?

	– Қай-қайсысы да облыс орталығына, қалаға келіп тұрады ғой. Біз сонда болған соң ба, жаңа үй болған кезімізде соқпай кетпейтін. Кейін сирексіді. Әсіресе әлгінің... (келіншек күйеуін не «күйеуім» деп, не атын атап айтпады) иә, әсіресе, әлгінің өз-өзінен бұлқан-талқан боп, қызғанғанын көріп... – Қолайсыз жағдай ойына оралғандықтан ба, келіншектің қабағына кірбің ұялап, кідіріп қалды.

	Жып-жылы, жұп-жұмсақ, нәзік саусақтары ғана Қайырбайдың алақанында еркелеп жатыр. Еркелегенін ешбір қарсылық жасамағанынан сезді Қайырбай. Қайта көптен бері осындай бір мейірлі аялауды аңсаған сыңайы бар ма, немене... Ақырын ғана қысып, аялап қана сипаған сайын рақаттана түсетін секілді. Келіншектің жарқылдаған жанарының оты енді тереңге сүңгіп, тұнжыр, түпсіз тұнғиыққа батып барады.

	Екеуі де ұзақ үнсіз қалып еді, Қайырбай әлдебір қателіктің кеткенін осы сәтте түсінді.

	Әлгінде Раушан: «Отбасы, бала-шаға бар шығар?!» – дегенде, өзінің «әрине... бар ғой» деп күмілжігені ойына орала кетті. Сонда ол мынау әдемі басталған оңаша сұқбаттың үй ішіне, бала-шағаға қарай ойысуынан өзі де қашқақтамап па еді. «Қайдағыны қайдан сұрай қойды?! Бәрін бүлдіргенін қарашы! Енді не істеу керек?!»

	– Айтпақшы, мұнда неге келіп едің? – Қайырбай алақанында жатқан сүйріктей саусақтарды ақырын ғана қысып, еркелете сипап отырған күйі келіншектің ойын басқа бірдеңеге бұрғысы келді. Даусы қоңыржай, сәл бұйығы естілгенмен, әңгіме тұйыққа тіреліп қалған соң, содан шығар жол іздеп, миы аласұруда еді. – Келіп тұрып, соқпай бара жатқаның қалай? Самолетте кездеспегенде, білмей де қаламыз екен ғой, өзі... – деді күлген болып.

	Бір риза сезіммен келіншектің көзі тағы да жарқ ете түсті. Қайырбайдың бойы дір етті. Біресе бұлтқа сүңгіп, біресе жарқ етіп сәл сәтке қайта көрінетін күн көзінің құбылмалылығындай әрі сүйкімді, әрі құпия нұр бар екен жанарында.

	Сол нұр кенет жарқылдап:

	– Бәлкім, білдірмей кеткім келген шығар, – деді келіншек, – қайдан білесің?

	– А... солай ма?! – Қайырбай алақанындағы саусақтарды тағы да ақырын қысып қойды. – Ондай ойыңның барын қайдан білейін! Әйтсе де кейін естіген болсам, қатты өкінер едім.

	– Шынымды айтсам, мен де сені көргім келіп еді. Осында екеніңді естідім ғой, тіпті мекенжайың да бар-ды. Бірақ...

	– Не «бірақ»? Кездескеннің несі айып еді?!

	– Ұялдым! Оның үстіне сенің не ойлайтыныңды қайдам?! Уақыт адамды өзгертіп жібереді ғой. Біреу-міреу естісе, не дейді тағы?!

	– Түу, со да сөз болып па?! Жұрттың әңгімесінен қорқар болсаң, екі дүниеде де таусылмас.

	– Әйтсе де әйелдің соңынан сөз ермегені абзал. Сендер, еркек-тер, оны түсінбейсіңдер ғой бірақ. Айтты не, айтпады не?!

	– Жо-жоқ! Неге! Түсінбейтін несі бар? (Қайырбай «біз де бірдеңе білеміз ғой» дей жаздап, тілін тістей қойды) Біз екеуміз бірге оқыған, кішкентайдан бірге өскен дегендей... Соға кетсең де, ештеңе етпес еді ғой.

	– Дегенмен осылай кездескеніміздің өзі жақсы болды. Уақытым да аз еді. Осында оқып жатқан інім үйленіп, төрт-бес күнге сұранып кетіп ем. Бүгін жұмысқа шығуым керек-ті.

	– Ендеше, үлгересің ғой. Бірер сағатта жетіп бармаймыз ба?! – Қайырбай қол сағатына қарап, ұшып шыққандарына сағаттан астам болғанын, енді бір қырық бес минуттай уақытта жерге қонатындарын жобалады. – Мінеки, жылдамдық пен биіктікті азайтуға кететін он бес-жиырма минутты шегеріп тастасаң, жарты сағатқа жетпейтін шамада ғана ұшамыз.

	– Не дейді?! Келіп қалғанымыз ба? Қане, көрсетші, – деді келіншек сенбегендей.

	Қайырбай сағаттың циферблатын оң қолының алақанымен баса қойды.

	– Немене, нанбайсың ба? Нанбасаң көрсетпеймін! – деді ерке-лей үн қатып. Іштей келіншектің наздана жұлмалағанын, қайтсе де көрмек боп қолынан қыса ұстағанын тілеп еді. Ойлағанындай болды да шықты.

	– Өтірік болмаса, көрсетсейші! Қане, қане... – деп Раушан екінші қолымен Қайырбайдың саусақтарын бір-бірлеп қайырмаққа әрекеттенді. Қайырбайдың әдейі жасаған әлсіз қарсылығын қайтаруға осының өзі-ақ жетіп жатыр еді. Қолын тартып алды.

	– Рас, ей! – Келіншек таңырқаған кейіп танытты. Жүзі бал-бұл жайнап, көзіндегі нұр қоңыр алмастай жарқыл шашып коя берді. Бірақ оның шынында таң қалғандықтан екені, әлде Қайырбайдың мейірлене еркелей қарап отырып, қарсылықсыз көрсете салғанына ризалықтан туғаны белгісіз еді.

	– Рас, ей! Келіп қалғанымыз ба?! – деді тағы да қайталап. – Сен... қалаға жеткен соң қайда түсесің? Қонақ үйге ме?

	– Сонда шығар. Басқа қайда барам? – Қайырбай мұны әдеттегі-ше айта салып еді. Кенет «біздікіне жүр деп қалар ма екен осы» деген бір жымысқылау ой жылт етіп, әлгі сөзін енді шарасыздықтың амалындай мүләйім қайталады. – Жақын-жуықтан ешкім жоқ қой. Сонда түсем шығар. Қайда барайын! – деді қырын отырған Раушанның жүзіне барлай қарап.

	Келіншек байқатпай қолын тартып алды. Сонсоң әдемі саусақтарын әдейі көрсеткісі келгендей, алақанымен бетін ақырын сипап, самай шашын жинастырған болды. Әлденеден қымсынғандай. Әлгі бір сөзден жігіттің әрідегі ойын түсініп қалып, айтпасын деді ме, әлде ананы-мынаны айтып отырып, өзінің де едәуір жерге барып қалғанын жаңа аңдады ма, сәл суық тартты. Бәлкім, бірер сағаттан соң байырғы өміріне, жарсыз жүрген жалғызбасты жас әйелдің күйігі де, күйбеңі де мол мігірсіз тірлігіне қайта оралатынын есіне алған шығар. Кім білсін, әйтеуір, байқатпай күрсініп салды...

	Сол сәттен бастап араларына әлдебір шіркеу түскенін Қайырбай біразда-а-н соң барып білді. Әуелі алақанында әлгі бір жыпжылы, сүп-сүйкімді саусақтардың жоғын сезді; сосын сол бір сүйкімді саусақтардан тараған қызудың табы өшіп, орны суып бара жатқанын аңдағанда, көңілі мүлде құлазып кетті.

	«Қайдан айта қойып едім, – деді өз-өзінен қапаланып. – Қарап отырмай, қайталап айттым-ау тағы. Тұспалдағанды түсінбейтін бала дедім бе екен».

	Келіншек бетін алақанымен тағы да ақырын сипап, қобыраған ештеңесі болмаса да самай шашын қайта жинастыра бастағанда, тұстарындағы дыбыс күшейткіш кенет сампылдап қоя берді.

	– Жолаушы азаматтар! Біздің самолет «Ш» қаласының аэро-портына қонуға бет алды. Салонда әрлі-берлі жүруді тоқтатып, бәріңіздің де өз орындарыңызға отыруларыңыз сұралады. Белбеу буынуды ұмытпаңыздар!

	Дыбыс күшейткіш қалай оқыс сампылдаса, солайша пышақ кескендей тыйылды. Оның есесіне көп адамның бірден қимылға кірісуінен орындықтар сықырлап, белбеу тоғаларының сылдырсылдыр беймаза дыбысы үдей түсті...

	Қайырбай да буынбақ боп, белбеудің бір ұшын іздестіре бастап еді, кенет жан-жағын қарманып, өз орындығының белдігін іздестіріп отырған Раушанға көзі түсіп кетті.

	– Сенің белдігіңнің ұшы мінеки! Қане, байлап жіберейін, – деді икемделіп.

	– Өзім де білем ғой, қайтесің. – Келіншек ұяң ғана үн қатты. Бірақ қарсылық білдірген жоқ.

	Қайырбай осы сәтті пайдаланып үзілген әңгімені әлденемен жалғастырмақ боп еді, аузына сөз түспеді. Сонсоң өз белбеуінің ұшын тауып алып, босаңдау етіп айқастыра салды да, жайғаса беріп бей-жай ғана үн қатты.

	– Біреу-міреуге «күтіп ал!» деген жоқ па едің? Оны-мұны қол жүгің бар шығар!?

	– Неғылар дейсің? Бәріне де үйреніп келе жатырмыз ғой. Қайбір қасынан тастамай жүрген адамымыз бар... Түу, құлағым тұнып бара жатқанын-ай! – Келіншек алақанымен екі құлағын бірдей басып, өзі соны қызықтағандай бұған қарап кенет күлімдеп қоя берді.

	Осы күлкімен бірге әлгі әзірдегі жайдарылық, жақсы көңіл күй жігітке қайта оралғандай болды.

	– Самолет төмендеп келе жатқандікі ғой. Қонған соң қайта ашы-лады, – деді, құлағының сыртынан қолымен басқан келіншектің әдемі саусақтарына ернін әдейі тақай дауыстап.

	– Аһа! – Келіншек те күлімдеп, көз қиығымен Қайырбайға ерке-лей қарады. – Сенің құлағың тұнбай ма?!

	– Жоқ! – Басын шайқап, «түк әсер етпейді» дегенді білдіру үшін Қайырбай аяғын созып жіберді де, рақаттана шалқайып отырды.

	Самолет төмендеп келеді...

	Салонда марғау тыныштық орнапты. Жұрттың бәрі орын-орнында сіресіп қалған.

	Басқа уақытта, бәлкім, аңдамас па еді, Қайырбай кенет самолетке мінген адамның барар жеріне жақындағанда, әсіресе, қонуға бет алғанда, әлдебір құпия күшке мінәжат еткендей қимылсыз қалатынын байқады... Өзі де соның арасынша бейжай күйге еніпті. «Жерге қонғанша мазасы кетер» деп, қасындағы Раушанды әңгімемен алаң еткісі келмеп еді; тым-тырыс отырғандықтан ба, бойы шым-шым ұйып, әлдебір самарқау, салғырт күй меңдеп бара жатты.

	* * *

	Самолет қонып, орындарынан дүрліге көтерілген жұртпен бірге бұлар да аэропортқа беттеген кезде Қайырбай дереу серпілді. Келіншектен: «Қолыңа ұстаған ол-пұлың ұмыт қалмады ма?», «Ал, такси ұстаймыз ба, қайтеміз...», «үйге немен барушы едің?» секілді ұсақ-түйекті бірінен соң бірін сұрап, қайткенде де оңаша сұқбаттың аяғын оңаша кездесуге ұластырудың ретін қарастыра бастады. Бір есептен: «Тым болмаса сыпайылық үшін «Ал, біздікіне жүр! Үйді көріп кетерсің» демес пе екен», – деген әлгі бір жымысқы ойы да (айрылысар сәт жақындаған сайын) ашық тілекке айналып, жанын тызықтырып жіберді.

	Бірақ мұнысынан ештеңе өнбеді.

	Ішінде бөгде жолаушылар бар бір таксиге қосамжарланып отырып алған келіншек:

	– Осындағы жолдастарыңмен келіп, дәм татпай кетпессің дейім. Ал, әзірге... Жарай ма, Қайырбай, – деді де, мекенжайын айтып жүріп кетті.

	Ол мәңгіріп тұрып қалды.

	Жарты сағаттан соң қонақ үйден бір-ақ шыққан Қайырбай «мұнда маңызды шаруамен келгенін» айтып, тағы басқа себептерді тіркей, администраторға өтініш етіп, әрең дегенде бір орынды иеленіп алды. Бұл кезде әлгі бір сәттің ыстық-суығы әлсіреп те қалған-ды. Сондықтан ертеңгілік кеңсе ашылғанша мызғып алмақ болды.

	«Иә-ә... Жол жүргенде кісіге не қилы, қайдағы-жайдағы жайлар тап бола береді екен-ау, – деп ойлады ол төсегіне жата беріп. – Апыр-ай, әлгінде «жүр!» десе, не істер ем, ә?! Жүре берер ме едім... Ал сонда не болар еді?! Иә, не болар еді? Бәлкім, ештеңе болмас та... гәп сонда ма екен. Неге мен оны «қайдағы-жайдағы» деп жатырмын! Неге қ а й д а ғ ы - ж а й д а ғ ы? Осының өзі оңашада болмаса, басқа уақытта өзге түгілі өзіңе-өзің мойындамайтын, әйтсе де пенде болған соң мынау ақиқат өміріңде кездеспей қоймайтын бір сәт болса ше?! Неге ол «қ а й д а ғ ы - ж а й д а ғ ы» болады! Бәрібір бұл сәтті ешкім де тіршілік тауратының бетінен сызып тастай алмайды ғой. Өйткені қайдағы-жайдағы ұсақ-түйек те адам өмірінің белгілі бір бөлшегін құрамай ма?! Тіпті тұтас өмір дегеніңнің өзі осындай ұсақ-түйектің жиынтығынан там-тұмдап құралады емес пе?»

	– Солай, солай... – деді Қайырбай өзіне-өзі, аударыла беріп.





МУРАТИК


	Сіздер, әрине, Муратикті білмейсіздер ғой? Білмессіздер! Оқасы жоқ.

	Бұл бір жұрт таңқаларлық бірдеңе жасап тастаған бала емес. Оны былай қойғанда, сіздер түгілі, көрші балалар да оны біле бермейді. Өйткені Муратик далаға көп шықпайды. Зәуде бір шыға қалса, көрші үйлердегі алдым-жұлдым боп жүретін қара сирақтар мен саржағалдар бұған «шешесіне еріп қыдырып келген» әлдекімше қарайтыны да сондықтан. Оған апшып жатқан Муратик жоқ, әрине. Жалпы, Муратик ешқашан, ешкімге ренжіп көрген емес. Қалай ғана «танымайсыңдар, білмейсіңдер» деп ренжісінау, оның өзі де бар болғаны – мамасын, сосын... дяд Сапарды ғана біледі ғой. Басқа ешкімді танымайды.

	Жә, оны қайтеміз, бала түгілі, үлкен қалада кім-кімді танып жатыр.

	Дегенмен, «Ол өзі қай бала? Қандай бала еді?» десеңіз, мекентұрағын, түр-түсін ептеп қана айтып қояйын...

	Бұл – қап-қара кекілі көзіне түсіп тұратын, екі беті бүйректей бұлтиған, алты-жетілер шамасындагы сүп-сүйкімді жуас бала. Ылғи өзімен-өзі болып, ешкімге қосылмай, жеке жүреді. Көп сөйлемейді де. Бірақ тілін таба алсаң, әңгімеге кенде де қылмайды.

	Үстінде қысқа жеңді шотландка жейдесі, бұтында сол түстес шолақ шортигі болады. Бұларды мамасы «ойын киімдерің» дейді. Сондықтан анда-санда есік алдындағы аулаға шығарда Муратик осы киімдерін киеді де, есікті мұқият жауып, кілтті ұшы түйілген ұзын бауынан мойнына асып алады.

	Үйлері қаланың қақ ортасында; үшінші қабаттағы шағын ғана екі бөлмелі пәтер. Онда мамасы екеуі тұрады. Папасы – капитан Қозбағаров Нұркен – бұдан екі-үш жыл бұрын қарулы бандитпен шайқаста ерлікпен қаза тапқан. Ол туралы газеттер кезінде көп жазды. Муратик оны мақтан тұтады. Бірақ ешкімге, тіпті мамасына да онысын білдірмейді. Өйткені, бірде папасының ерлігі жайлы сұраймын деп, еңкілдеп жылаған мамасын жұбата алмай қойғаны бар. Сонан бері тірі жанға тіс жарған емес.

	Мамасы – дәрігер. Жұмысқа ерте кетіп, кеш келеді. Муратик күн ұзақ үйде болады. Ондайда іші пысса телевизор көреді; «Конструктор» деп аталатын ойыншығынан әртүрлі модельдер жасайды; тіпті болмаса суретті кітапшаларды ақтарады.

	Ара-тұра мамасы әкеп жинап қойған «Модалар» дейтін журналды парақтайтыны бар. Онда кілең бір әдемі мамалар мен папалар, әйбат балалар мен қыздардың суреттері болады. Солардың ішіндегі біреуі – толқынды қара шашын қысқа етіп қырыққан, қаз мойынды, ақ құба мама – мұның мамасына қатты ұқсайды. Әсіресе кісіге жәудірей қарағаны, қабағындағы кірбің... аумайды-ау, аумайды! Жұмыстан жаңа ғана шаршап кеп тұр ма екен дерсің! Муратиктің бұл журналды жақсы көретіні сол.

	Қарсы бетте (бұған енді арнайы тоқталу керек!) – қара туфлиі жалт-жұлт етіп, әдемі ақ сұр костюмінің қалтасына төрт саусағын сұға салған (басбармағы сыртында) бір папа сәл қырын тұрады. Муратик оны «дяд Сапар» дейді. Суреттегі кісінің кескіні толық көрінбесе де, неге екені белгісіз, мамасының қарсысындағы аға дяд Сапар болса екен деп тілейді іштей. Өйткені, (папасы, сірә, жоқ қой!) енді мамасының қасында, ең болмаса, дяд Сапар секілді жақсы адам суретке түссе екен дегені.

	Шынын айтқан жөн, ағамен – дяд Сапармен – Муратиктің «танысқанына» көп болған жоқ. Әйтсе де, оны өте жақсы көреді. Неге десеңіз, өзін былай қойғанда, ылғи жабыңқы жүретін мамасы да ол келгенде көңілденіп сала береді; сол-ақ екен, күңгірт тартып тұрған бөлмелерге күн сәулесі түскендей, үй ішіне жетпей тұрған бір нәрсенің орны толады да қалады. Лезде бәрінің де жүзі жадырап, жайраң қағып кетеді. Сондай сиқыры бар ағаны Муратик қалай жақсы көрмесін! Оның үстіне дяд Сапар – бұл көрген адамдардың «еш-еш-ешқайсысына» (өзінің сөзі!) ұқсамайтын ерекше адам. Ондай аға тек киноларда ғана болады. Оның өзінде де сирек... Сонсоң, ол «еш-еш-ешкімнің» де үйіне емес, тек Муратиктердің ғана үйіне келеді; өйткені, ол Муратикті ғана жақсы көреді ғой.

	Басқасын былай қойғанда, егер ол жаман адам болса, (мұны айтқанда Муратик аузын бұртитып тұрады) ...иә, жаман адам болса, мамасы білмес пе еді?! Білер еді?! Білер еді! Онымен сөйлеспес еді ғой. Тіпті есікті ашпай қояр еді. Бірақ ешқашан өйтпейді! Өйткені дяд Сапар – жақсы адам. Жақ-сы а-дам! Вот!

	Сапар ағасының жақсылығына Муратиктің өз көзімен көрген бір жай да куә екен... Бірақ миға шұқып отырып дәлелдеп бермесе, ештеңеге сенбейтін – ересектер деген де баладан бетер ғой. Оңаша сөйлескен кезде күмәндана берсеңіз, Муратик онысын да амалсыз айтып береді.

	– Мен айттым ғой, сізге... дяд Сапар «еш-еш-ешкімнің» де үйіне емес, тек біздікіне келеді деп. Өйткені, ол барлық баладан мені жақсы көреді ғой! Жұмысынан жай шықса да, біздікіне келетіні сондықтан, – деп бастайды Муратик, бұл жайында әңгімелегенінде әуелі мақтаныңқырап алып. Бірақ онысын білдірмеу үшін мойнындағы ұзын баулы кілтпен ойнаған боп тұрып, сөзін кідіріссіз жалғай береді.

	...Сол күні де жұмыстан кеш шығып, қараңғы түсе келген. Бәріміз шай ішіп, онан кейін теледидар көріп, не керек, түннің бір уағына дейін отырып қалыппыз.

	Бір кезде:

	– Қой, мен қайтайын! – дейді дядя сағатына қарап.

	...Айтыңызшы, тас қараңғыда кісіні үйіне жалғыз жіберуге бола ма?!

	– Әрине, болмайды! – Өз ойы да осы екенін біліп отырсың; қоштамай қайтесің баланы... Қоштап қоясың.

	– Вот!– дейді Муратик бұған желпіне түсіп. – Біз де жібермедік!

	Бұрын да сөйтетінбіз. Дяд Сапар сосын амалсыз қонып қалды.

	– Айта бер...

	– Сіз білетін шығарсыз, біз мама екеуміз ғана тұрамыз ғой... Вот! Сондықтан артық кереует деген бізде болмайды. Не істейік, дяд Сапарға төсекті, әдеттегіше, залдағы диванға салып бердік.

	...Сізге қызық айтайын ба, (бірді айтып бірге кететін баланың әдеті ғой, енді) ... менің бар ғой, бір ұйықтасам таң атқанша оянбайтын жам-ма-а-ан әдетім бар. Бірақ неге екенін қайдам, сол түні тас қараңғыда оянып кеткенім... Иә, оянып кеттім! Сөйтсем, мамамның басы қатты ауырып жатыр екен.

	– Муратик, – дейсің осы сәтте, күмәнданған соң ақырына дейін көз жеткізгің келіп, – мамаңның басы жиі ауыратын ба еді?! Қайдан біле қойдың... басы ауырғанын!?

	Үлкен кісілердің құйттай нәрсеге де сенімсіздікпен қарайтынына таңқалғандай, ол аңырып қалады мұндайда.

	– Оны маған... өзі айтты ғой, – дейді біраздан соң. – Ауырмаса, жылай ма?!

	– Иә?

	– Жылап жатыр екен... «Мама, мам!» дейім дауыстап. Жауап бермейді. «Мам!» Тырс еткен дыбыс жоқ. Жылауын да қоя қойды.

	Шамасы, мен қорқып кетер деген болса керек.

	Неге қорқайын!

	Төсегімнен тұрып, қасына келдім.

	Мәс-са-ған! Сөйтсем, (айттым ғой: «мен бір ұйықтасам, оянбаймын» деп), менің оянбайтынымды білген-ау, ауру мамамның қасында... басын құшақтап дяд Сапар жатыр.

	Ұшып түрегеліп:

	– Муратик, шошып кеткен жоқсың ба? Жата ғой, айнам. Жата ғой, орныңа... Мамаңның сәл-пәл басы ауырып қалғаны, – дейді абдырап.

	Білем ғой... сәл-пәл ауырғанға мамамның жыламайтынын!

	Қатты ауырып жатты ол... Кеткім келмеп еді.

	– Жата ғой, айналайын! Мен болам ғой қасында, – деді дяд Са-пар тағы.

	Оны мама да қоштады.

	– Бара ғой, құлыным! Қорықпа, – деді. – Ештеңе етпес. Қазір-ақ жазылып кетем ғой.

	... Шынында, мамасы ертеңіне сауығыпты да шығыпты.

	– Өзіңіз айтыңызшы, ал! – дейді Муратик, – егер дяд Сапар жа-ман адам болса, түнімен жаны қалмай ауру мамамды күтер ме еді?! Жо-о-оқ. Ол – жақсы адам. Вот! Жақ-сы а-дам!

	Көзіңді жеткізгендей болған соң, кішкентай баланың сенімін мансұқ қылып нең бар! Амалсыз келісуіңе тура келеді...

	Сенің сол райыңды байқаған Муратик қоразданып, маңайыңда кішкене жүреді де, әлі күнге дяд Сапардың қандай адам екенін білмей келгенің үшін, мұнан әрі сенімен сөйлесуді қажет деп таппайтынын білдіргені ретінде қоштаспастан кетіп қалады. Ендігәрі күмәнданбайтын да боласың сонда...

	* * *

	Мен Муратиктермен көрші тұратын бір жолдасымның үйіне жиі барып жүретінмін.

	Жақында оны тағы көрдім.

	Үстінде сол баяғы қысқа жеңді шотландка көйлегі, бұтында сол түстес шолақ шортигі... ұзын жіп таққан кілтін мойнына асып алып, есік алдында мұңайы-ы-ып отыр екен.

	– Саламатсың ба, Муратик! – дедім ойын бөлгім келіп. – Иә, неғып отырсың?

	– Жә-ә-әй! – Ол басын да көтермеді. Шамасы, әлденеге булығып әрең отыр.

	Мен қасына келдім.

	– Бірдеңеге ренжіп отырған секілдісің ғой! Тентек балалар тиісті ме, әлде...

	– Жо-оқ! Ешкім тиіскен жоқ. – Муратик төмен қараған күйі отырғышты кілтпен сызғылай бастады. Көзі жапақтап кетті.

	– Ендеше, не? – дедім жай ғана жұмсақ үнмен. – Жақсы бала жоқтан өзгеге ренжи ме екен?! Мына отырысыңды мамаң көрсе, қапаланады ғой. Ал мамаңды ренжіткенің жарамайды.

	– Оны мен ренжіткен емеспін! Мен... мен ешкімді де ренжітпеймін!

	– Енді не?

	– Неге мұңайып отырсың, айтсаңшы...

	Ол «айтсам ба, айтпасам ба?» дегендей едәуір толқыды. Бала ғой, ақыры шыдай алмады білем.

	– Дядя бар ғой... Дядя Сапар... мені жақсы көрмейді екен, – деді кәдімгідей жыламсырап. – Мен білдім, ол басқа баланы жақсы көреді.

	– Қой, неге? Сапар ағаны жақсы кісі деуші едің ғой.

	– Жоқ! Ол... ол – барып тұрған өтірікші екен! Бағана да өтірік айтты. Мен көзінен көрдім ғой...

	– Иә, қалайша? Қашан?

	– Бүгін... бағана зоопаркке барғанымда! – Муратик көзін білегімен жайқап жіберді.

	– Иә? Бір өзің барып қайтып па ең зоопаркке?

	– Жоқ. Көрші баламен барғам. Ол «бармаймын» деп еді, мен балмұздақ әперем дегесін барды.

	– Оған ақшаны қайдан алып жүрсің?

	– Мамам берген... Бүгін мен жетіге толдым ғой. Сонсоң мамам: «Жексенбі болғанмен, кезекшіліктен қолым тимейді. Енді үлкен жігіт емессің бе, өзің-ақ зоопаркке барып қыдырып келе ғой», – деп беріп еді.

	– Иә?

	–...Біз қайтайық деп келе жатыр ек. Аялдамада тұр екен...

	– Кім?

	– Дяд Сапар...

	– Иә?

	– Қуанып кетіп қасына жүгіріп келсем, ол... өп-өтірік танымаған болды.

	– Қалайша?

	– Сол! Өп-өтірік танымаған болды, и все!

	– Қой, бәлкім, басқа біреу шығар. Ол сені қалайша танымайды?

	– Алғаш өзім де шын танымай тұр ма деп: «Дяд Сапар, бұл мен ғой, Муратикпін ғой», – деп едім, сөйтсем ол өп-өтірік танымаған боп тұр екен. Мен онысын көзінен көрдім.

	– Ой, Муратик, қызық екенсің! Кісінің көзінен не көре қоюшы ең?! Бәлкім, сен Сапар ағаңды басқа біреумен шатастырған шығарсың! Егер анық сол болса, қалайша танымайды ол сені?!

	– Білем ғой... Ол да маған: «Балақай, сен мені біреумен шатастырған шығарсың!» – деп қоймаған. Оны танымай маған не болыпты?!

	– Иә, сосын?

	– ...Мен аңдаған жоқ едім. Қасында бір тәтей бар екен. Сонсоң мендей бір бала... Дяд Сапар әлгі баланы қолынан жетектеп алыпты. Екеумізге, әсіресе тәтейге жалтақ-жалтақ қарап, қыпқызыл боп кетті. Қайта-қайта: «Балақай, сен мені басқа біреумен шатастырған шығарсың! Мен сені танымаймын ғой», – дей береді. «Жоқ, шатастырғам жоқ! Сіз – дяд Сапарсыз ғой, – деймін мен. – Мен Муратикпін. Ал, сіз, дядя...»

	Ақыры, тәтей қатты ашуланды. «Немене, білетін болсаң, білемін демейсің бе?! Атыңа дейін дәл айтып тұр ғой!» – деді. Сонан екеуі ұрсысып қала жаздады. Әсіресе тәтей оған жаман-жаман сөздер айтты. «Ә-ә, сырың енді белгілі болды! Бәрін бүлдіріп жүр екенсің ғой. Көрсетейін мен саған... бірдеңе қылғанды», – деді. Сөйтіп, әрең дегенде автобусқа мініп кетті. Ал мен оның өп-өтірік танымағанын көзінен көрдім? Көрдім, көрдім!... Ол – барып тұрған суайт! Өтірікші!!! Мен оны жек көремін. Енді келсе, мамама айтып, үйге кіргіздірмей қоям. Ол бізді алдап жүр. Білдім мен, бізді алдап жүр ол!

	Моп-момақан баланың түрі кенет әлем-тапырық боп кетті. Бүйрек беті бұлтиып, көзіне түскен қап-қара кекіліне дейін харамдық пен қараулыққа қарсы айбат шеккендей, тікірейіп шыға келді.

	Бұрын мен: «Жуас адамдардың мінезі неге томырық болады екен, осы?» – деп таңданып жүруші едім. Соның сырын енді ұққандаймын.

	Шын сөзім, моп-момақан Муратиктің ашуланғанын бірінші рет көруім еді. Қатты аяп кеттім оны. Өйткені, көзінде әлдекімге... әлдекімдерге деген түпсіз терең өшпенділік оты жатты. Ол басқаның емес, өзім «қой аузынан шөп алмас» деп жүрген Муратиктің, құйтақандай баланың көзінде жатты.

	Не деп жұбатарымды білмей, үнсіз отырып қалдым. «Апыр-ай, – дейім, өз-өзімнен күйзеліп. – Бейкүнә бүлдіршіннің үлкен өмірге өз бетінше бірінші басқан қадамы екен. Тағдыр да мұнша қатыгез болар ма?! Рахым етсе нетті сәбиге! Сынар болса, алдында әлі ұзақ жол жатқан жоқ па еді?! Аямағаны-ау... Аямағаны ғой!»

	Бірақ бұған құлақ асқан кім бар дейсіз? Тағдыры аямағанды адам аяп келістіре ме?! Менікі, әншейін, далбаса дағы,.. тәйірі.





БЕРЕКЕСІЗ ТОҒАЙЫ


	Жұма күнгі жұмыс аяғы жақындап қалған кез еді. Ертеңнен бастап екі күн демалатыныңды сезгендіктен, денең өз-өзінен делсал болып, қызмет шіркінге қолың бармай отыратын кәдімгі соңғы сағаттұғын. Көрші кабинетте отыратын Тілеу кіріп келді. Кішкене қысық көзі күлімсіреп, күлдіргі бірдеңе айтатындай жымыңдай қалыпты.

	– Ойпыр-ай, Жантас! Сенің-ақ ішің пыспайды екен осы? Таста-шы құрғырыңды!

	– Не боп қалды? Ал, тастадық. – Қағаздарымды ығыстырың-қырап, орындыққа шалқайдым.

	Мұның мінезі маған белгілі. Бірдеңе айтпақ болса, тыңдатпай бәрібір қоймайды. Одан да құлағыңды тоса бер...

	Ыңғайына құлай кеткеніме таңырқағандай аз-кем отырды да:

	– Тығыз шаруа ма еді? – деді салмақтана қалып. – Асығып отырсаң...

	– Жо-жоқ!

	– Иә!.. Айтпақшы ертең-бүрсігүні не істемексің?

	– Білмей отырмын.

	– Тайсақ қайтеді бір жаққа. Әйда, Қопалы жаққа кетейік. Бір-екі күн қармақ салып, тынығып қайтсақ жаман ба... Қасында қалың тоғай. Қоңыр салқын. Тып-тыныш.

	– Қопалы жаққа деймісің...– Мен ойланып қалдым. Ұзақ жылдар жырақ жүріп, бала күнгі базарлы мекенді ұмытып та қалғандаймын ба, қалай?!

	Қопалы біздің ежелгі қонысымыз еді, алты-жеті жасымда әкемнің қызмет бабымен үй-ішіміз басқа жаққа көшіп кетіп, енді өзім осы ауданға әдейі сұранып жақында келгенмін. Қопалы дегенде сол баяғы балалық кездің көмескі суреттері: біздің ескі қыстау, арғы аталарымыздың атымен «Ерсары тоғайы» деп аталатын ну жыныс, іргесінен ғана ағып жатқан өзен – бәр-бәрі үзік-үзік елес беріп өтті.

	– Барсақ барайық, – дедім мен. – Бірақ көлік ретін қайтеміз?

	– Е, машина ағылып жатыр.

	– Әйда, ендеше.

	** *

	– Мінеки, Қопалыға да келдік! – деді шофер жап-жасыл өлкені иегімен нұсқап. Тақтай тиелген тіркемелі ауыр машина ыңырана қозғалып, еңістен түсе берді.

	Аудан орталығынан шыққалы боз жусанды қыраңның үстімен жүріп отырғанбыз. Кенет алдымыздан тоғайлы-шалғынды көкпеңбек ойпат шыға келгенде, өз көзімізге өзіміз сенбегендей қадала қарап қалыппыз.

	Шофер әлдене ойына түскендей, жымиып қойып:

	– Сен қу талай келіп жүрсің ғой. Қорықшыны білетін шығарсың?

	– деді Тілеуге астарлай сөйлеп.

	– Е, білмегенде?!

	– Берекесіздің құдайы беретін болды-ау! Іші пысып өлесі боп жүрген шығар.

	– Пәле шал өзі...

	Әңгімелеп отырған кісілерінің бір қызық мінезі естеріне түскендей екеуі де күлімсіреп қойды.

	...Жол сонау қара тұмсыққа дейін қалың шабындықты қақ жарып өтеді екен. Сол жағымыз ну тоғай, оң жақта ұзыннан-ұзақ созылып манағы қырат жатыр. Етекке түскен соң-ақ, тегіс жолмен ызғи жөнелгенбіз.

	Кенет:

	– Анау сол ғой! – деді шофер тоғай жаққа көз тігіп. – Тап өзі, ей! Қасындағы кім болды екен? – Машинаны дереу тоқтатып, кабинаның есігін ашты да, баспалдақта бір аяғымен тұрған күйі сигналды ойбайлатты келіп.

	Тоғай арасындағы алаңқайда шөп шауып жүрген екеу шалғы орақтарына сүйеніп тұрған күйі бізге қарады.

	– Дяд... Мет-ре-е-ей. Го-о-сти к ва-а-а-м!

	Шофер аузын қолымен көлегейлеп айқай салғанда, тоғай жаңғырығып, «е-е-ей, О-о-ости-ии» деді қайталап.

	– Қой, неғыласың! Өзіміз барамыз ғой. – Үсті-басымызды қағынып жерге түстік.

	– Ештеңе етпейді, тұра тұрыңдар! Қазір өзі-ақ келеді. Берекесіз – белгілі Берекесіз ғой.

	Айтқандай-ақ, екеудің бірі сол тұрған жеріне отыра кетті де, екіншісі бері жүрді. Алғаш шалғысын сүйрете беттеп еді, «осыны неге апара жатырмын» деген кісіше сәл кідіріп, лақтырып тастап кетті.

	Бұл – сақал-шашы аппақ, бет-аузын да ақ түк басқан, еңкіштеу, қунақ шал екен. Кішкене көкшіл көзінде қуақы күлкі оты жылтжылт етеді:

	– Әңгі есекше ақырттың ғой, ей! Өзін маған тастап кетші, шөп тасиын, – деді қиқылдай күліп келіп. – Қалай ақырар екен...

	– Сен шөп тасып жүр, мен қараңғы үйде жатайын, – деді шофер де мырс-мырс етіп.

	– Е, неге?! Айтпайсың ба, дяд Метрейге тастап кеттім деп?!

	Мені бүкіл округ, тіпті, күллі колхоз біледі.

	Ал енді ішек-сілең қатпай көрсін! Күліп жатырмыз. Шал мыжмыж ескі құлақшынының салбырап кеткен бір құлағын қайта қайырып, бізге қарай иегін қақты:

	– Мінеки, мына балалар да атайға сәлем бергелі келген болу керек. Солай ғой, а?!

	– Солай, солай!

	– Әне, айттым ғой! Сен менімен таласпа, бала...

	Атай «бәлем, солай ма екен» дегендей, шоферға қарап жеңімпаздың кейпімен қоқиып қойды. Қарттық па әлде туасы солай ма, аздап қамытаяқтау екен. Мақта сырып тіккен қап-қалың шалбары түскір де олай-бұлай жүргенінде онысын жар сала айғақтап тұр.

	– Қонақтарды жақсылап күт, шал! Ал, мен кеттім.

	– Е, тоғай жетеді, жер кең. Қанша жүрем десе де мейлі.

	Қушыкеш шал қазақшаға судай екен. Тек кейбір дыбыстарды бұзғаны болмаса, мүдірмейді. Кейде тіпті әлгі дыбыстардың өзін ап-анық айтып жібереді де, артынша жүрісінен танған жорғадай қайтадан текіректетіп кетеді.

	– Қонақтарың да ренжіте қоймас! Бірдеңелерің бар ма еді? – деді шофер бізге қарап.

	– Табылады ғой...

	– Бәсе, Тілеу қу неғып құр шықты деп ем-ау. Ал, жарар!

	Осылар ен далаға келген соң бензин иісін ұмытып қалар дегендей, қою түтінді мүңк еткізіп, машина арылдай қозғалды.

	** *

	Қарт қойқалаңдай басып, серігіне қарай бастай жөнелді.

	Тоғай іші қоңыр салқын екен. Баяу ескен самалмен жапырақ біткен сыбдыр қағып, бар маңай біркелкі шуылдап тұр. Зәулім теректердің ұшар басын әлдеқандай құстардың сілки ұшқаны, сауысқандардың шықылықтағаны естіледі. Ағаш арасынан ашық алаңқайға шыға келгенімізде, жаңа орылған балауса шөптің мұрын жарды тәтті иісі бұрқырап қоя берді.

	– Ас-салау-мағалейкүм!

	– Әликумсалам!

	Атайдың серігі орнынан тұрып, қол алысты. Қайраты қайта қоймаған, тоқпақтай қара мұртты, түсі суықтау ұзын бойлы кісі екен. Тұла бойымызды тінте қарап аз тұрды да, орнына отыра беріп, жайдары тілек білдірді.

	– Жол болсын, балалар!

	– Әлей болсын!

	– Иә, қайда бет алдыңдар?

	– Жай бір серуендеп шығып едік. Қармақ салып, тынығып қайтайық деп...

	– Жөн, жөн! Е-е-е! – Мұртына мысқыл үйіріліп: – Мынау Берекесіз біраз күн серік боп жүр еді, – деді серігін нұсқап. – Енді жоғалады десеңдерші!

	«Е, бітпей жатқан не бар» деген кісіше қыңырайып барып, атай орылған шөптің үстіне отыра кетті. Айтылған сөз миына кіріпшықпаған сияқты. Сыныққа сылтау таба алмай жүргенде біздің келуіміз айын оңынан тудырғандай.

	– Ал онда жолдарыңнан қалмаңдар! Шаруа ғой, шырақтарым. Азын-аулақ малға шөп шауып жатыр едік, – деп қара мұртты орнынан тұрып, шалғысын зыңылдатып қайрай бастады. – Әй, Берекесіз, алмаймысың ана орағыңды!

	Иығымыздағы рюкзагімізді ырғап-ырғап қойып, жүріп кеттік. Атай бізді біраз сөйлесіп тұратын шығар деп ойласа керек, жайғасып отырып алып еді. Кідірмей кетіп бара жатқанымызға таңдана қарап, көзі жыпылықтап қала берді. Ергісі келіп-ақ отырған сыңайы бар-тұғын.

	** *

	Үсті-басымызды бұталарға жырғызып, ну жыныстың арасынан шыға келгенімізде, тап алдымыздан ирелеңдей ағып жатқан жалпақ өзен жарқырап қоя берді. Қарсы жағада да біз жақ беттегідей қалың тоғай екен. Қарауытып, суға түксие төніп тұр.

	Біз астын су мүжіп, тамыры жарым-жартылай жалаңаштанып қалған бір кәрі үйеңкінің түбіне келдік те, рюкзактарымызды жерге қойып, тынышталып, қармақтарымыздың бауын жайлап тарқата бастадық. Айнала тып-тыныш. Арнасын тепсіне ағып жатқан өзеннің лайлы толқыны ғана жағалауды ақырын-ақырын шылпшылп ұрады. Онан өзге дыбыс жоқ.

	...Жайлы орын табылғанына қуанып, оның үстіне қармақты салған бетте қалтқыға тыныштық бермей түрте бастаған балық қызығы еліктіріп, күннің еңкейіп калғанын да байқамаппыз. Екінді шамасында аяғын сүйрете басып, Метрей атай келді. «Ертпей кетіп едіңдер, бәлем, бәрібір тауып келдім ғой» дегендей, өкпелі кейіпте үн-түнсіз ту сыртымызға кеп тұрып алды. Біз де үндегеміз жоқ. Шал ақырын күрсінді де, аяқ астындағы аласа төмпектің үстіне отыра кетті.

	Қалтқым зымырап батып барады екен. Жалма-жан жұлқи тартқанымда қол басындай ғана алабұға су бетіне шошаң етіп шыға келді де, кармақтан жырылып кетіп, қайтадан күмп берді.

	– Хи-хи-хи!!! – Атай жаңағының арасынша бар өкпесін ұмытып кеткендей, сығырая күліп жіберді. – Ашқарақ неме! Иш-ш...

	Балық аулаған жерде дабырлап сөйлеуге болмайды. Атайдың онымен ісі жоқ. Тап бір өзінің қармағына нән балық қапқандай мәз боп отыр. Қалтасынан аузы бұрандалы шағын шөлмек құтыны шығарды да, сол қолының басбармағына үйеме насыбайды салып, шуылдата иіскеп алды.

	– Қазір балық азайып кетті ғой. Баяғыда-а... – деді сонсоң ұзақ-сонар бір әңгіме бастағысы кеп.

	Біз қоштай қоймаған соң, түнеріңкі түрімізге қарап кідіріп қалды. Бірақ сөйлеп қалған ауыз жыбырлағанын қойсын ба ...

	– Балығы көп жерді айтайын ба, а? – деді қызықтырғысы кел-гендей. – Айтайын ба, а? Ну! Оны көрсетсем бар ғой. Ым-м-м! (Басын шайқап қойды) Қандай көп десеңдерші... Құжынап жүр!

	«Түу, мұндай мазасыз болар ма?! Берекесіз десе – берекесіз екен ғой». Мұнан әрі шыдай алмадым.

	– Айтсаңызшы енді. Құжынап жүрсе көрейік.

	«Еріксіз сөйледің бе, ә?!» деген кейіппен Берекесіз жадырай күліп, қозғалақтап қойды:

	– Жо-о-қ, ол үшін алдымен келісу керек. Иш-ш! Оп-оңай біле қойғысы келеді, ә?!

	– Е, енді қайтеміз?!

	– Әне баламысың деген. Е-е-е... – Шал қауқалақтап, жұмбақтау кескінмен күліп алды. – Мысалы біреудің іздегенін сендер таптыңдар дейік! Ал оның сүйіншісіне не атар ед? А?!

	Қу шалдың көмекейі белгілі болды. Бағанадан бергі әңгімесінің тоқ етері осы екен. Қалай аңдамай айтып қалғанына өзі де таңғалып отырғандай. Сонысын жуып-шайған болып лезде:

	– Жарар, айтайын! – деді бәлденіп.. – Анау жақта тер-ре-ең қарасу бар. (Иегімен әр жақты сілтеді.) Вот сонда-а...

	Дабырлаған дауыстан үрікті ме, балық қаппай қойды. Әлденеше рет орын ауыстырып та көріп едік, онан да ештеңе шықпады. Ақыры, қармағымызды жиыстырып, күн бата атайдікіне тарттық. «Балығы құжынап жүрген жерді» шал ертеңгісін көрсетпек болды.

	* * *

	Ымырт үйіріле бергенде шал бізді үйіне ертіп әкелді.

	Сыртынан дөңбекпен бекітіп кеткен екен. Жеп-жеңіл итере салды да, тот басқан топсаларды ойбайлатып, есікті шалқасынан қайырып тастады.

	– Ал, кіріңіздер! Кіріңіздер! – деді дәп бір хан сарайына ертіп келгендей.

	Біз аяқ киімімізді қаққылаған болып, босағада күйбеңдеп сәл тұрдық та, рюкзактарымызды арқаланып, қараңғы үйге ендік.

	Шал шам жағып, лезде көңілденіп кетті.

	...Қарттың тұрағы – сенеден кіре берістегі ауыз үйді есептемегенде, бір бөлмелі ғана шағын жай екен. Ортада ұзын пеш тұр. Ауыз үйді төрден бөліп тұрған да сол. Екі ортаға есік қондырылмапты. Кіріп-шығарда әлгі пешке жалғастыра салынған шойын плиталы аласа қазандықтың алдымен өтеді екенсің. Бар-жоғы жалғыз бөлменің төріне ғана биіктігі тізеден келетіндей шолақ сәкі жасалыпты. Сәкінің үстінде әбден тозығы жеткен жұқа қара киіз. Пеш түбінде ашыған айранның ба әлде терінің бе иісі бұрқырап, ескі тон жатыр.

	Қарт қауқалақтап сөйлей жүріп, плитаның үстінде үюлі жатқан жарулы кеспелтек ағаштарды қазандықтың алдына тастады. Сонсоң күйбеңдеп барып қараңғы сенеден консервінің калбырына құйылған керосин әкелді де, отынның үстіне шашып, шөркелерді оттыққа тықты. Мойындықта тұрған шырпыны алып, бір газет қиындысын тұтатты да, қазандықтың көмекейіне тастап жіберді. Керосин құйылған құрғақ ағаш дүр ете қалды. Пеші жақсы тартады екен, гүрлей жөнелді. От қызуы күшейе бергенде қарт плитаның сақиналы дөңгелектерін біртіндеп алды да, су толтырылған күйелеш-күйелеш қара шәйнекті жалын тілі қызара жалаңдап жатқан әлгі ашық жерге қойып жатып:

	– Шай да қазір даяр болады, – деп қойды қулана жымиып.

	Біз рюкзактарымызды қаракөлеңке бұрышқа итере тастап, сыртқа темекі тартуға шықтық.

	Дала тастай қараңғы. Әлгінің арасынша ауа дымқыл тартып, тоғай ішіне тұман түскен. Етті шіміркендірерлік ызғар леп келеді. Түннің салқын болатын түрі бар. Темекіні қатты-қатты асығыс сорып, лақтырып тастадық та ішке ендік.

	Моржасы сынық білтелі ондық шам қызыл жалқын сәуле шашып, өлеусіреп жанып тұр. Төрге шыға бергенімізде ыс басқан, қара-қожалақ қабырғаларда көлеңкелеріміз ербең-ербең етіп қалды. Шаршап-талған денеміздің құрыстағанын жазып, шалқалап жата кеттік.

	Ыссы плитаның ішіне тұз түсіп кеткендей пытыр-пытыр ұшқын атып, ағаш отын жанып жатыр. Үй іші жыли бастаған. Қара шәйнектің қалтырап дірілдеген қақпағы мен шүмегінен бұрқыраған ыссы будың, арша түтінінің, қураған тақтайдың, қызған терінің, былғары аяқ киімдердің ию-қию аралас иісі келеді.

	– Е-е-ей, мырзалар! Тұрыңдар, қанеки. Анау стақанды беріп жіберіңдер!

	Атай пештің кенересінде тұрған айғыз-айғыз стақандарға қол созды. Орнымнан атып тұрып, дереу жуып-шая бастадым. Мен болғанша Тілеу рюкзактарды жарыққа таман сүйретіп әкелді, ішін аударыстырып, газетке ораған заттарды алып жатыр... Шал шаң басқан қара киізді плитаға таман тартыңқырап қойды да, пеш жылуына қызып, ашқылтым иісі аңқыған сеңсең тонның шалғайын жаза бастады.

	Газет-дастарқан жайылды. Азын-аулақ жол азық соның үстінде.

	Қара шәйнектен біріміз кружкаға, біріміз стақанға тобылғы күрең шай құйып, алдымызға ала бергенде, қисайып жатқан Тілеу ту сыртына қол созып, қуақы кескінмен жымыңдап қойып, жартылықты суырып алды. Шалдың да көзі шалып қалған екен. Жанары кенет жылт етті де, бұрынғыдан бетер сығырайып, бет-аузы жыбырлап қоя берді. «Бәсе, осылай болса керек еді ғой» дегендей. Тілеу қалайы тығынды тісімен жұлып тастап, қарттың алдындағы қырлы стақанға еңкейді.

	– Дяд Митя, стақаныңызды! – Қолы жетпегендей, өп-өтірік ұмсынған болады. – Бермен, бермен... Жоқ, болмайды, дяд Митя!

	Шал стақанын қашыртып отырғандай-ақ, Тілеу қу жүйдірмелетіп қояр емес.

	– Алдымен өздеріңе... Өздеріңе құйсай, – деп қойды шал. Та-бан асты ішпейтінімсіп, ішсе де тек біздің көңіліміз үшін алып қоятындай, маңғаздана қалды.

	Тілеу қу сырын білетін болу керек, есін жиғызбастан «берменберменнің» астына алып жатыр.

	– Ну, онда... аздап! – «Қоймадыңдар ғой» деген кісіше самарқау-лау, бұлдана сөйледі шал. Бірақ стақанын ұсынып жатқанда қолы қалтырап кетті.

	Үй ысып кетті ме әлде аш өзекке «ащы су» құйылғандықтан ба, әрі-беріден соң пысынай бастадық. Маңдай терлеп, жүйкежүйкенің бәрі босап, балбырап барамыз. Манаураған бір күй бойды дел-сал ғып, талған денеге тыныштық шіркін шым-шым шымырлай енеді. Ширақ отырған Метрей атай ғана. Екі-үш мәрте сыздықтата жұтып алған соң, тартыншақтауды қойып, турасына көшкен.

	– Ал енді... сендердің денсаулықтарың үшін алайық, – деп қояды.

	Басымызды шынтағымызға сүйеп, қисайып жатқан бізге «бітіп қалғандарың ба» дегендей, мұқата қарап қойып:

	– Е-е! Сендердей кезімде, – дейді. – Мен бар ғой...

	«Біздердей кезіндегісін» айтпас бұрын әуелі арақты сіміріп қойып отыр. Бір әдеті – түк басқан бет-аузын тыжырына береді екен. Соған қарамастан көз ұшындағы әжімдері тереңдей түсіп, езуінен күлкі арылмайды. Ішіп болған бойда басытқыдан аузына салып, малжаңдап отырып сөзін жалғады:

	– Сендердей кезімде... мұндайдың онын бірден сылқитқан күндер болған. Ерегеспен, әрине...

	– Иә, сонан? – әңгіме отына Тілеу май құя түседі.

	– Не сонан? Іштім де кеттім... Әнеки!

	– Қойыңызшы, дяд Митя! – өтірік таңқалған боламыз.

	Шал қыза түседі.

	– Әнеки, сендер сенбейсіңдер. Көрмеген соң, әрине... Марқұм Авдотья Анисимовна да – кемпірімді айтам-ау – ол байғұс та таңқалатын. «Митя, осынша арақтың бәрі қай жеріңе кетіп жатыр», – деп. Хи-хи-хи!

	Шал күлкісін тыя бергенде Тілеу қу бүйректен сирақ шығармасы бар ма...

	– Дядя Митя, осы жұрт сізді неге Берекесіз дейді?

	– Олай дейтіні, балақай... – Атай өзін жұрттың осылай атай-тынына мақтанышты кейіппен ыржия күліп, қозғалақтап қойды. Мыж-мыж құлақшынын басынан жұлып алып, шынтағының астына бүктеп ұрды да, жұмбақтау кескінмен тағы жымиып алып, әңгімесіне кірісті.

	– Олай дейтіні, балақай... Анадан аздап құйып қойшы. Бәрі осының қырсығынан.

	...Осы жерге көшіп келген кезім. Ешкімді танымайтынмын. Ең алғаш сөйлескен кісім – әлгі Қарамұрт. Бағана көрген шалдарың. Оны Қарамұрт деп жүрген мен; шын аты – Тобағабыл. Вот-т... – Атай стақанындағыны сіміріп салып, бет-аузын тыржитып сәл отырды да сөзін сабақтады. – Сол – Тобағабылдың бір дәу иті бартұғын. И-и-и, керім қабаған! Ауылдың бәрі қорқады. Өзінің де айтары жоқ, тура тайыншадай... Бір күні үйіме шөп түсіріп, енді бір жайланып шай ішейін десем, марқұм кемпірім – Авдотья Анисимовнаны айтам-ау – арақ алып қоюды ұмытып кетіпті. Ондайы жоқ еді, ұмытса ұмытқан шығар. Сонан көршілерден сұрасам, Тобағабылдың үйінде арақ бар, бағана дүкеннен алғанын көрдік дегені.

	– Ойбай, иті жарып тастайды, – деп кемпірім баж ете қалды. Оған қарайтын мен бе?!

	– Көрсетейін оған жарғанды, – деп қолыма жуан таяқ алып қақпадан кіре бергенім сол еді, дәу сары қасқа төбет аррр... ете қалды. Әрине, мен де қарап қалмадым, таяқты сілтейін келіп. Антұрған, жүректі екен! Тайсалмады-ай! Шегіне бергенімде бас салғаны! У-у-у! Сайтан! Түте-түтемді шығарды. Сөйтсе, Жұматай деген бір қужақ бар еді, сол біраз жігіттерге «жүріңдер, қызығын көрейік» деп ертіп келіп, қарап тұрған екен. Күлсін келіп, күлсін келіп... Берекесіз, қабаған итке тиісіп... дейтін көрінеді. Вот сонан... арты шынға айналғанда әрең арашалап алды-ау.

	– Ім-м... Сонан Берекесіз атандым дейсіз ғой... – Тілеу қу шалдың қолтығына су бүркіп қойды тағы.

	– Ал мені... сонан бері жұрттың бәрі біледі. – Шал қайтадан мақтанышты кейпіне еніп, шүңірек көкшіл көздерінде қуақы күлкі ойнады. – Қане, анауыңнан құйып жібер.

	* * *

	Балығы құжынап жүрген жерді көрсетем дегені жайына қалды. Ертесіне шал есік алдына шығып, ісіңкі бет-аузын мықыр саусақтарымен уқалап отырып:

	– Ана-а-у қалың бұтаны көрдіңдер ме? – деді ағаш діңгектерінің арасынан қарауытып тұрған төбешікті сілтеп. – Сонан сәл оңға таман жүрсеңдер, алдарыңнан терең сай кездеседі. Вот сол сайды бойлай жүріп отырсаңдар, Қарасудың үстінен түсесіңдер. Мен аздап демалайын, басым ауырып отыр.

	Амал жоқ, сілтеген бағытқа жүріп кеттік.

	– Е-е-ей! Түсте осы тұстан автобус өтеді ауданға, қайтар болсаңдар қалып қоймаңдар. – Шал артымыздан айқай салды.

	Бір жақсысы – айтқаны дәл болып шықты.

	Қарасу – өзеннің ағысты арнасынан қаға берісте жатқан тұптұнық тұңғиық екен. Жар жағалап жүріп отырып, бір түйетайлылау жерге келдік те, домаланып кетпес үшін сояу сабақтары мен әлдеқандай шөп тамырларына жармасып, баспалап етекке ақырын түстік. Екі кісі әрең сиярлық қана ашық жер. Айнала қалың бозтал, ну шілік. Су беті жағадағы құрақ пен талдардың көлеңкесінен әлі арыла қоймапты. Қап-қара боп түнеріп жатыр. Маңай тым-тырыс. Мүлгіген тыныштық. Тылсым дүниені тоғайдағы «атша көкектің» үні ғана әлдилеп тұр.

	– Ку-кук! Ку-кук! – деп сайрайды. Осы бір әуенді күллі табиғат елти, елжірей тыңдап, жаңғырыға қайталап жатқандай. «Ғажап-ай, мұндай да тыныштық болады екен- ау».

	Қарасудың түбі қайраң болу керек, жиек қиыршық құм. Жағада моллюскалар мен ұлу сауыттары жайрап жатыр.

	Қармақтардың бауын тез-тез тарқатып, жауын құрты салынған қалбырға жармастық. Әлденеге қолдарымыз дір-дір етеді. Құрт екеш құрт та жанын бергісі келмей, шанышқызбауға тырысып, төбесінен қармақтың өткір ұшы кірш еткенде де бір жиырылып, бір созылып жанталасуда.

	Уһ! Тағатсыз секундтер де таусылып, жем түйрелген қармақтарымызды айнадай, тұп-тұнық су бетіне тастадық-ау. Айдын беті ұсақ-ұсақ шеңберге толып, лезде қайтадан тұна қалды.

	Демімізді ішке тартып, тына қаппыз. Қалтқылар қимылсыз жатыр. Тұңғиық түбінен балдыр иісі мен салқын леп келеді. Бір сәтке ұмытып кеткен атша көкектің үні таңғы ауада тағы жаңғырықты. Екі-үш қайырып сәл тыныстайды да, әуенін қайта бастайды. «Қукук! Қу-кук!» Әлдеқайдан пыр-пыр етіп бір инелік ұшып келді де, айналып жүріп-жүріп, өзге жер жетпегендей, тап қалтқымның үстіне қонды. Қанатын жиырмастан маңғазданып отыр тіптен.

	Осы сәт су бетінде әшейін бір шөгірдей қимылсыз жатқан қалтқы мазасыз қиталақтап, теңселіп кетті де, инелік ұшып үлгергенше қисайып алып, тұңғиық түбіне зымырай жөнелді.

	– Кетті, кетті! Тарт! – деді Тілеу жаныға сыбырлап.

	Солқылдақ бамбуктың жіңішке басы сәл иіліп, қармақтың бауы су бетін ысқыра тіліп өтті. Сол секундте-ақ су астындағы балықтың ойнақши бұлқынғанын, бірақ жұтпа қармақтың кәміл ілгенін сезіп, жүрегім дүрс-дүрс соғып берді. Жағалаудағы талдардың басынан асып барып, күн көзіне күмістей шағылысқан қызылқанат жарқабаққа соққанда, онан өзге ештеңені көрмей, көзім бұлдырап, ентігіп есім шығып кетіпті. Сол-ақ екен, «сенен қалам ба» дегендей, Тілеу де күмістей жарқыраған қызылқанаттың бірін жарға томп-томп ұрды...

	Қармақшының қалтқыға қарап, ұзақ сарылып тұратыны болады. «Соның өзі де рақат» деушілерге өз басым сенбеймін. Мұның бар қызығының өзі осылайша – бейғам, жалқау соққан жүректі электр тоғындай дір-дір еткізіп, бір сәтке болса да шымырлатып қоя беретін қасиетінде болса керек.

	Біз үшін бүгінгі күн сондай бір сәттіліктің нышанын аңғартады. Қызыққа батып, құмардан бір шығатын сияқтымыз. Олжа да мол болатын түрі бар. Қармақты тастауымыз мұң – қалтқыға тыныштық жоқ. Қопаң-қопаң етіп, ілгері-кейінді сырғып, байыз таппайды. Сөйтіп тұрып тұңғиық түбіне қарай зымырай жөнелгенде қайтіп шыдарсың! Жүрегіңнің түбінен әлдекім кенет түртіп қалғандай бойың шымырлап, қармақ сабын жұлқи тартасың келіп. Сол секундта-ақ бамбук сырықтан қолыңа, онан бүкіл жүйке-жүйкеңе су астындағы балықтың ойнақшыған бұлқынысы тарап бара жатады. Жүрегің де қармаққа түскен балықтан кем туламайды-ау, шіркін!

	...Осы қарқынмен шаңқай түске дейін бас-басымызға бір-бір шелектен балық алып тастаппыз. Оны жаңа аңдадық. Бағанадан бері темекі тартпағанымыз да есімізге енді түсті. Адамның бір кенезесі кеуіп келіп, шөлін қандырғанында, әлгінде ғана таңдайы ендігәрі жібіместей көрінгеніне өзі таңырқайтыны болады ғой. Сол секілді кешеден бері дым аулай алмай келіп, енді ен балықтың үстінен түскенімізге таңғалып отырған сияқтымыз. Темекі түтінін бұрқыратып қойып, анадай жердегі шелектердің ернеуін құйрықтарымен шылп-шылп соғып жатқан қызылқанаттарға көз қиығын салып қоямыз. Көңілде тоғаю, тіпті салғырттық бар ма, қалай... «Осыларды аулаған шынымен біз бе, осы» деген самарқау ой келеді.

	Бағанадан бері байқамаппыз, дымқыл көк арасында жасырынып жатқан сары масалар да «жау қайдасыңдап», ызыңдап шыға келіпті. Әсіресе, тап құлағыңның түбіне кеп, ыңылдап тұрып алғаны жаман-ақ. «Ың-ң-ң!» Жүйкеңе тиеді, сайтан алғыр. Мұнан өзге дыбыс жоқ. Тоғайдағы атша көкектің де үні өшіпті.

	Күн маңдайға кеп орнаған. Аспан әлемі көгілдір шәйі түске еніп, айнала мұнартып, су бетінде сағым қалқып тұр. Әлдеқайдан шолп-шолп балық секіргені естіледі. Демек, ойнаққа шыққаны. Біздің де алғашқы аптығымыз басылып, құрықтарды жағаға шаншып қойып, темекі шегіп отырмыз.

	Қармаққа түйрелген құртты қанша жаңартсақ та, енді балық қаппай қойды.

	– Қой, қайтайық, – деді Тілеу бір кезде. – Автобустан қалып қоярмыз.

	– Расында, жиналу керек. Өтіп кетсе, ертеңгі жұмысқа үлгере алмаспыз.

	Сол-ақ екен, қайдағы бір қарбалас пайда болды. Тез-тез жинала бастадық.

	– Адамдар қызық боп барады, ә!? – деді Тілеу қармағын жиыс-тырып тұрған күйі мырс етіп. – Жұмыс... жұмыс деп, жау қуғандай жанығады да жүреді. Тіпті мына бізді қарашы... Біздікі не, әй! Айдалада тұрған жоқпыз ба, ә?! Сонда да тап бір көрші кабинетте отырған бастық шақырып жатқандай қапылып... қыз-ық!..

	Мен шыдай алмай күліп жібердім. Аңқылдақ мінезді Тілеудің кейде осындай тауып айтатыны бар. «Шынында, неге асықтық осы?!»

	– Жоға... Өзің ойлашы, Жантас! Құдды артымызда байлау-лы қалған бұзауымыз бардай, біз енесі секілді. Егер жұмысқа үлгермесек, сауын мерзіміміз өтіп кететіндей. Іһм! Поду-маешь!

	...Алаңсыз көңілге алақұйын тынышсыздық киліккесін, құр күлкі де көңілге демеу емес екен. Таудан өзің домалатқан тастың жолына өзің тоқтау бола алмайтының сияқты, еш себепсіз өзіміз тудырған қарбаласты өзіміз саябырлата алмай-ақ қойдық.

	Сол асығыс күймен тез жиналып, әлдебір мазасыздықтың айдауымен жол бойына да тым ерте келіппіз. Көгілдір қорапты кішкене автобус бір сағаттан астам уақыт өткенде әрең жетті. Шофері қараторы келген, бұйра бас, әзілқой жас бала екен.

	– Қармақ басы қанды болсын, ағатайлар! Метрей тоғайынан келесіздер-ау, ә! – деді аппақ тістерін жарқырата күліп.

	Арт жақтағы орындыққа қарай өтіп бара жатып: «Ау, иә», – деген сөз аузымнан еріксіз шығып кетіпті. Жалма-жан:

	– «Метрей тоғайынаны» несі? – деппін. Даусым пәлендей оңды шықпаған болу керек, автобуста келе жатқан азғана адам: екі-үш жас қыз, бір қартаңдау кісі – бәрі күліп жатыр. Жүздерінде «Неге шошыдың соншама» деген әрі таңырқау, әрі сұрау бар. Сол сауалды мен өздеріне қойдым.

	– Жоға, мұны «Ерсары тоғайы» немесе «Күйік тоғай» демеуші ме еді?

	Күлкі басылды.

	Қарт кісі кеселеу қатпарлы бет-аузын бір-екі сипап қойып:

	– Балам, сөзіңе қарағанда, өзің бұл маңда көптен болмағансың ғой, шамасы. Негізің осы жердікімісің? – деді.

	Басымды изедім.

	– Кімнің баласысың?

	– Қазмәмбет дегеннің.

	– Ім! Сен сонда баяғы Әулеттің Қазмәмбетінің баласы болдың-ау. – Көсе шал біздің түп-тұқиянымызды, арғы тегіміз бен ата-бабаларымызды біраз санап, саралап отырды да, сөзін сабақтады.

	– Е-е... Мына балалар қайдан білсін! Айтып отырғаның дұп-дұрыс, шырағым. Бұл Қопалының тоғайы бұрын сенің Ерсары деген бабаңның еккен шыбығынан өнген дейді. Солай аталғаны да рас. Бірақ кейін («Сен онда кішкентай бала шығарсың», – деп қойды шал) әнеу бір жылдары: «Ерсары деген кім? Ол өзі байшікеш біреу шығар, әйтпесе осынша тоғайға иелік еткен адам кедей болушы ма еді», – деп біреулер әңгіме көтергенде, әкең Қазмәмбет те үндей алмаған. Сол тұста бір өрт шығып, онан «Күйік тоғай» аталғанын өзің біліп отырсың. Қазір тоғайдың ағашы арнайы күтімде. Күзететін – әлгі осында «берекесіз» Метрей дейтін бар – сол. Жалғыз қожа – өзі. Жанға аяқ бастырмайды. Соңғы жиырма шақты жыл содан өзге жан баласы мұнда тұрмайды да. Жұрт сосын «Метрей тоғайы», «Берекесіз тоғайы» дейді. Аталып кеткен ғой, әйтеуір...

	– Ал, енді бір елу жылда «Метрей деген кім өзі» деп осы жердің балалары сұрамас па екен? – деп қойды, манадан үнсіз тыңдап келе жатқан «шопыр бала» артына бір қарап.

	Ешқайсымыз үндеген жоқпыз. Жауап ала алмаған бұйра бас та пысықтай қойған жоқ. Жолға тесіле қараған күйі ысқырып әндете бастады.

	Машина аудан орталығына қарай зымырап келе жатты.





У


	Шашы ұйпа-тұйпа, бет-аузы ісіңкі тартқан орта жастардағы еңгезердей кісі буы бұрқыраған атала толы шойын қазаншаны шоқпыт шүберекпен қос бүйірінен қапсыра ұстап, сыртқа атып шықты да, жерге қояр-қоймастан ыстық батып кеткен алақанын жаныға ысқылап жіберді. Құдды, «осылай істе» деп біреу қыстағандай-ақ: «Түу, сай-тан! Күйдіріп кетті-ау...» – деді әлдекімге ызадан жарылардай кіжініп. Жүзі әлемтапырық боп кетті. Қолын тез-тез үрлегіштеп, сілкілеп, фуфайкасының екі жанына ысқылап, тызылдағанын әрең басты. Сонсоң өз қолын өмірінде бүгін ғана көріп тұрғандай, ызғарлы жүзбен алақандарына түксие қараған. Бірдеңе бола қалса, біреуді түтіп жердей түтігіп кетіп еді. Ештеңесі кетпепті. Мүйіз басқан күректей алақанның әр жер-әр жері ғана аздап бозарып тұр екен.

	– Пісіп қалған-ақ шығар деп ем...– деді күйіне күңк етіп. Сонсоң «бүйткенше неғып біржола пісіп қалмадың» дегендей, алақанынан көз алмастан әлгі ызасының тұздығына бір боқтықты айдап жіберді.

	Трофим Трофимыч ызалы еді, оған мынау қолын күйдіріп ала жаздағаны қосылып, жаны тызығып кетті. Себепсізден-себепсіз, кекті көзбен көршісінің үйіне тістене қарады. Алексей Алексеевич қаннен-қаперсіз әлденемен айналысып, ауласында шұқынып жүр екен. Мұны әдейі байқамағандай (өзіне солай көрінді) мойнын да бұрған жоқ.

	– Қарай гөр, интеллигентсымақтың әлі кекіреюін! – деді Тро-фим Трофимыч айызы қанардай кекесінмен мырс етіп. – Өзінше елемегенсігені ғой... Тұра тұр, бәлем, енді қалайша құрдай жорғалап келмес екенсің!

	Ол өзінің алдына Алексей Алексеевич енді қалайша «құрдай жорғалап» келетінін, сонда анау паңсынған, интеллигентсінген түрінен жұрнақ та қалмай, бейшара күйге түсіп жалына қарайтынын... ал бұл – Трофим Трофимыч – Уарзетта секілді итке мұрын шүйіріп қарағаны үшін оған бір күшігінің де қылшығынан сипатпай, мипаздап қана: «Құрметтім Алексей Алексеевич, болмайды ғой... жұрт әлдеқашан жіп тағып кетті. Әйтпесе, сіз секілді көршіден аяп...», – деп кергитінін көз алдына елестеткенде, әнеу бір күні менменсіп кеткен көршіні табалаудан қаншалық ләззат аларын бүкіл жанымен сезініп, рақаттанып қалды.

	Мұндай атты күн туу үшін енді тек Уарзетта күшіктеуі керек еді. (Трофим Трофимычтың ас қамдап, қапылып жүргені сол ғой!) Уарзетта күшіктесе, бұл төңіректің аңшыларына аты әйгілі лангхаардың күшігіне таласушылар көбейетін. Көкірегінде аңшылық титтей намысы бар адам Уарзеттаның күшігін асырамай, өзін қалайша аңшымын деп есептей алар?! Ал, анау менменсіген интеллигентсымақ... Ойбай-ау, әліне қарамай, о да, кейде жұмысы басынан асып жатқанын ұмытып, аңшылық десе ішкен асын жерге қойып жүре беретін көрінеді. Демек, оған... паңсынған интеллигентсымаққа да енді Уарзетта сияқты иттің күшігі зерхатақ шығар! Тұра тұрсын, бәлем! Кекірейгенді көрсетер Трофим Трофимыч оған...

	Кегін әперіп, айызын қандыратын Уарзеттасы есіне түскенде көңілі жайланып сала берген ол итаяқтар жатқан жаққа беттей беріп, айқай салды.

	– Уарзетта!.. Уарзетта, кәһ, кә! Валет, Валет, кәһ!

	Аула сыртынан дүсір естілді де, соның арасынша бірінен-бірі аумайтын сабалаң жүнді екі қоңыр ит жетіп келді. Бірі иесінің үстіне секіріп, асыр сала ойнақтап, екіншісі аяғына оратылып жатыр.

	– Жә... жә! Қоя қойыңдар. Болды енді... Ас ішпей қайда жүрсіңдер?! – деп салқын ғана еркелете сөйлеген күйі, итаяқтарды резинка етігінің добалдай тұмсығымен тепкілей кеп, араларын бір адымдай жерге қойған Трофим Трофимыч ыстық астың иісін сезіп шыдамсыздана қыңсылаған Уарзеттасын көзімен мейірлене шолып өтті.

	– Ішің өскен сайын сабырсыз, ашқарақ боп барасың-ау?! Түсінем, түсінем... – деді көңілдене дауыстап. – Солай ғой, ә, Уарзетт!

	Бауыры салақтап, іші шермиіп кеткен шоколад түстес қоңыр қаншық иесінің сезін құптағандай, ақылды көзінің кірпіктерін мүләйім қағып-қағып қойды.

	Салқын кеште, көктем сызы әлі кете қоймаған дымқыл топырақ үстінде тұрған шойын қазанша суиын деген екен. Ысытылған атала әлгіндегіше бұрқырамай, кілегей тұра бастаған бетінен ғана селдір бу ұшып жатыр. Әйтсе де қолына ыстық өтіп, ә дегенде беті қайтып қалған Трофим Трофимыч қорғаншақтап, бөгеліп қалды.



	1 Лингхар – немістің аңшы итінің бір түрі, құс атуға шыққанда пайдаланылады.

	Әуелі сыртынан саусағының ұшын тигізіп көріп, қолын шошына тартып алып, тартып алып, қанжылым екеніне әрең көз жеткізді. Сонда барып қапсыра көтеріп алды да, екі шұңғыл табаққа кеп, тең бөліп ернеулете құйды.

	Иттер ашығып қалған болса керек, сылп-сылп сылқытып жатыр.

	Трофим Трофимыч аталаны құйып тастап, есік алдына келді де, жарға арқасын сүйеген күйі жүрелеп отыра кетті. Иттері ас ішіп болғанша көз айырмай қарап отыру – қашанғы әдеті еді. Сол дағдысы жеңді ме әлде екі-үш күннен бері мазасын алған ой себеп болды ма, әлденеге алаң боп ұзақ отырып қалды...

	Есіне Алексей Алексеевич түсті тағы.

	...Осыдан екі-үш күн бұрын бұлар – Трофим Трофимыч және осы селодағы екі кәнігі аңшы – оқ-дәрі сататын дүкеннің алдында кездесіп қалып, (аңшылар кездесе қалса, айтылар әңгіме белгілі ғой) биылғы көктемде құстың қырғын көп келіп жатқанын, кез келген жерде көлшік тұрып, су мол жайылғанын, амандық болса енді бір жексенбіде маусым ашылатынын, сонсоң әйда, тарс-тұрс, әне жерде де, мына жерде де күмп-күмп мылтық атылатынын, әй, сонда бір құмарлары тарқайтындарын рахаттана әңгімелеп тұр еді. Әрқайсысы-ақ көңірсіген дәрінің тәтті иісі танауларын қытықтағандай, сол ақшыл түтін арасынан атқан құсының қалбалаңдап құлап келе жатқанын көз алдарына елестеткендей қиял құшағына беріліп, ащы темекілерін үсті-үстіне сорғыштай түсіп, елтіп тұрған. Әлдеқайдан Трофим Трофимычтың көршісі – осы Алексей Алексеевич келе қалғаны...

	– Құскелділері қозып, қияли болуға айналған аңшыларға бір сәлем! – деді күле амандасып.

	– Бұл дүкенге келуіңізге қарағанда, өзіңіз де содан сау емес шығарсыз! – деп жанындағылар да қоштай күліп, бұлар жапатармағай қол алысқан.

	– Әркім-ақ өз басындағыны ғана ашық айта алады ғой, жата алмадым, жігіттер, жата алмадым... Кәрі жын қайта қозды.

	– Бәсе, бәсе...

	– Солай шығар, Алексей Алексеевич! Аһа...

	– Мен қазір шығам... – деп Алексей Алексеевич асығыстық та-нытты да, жайдары күлген бойы дүкенге кіріп кетті.

	Сол сәтте-ақ әңгіме беті Алексей Алексеевичке ауып:

	– Мына мұғалім сұмдық аңшы көрінеді, – деді қорықшы Ефим. – Жасы келіп қалған соң, қаладағы үйін үйленген баласына қалдырып, осылай тартыпты сабазың...

	– «Кәрі жын қайта қоздысына» қарағанда, нағыздың өзі болма-сын! – деп Ефимнің серігі қалжыңбас Николай да қиқылдай күлді.

	– Өзіміздей қайдан болсын! – Трофим Трофимыч «бұларды білем ғой» дегендей қолын сілтеп, менсінбеген кейіп байқатты. Үні де бұлтартпастай, кесімді.

	– Көршің ғой, бәлкім, байқаған шығарсың?! – Қорықшы Ефим жымиып, бұған барлай қарады.

	Трофим Трофимыч былтырғы күзден көрші тұрып кел-

	се де, тіпті аңға шыққанын талай көзімен көрсе де, оған назар аудармағанын осы жерде есіне алды. Әйтсе де: «Сықиған интеллигенттен сыптығырдай аңшы шығады дегенге кім сенер... Бұныкі әншейін ермек қой», – деген ой иектеп, әлгі пікірінен қайтқысы келген жоқ. «Әй, соларды қойшы!» – деді тағы қолын сілтеп.

	– Ау, сіздер әлі тұр екенсіздер ғой... Мына ит сіздікі ме, көрші? – деді дүкеннен шыққан Алексей Алексеевич, әлдеқайдан Трофим Трофимычтың жанына келе қалған Уарзеттаға қарап.

	– Менікі...– Трофим Трофимыч салқын ғана күңк етті.

	– Жақсы лангхаар екен... Бірақ осылардың аңға шыққандағы сылбыр жүрісін ұнатпаймын, құрғырлардың! Оның үстіне мына бұйраланған сабалақ жүндеріне шоғайна мен шөп-шалам, бәлебәтердің бәрі өш-ақ, әйтеуір. Қалай... тазалауының өзі бір әлек шығар, ә?!

	Кенет Трофим Трофимычты ашу қысты.

	«Соны сенен сұрап тұрған біреу бар ма?» – деп кекеткісі келіп тұрды да, бәлендей таныстығы жоқ біреуге сөз шығындағысы келмеген сыңай танытты. Бірақ мынау сұр макинтошты тәлтиген немеге атарға оғы жоқтай, алая қарап қойды. Ішінен: басындағы жиегі жіптіктей боп қайырылған сәнді қоңыр қалпағын, ақселеу кірпігі мен шүңет көкшіл көзін де келістіріп тұрып бір боқтады. Әйтсе де естіртіп ештеңе деген жоқ.

	Үндемегенге арқаланып алды ма әлде бірдеңе айтса қызына сөйлейтін өзінің мінезі ме, жайына қарап тұрмай тағы:

	– Талай итті ұстадық қой... Бірақ өз басым сеттерден жақсы ит көргем жоқ, – деп, тап бір Трофим Трофимычтың иті соған салмақ болғандай-ақ жұрттың алдында қабағын кіржиткені...

	«Аһа!»

	Ондайды түсінбейтін Трофим Трофимыч бала емес қой...

	Уарзеттаның лангхаар екенін көлденең тартып, өзінің сеттерін мақтағысы кеп тұрғанын біле қойды. Міне, гәп қайда?! Әрине, сеттердің лангхаардан артықшылығы бар екенін бұл да мойындайды, бірақ... мынау сәнді қоңыр қалпақ, сұр макинтош киіп сықия қалған білгішсымақ... ин-тел-ли-генттің (осы сөзбен өлердей мұқаттым деп ойлады Трофим Трофимыч) айтпағы бұл ғана емес, тым-тым әріде жатыр... Таяу күндерде екі аңшың да (Уарзетта да, мынаның сеттері де) күшіктеуге тиіс-ті. Әні... ойлағаны сонда өз итінің күшіктерін өткізудің айласы... Сеттері күшіктемей жатып, алдын ала Трофимычтың Уарзеттасын кемсіте беру... мұныкін ешкім сатып алмасын дегендегісі! Сөйтіп, өзі әр күшікке елу сомнан... У-ух! Қандай арам! Бәсе... баяғыдан бері жалынып жүрген біраз адам (жыл сайын солар Уарзетта күшіктемей жатып есігіне тыным бермейтін) биыл төбелерін де көрсетпей жүргені не десе... мынау өстіп жамандап жүр екен ғой! Тұра тұр, тақылдаған білгішсымақ... Сыртың сып-сыпайы боп жылмиып тұрғанмен, ішіңде не жатқанын білмейді дейсің бе, мен?! Трофим Трофимычтың кім екенін көрерсің әлі...

	Бойына у боп тарап бара жатқан өшпенділік зәрі жүрегін сығыпсығып жіберген Трофим Трофимыч мұнан әрі шыдай алмады. Үйіне тартты. Келе шкаф ішінде тұрған вазадан жалма-жан екіүш шоколад алып, дереу әйелінің іс тігетін машинасына ұмтылды. Сонсоң...

	Сонсоң шоколад бейшаралардың жазығы бардай-ақ, іштеріне сұп-суық, жылтыраған жіңішке темірлерді бірінен соң бірін қатарқатар сұққылады-ай...

	Кішкенеден соң аулаға қайтадан жүгіріп шықты.

	Қара ала сеттер кешкілікте осы үйдің иттерімен аулада ойнап жүр еді...

	Таңертең үйшігінің алдында тырайып өліп жатты.

	...Трофим Трофимыч қазір есігінің алдында, жарға арқасын сүйеген күйі жүрелеп отырғанда осының бәрін көз алдына тізіп шықты. «Бәлем, кекірейетін неме ғой... көрейін енді мұрнын шүйіргенін», – деді көңілі сабасына жаңа түсіп. Сосын кімге айтқаны белгісіз:

	– Уарзеттаның бір күшігі алпыс сом енді... Алсаңдар алыңдар, алмасаңдар қойыңдар, ал! – деді, біреу соған бес теңгеге бере ғой деп тұрғандай-ақ.

	Бойы сәл жеңілдегендей болды.





ЫЗА


	Бағана машинамыз поселкенің шетіне кеп кірген кездеақ құрыстап тұрған күн қабағы бұзылып, жел тұра бастаған. Арты дауылға айналып, азынай соғып тұр. Жанармай таусылып, экспедицияның осы бір шағын поселкесіне әрең жеткенбіз. Шоферім бензин сұрамақ боп кеңсеге кіріп кеткен.

	Жел күшейіп барады. Үй ығындағы зәулім бәйтеректердің ұшар басы мазасыз қалтырап, үрейлі сытырлайды. Қураған жапырақтар долы екпінге шыдай алмай, батып бара жатқан күн көзін көлбей ұшып жатыр. «Жай қалмасақ болар еді», – деп ойладым, асығыс ша- кыртқан науқас есіме түсіп.

	Осы сәт кеңсе жақтан дабырлай шыққан дауыс ойымды бөліп жіберді. Тақтай басқышпен үш-төрт адам түсіп келеді екен. Май басқан жұқа шалбар, шолақ күртеше, шаң-шаң етік киген еңгезердей жігіт қасындағы секпіл бет сарыға төне түсіп сөйлеп келеді:

	– Апармаймын, білдің бе... Он бастық айтсын, апармаймын!

	– Түсінсеңші, Тайман! Өтініп тұрмын ғой енді. Әйелім түсетін еді пойыздан.

	– Ә... Әйеліңді күтерде шыжбалақтайсың, ал біз батпаққа ба-тып жатқанда, қол ұшын бермей тайып тұрасың. Тапқан екенсің акымақты...

	– Онда өзім батып қалам ба деп.. .

	– Ым-м, өзің де!. .

	Секпіл бет қипақтап біраз тұрды да, мынаның иілмесін білген соң:

	– Жақсы, бас инженерге айтам ендеше, – деп, үмітсіз кейіппен қайта бұрылып кетті.

	– Білгеніңнен қалма!.

	Ірі, қарасұр жігіт шеттеу тұрған жүк машинасына келіп, кузовқа әлденені лақтырып жіберді де:

	– Маша, дүкенге кірдің бе? – деді әлдекімге дауыстап.

	– Кірдім.

	Басын ақ орамалмен таңып алған әйел газиктің артынан шыға келді.

	– Босқа неге ашуланасың? – деді жанына таяп.

	– Қойшы, Маша! Қайда араласпайтын нәрсеге сен кірісесің. Еркектердің арасында нең бар? Аяқ-жолымды өзім де білем ғой.

	Бейтаныс шофер ернеуі жапырылған май-май шелекті бұлғаңдатып (шамасы радиаторға құятын су әкелгісі келген болу керек) құдыққа қарай кетті.

	– Жарас Жолаевич! – деді қайтып келген Федя. – Мына шофер-ден сұрап көрмесек, база әлдеқашан жабылып қалыпты...

	«Бұл адуын берер ме екен» деп, қайта бұрылғанымда, әлгі бейтаныс шофер радиаторға су құйып жатыр екен.

	– Достым, науқасқа асығып тұр едік, – дедім жақындап келіп, – Мүмкіндігіңіз болса, бір-екі шелек бензин берсеңіз.

	Ол бетіме тесіле қарады. Жаңағы ашуы әлі тарқамаған болса керек. Сонан кейін бұрылып, бүйіріне қызыл крест салынған біздің машинаны көрді де:

	– Науқасқа деймісің? Қанша керек, – деді су құйып тұрған күйі.

	– Бір-екі шелек болса...

	– Жарайды, ыдыстарыңды әкеліңдер...

	Федя дереу шелекті жеткізді. Іштей қуанып тұрсам да, бұл дөйдің жаңағының арасынша сылқ ете қалғанына сенгім келмей, «Кекетіп айтқан жоқ па» деп көзімнің қиығымен қарап қоям. Ол жел ұшырып кетпесін дегендей, май кепкасын баса киіп, кузовқа шықты да, шлангамен борттың ығына қойылған шелекті толтыра бастады. Түтіктен аққан азғана бензинді жел шалқыта үріп, шашырата түседі. Екі шелекті әрең толтырдық-ау.

	– Мұнан артық бере алмаймын, – деді ол, – жол жүріп барам.

	– Болады, болады. Рахмет! – дестік қосарлана. «Осыны бергеніңе де шүкір» деген ой тұрды ішімде.

	* * *

	Бір көрген адамың есіңде қала бере ме? Оның үстіне арада айлар өтіп кетсе...

	Алматыға алты айлық курске жүргелі жатқанмын. Станцияға өзіміздің шофер жеткізіп тастамақ болған-ды. Түс ауа ойда жоқта келіп:

	– Бастықтан босамайтын шығармын, – деді төбеден ұрғандай. – Менің бір таныс шоферім жүреді станцияға. Соған айтайын, жеткізіп салады.

	– Барсам болар, әйтеуір, – дедім амалсыз, әрі бастыққа да ренжіп.

	– Саспаңыз... сөзімді жерге тастамайтын жігіт. Соңыра соғам деген-ді.

	– Жарар, – дедім көңілсіздеу ғана.

	...Кешкісін терезе тұсынан гүріл естілгесін сыртқа шықсам, соңында тіркемесі бар ауыр машина есік алдына кеп тұр екен.

	– Дәрігер жігіт осында тұра ма? – деді кабинаның сол жақ есігін ашып басқышта тұрған шофер.

	– Иә, мен едім. Ала кетесіз бе...

	– Болыңыз ендеше... Тез жүрелік.

	Апыл-ғұпыл даяр тұрған заттарымды ала салып, кабинкаға орналастым.

	– Пойызға үлгеруіміз керек қой, ә? – деді қозғала бергенде.

	– Иә, жақсы болар еді.

	Үлкен жолға түскен соң, жүріс те бабына келіп, жайлы тиді. Серігім қобдишаны ашып, майлы саусақтардың баттиған ізімен айғыз-айғыз болған «Беломордың» қорабынан темекі алып тұтатты. Рақаттана сорып:

	– Оқуға бара жатыр дей ме сізді, қалай? – деді далаға қараған күйі.

	– Иә, бір шамалы курс бар еді. Соған шақырып.

	– Ім... Әлі оқып жүрсіз, ә? Жазғытұрым жұмыс істеп жүрген сияқты едіңіз ғой.

	«А!?» Аңтарылып бетіне қарап қалыппын.

	– Науқасқа бара жатыр едік дедіңіз бе, біздің экспедицияға соғып, бензин сұрадыңыздар ғой.

	«Иә... иә... сондағы дөй осы екен ғой. Әй, бәсе, таныс сияқты еді-ау».

	– А... а! Жаңа есіме түсті. Сондағы сіз екенсіз ғой. Есіміңіз кім еді?

	– Тайман! – деді рычагты қағып жіберіп.

	– Иә... иә, Тайман! менің атым – Жарас. Жұмыс жасап жүрген-мін, иә. Біздің бір мамандандыру дегеніміз бар. Медицинаның жеке саласынан. Соған бара жатқаным ғой. Әлі сондасыз ба?

	– Қайда!.. Әлдеқашан кеткем онан.

	Тістеп отырған темекісін ашық терезеден ытқытып жіберіп, жылдамдықты ауыстырды да, жайланып отырғысы келгендей бірер ырғалып қойды.

	...«Еңкейгенге еңкей, шалқайғанға шалқай» деген ғой, – деді біртүрлі мұңды дауыспен, – осы сөзді өз басым берік тұтамын. Біреулер әлдекімге өкпелесе де, ренжісе де, соны сөз қылып, мұрнының астынан міңгірлейді де жүреді. Бетіне айтпай ма осы?! Сонсын шауып алса да мейлі. – Ол біраз үнсіз отырды да: – Бірақ осы мінезден көрген пайдам да шамалы, – деді өкінгені, не жай айта салғаны белгісіз.

	...Жазғытұрым, экспедицияда жүргенімде, түнде жолға шықтым. Өзіміздің буровойға қосалқы бөлшектер тығыз керек боп қалды. Көктемнің ызғары кетпеген кез. Түн де салқын еді. Бұлт үйіріліп, ауық-ауық жаңбыр жауып тұрған. Кезекші машина да бұзылып, сол күні маған апарып тастарсың деген (бір темекі әперіңізші! Қарап отырғанша әңгіме болсын).

	Сонан тартып кеттім. Поселкеден шыға бере жаңбыр кұйсын келіп. Онсыз да жыртылған жердей езіліп жатқан жол ми батпақ боп кетті. Жыңғылдының сайына келгенде тоқтамасым бар ма? Әрі қозғадым, бері қозғадым. Доңғалақ белшесінен батып, машина қасарған өгіздей мызғымады орнынан. «Енді қалған шығармыз» деп тұрғанда (қасымда бұрғышы Тасеменов деген жігіт бар) қарсы алдымыздан жарық көрінді. Қуанып кеттік. Өзіміздің механик Саша Михальчук екен. «Осылай да осылай. Айда, сүйреп жібер!».

	«Жо... жоқ. Ойбай, өзім батып қалам», – деп, астында алды-арты бірдей істейтін машина, тайып тұрды.

	Қап, жынымның келгені-ай! Жаяу қалай қуарсың... Кетті. Қолыма түспей кетті. Әйтпегенде бар ғой, тап сол жерде... (Ол күрзідей жұдырығын түйіп-түйіп қойды).

	Абырой болғанда бір-екі әскери машина кездесіп, сүйреп қайтты. Ертесіне: «Буровой іске қосылды ма? – Жоқ! – Запчасті жеткізілді ме? – Жоқ! Оны апару кімге тапсырылды? – Тайман Қайрошевке!».

	Бас инженер Самойленко шақырды. Бардым.

	– Неге тапсырманы орындамадың?

	– Осылай да осылай.

	– Бос сөз! Кеше сол жолмен Михальчук келгенде сенің жүре алмайтын нең бар? Ол көріпті, сен Тасеменов екеуің жол бойында әншейін тұрғансыздар, – деді шатынап.

	– Жолдас, бас инженер! – дедім түсіндірмек болып, – механик Михальчуктің машинасы...

	– Барыңыз, бәрін айтты ол, – деді онан әрі тыңдағысы келмей.

	– Жоқ, жолдас инженер, ол... – дей бергенімде:

	– Түсінікті, бәрі түсінікті! – деді, «немене мені үйретуге келдің бе өзің» дегендей, ажырая қарап.

	Әй, тыңдамаса барсын! Мен де шығып жүре бердім. Өзіңнің ақ, әділдігіңді дәлелдей алмаған жаман екен.

	Келесі күні рейске шығар алдында кеңсеге келсем, маған қатаң сөгіс жариялап қойыпты. Қайтадан инженерге келдім.

	– Не себепті? – деймін.

	– Түсінбейсің бе?

	– Түсінбегенсін келіп тұрмын ғой... – деймін мен.

	– Түсінбесең, түсіне жатарсың...

	Мұндай байсалды да, әдепті қорлауды кім көрген?!

	– Жарайды! – Теріме сыймай сыртқа шықсам, Михальчук тұр.

	– Инженерге не деп жүрсің сен? – дедім.

	– Не деппін?

	Қасына қалай жетіп барғанымды білмеймін. «Арамза!» – дедім қалшылдап.

	Михальчук кеңсеге қарай жалт берді. Бас инженерге айтыпты. Балағаттады депті, тіпті қол да жұмсады деген бе?!..

	Келесі күні жұмысшылар комитетінің жиналысы шақырылды. Әйда, мені жамандасын келіп. Инженер: «Менің үстелімді сабады», – деп, Михальчук: «Жұрттың көзінше мені ұрды, сөкті», – деді.

	Ой, айтқыштар-ай! Сонымен не керек, жиналыс: «Енді қайталаса жұмыстан шығарылсын», – деген шешім алды.

	Сонан бір күні тағы жолға шыққалы жатсам, әлгі Михальчук:

	– Ойбай, Тайман, пойыздан әйелім түсетін еді. Жеткізіп сал, – деуі қалай. Өй бетсіз. Өзінде бір ар жоқ екен. Дәл, әлгі сіздер бензин сұрайтын күні...

	– Кет! – дедім жыным құрысып.

	– Инженер «сен апарады» деді, – деп қоймайды.

	– Мейлі, он бастық айтсын, апармаймын! Мен жауын астында батып жатқанда тарттың ба...

	Не керек, «Кашқалы тұрған қоянға, тәйт дегенің не жорық» дегендей, сол үшін тағы сөз естігесін шыдай алмадым. Ертесіне арыз бердім де, көшіп кеттім көрші совхозға... Бір баранка табылар, әйтеуір...

	Сонан ағаш тасып жүргенім. Инженердің Михальчукке мұнша құсы құлағаны не десем, ым-жымы бір досы екен. Жақында естідім, қойма бастығы үшеуі бірігіп ақша жегені үшін жұмыстан қуылыпты.

	Машина қырдың ирек-ирек құмдауыт жолымен тартып келеді. Биік қыраттан еңкейе бергенде Тайман фарды жақты. Жол бойынан секең-секең етіп қосаяқ өтеді, әлдеқандай түн құстары бұта түбінен үрке көтеріліп, тез қанат жайып келе жатқан қараңғылыққа сіңіп жоқ боп жатыр.

	– Солай жүріп жатқан, Жәке!

	– Дұрыс... – дедім аузыма басқа сөз түспей.

	Соның арасынша станция оттары да жарқырады. Келіп қалған екенбіз.

	– Бүгін бәрібір қайта алмайтын болдым ғой, пойызға мінгізіп салармын, – деді ол кенет.

	Үлкен жолдан шет жатқан шағын станцияның кішкене үйшігіне тақап тоқтай қалдық. Асығыс енсем, іште адам көп екен. Кезек соңын сұрап, енді бұрылғанымша:

	– А, Михальчук! Сен де кетіп барасың ба? – деген Тайманның жуан дауысы гүр ете қалды.

	Шығар есікке таяп қалған қой көзді, еңгезердей жез мұрт жігіт артына бұрылып:

	– Немене, еріп кетейін деп пе ең? – деді ащы мысқылмен.

	– Құдай сақтасын! Ит ереді де саған...

	– Сенің де сонан...

	– Не дедің?

	– Сенің де сонан,... – деп қайталай бергенде, кенет:

	– Ах! – деген ашулы үнмен бірге әлдене сарт етті.

	Жалт қарасам, Тайман әлденеге түтігіп тұр екен. Әлгі жігіт есік алдында енді түрегеліп жатыр. Қайта ұмтыла бергенде тағы соқты. Тағы құлады.

	«Апырым-ай, мынаның өзі дөйт екен ғой!» Денем түршігіп кетті.

	– Тоқта! Тоқта! – дедім үшінші рет оңтайлана бергенде қолынан шап беріп. – Саған не болды, шырағым-ау!

	– Жоқ, бұл аз әлі оған! – деді Тайман қалшылдап. Қолына жармасқан мені елер емес. Сілкіп тастап, бұрылмастан шығып жүре берді. Сылбыр қадамынан, күжірейген жауырыны мен еңкіш иығынан әлдебір ыза сезіліп бара жатты.

	– Тайман! – дедім артынан дауыстап.

	– Мен машинаның қасында күте тұрам, – деді жүріп бара жат-қан күйі бұрыла сөйлеп, – тезірек шығарсыз.

	Пойыз келетін уақыт болып калған екен. Әйтсе де жол серігіме соқпай кетуге ұялып, қасына келгенімде, кабинада темекіні үстіүстіне сорғыштай түсіп отырған Тайманды көрдім. Ол оң жақ есікті ашты...

	Аз-кем үнсіз отырдық.

	– Жәке, – деді бір кезде. – Жәке, жаман ойлап қалмаңыз. Кейде намыс дегенді осылайша жұдырықпен қорғауға тура келетін кездер болады. Әйтпесе басынып алады бұлар. Сіздер интеллигентсіздер ғой, ал интеллигенттер «ақымақпен ақымақ болам ба» деп жүре береді мұндайда... Кейбірі қорқатын да шығар, бәлкім.

	Қарсы дау айтпақ болғанымды қабағымнан сезді ме, сөйлетпестен:

	– Білем, білем..., – деді. – «Ашуды ақылға жеңдіру керек» дегіңіз келіп отыр ғой. Жөн-ақ! Ал сонда өмірде ылғи да солай ету орынды бола бере ме... Сізді сөккен кісі ол мәдениетіңізді түсінбейтін адам болса ше? Жұрт көзінше үндемей қалсаңыз, қорықты деп қоқыраймай ма? Айналадағы жұрт та: осынша мазаққа қалай төзіп тұр, ез демей ме. Намысы жоқ екен ғой! – дейді ғой... Жаңағының сөзін естідіңіз бе? Э...эх! Жарар... Айтысып, тексертіп, куә тартып жатқаннан кейде осы артық. «Аюға намаз үйреткен – таяқ» депті ғой.

	– Әйтсе де, – дедім ол тоқтағанда. – Әйтсе де...

	Бірақ сол «әйтседенің» аяғы айтылмай қалды. Неге екенін қайдам, ойыма біздің «Судебная медицинадағы» ыза буған сәт, адамның өзін-өзі ұстай алмай қалатын кездері туралы түрлі нәрселер түсіп, отырып қалыппын.

	Сол кезде станцияға пойыз да келіп қалды. Мен асығыс қоштасып, жүріп кеттім.





БАС ЖҰТҚАН БАС


	I

	Өрістен келіп, ауыл үстін ақ шаңға көмген мың сан тұяқтың маңыраған үні, қойшы-қолаңның айғай-ұйғайы, кешкі у-шу, абырсабыр басылғанша бір ауық төбе басына шығып қайтпақ болған сұлтан өзіне арнап тігілген ақбоз үйге көз байлана оралды. Бірақ әлденеге тынышы кетіп, ішке кірмей, барқыт бешпентінің сыртынан иығына іле салған желбегейін қаусырынған күйі айналаға көз салып тұрып қалды.

	Қараңғы ымырт.

	Әр жер-әр жерде жалпылдақ отынды лаулата жағып сүт пісіріп жүрген әйелдер. Қарауытқан жер ошақтардан жалынның қыпқызыл тілі сумаң етіп жоғары көтерілгенде, анадай жердегі қотанда иіріліп жатқан қойлардың жап-жасыл көздері ғана жарқырай көрініп қалады. Әлдеқайдан қой төбеттердің ырылдасқаны, қаңқ етіп қыңсылай қашқан күшік даусы естіледі.

	Қараңғылық қоюланып, даланың кәдуілгі жым-жырт түні қанат жайып келе жатыр. Төңірек тылсым тыныштыққа бөленіп, жақын маңдағы төбелер төңкерілген қара қазандай боп қарауытады. Енді бірде жер ошақтардағы жалын тілінің сумаңдауынан ба, қимылсыз жатқан әлгі төбелер әлдебір һажайып қара қоңыз сияқтанып, жарыққа қарай теңселе қозғалып келе жатқандай болады.

	Сұлтан есік алдында едәуір тұрып қалыпты. Бойы тоңазып, еті тітіркеніп кетті. Ауада салқын леп бар екен. Күз хабаршысындай шып-шымыр. Ол құндыз бөркін түзеп киіп, желбегейін қаусырына түсті. «Әлгілер кешікті-ау! Шаң беріп қалатын уағы болған сияқты еді...» – деді өз-өзінен күбір етіп. Тынышсызданып, есік алдында ерсілі-қарсылы ақырын жүре бастады. Ауық-ауық тұра қалып, төңірекке құлақ түрді. Жым-жырт тыныштық.

	– Бәйеке, шам жағылды. Ішке кіріңіз!

	Баймағамбет селк ете түсіп, артына бұрылғанында моп-момақан түрмен қол қусырып шақырып тұрған үй иесі Сүйеуғали шалды көрді. Оқыста ойын бұзып жібергенін жаратпай қалса да, сыртынан бәйек боп жүрген үй иесіне ықыласын білдіргісі келгендей ойына ортақтастырып:

	– Сүйеке, манағылар кешікті-ау, – деді әлгі ойын самарқау ғана қайталай. – Жазым болмаса нетті?

	– Келер! Үйге кіріңіз, әңгімелесе тұралық! – Сұлтанның дау-сынан қабақ шыта сөйлегенін аңғарған Сүйеуғали шал сылапсипаған болды.

	Абажадай алты қанат үйге екеуден-екеу жайғасқан соң:

	– Ол өзі шептен бері қарай өтті ме екен, Бәйеке?! – деді үй иесі сөз бастап.

	– Бар бәле соның бермен өткенінде болып тұр ғой. Жайымен тыныш жүрсе неміз бар? – Бас киімі тарлық еткендей сұлтан дөңгелек құндыз бөркін маңдайынан шұғыл кейін ысырып, өңді қызғылт жүзін сипады да, шаршаған түрмен қою қара мұртын сылап қойды. Түріне қарағанда осы сапарға қинала-қинала шыққан кісінің сыңайы. «Іс адамы болған соң жоғарыдағылардың тапсырмасымен амалсыз жүр-ау», – деп ойлаған үй иесі:

	– Әскер тұр ғой, әй жібермес, – деді жұбату үнмен.

	Сұлтан шытына сөйледі:

	– Бүліншіліктен соң іш жаққа енді аяқ баспайсың делініп боса-тылып еді, басынғандай боп бері өтіпті ғой тағы, көрмейсіз бе? Кім көрінген заңды белінен басып кете берсе, күні ертең не болмақ, Сүйеке! Сосын ғой ұстаудан басқа шара қалмай отырғаны.

	– Орынбор айдалады-ау сонда?

	– Шекаралық комиссияның тапсырысы солай. Бұйрықта солай делінген... Біз орындаушымыз ғой.

	– Е, ұлықтар үйдеп жатса... – деп, үй иесі төмен қарап тұқшия түсті.

	Екеуі де аз-кем үнсіз қалып еді.

	Осы кезде сырттан топылдаған ат тұяғының дүрсілі, суыт жүрістен шылдыр қаққан жүгеннің дыбысы, пысқырыныс естіліп, бұлар өре түрегелді.

	* * *

	...Анау адыра қалған Нарыннан алыс кеткен соң-ақ, оның үстіне тек кетпей, тепсінісіп кеткен соң батыр тыныштықтан айрылып, аумалы-төкпелі алмағайып мынау күйінің тезірек біржайлы болуын асыға күтуде болатын. Шегінер жері жоқ-ты. Сондықтан ба, соңғы күндері әншейінде де суық жүзі тым сұстанып, қатуланып кеткен-ді. Бұған бір себеп – өзінің мынау қарақшыдай қашыппысып жүргені жанына батқандық болса, Баймағамбет сұлтанның соңына шырақ алып түскені тағы үстеме болды. «Атаңа нәлет нарқоспақтың баласы-ай, оңаша жерде жолықсаң...» деп, одан басқа арманы жоқтай, соны Құдайдан жалбарына тілеген де кезі болған. Ол тілекті де Тәңірі бермеген соң, өзін қоярға жер таппай, әбден ішқұса күйге душар болған тұсы еді. Бауыры Хасан мен бозбала Бітімбай кеше батырдың қасында біраз отырып, енді тұра бергендерінде: «Нәлет десе болмас па, осылай жүрген жүріске», – деп, ернінің ұшымен күрсіне күбір еткен Махаңның үнінен торығу емес, ширығу сезген-ді. Асылы, батыр тек шамырқанған шағында ғана осылай сөйлейтінін бұрыннан білетін олар: «Ат үстінде жортып алмай, енді тыншықпас», – деп, қос күрең мен ала аяқ құланы құралдау қамына кірісті. Бірақ батыр кешкісін жортуылға шығар қабақ танытпады. Қос күрең мен ала аяқ құла түн бойына ерттеулі күйі, шідермен жайылып шықты.

	Ертеңгілік те тіс жарған жоқ. Шайын томырық күйде, тымтырыс отырып ішті де, кесесін төңкере салып, үнсіз қатып қалды. Сол отырғаннан зауал ауа:

	– Аға, біреулер келе жатыр! – деп Бітімбай ентелей кіргенде ғана басын оқыс бір көтерді. Томпақ қоңыр көзі қанталап, ортасы дөңестеу кесек мұрнының ұшы қусырыла түрегелді.

	– Қане, қай жақтан келе жатыр?

	– Әнекей! Бір топ өздері...

	– Қаруларыңды алыңдар! Біреуің тез, аттарға!..

	Өзі шұғыл бұрылып, керегенің басындағы ақ мылтығы мен қанжарын алып қайта шықты.

	Көз ұшынан қарайған көрінсе, жапан түзде жалғыз отырған үйдің үлкен-кішісі бірдей тегіс елеңдесіп, келіп жеткенше, кім екенін көзімен көріп біліскенше байыз таппай тағатсыз тосатын еді. Қараойдың кең жазығындағы кішкене құдық басында шошайып отырған мынау жалғыз қараша үйдің жандары қуану былай тұрсын, қайта осылайша абыр-сабыр боп, қапылып қалды.

	Салт аттылар анадай жерде арқандаулы тұрған ботаның тұсына жетіп, көліктерінен түсе-түсе қалысты. Қимылдары баяу. Жайбарақат. Асықпай аттарын тұсап, матастырып, кейбірі қаңтарып қойып жатыр. Сәлемдескелі келгендер секілді.

	«Тәйір-ай, не боп барам, түге! Бұ не қапылыс еді. Енді амандасқалы келгендерді де жау көріп, жарақ сайлауым қалғаны ма», – деп батыр күйіне күбір етті. Өзінің әлгі ісіне ызасы кеп, мысқылмен күбірледі.

	Жолаушылар бері бет түзегенде, жалғыздық зарын тартқан жадау бота аттарды қарасынып ұмсынып қалды да, арқаннан босана алмай, қазықты айналып боздап қоя берді. Оқыс үннен селт ете түскен қонақтар арттарына шошына қарасып, іле «е, бота екен ғой» дегендей, бір-бірін көзбен жұбатысып, сосын бірі шекпенінің етегін беліне жүре қыстырып, бірі қамшысының сабымен етігінің шаңын қақпақ болғандай қонышын сарт-сарт ұрып, үйге жақындай берді.

	«Неге бастарын көтермейді!? Көздерін жерден алмайтыны несі, түге. Жүзі қара болған адамдай тұқшың-тұқшың етіп» ...деп, тағы да күдікке бой алдырған батыр:

	– Уа, елмісіңдер, жаумысыңдар?! – деді қатқылдау үнмен.

	– Е, танымай тұрмысың? Біз ғой... – деп алда келе жатқан қайыстай қара шал Мұса дауыстай беріп сүрініп кетті де, бірдеңені бүлдіріп алғандай қипалақтап, серіктеріне қарады. Сіріңке жүзі тоттанып кетті.

	Шалдың әлденеге абыржи сөйлегенінен, аппақ сақалымен асып-сасып, қауқалақтап қалғанынан батыр тағы секем алып қалды. «Апыр-ай, осылар тегін келсе игі еді. Жүрістері тым бөлек екен» деген ой санасын шарпып өтті. Әйтсе де, бәрімен ауызекі амандасып, ішке кіруге ишара жасады.

	Қонақтар төрледі. Жайғаса беріп: «Уа, тізеңді бүк, батыр! Ел сыйлаған азамат болсаң да, жасың кіші, – деді шәушиген шоқша сақалды әлгі шал қамшысын алдына бүктеп тастай беріп. – Айтатын сөз бар».

	Өзінің рабайсыз тұрысын жаңа аңдаған батыр қысылып қалды.

	– Ай, Мұсеке-ай! Сол ел деп шыбын жанды шүберекке түйіп ек. Ақыры, бұлай болған соң... – деп жуып- шайған болды. Жүреледі.

	– Уа... бұрынғыдай күн қайда?! Сол күйіңді білгендіктен де сақалымызбен келіп отырмыз. Сен де жақында былай... кең отырып бір сөйлеселік. «Қылыш үстінде серт жүрмес» деген бар. Анау бес қаруыңды былай таста. Ол үстіңде тұрғанда сөзіміз жараспас. Жауың емес, еліңбіз деп отырмыз ғой. Басқасын былай қойғанда, бір атаның баласымыз: сен Ағатай болсаң, мен – Есенқұл емеспін бе?! «Түбі бірге түтпейді» деген. Мына отырған азаматтар да әр елдің ат байлайтын кісілері. Анау – Жанбазар би, мынау Таманың старшыны Ықылас, әне, өз Берішің Жүсіп...

	– Апыр-ай, Мұсақа... Қағынан жеріген құландай құла түзде күн кешіп жүрген соң, тірлік итте не оңсын. Қателік болса кешірерсіз, – деп Махамбет шын райланып қалды.

	Самауырын көтерген қатпа, қара сұр әйел тысқа шығып, шай жабдығына кірісті. Көңілі сабасына түсе бастаған батыр бойындағы бар қаруын тастап, төменірек кеп жайғасты.

	Осыны күтіп отырғандай-ақ, қонақтар бір-біріне ұрлана қарасып қалды.

	Ықыластың жыбыр ете түскен қабағынан «тездет» деген әмір ұққан Мұса:

	– Әй, Махамбет, – деді даусын көтеріп. – Әй, Махамбет, Мәдді деген Адайдың төрт жылқысын алыпсың. Уа, өзің білесің, ел іші онсыз да іріп жатыр. Баймағамбет сұлтан бізді осы іске әдейі жұмсап отыр. Қане, не айтасың?!

	– Баймағамбет?! Енді мені ұры етуі қалған екен ғой. Неғып өзі келмеген нәлеттің! Аппақ сақалыңызбен соның сөзін сөз деп келіп отырсыз, ә, Мұсақа!

	– Уа, «жел тұрмаса, шөптің басы қимылдамайды» деген бар емес пе? Сен алды деген сыбыс естілмесе, не ақысы бар, – деп Ықылас бүйірден килікті. – Алған сен! Сенен басқа ешкім емес...

	Көпе-көрінеу ұрынғысы кеп отырғанын сезген батыр күні кеше көзіне ілмейтін жаманның тілі шығып, кісімси қалғанына тап осы арада жарыла жаздады.

	– Әй, тарт тіліңді! Момын елді жуас түйедей жүндеп, сол сұлтаныңмен бірге талапайға салғанға сен де жетісе қапсың ғой.

	Жылқы алсам, сенен қорқып айтпай отыр деймісің. Өй, енеңді...

	– Не дейді, мынау?!

	– Ә, атаңның көрін... – деп қатар отырған ЬІқылас пен Жүсіп ытқып кеп үстіне қона түсті.

	– А-а-аһ, қара ниеттер-ай! – ышқына ұмтылған Махамбет кеудесін әрең тіктеді. – Қанжа-а-ар! Қанжарды әкел, қа-ты-ын!

	«А-а-аһ!»

	Көкіректі кернеген құсалы да қорқынышты үн қорқырай шықты. Батыр атандай ақырып, қолын қайырмақ болған екеуді де, ту сыртынан құшақтаған адамды да адуын күшпен босағаға дейін сүйреп барды. Шамадан тыс зорланудан бар қаны басына шауып, жүзі түтігіп кетті. Мойнының білеу-білеу боп адырайып шыға келген көкпеңбек жуан тамырлары енді болмаса бырт-бырт үзілердей. «Босағадан аттасам екен... Аттасам...» Кеудедегі ақырғы күшін жиып, жұлқына ұмтылды.

	Киіз үйдің есігі түрулі-тін. Бір аттаса, мынау екі қолын шірене тартып тұрған екеу тар тесікке кептелер еді де, қайтсе де сытылып шығар еді. Содан арғысын кеңістікте көріп алмақ. Құдай берген қуаттың сарқынын салғаны да сондықтан. «Міне... Міне, аттаймын!» деген үмітпен жұлқына ұмтылды ол тағы. Дәл осы сәтте алдынан әлдене жарқ етті. Сол суық жарқылдан өзге ештеңені байқай алмай да қалды. Оң жақ шекесін найзағай оты осып өткендей, көзінен мың ұшқын бей-берекет шашырай атылды. Санасын лезде қап-қараңғы мұнар жауып, тек сонау бір түкпірінде ғана әлдеқандай ноқат жарқырай жанып, аппақ боп тұрып-тұрып, ақырын өшіп бара жатты. Екпінімен енді бір ышқынғанында жалаңаш маңдайы табалдырыққа жаңғырыға соғып, батыр топырақ қаба құлады. Соңғы рет сезгені де сол... маңдайының солқ ете түскені.

	Миы торсық түбінде қалған қос уыс сүзбедей езіліп кеткен секілді...

	Мұнан соң ол ештеңені де сезбеді.

	Екі-үшеу етпеттей жатқан денені сыртқа сүйреп шығарды да, былқ-сылқ еткен басын топыраққа нығарлай тығып, өші қалғандай айқыш-ұйқыш шапқылай бастады. Қыл мойынға қылыш үшінші рет сермелгенде, қиғаш кесілген жуан тамырлардың боп-боз ырсиған аузынан кенет қап-қара қан шапшып, оң жақ самайы мен құлақ түбі қызыл жосаға боялған бас топыраққа былғанып, сатпақсатпақ боп бір-екі аунап түсті. Домалап жатып жан ұшырып, жалпақ шықшыты мен қалың еріндерінің әр жер-әр жері жыбырлап қоя берді. Құдды, мынау фәни жалғанның опасыздығына зығыры қайнап, қапыда кеткенін, аңдаусызда алдырғанын әлдекімдерге соңғы рет қышқыра айқайлап айтқысы келген секілді.

	Өрт сөндіргендей түтігіп, кәпірстан түрмен қанына қарайып алған топ енді не істерін білмей, айнала қоршап аңырып тұр. Бәрі жабылып өздеріндей бір пендені емес, о дүниелік орасан обыр мақұлықты жайратқандай. Бастарында түйсік те, ой да қалмаған; бір-біріне қарай да алған жоқ. Көз алдарында әлгі бір алапат арпалыстың үзік-үзік қараңдаған елесі ғана... Елес қана секіріп, шоршып жүр.

	Ең алдымен тілге келген ЬІқылас:

	– Әй, естеріңнен танып қалдыңдар ма, түге?! – деді жекіп. Тамағы құрғап қапты. Даусы қарлығып шықты. Маңдайынан бұршақтаған терді оң қолының сұқ саусағымен сыпырып тастады да, ентігіп тұрған күйі саусағын шалғайына сүрте салды. – Жүсіп, тұр! Аттарды әкел, – деді өндіршегін сипап.

	Әлгінде қайқы қылышпен өлі денені қайта-қайта шапқылағанда жүрегі шайлықпаған еңсегей бойлы, қызылкөз сары қанталаған жанарын қарсы қадауға тайсақтап үнсіз бұрыла берді...

	– Сұңқарым-а-а-ау! Ой-бо-ой.

	Қалай да ғана шыда-а-ап жатыр-сы-ы-ың-ау, бұ қорлыққа-ай, – деп ащы запыран өксік аралас құсалы әйел даусы зар төгіп қоя берді сол сәтте. Меңіреу даланың керең құлағы кенет ашылып кеткендей «а-а-алаған» үнді алыс қыраттар іліп әкетті.

	– Өшіріңдер ана қаншықтың үнін! Ұлытпай,.. – деді Ықылас сабасына түсе бастаған жүзі қайтадан қабарып.

	Талыстай созылып жатқан жансыз денені құшақтап, зарлы айқайға басқан анау әйелдің әлгінде ғана өзіне қылыш ала жүгіргені есіне түсті. Жұлын-тұтасы дір етіп, жотасынан мың құмырсқа өрмелеп бара жатқандей тітіркеніп кетті. Арнайы біреуіне тіктелмесе де. «Өшіріңдер үнін! – деді тағы серіктеріне қайталап. – Шаңырағын шарт сындыр! Ілуге жарайтынын қолдарыңа іле кетіңдер, зауалын өзім көріп алам».

	Жапа-тармағай бәрі үйге ұмтылысты. Көрпе-төсекті жан-жаққа құлатып, жиюлы жүк-теңдерді лақтырып, аударып-төңкерістіріп қолдарына ілінгенді: бірі батырдың қылышын, бірі қанжарын, қамшысын, дым таппағаны жалпақтығы алақандай былғары күміс белдігін талапайлап шыға бастады.

	Абыр-сабыр арасында аттар да әкелініпті. Әлдеқандай бір үрейді сезгендей олар да тықыршып, байыз таппай оқыранып жүр. Зілдей аяқтар үзеңгіге шірене тіреліп, әлуетті қолдар шоқтықты шоқша қариды. Сарт-сұрт. Ер үстіне қонып жатыр. Жұрт асығыс аттанып жатқан кезде Ықылас жеке шығып қатты сыдыртып келді де, Бәйгеторысының басын кілт тежеп, денеден екі-үш қадам жерде топыраққа былғанып жатқан қан-қан басты тыпыршыған ат тұяғының арасынан еңкейіп барып құлағынан көтеріп алды. Алды да, салмақтап көргісі келгендей, алақанында бір-екі аударыстырып, сол сыдыртып бара жатқан күйі ер үстінде бір жамбастай бұрылып, арттағы қоржынының оң жақ басына домалата салды.

	Мұнан соң ешкімге мойын бұрған жоқ. «Еріңдер соңымнан» дегенді қарсы алдына қасқая қарап отырған күйі қатулы қабағынан аңғартып, ілгері шыға бере торыны тебініп қалды. Сол-ақ екен, ауыздықпен алысып тұрған жануарлар маң даланы бетке алып, сонау күн астында көгілжім тартып тұрған көкжиекке қарай құлдырап бара жатты.

	* * *

	«Асқар да асқар, асқар тау,

	Асқар таудың бүркіті Ылдидың аңын алар ма?!

	Лашын, сұңқар жүн төксе,

	Далада қалған түлегінің

	Шеніне қарға жолар ма?! – Деуші едің, Тәңірім, қайтейін

	Қапыда кетті-ау, дүние-ай, Орның енді толар ма а-а-ай...

	Екіндіден бері ботасы өлген боз інгендей аңыраған сорлы әйел, «орның енді толар ма-а-а-ай» деп барып қайырғанында, аһылаған күрсініс көкірегін қарс айырып, көмекейі құрғақсығаннан тамағы жыбырлап қоя берді. Еріксіз жөтел буып, оқыс қиқылдап қалды. Әбден қажыған да болса керек, талықсып барып қайта дауыс қылмақ еді, үні жоқтаудан гөрі әлденеге қатты жәбірленгендіктен жылағандағыдай біртүрлі сыңсып шықты.

	Күн көзі шара табақтың түбіне ұйыған бауыздау қандай боп, талаурап батып барады екен. Кірпігін сәл ашқанда, жасқа толы буалдыр жанарына сол ілікті. Онан беріректе әлденелер қараңқұраң етіп шаңытып келе ме, қалай... Бұлаудай боп ісіп кеткен көздері жұмыла берген соң, әйел ашқысы да келмеді. Теңселіп отырып, бүйірін таянған күйі аһ ұра, аңырай берді.

	Кенет:

	– Арысым-ай! Арманда кеттің-ау, ағеке-ай! – деп еңкілдей кеп, балаша өксіп әлдекім жансыз дененің үстіне құлай кетті. Суыт жүрістен еті қызған аттарын матастыра салып, өзгелері де топырласып жиналып қалды. Адам – қара көбейіп, айналасы толған соң, сорлы әйелге қайтадан қуат бітіп, дауыс қыла беріп еді, бір-екі «а-аа-алағасын-ақ» жүрегі шыдамай талықсып кетті. Жұрт көздерін асығыс сүрте салып, алас-қапас, абыр-сабыр болды да қалды. Ес жинап үлгерген біреулері қара құманды көтеріп кеп әйелдің бетіне су шашып жатыр. «У-у-у-уф! У-у-уһ» деп, есі кіре бастағаннан қарлығыңқы дауыспен қайтадан жоқтау айтпақ болған әйелге: – Сабыр, жеңеше! Сабыр қылыңызшы... – деп жамырай дауыстады.

	– Ой-бо-о-ой, ары-ы-ысым-нан ай-ры-лып...

	Қа-на-тым-нан қай-ы-ры-лы-ы-ып,

	Қал-ған со-о-оң қай-тем, са-бырды-ау, а-а-ай!

	– У-у-уһ, – деп тағы да зарлана бастаған әйелге:

	– Қалай қарай кетті? Жеңеше, қалай қарай кеткенін айтыңыз-шы әлгілердің! – деп бірнеше адам қабаттаса дауыстады.

	Бұлардың қуғыншы екенін енді ұққандай болған әйел:

	– Бы-лай қа-рай кет-ті ғо-о-ой, а-а-а-ай! – деп, бұл айтып отырғаны да бейне жоқтаудай, үзіп-үзіп дауыс қылып, қолын күн батқан жаққа қарай сілтеді.

	Жұрт дүркірей аттарға қарай қозғалды. Іле шауып жөнелген жігіттер үзеңгіге өткізілген шылбыр ұшын жол-жөнекей жинап, әлгінде өздері келген ізбен қайтадан құйғытып бара жатты.

	...Батырдың өлтірілген хабары Тілекенің аулына ас пісірімдей уақыттан соң жеткен-ді. Үрейі ұшып кеткен жас жігіт Хасан мен бозбала Бітімбайда өң де, түс те жоқ. Құйғытып келген бойы шаңыраққа ат басын тірер-тіреместен:

	– Ата-а-а! Махаңды... аналар Махаңды... өлтіріп кетті, – деп шырқырап қоя берген.

	– Не дейді, ойбай! Ә-ә-әй, Дадужан, Текіш! Қайдасың ойбай! Махамбетті өлтіріп кетіпті... Өлтіріп кетіпті Махамбетті!

	Дәрет алғалы ұстап шыққан жез құманды қалай лақтырып жібергенін байқамай, қарт қорбаңдап үйге жүгірді. Онан іле қайта шығып, есі енді кіргендей даланы басына көтере айқайға басты.

	– Ат-та-а-ан, аттан!!! Махамбетті өлтіріп кетіпті! Өлтіріп кетіпті Махамбетті!

	Сұмдықты сонда сезген жұрт тиген-тигеніне міне салып жеткен беті еді.

	* * *

	Атқа мініп, адам қатарына қосылғалы талай әкімдерді көріп жүріп, «ел басқарған кісіге екі нәрсе, әсіресе, керек екен-ау» деген ойға тіреліп еді сұлтан. Сол екі нәрсе – ақыл мен айланың тізгінін тең ұстамаған талайлардың аяғы аспаннан келіп, тырайып түскенін көргенде, бірге қиналысып, бас шайқағанмен, бәлендей қынжыла да қоймайтын. Мұның себептерін оңаша отырып ойлай қалса, әлгі түйінге ел басқарған кісінің ақылы мен айласы жетпегеніне тіреле беруші еді. Қара күш пен қаталдық мықты болса – хан Жәңгірдің, дөкірлік пен қорқытып-үркіту мықты болса – кешегі Қарауылқожаның басында бар-ды. Бірі ел тізгінін тастүйін ғып ұстау орнына пышыратып алса, екіншісі тікелей өрт туғызғаннан басқа не бітірді? Соларды көре тұрып, сұлтан ондайға барса, ақымақ боларын әлдеқашан ұққан. Бар болғаны Жетірудың ғана әкімі болып жүрген кезінде ешкім елей қоймайтын сонау жас шағында-ақ біржола безініп еді.

	...Сұлтан қабағын қарс жауып алды.

	Өзіне оқыста ой салған тағы бір жай есіне түсіп еді...

	Жетіру руларының әкімі боп жүрген кезітұғын. Қасында ақсақал-қарасақалы аралас едәуір топ бар, бір күні ел аралап келе жатқанында алдарынан түлкі қашып, иттері қосылып кеп кетті. Қырық күн шілденің қайнап тұрған шағы аң қуатын кез бе?! Соған қарамастан, мұның қасқыр алып жүрген қара төбеті әлгі түлкінің қыр соңынан қалмай қойғаны... Әрі қуып, бері қуып іле алмады. Ақыры төбеден-төбе асып түскен кезде кейбір жел өкпелер шыдай алмай артынан шауып кеткен. Соңынан бұ да жетіп еді. Келсе, төбетінің тілі аузына сыймай, қос бүйірін солқ-солқ ұрып жатыр екен. Атынан бұ да түсті, иті де қаңқ етіп топырақ қауып, бір-екі ышқынып барып өліп кетті. Жаңа ғана жантәсілім болған итіне қарап тұрып:

	– Әй, ақымақ-ай! Обалың жоқ ақымақ болғаның-ау! – деп етігінің тұмсығымен басқа нұқып еді бұл.

	Жұрт:

	– Е, қайтесіз, Бәйеке! Ит болған соң, байғұс... – деп аяушылық білдірген. Бұл атына мініп үн-түнсіз жүре беріп еді. Жол бойы да тіс жарған жоқ-ты. «Ит болған соң, неғылсын байғұс?» – дейді. Аяған түрлерін... Осы далада туып-өсіп, осы дала аңының жайын білмесе, бостан-босқа ит атанып жүрсе, басқа теппей қайтерсің. Қайта өлгені оңды болды, әйтпегенде...»

	Сондағы ызасы санасында әлгі күнге суымаған екен, қолына дойыр қамшы ұстап отырғандай-ақ тас түйілген жұдырығын сығымдап-сығымдап жібергенде сіңірі ауырып кетті.

	Оң қолының білегін сол қолының алақанымен шап етіп ұстай алып, сұлтан біраз уақ сылап отырды да, ауырғаны басылайын дегесін әлгі ойына қайта оралды. Өлер иті өлсе де, ол бейшара иесіне, мына өзіне ой салып кетіпті-ау. «Иә... аңның ізіне түскен де, адамның ізіне түскен де, әуелі ақымақ болмай тұрып, алдыңдағының кім, не екенін жақсы білгені жөн екен. – Сұлтан жөткірініп қойды. – Әй, соған миы жетпей жүріп, жұрт биледі-ау біраз адам. Ел бағуды мал бағудан да оңай көріп... Ойпырым-ай!»

	Кісі біреуге кейіс білдіргенде, ызасы келгенде, өзінің ойы жеткен жерге ананың ақылының жетпегеніне күйінеді де. Сұлтан да сөйтті. Сөйтіп отырып, кенет өзінің, иншалла, олардан артық жаратылғанын, Құдай қуат пен ақыл беріп (астамшылық болса кеше гөр, Тәңірім!), абыройы артып тұрғанын ойлағанда, сүйсініп қалды. «Шүкір ғой, шүкір!» – деп шалқая беріп күбір етті. Ақылсыз болса, бір тырайып түсетін жері әнеукүні еді. Тар жерде тауып-ақ кетті емес пе?!»

	...Сырттан топылдаған ат тұяғының дүрсілі, суыт жүрістен шылдыр қаққан жүген дыбысы, пысқырыныс естілгенсін, сұлтан Сүйеуғали шалды ертіп тысқа шыға келсе, асыға күткен адамдары үй іргесіне кеп түсіп жатыр екен. Қайсысы кім екенін ажыратып болар емес. Әйтеуір аман-түгел секілді. Қараңғыда қараң-құраң етіп көліктерін байлап, қарбаласып жатыр. Сосын-ақ көңілі сабасына түскен ол сабыр сақтап, ақырын тосқан. Атын қаңтаруды әлдекімге тапсырды ма әлде бұған деген бейілін білдіргісі келді ме, алдымен Ықылас жетті. Қалғандары кішкенеден соң үздіксоздық жиналып, қаумалай қоршап тұрып қалды.

	– Иә, аман келдіңдер ме? – деп сұлтан ауыз жиғанша, бәрін бүлдіріп, сүйрете келген қоржынынан қан-қан БАС-ты Ықылас домалата салды...

	– Астағыпыралла-а-а, астекет! Астағыпырр... – Сүйеуғали шалдың буындары қалтырап бүгіліп бара жатты.

	Сол екі арада ауыл үсті де азан-қазан боп, жұрт жиналып қалғаны.

	– Ойбай, мыналар кісі өлтіріп келіпті!

	– Не дейді?

	– Кім екен, кім?!

	– Кімді өлтіріпті?

	Кешкі шай-суын қамдап, сүтін пісіріп алып, орындарына отыра бастаған жұрт ұлардай шулап, ызы-қиқы боп қалды. Сөніп қалған жер ошақтарға қайтадан тамызық тасталып, лаулатып от жаға бастаған. Әр жерден жалпылдақ отынның жалыны алаулап, бар маңай біраз уақыт қызыл жалқын түске еніп, төңірек түгел өртеніп жатқандай үрей билеп кетті.

	Дәл бұндай болар деп мұның өзі де ойлаған жоқ-ты. Іш жиып қалды. Сәл кідірсе секемшіл жұрт сыйынудан да, сыйлаудан да қалатынын, үріккен елді енді қайтып маңайына үйірілте алмасын ұқты. Сол-ақ екен, сұлтан жиналған топтың алдында Ықыласты алқымдады.

	– Ақ патшаға қыруар қылмысы бар адамды айдап әкелудің ор-нына, сен... шаш ал десе, бас алып! Тұра тұр, жауапқа тартыласың, бәлем! – деп айнала тұрған ел анық естісін дегендей, ақырып, айқайлай сөйледі. – Кім саған кісі өлтіруге бұйрық берді?! Қазір қаруларың алынып, қариялармен кеңескенше оңаша үйге қамаласың! – деді зілдене.

	Біреулер ЬІқыласты ертіп әкетті.

	Шағын ауылда шал-шауқан болмаса, ақсақалдық айтар адам, сірә, жоқтың қасы. Соны біле тұра, сұлтан қарттарды шақырттырып, қан төккен кісінің қатты жазаланатынын, мынадай шатақ істі дереу түбегейлі тексертуі керектігін тәптіштеп айта келіп: «Тап осы қазір аттанғаным жөн бе деймін», – деп сәл кідірді.

	Бөрікті, малақайлы бастарда үн жоқ. Төмен қарап тұқырайып қалыпты.

	Үнсіздікті тағы өзі бұзды.

	– Әрине, өзінің айыпты адам екені баршаңызға белгілі. Әйтсе де, азды-көпті аты шыққан кісі болғандықтан, қалған істі қалай реттеуді қарарсыңдар. БАС-ты да өздеріңе аманат қылдым... – деп, отырғандарға жағалай көз салып шықты.

	– Қарағым-ай! – Жұрт сілкініп кетті. Төрге таман отырған төбедей қара шал қара бурыл қаба сақалының ұшында дірілдеп тұрған бір тамшы көз жасын қаптамасының жеңімен сүрткіштеп, жүзін көтерді. – Қарағым-ай! Қарағайдың қарсы біткен бұтағындай қайсар туған батыр еді ғой. Шатынап шарт сынды-ау! Саған не дейік енді... Ата жолын ұмытпағаныңа рақмет! Аттанам десең Алла жар болсын дағы...

	Иығынан ауыр жүк сыпырылып түскендей, сұлтан сонда ғана терең тыныстап демін алды. «Бәсе, шыққыр көзі шықпаса, бұл елді білетін сияқты еді ғой. Тағы да тап басқан екен. Қателеспепті. Қытығына тимей, осылайша құр-құрлап отырып қана қыл арқанмен

	матап алмасаң, құлағына қол апарта ма асау ел...»

	Ақсақалдарды риза қылып, сұлтан сол бойда аттанып кеткен.

	...Бірнеше күн суыт жүріп, кеше түнде жолсоқты боп келсе де, жандаралға жай-жағдайды баяндайтын хат жолдамаққа ниет қылып, бүгін ертерек тұрып еді. Тұла бойы сал-сал боп, әлденеге самарқау тартып ұзағырақ отырып қалыпты. Басын тұмшалап алған ой тұманын серпіп тастамақ болғандай, сұлтан орнынан сергек тұрып, әскери формасын киді де, жіті басып кабинетіне келді. Со бойда писарьді шақырып, өзі креслоға жайғасты да, «жаз» деп саңқ етіп, дауыстап сөйлеп кетті.

	«Шекаралық комиссия бастығына.

	Ішкі Орданың сұлтан-правителі Баймағамбет Айшуақовтан.

	Р а п о р т

	Орданың өзіме сеніп тапсырылған бөлігіндегі қырғыздар арасында қызмет бабымен жүргенімде, Беріш руының қырғызы Махамбет Өтемісұғлын ұстауға жарлық берген комиссияның тапсырмасын ескеріп, мен бұл іске зауряд-хорунжий Ықылас Төлеевті, би Жанбазар Боздақовты, Төрежан Тұрымов дейтін қырғызды және Махамбеттің туысы Мұса Нұралинді, небары 15 адамды жұмсаған едім. Маған мынадай жағдаятты мағлұм етті: Махамбеттің үйіне жарты шақырымдай қалғанда, олар Төрежан Тұрымовтың қасына екі қырғызды қосып, үйде бар-жоғын білмек хақында жіберген көрінеді. Жақындағандарында киіз үйден Махамбеттің інісі Хасан, тағы бес қырғыз және Махамбеттің өзі шыққан. Шыққан бойда Махамбет ерттеулі тұрған аттарға ұмтылыпты, бірақ Төрежан оның қашып кетпек болғанын сезген де, шауып келіп тұсау-шідерлерді қиып, аттарды босатып жіберген. Түтігіп алған Махамбет атып жіберген екен, тимей қалыпты. «Бәрібір тірілей қолға түспеспін!» – деп айқай салған ол, екінші рет оқтала бергенінде, Төрежан жаман оймен келмегенін, керісінше сұлтан-правительдің жарлығы бойынша биылғы жылы Адай руының Мәдді деген қырғызынан (әкесінің аты-жөні белгісіз) ұрлап алған төрт жылқыны қайтарсын деген бұйрық әкелгенін айтады. Сонда ғана көңлі орныққан Махамбет бұйрықты орындауға уағда қылып, үйге ешкімді кіргізбес үшін сыртқа төрт қырғызды қалдырады да, келгендердің ішіндегі шені үлкені – ЬІқылас Төлеевті киіз үйге шақырады.

	Ықыласқа шай ішкізе отырып, қолынан қанжарын тастамаған Махамбет сөз арасында неге келгендерін қайталап сұрапты.

	Ықылас полковник Баймағамбет Айшуақовтың тапсыруымен, оны – Махамбетті ұстауға келгенін айтқан екен, Махамбет қанжарын ала ұмтылған. Араларында отырған Мұса ұстай алғанда соққы дарымай, тайып кетіпті. Сол екі арада Махамбеттің тоқалы Ықыласқа қылышпен дүрсе қоя берген, бірақ ол әйелді итеріп жіберіпті.

	Осы кезде үй сыртында тұрған Жүсіп Өтеулин айқай-шуды естіп, ЬІқыластың қалған жолдастарына «Жақындаңдар» деп белгі береді. Өзі ішке енсе, Ықылас Махамбеттің әйелінің қолындағы қылышты тартып алмақ болып жанталасып жатыр екен. Мұса Махамбеттің өзін ұстап тұрған көрінеді.

	...Жұмсақ креслода көзін жұмып, шалқайып отырған полковник осы тұста орнынан баяу көтеріліп, бөлмеде ерсілі-қарсылы жүре бастады. Қабағы қатыңқы. Рапорттың кей жері көңілдегідей боп қиыспай-ақ тұр. «Қайтпек керек?!» – Қағазға шұқшия түсіп, әр сөзін аңдып отырған писарьдің ту сыртына кеп, жазғандарына көз жүгіртті. Кінә қоюы мүмкін емес, маржандай әдемі жазу... «Іһмм! Иә...» Сұлтан есіктен төрге дейін әрлі-берлі самарқау қозғала бастады...

	– Жаз! – деді сәлден кейін. Писарь қаламын қаттырақ ұстап шиыршық ата қалды.

	...Махамбет Мұсаға бой бермей бара жатқан соң, Жүсіп оның қолындағы қанжарды қылышпен қағып түсірмек болған екен, қате боп, соққы басынан тиіпті. Аңдаусызда қатты тиген болу керек. Махамбет тіл тартпай кеткен.

	Жүсіптің Махамбетті өлтірмек ниеті болмағанын Ықылас Төлеев пен Мұса Нұралин айғақтап отыр. Керісінше, ЬІқыласты киіз үйге жеке шақырып алғанда, Махамбеттің ойы – меніңше – оларды бір-бірлеп бауыздап тастамақ болғанға ұқсайды.

	Махамбеттің үйінің жанында қарауылда қалған төрт қырғыз, Жүсіптің белгі беруімен Ықыластың жолдастары шауып келе жатқанын көріп, қашып кеткен. Олардың ішінде Махамбеттің інісі Хасан мен Бітімбай Шөкеұғлы дейтін қырғыз бар; бұл екеуі ұсталып, Махамбеттің үш мылтығы, екі қылышы, қанжары және қашуға даярлаған екі атымен бірге менің қолыма табыс е-тіл-ді».

	– Жазып болдың ба?! – деді сұлтан, «дәл солай, полковник мыр-за» деп жәудірей бұрылған уыздай жап-жас писарь жігіттің көкшіл көзіне қадала қарап. – Жарар!.. Баймағамбет Айшуақов. Орданың сұлтан-правителі... 5 ноябрь 1846 жыл...»

	* * *

	Суыт хабарды сол күні-ақ жөнелткен сұлтан көп жылдан бері жанына батып жүрген жайсыз жарасы жазылғандай бір сергіп қалып еді. Құдай қаласа, қысылыс-қымтырылысы жоқ еркін өмір енді басталатындай. Өйтпегенде ше... ойлап отырса, ішкі ордадағы «іріткінің» басталғанына он шақты жылдың жүзі болған екен. Осы уақыттың ішінде орнығып отырып, оң-солын ойлауға да мұршасы келмепті. «Алып кетті, шауып кетті. Ойбай, келіп қалды» деумен жүргенде күндер өте беріпті. Және жай өтпей жанына шаншудай қадалып, қажытып, қажап-ақ тастаған екен. Оны бүгін ғана сезіп отыр.

	Сұлтан терезеге қарады.

	Күн қабағы қатты бұзылыпты.

	Далада жапалақтап қар жауып тұр. Қарашаның қары... бүгін үшінші күн...

	Жақында ғана жіберген фелдъегері сонау Орынбордан, әнеміне, келіп қалатындай көрініп, алғашқы кезде ол біраз елегізіп еді. Хабар бола қоймады. Аптыққан көңіл басылсын деп, қырға шығып кеткен сонсоң. Бір жұмадай жүріп, бүгін оралған беті...

	Осы сапарында, әсіресе, алдыңғы күні мен кеше біраз жерді аралады. Ел қырдағы қоныстарынан қыстауға бет түзепті. Кейбір қараша үйлі қоңыр ауылдар азынаған жел өтінде, төпей жауған қар астында қалып та жатыр екен. Қайран қалғаны – Құдай-ау, күнін көре алмай жүріп, кешегі бір кездерде солардың қалай құтырғаны... Адам нанғысыз. Түс секілді. Желіп келе жатып жан-жағыңа: жымжырт қырға, томпиып-томпиып жатқан төбешіктерге, қыбыр-қыбыр тіршілікке қарасаң, Тастөбедегі ұрыс та, қан сасыған қырғын да болмағандай. Жолшыбай әлденеше көшті кезіктіріп еді. Бәрінде де елеңдеп, еліріп жүрген ешкімді көрмеді. Жүздері жабығыңқы, көздерінде нала, мұң. Еркектері тақымына басқан бір-бір тұғырына мініп түйе жетектеп, әйелдер мен бала-шаға өркешті айналдыра қоршаған киіздің ортасында бүрісіп кетіп барады. Тіл қатысайын десең, самарқау, салғырт тыңдап, «жай-жағдайды көріп тұрсың ғой» дегендей, күрсініп сала береді. Сонсоң міңгірлеп: күннің суытып кеткенін, қардың төпей жауып тұрғанын, тезірек жылы баспанаға жетсек дегенді айтады. Жақ жүні үрпиіп, үргедек жанармен түйе үстінен жаутаңдай қараған балаларды, еріндері көгіс тартып, қарсы соққан желге қырын отырған қоңырқай, жүдеу жүзді әйелдерді көріп тұрып, кідіртуге де, кідіруге де дәтің шыдамайды екен.

	Сұлтан қарадай қажып, әлденеге құлазып қайтты.

	* * *

	Күн өткен сайын көңіліне бір түйткіл кіріп, сұлтан тыныштықтан айрылды. Алғашқы кезде аңдамап еді. Тірлік толқыны арнасына түсіп, өрекпімей өз екпінімен ағар, бәрі де реттелер деп ойлаған. Енді бақса, сол ың-шыңсыз тыныш тірлік екі құлағын тарс бітеп, есеңгіретіп тастағандай...

	Күйтің-күйтің қыр тірлігі анау... Қапылыс, қарбалас жоқ, бейжай сарай, міне... сыртқы дүниенің де сәні кетіп, қызығы қалмаған секілді. Бұрын қырға қызмет бабымен шықсын, қыдырыстасын, әйтеуір, әлденеге іштей ширығып, шиыршық атып қайтатын. Қазір соның бәрінен ада. Енді қылар іс те жоқ. Бәрі бітіп, бәрі тынған. Құлаққа ұрған танадай тыныштық.

	Кенет әлдебір ой сап етті. «Апыр-ау, өзіңді жақсы сезінуің үшін, алысарға жарарлық жауыңның жер басып жүргені де жақсы болғаны ма?! – Сұлтан қатты таң қалды. – Бәсе, бірдеңе жетпейтін сияқты еді-ау. Көңілі құлазып, көкірегі қолқылдап босап қалғандайтын. Сөйтсе, соның – Махамбеттің – бұ дүниеде жоқтығынан екен ғой».

	Баймағамбет бармағын тістеп, ұзақ отырып қалды.

	* * *

	Қай істе де бір жамандықтың бір жақсылығы да болатынына сұлтан әлдеқашан-ақ көз жеткізген. Орданы ойрандай жаздаған бүліншілік болмаса, бәлкім, бұл Бәйекең атанып, байтақ елге белгілі болар ма еді, жоқ па?! Қайткенде де атын шығарып, ауызға іліктірген ішкі ордада «іріткі» туған кез ғой. Ел басқарған сыйлы кісілерге сын есепті сол тұстан сүрінбей өтіп, сұлтанправительдікке қолы жетсе, Бәйекең оны «бір жамандықтың бір жақсылығы болады» дегеннен суыртпақтап шығаратын...

	Өтемісұғлы өлтірілгеннен бері көңілін күпті қылған жайды бажайлап отырып, ол «жақсылықтың да бір жамандығы болатынына» іштей ұйи бастағандай еді. Оған себеп – ата жауы Махамбет өлгелі өз жүйкесінің бұрауы босап, бұрынғыдай шиыршық атпай, қайта шау тартып қалғаны бір болса; елдің белгілі, беделді деген біраз адамы бұдан бетін аулақ салуға тырысуы тағы үстеме боп, әлгі ойының дұрыстығын қайрансыз мойындатып кетті. Ол – ол ма, енді, міне, бір кезде тонның ішкі бауындай болған бастастұстастары – Байнақ пен Тоғыр, қанаттас отырған Шектінің билері: Тәуекел, Медет, Байтөрелер мұның бүгінгі «ақ түйенің қарны жарылар» қуанышына келмей отырғаны тағы бар...

	Осындай жиында көңіл ашып, өзімен тізе қағыстырып отыратын солардың жоқтығын ойлап, сұлтан төңірегіне көз жүгіртіп еді, тойдың қыздырмалы қызыл желігіне бой алдырып, «қуаныштың жөні осы ғой» дегендей, езулері құлағына жеткенше бос ыржалақтап отырғандарға тақымы толмай қалды.

	...Бұрнағы күні фелдъегер Орынбордан қуанышты хабар жеткізіп еді. Ордадағы бүлікті басуға сіңірген аса көрнекті еңбегі үшін және ақ патшаға әрқашан адал қызмет еткендігі ескеріліп, шекаралық комиссия оны орденге және шенін жоғарылатуға ұсынып қойған екен. Оның үстіне бүлік басы – бұратана қырғыз Махамбет Өтемісұғлы өлтірілгені туралы хабар жеткенде, шекаралық комиссия бастығы шексіз риза боп: «Баймағамбет Айшуақов Орынборға қалай да келсін! Петербургке жүреміз», – депті. Өз кезегінде бұл да қарап қалмай, ат жетер жердегі төңіректің табан тірерлік игі жақсыларын тойға шақырып, хабар салып еді. Сөйткен сүйеніштері, міне... «Құдая, ішкенге мәз, жегенге тоқ... – Сұлтан білдіртпей күрсініп салды. – Осыларды да терезесі тең деп шақырттым-ау. Шендесерлік бірі болсашы, шіркіндердің!..»

	Өз-өзінен жалғызсырап, көңілі құлазып кетті. Бірақ той өзінікі болғасын, ішінде ит өліп жатса да білдіргісі келмей, төменгі жақта отырған қаршығадай ғана ақ сұр жігітке:

	– Қонақтардың көңілін көтермейсің бе, Медебай?! Ән салып жібер, – деді қошемет үнмен.

	Аузын ашуы мұң екен, айналасындағылар аңдып отырғандайақ шу ете түсті:

	– Е, сүйт, шырағым!

	– Салшы бір кәне...

	– Ән тыңдамағалы не заман. Аянбай шырқашы, қарағым!

	Домбыраның құлақ күйін келтіргенше, өзін тағатсыз тосып қалған жұртқа Медебай назар салған да жоқ. Бұрауын түсірген соң барып, домбырасының шанағын оң қолтығына қысқан күйі сәл отырып:

	– «Абылайдың асында шаппағанда, атаңның басында шаба-мысың» деген бар ғой, Бәйеке, – деп күлген болды. – Сіздің қуанышыңызда, осы сарайда айтпағанда... Іһмм! – деп, «ар жағын өзіңіз де білесіз ғой» дегендей, басын оң иығына сәл бұрып, тартып кетті.

	...Жөпелдемде бір-екі ауыз әннің басын жедел қайырып, келесісін бастарда домбыра құлағын қайта бұрамақ болған Медебай қызметші жігіттің кіргенін, сұлтанға әлдене айтуға оқталғанын аңғарып, тосылып қалды. Жұрт назары да солай ауған.

	– Бәйеке, сыртта бір жігіт «сізге кірем» деп бой бермей тұр.

	Қайтсек...

	– Кім екенін білмедің бе? – деді сұлтан әлденеге елеңдеп.

	– Бәсе, кім өзі?

	– Баса-көктейтіндей қайдан шыққан неме? – деп едіреңдей бастаған бір-екеуді жаратпай, Баймағамбет тыжырынып басып тастады.

	– Аты-жөнін айтпайды. «Ақынмын» дей ме... – Қызметші жігіт күмілжіді.

	– Ақын болса, кірсін! Көрелік... – Сұлтан көңілденіп, сыртта тұрған бейтаныс адамды елегізи күтті.

	Соның арасынша тақтай еденді нақ-нақ басып кеп, еңгезердей біреу есіктен ене берді. Жүзін аңғарғанша болмады, басын маңдайшаға соққан бейтаныстың жапатай бөркі жерге ұшып түсті.

	– Тоқта! Осыған ойланбастан өлең айт, ақын болсаң...

	Ересек адамның ебедейсіздігін көріп, мәз болған балаша, бір елпілдек сезім билеген сұлтан еріксіз езу тарта отырып, бұйрық қылды. – Тез! Тез...

	«Тез!» деген келте үн атқан оқтан кем тимеген болу керек, бір аяғы табалдырықтың сыртында қалған бейтаныс, тасқа тиген шар болаттай, шақ ете қалды.

	Басымнан түсіп кетті жап бергенім. Құдай-ай, осы ма еді көп көргенің? Өсірген сылап-сипап он саусағым, Қанекей, тап бергенде, ап бергенің?! Қызыл тіл, барың болса енді сөйле, Таппасаң, қапияда босқа өлгенің.

	Тар жерде тақымдадың, сұлтан ием, Мен бе еді мұнша көпте жек көргенің?..

	– Ой, жарайсың!

	– Өлме!

	– Өлсең қайтып келме! – деген қошемет үндер бұршақша жа-уып кетті.

	Бірақ мұның бірде-бірі бейтаныстың жабырқау, һәм қатулы қабағын жадырата алған жоқ. Айтарын айтып салып, жерде жатқан жапатайына еңкейді де, жұмарлап ұстаған күйі тұрып қалды.

	– Ә, Шерниязбысың? – Сұлтанның даусы дірілдеп кетті. – Бы-лай шық... Бәйбіше, қасыңнан орын бер!

	Әлгінде келеке қылғандай келте бұйрық берген сұлтанның мына мінезін қалай ұғарға білмей, дағдарған Медебай: «Е, ауыл арасының әлдекімі шығар. Әжуалап, қузар да қояр», – деп ойлаған. Жоға... Мына бейтаныс бұны баса-көктеп өткенімен қоймай, жұрттың ықыласын да өзіне аударып алып, мұны – Медебайды – керексіз нәрседей шетке қағып тастаған секілді. «Жоға... Медебай оған көне алмас». Қатты қорланғаны сонша: жұрт та, анау да естісін дегендей, әдейі қаттырақ сөйлеп: «Ханыммен бірге отырып тамақ жейтін, құжырайып отырған бұл қай неме?» – деп қалды.

	Бейтаныс басын оқыс көтеріп алды. Көзі тым өткір екен. Екі бүктеп, бір жұтатындай бұған қадала қарап, түйіліп апты.

	«Мына арлан қайтеді-ей, бейшара күшікті талап тастайды-ау» дегендей, жұрт та үрпиісіп кетті. Енді болмаса, араша сұрап араға киліккелі отырғандар да бар секілді.

	Соны байқап қалған болу керек, кенет бейтаныстың бетіне бұлдыр күлкі үйіріліп:

	– Осы ма Медебайың, хан, мақтаған Қолында домбырасы бармақтаған, Хан алдында немесін салмақтаған.

	Көргенсіз неткен есер қалжақтаған, – деп бұра салды.

	Бірі абдырап, бірі сұрланып, енді бірі абыржып, кейбіріне тіпті үрей ұялап, шошыныса қараған қара шұбар беттер кенет жайылып жүре берді. Әлгіндегіні жуып-шаю үшін өтірік-шынды күлісіп, кейбірі тіпті түбі түскен шелектей даңғырлап, енді бірі мәніс ұқпаса да жұрттан қалмас үшін, әйтеуір, бірдеңе айтып – бәр-бәрі гу ете түсті.

	Жәңгір өлгелі хандық жойылса да, өзін «хан» дегенге сұлтанның іші жылып қалды. Қарсы жауап айтпақ боп қомданып, қопаңдай бастаған Медебайға:

	– Жә, жә! «Бұра сөйлеген күлуге жақсы» деген... Қой! Қо-йыңдар!.. – деді басу үнмен. Көз қиығымен Шерниязды да шалып өтті... Киімінің жұпынылығы мен өзінің жүдеулігі болмаса, көрер көзге келбетті екен. Жазық біткен кең маңдайдың астында ұзынша жар қабақ. Аумағы алақандай адырайған айбатты екі көз. Ерге, еркекке ғана бітер етжеңді кесек мұрын... оң танауы сетіктеу екен. Бірақ кескінін бұзбай, қайта қуат пен жігерден құрыштай құйылған кісінің келбетін танытады. Дөңгеленте қойған қап-қара қою қаба сақалынан да қайраттылықтың лебі есетіндей. «Қолынан

	да, тілінен де келетіннің өзі болармысың?!»

	Сұлтан бір қыртысын бүйірінде бүгіп қалды.

	** *

	Екі-үш күннен бері үйінде есепсіз қонақ боп жатқан адамды Баймағамбет көтеріліс кезінде көрген-ді. Қолға түскен көп тұтқынның бірі болғасын, ол кезде: «Е, әлгілерге ерген әуейілердің бірі шығар», – деп мән бермеген. Кейінірек ақын екенін естіп, жұртты желіктіріп жүргендердің ішінде ол да бар екенін білген соң, ізіне адам салған. Сөйткен содырдың өзі қолына келіп отыр. «Қайтпек керек?!»

	Жұрт тарап, адам аяғы басылғасын, сапарға аттанар алдында енді тек сарай маңының сыйлы кісілерін ғана жинап, сұлтан оны сынамаққа бекінді. Айдатып жіберсе де, алып қалса да – бас билігі өзінде тұрғанда, неге байқамасқа? Бәлкім, бір кәдесіне жарар. Уды у ғана қайыратыны секілді, ақ сүйегіне қара қарғыс боп басылған лағынет таңбасын, кешегі күнәкар Махамбеттің астамшылығын аяқ астына салып берсе... Өзі жайлы артында өлмес сөз қалса, мадақ, мақтау қалса, енеден жаңа туғандай тазарып бір қалмай ма?! Сөйтіп сұлтан атағы, Бәйекең аты ауыздан-ауызға аңыз боп кетпей ме...

	Сұлтан мұны талай жыл армандаған. Адам баласына байлық пен бақ тым аздық етеді екен. Атақ керек көрінеді; айдай әлемге әйгілі болу керек көрінеді... Ар жағын сосын тағы көре жатады да... Әзірге сол жетіспей тұр. Медебайлардың қолынан мұның келмейтінін ол әлдеқашан ұққан. Қайта аптап күнде артық киген киімдей, аяғына тұсау, шапанының шалғайына оралғы. Сонысына қарамай, андамында ертіп апарса, мұны мадақтау орнына, өзін танытқысы кеп, тыраштанатынын қайтерсің? «һа-һа-ау, е-е-еу-у» деп езіп отырып алғанына жының келеді. Бәлкім, мынаны Бәйекеңнің бағына Құдай айдап әкелген шығар. Ел ішіне тарап кеткен есер сөзді басып берсе... мұның кім екенін күллі жұртқа жария етсе! Пай, шіркін, өзі де суырып салма, ағып тұрған ақын екен. Айт дегенде айылын да жимады-ау. Шықса, осыдан бірдеңе шығар. Бір әттеген-айы – тілі шақпа, ащылау ма, қалай?! Қайда барар дейсің, сарайдың салтанатынан, басына қонған бақ құсынан қашатын – елдің бәрі бірмойын Махамбет емес шығар. Нар тәуекел, мұны да бір сынайық!

	** *

	Ел орынға отыра, «оң сапар!» айтуға келген қонақтары тегіс жиналып, көңілі көтеріліп қалған сұлтан бөлек үйде жатқан Шерниязды да шақыртып алды.

	Шай үстінде оны-мұныны айтып әңгімелесіп отырмаса, ас батпайтын қазақтың қашанғы әдеті; сол жөнмен біраз жайдың басын шалған соң, шайға қанып шетке ысырыла бастаған ақсақалдар жағы Шернияз шайырға қолқа салды. «Атағыңды алыстан естуші едік, пәлен жерде пәлен депсің, түген жерде түген депсің. Соларды айтшы, өз аузыңнан естиік», – десті.

	– Бағы тайған жүйрікті бәйгеге қоспас болар. Бүгінде бізден бақ тайған күн ғой, – деп Шернияз ыңғай білдірмей, дастарқаннан ығысыңқырап еді.

	– Жә! – деп сұлтан шытынып қалды. – Айран сұрай келіп, тостағанын жасырмас болар, Шернияз! Кешегі күні желіккен жұртқа қосылып желпілдеп едің, жеткен жерің белгілі. Енді келіп кешірім сұрап отырған жоқпысың?! Кешпейтін қабақ таныттым ба?! Қай бұлданғаның бұл? Қайта, алыс жолға аттанғалы отырғанымда алдыма жаймаймысың өнеріңді...

	– Ие, сүйт, шырағым! Өзің тағы жұмысты боп келген екенсің, – деп, айнала отырғандар жақауратып, жамырай үн қатысты. – Ақ патшаның өзі Бәйекеңді ел қамын жеген ер деп шақыртып отырғанда...

	– Бұлданса, айтпай-ақ қойсын! – Қайқы ерін, қарагер бәйбіше кергіді.

	Әйелі ашуланса, әлденені бүлдіріп тынатынын білетін сұлтан әлгі сөзді жуып-шаймақ боп, жадыраңқы үнмен:

	– Әні... жеңгең де ашуланып қалды. Ақын болсаң, қане, жеңешеңді қатырып бір жамандап берші, – деді енді күліп.

	– Жә... қандай қайнысы жеңгесін жамандаушы еді!? Мықты болса мақтап көрсін!

	– Жоға... жеңешем мақтауды аз естіп жүрген жоқ. Қиыстырып жамандай алса, жамандап-ақ көрсін.

	Жұрт екі ұдай боп, кәдімгідей желпінісіп қалды.

	– Қане, қатыршы бір! – деп сұлтанның өзі де қызбаланып кетті. – Қане!..

	Құйттай нәрсеге де қитығып, көгере қалатын қайқы ерін, қарагер қатынды жамандаса, долының талағы тарс айрылып түсерін Шернияз бірден-ақ білді. Біле тұра от басса, опық жерін де ұқты. «Мақтасын, мақтасын!» деген дауыстар басым шыққан кезде екі ұштылау жымиып:

	«Шеріңнің сөйлер сөзге желгенін-ай,

	Шүкір қылдым, Алланың бергеніне-ай,

	Жұмақтың сипатындай дәл айбатты

	Ханымның келбетінің келгенін-ай», – деп бір көтеріп тастады.

	«Е, бәсе, бағанадан бері осылай демейсің бе» дегендей, бәрі де орынды айтылғандай, қарагер бәйбішенің қабағы жадырап, бір бұлаңдап қалды.

	– Жә, Шернияз! Осынша өтініп ем, жеңгеңді жамандауға бармадың... Қане, мықты болсаң мені жамандашы, – деді, сұлтан енді ары қарай айтқызбай.

	– Ойбай, тақсыр-ау... – Шернияз күлді. – Тақсыр-ау, сізді жаман-дауға ауыз бара ма?

	– Қорықпа! Айт дедім ғой. Айта бер.

	Жұрт аңтарылып қалды.

	Шернияз «ойыны ма, шыны ма» дегендей, сұлтанның бетіне барлай қарап еді, «Мақтамай қайда барасың? Мақтайсың ғой... Мақтатам ғой! Бірақ ол кейін...» деген өр көкірек сенімді байқады жүзінен. Өз сөзін өткізу үшін енді қайтсе де әуелі жамандатпай, соған бір ішек-сілесі қатпай қоймасын да білді. Қайрай түсіп:

	– Шыдамайсыз ғой, тақсыр-ау! Шыбынымды шырқыратарсыз. Қойыңызшы! – деп бәлденген болды.

	– Жаңа мені жаманда деп желп-желп етіп еді. Өзін келістіріп керіп берші, қайным-ау, – деп, мақтау сыбаға тиген бәйбіше де сылқ-сылқ күлді енді. – Айта-айта жүрейін, бәлем!

	Шернияз тағы шалқалады.

	– О не дегеніңіз, бәйбіше! Бәйекеңді...

	– Айта бер дедім ғой! Құдай куә, осы отырған жұрт куә.

	Қорықпа!

	– Әй, шыдамайсыз-ау.

	– Шыдаймын!

	– Шыдамассыз!

	– Шыдаймын! – деп сұлтан ақырып қалды. – Немене, мені бала деймісің?! Қане!

	– ...Ар жақта Арынғазы дүбірлеген...

	Шерлі ақынның үні саңқ етіп, кенет ащы шықты:

	– Ар жақта Арынғазы дүбірлеген,Бәйеке, елің бар ма бүлдірмеген.

	Төре кетіп төбеде төбет қалып, Туып тұр ел басына бұл күн деген... Кешегі Исатайдай асыл ерді

	Дұшпанға ұстап бердің тіл білмеген. Қазақтың қара жұртын быт-шыт қылған, Төре емессің, төбетсің дым білмеген.

	Өлтірттің жалғыз бауырым Исатайды

	Сенен де қалмақ жақсы шүлдірлеген

	Па, шіркін, Исатайдай сабаз тумас,

	Қас итсің, қасыңа да адам жуымас,

	Ел ұстап, жұрт билейтін қылығың жоқ, Хан емес, қас қатынсың мұндар қу бас!

	– Ә, нәле-е-ет! – Қайқы қылыш жарқ етті. Дүние астан-кес-тен боп, аспалы шамдар шайқалып, қабырғалар теңселіп кеткен секілді. Енді болмаса мына үйдің асты үстіне, үсті астына келетіндей. Ырсыл-күрсіл, қырылдаған үн, шыңғырған дауыстан құлағы тұнып, сол сәт төбесіне қараған Шернияз желкесіне төніп тұрған жалаң қылыштың жүзін көріп, есін жиып алды.

	– Хан қолында жарасқан, қасқа қылыш, Қаһарлансаң өтесің тасқа, қылыш.

	Хан қолында тұтқаң бар ұстап тұрған,

	Жарлықтан хан бұйырмай аспа, қылыш! – деп тағы да тақ ете түсті де, кенет созалаң дауысқа салып, басқа ырғақ, басқа мақаммен:

	– Атаңыз кешегі өткен Абылай-ды,

	Абылай көп ерлігін жұртқа жайды...– деп соқтыра жөнелді.

	Қатты ашудан қара сұр жүзі қабарып, түтігіп кеткен сұлтан ақырып ұмтылғанда, алғаш Абылай аты неге айтылып жатқанын, оның бұ жерге қандай қатысы бар екенін ойлай алған жоқ. Бар қаны басына шауып, көз алды мұнартып кетті. Айналасы ыю-қию, у-шу боп, әлдекімдер келіп қолынан ұстай алғанда, сүлесоқ бір күйде тұрып қалған-ды. Енді аңдаса, алдындағы алаңкөз әлгінде түк болмағандай, мұның арғы атасын қазбалап, сонан бері «уызының арылмағанын, бағының таймағанын, текті жерден шыққан айтулы асылзада, ақсүйек» екенін төкпектетіп-ақ отыр екен.

	Сол сәт санасында сапырылысып өткен мың сан ойдың бытшыты шығып, тек біреуі ғана миында ұршықша үйіріліп, зырқырап тұрып алды. Қалған бұлыңғыр да бұлдыр дүниенің бәрі кенет кейін серпіліп, «енді қайттім?» деген жалғыз сауал жетім құлындай жер түбінен азынаған дыбыс беріп тұр. «Не істеу керек? Не істеу керек? Бүкпеңді білдірмей жіберетін бірдеңе таппасаң, біткен жерің осы, Баймағамбет! Не істеу керек? Не істеу керек?»

	– Уай, ішің кепкір, Шернияз, ішің кепсін!... – Сұлтан әлгі ісін әзіл үшін істегендей, қылышын қынабына салып жатып, қолын сілтеп күлген боп, езу тартты. – Тар жерде тақымдап бір састырмақ ем, тауып кетті! «Сөз тапқанға қолқа жоқ» деген, жұртым!

	Мінекей! – деп маңдай терін көлдей орамалмен енді сүрте берген шайырға қамқа шапанын өз қолымен әкеп жапты.

	Мінезінде қылта-қалтарыс көп сұлтанның мынаусына біреу аңырып, біреу таң қалып, біреу қалай ұғарға білмей дағдарса да, бойларынан әлгіндегі діріл мен үрей кетпей, барлығы да зәрезеп болған балаша қалтыранып қалып еді. Сұлтанның салқын да басыңқы даусы қайта естілді:

	– Шын жүйрік қана өрге салсаң өршеленеді, шын болат қана шарға салсаң шамырқанады. Шын ақын екен, Шернияз! Бәйбіше, бұлғын бөркім қайда? Кигізші Шерниязға! Орамал тон болмаса да, жол болар, – деп иек қақты.

	Бет-аузы тыржың етіп, жақтырмай қалған бәйбіше «Бұл не мырзалық» дегендей, көзінің астымен күйеуіне жаратпай қараса да, сұлтанның әлгіндегі қатты қимылынан қаймығып, орнынан сүйретіле тұрды. Кежегесі кейін тартқандай керенау басып, әлденеге айналшықтаған боп әрлі-берлі кердеңдеп жүріп, көрші бөлмеге әрең шығып кетті...

	Мұнан кейін өзіне қанша құрмет көрсетілсе де, соның бәрі әлдебір арам астай бойына жұқпай қойған шерлі ақын, көкірегінде қоздаған бар арманын, бар қымбаттысын айта алмағанына, айтуға болмайтынына назаланып, біраз уақ тоңторыс күйде отырып қалып еді. Ер Исатай есіне түскен, қандыкөйлек жолдасы, қанжығалас серігі Махамбет ойына оралған-ды. Солардың шашасынан келмейтін кілең бір кебеже қарын қойторылардың ортасында «ішкенге мәз, жегенге тоқ» топтың ішінде отырғанына назаланған-ды. Кенет күрсініп салды... «Е-е, құйқылжыған құрғыр заман-ай».

	Таңға созылар ұзақ отырыста ол енді көп шуылдақтың қолпашына еріп, өз жанынан өлеңді суырып салып, сумаңдап отыра алмасын білді. Бірақ көкірегіне сөз дарыған адамның сөйлемей отыра алмайтынын ұқты. Ақи-тақи әңгіме таба алмағанда жеті атасының көрін қазса да бірдеңе айтпай тыныш қарап отыра алмайтын жұрт ортасында шайыр отырғанда сөйлетпей қояр ма. Сөйлегенде не дейді?! Қарқ-қарқ күліп, қарынын сипап жатқан мыналарды мадақтай ма... Жо-о-о-оқ! Ол бола қоймас. Ал сонда не айтады... Исатайдың ерлігін, Махамбеттің жалаң қылыштай жарқжұрқ еткен жырын айта ма?! Жо-о-оқ! Оны мыналар айтқызбайды. Сонда не... не қалды? Ә-ә... жыр демекші, сол бар екен гой! Иә, бұл енді тауарихты қозғайды, ертеде өткен ерлерді толғайды. «Әні ...бірдеңе айтып жібер! Бас қамшыны!» – деп қиқылдасып жатыр. Сөйле, Шернияз! Ең болмаса ішіңдегі шерді жырмен шығарарсың. Дандайсыған мыналар да дарақы күлкіден тыйылып, бір сәтке болса да көздерінен жас ағызсын. Ең болмаса ойлансын! Басындағы бақты да, астыңдағы тақты да өзіңмен бірге әкете алмайтыныңды білсін. Е-е-еу! «Кім келіп бұ дүниеге, кім кетпеген»...

	...Ол қыстың ұзақ таңы әбден ағарып атқанша тынбастан жыр толғады.

	Ертесіне Орынбор, Петербор қайдасың деп сұлтан алыс сапарға аттанды.

	II

	«...Ой, Алла-ай! Өткен күннің белгісі жоқ деген осы екен-ау!» Сұлтан күрсінді.

	Елден ұзап шыққалы үш айдан асып барады екен. Қақаған қыста кетіп еді, қар еріп, көктем күшіне енген шақта ел қарасына енді ілігіпті.

	Даланың көктемі-ай, шіркін! Жер сауырын жас босанған әйелдің денесіндей балбыратып-ақ жіберген екен. Шет-шегіне көз жеткісіз, ұлан-ғайыр даланың қай жағына қарасаң да, аяғыңның астынан бастап жіпсіп-терлеп, бусанып жатқан бір аңылжыған дүние. Көз жетер жердің бәріне селдір перде тұтып тастағандай, төңірек көгілдір түске еніп мұнартып тұр. Қар астында жатып, тазарып шыққан қоңыр жусан мен дымқыл топырақтың қышқылтым иісі көкірегіңді кеңейтіп, тынысыңды аша түседі. Үзіліп-үзіліп ара-тұра баяу леп еседі. Сондай бір кездерде ауыз-мұрныңмен қабат дем тартсаң, мынау көгілдір кеңістікте көлкілдеген саф таза салқын ауаны емес, дір-дір етіп ұйыған мұп-мұздай қатық жұтып жібергендей сарайың ашылып, жаның жадырап, бойың сергіп жүре-е береді. Әсіресе, түнде қонған үйлерінен ертемен аттанғалы бері сұлтан мұны анық сезіп келе жатыр.

	...Ала жаздай киіз үйде отыратын қазақ қыстауды қадірлей ме?! Жолшыбай бір ауылдың ақ сақалды ағасының үйіне қоналқыға тоқтаған. Адам көп болды ма әлде түнге қарай үй ысып кетті ме, жайсыз жатып шықты. Оның үстіне қайдағы-жайдағы бір жаман түс көріп...

	«Қалай еді өзі» ...Сұлтан көзін жұмып, өткен түнді ойына алды. «Иә, қалың тоғайдың ішінде келе жатыр екен дейді. Ит тұмсығы батпастай ну жыныс. Бұл соны кеудесімен жарып ұзақ жүріпті. Неге екені белгісіз, әйтеуір, ілгерілей берген, ілгерілей берген. Көк-ала терге малшынған тұла бойының сау-тамтығы жоқ. Әйтсе де тоқтамайды, қайта өлермендене ұмтылады... Бұта жырып, тал-шыбықтар аяусыз осқылаған бет-мойнынан шыпшып қан шығып, удай ашитын секілді. Сонда да кідірмейді. Жүре береді, жүре береді. Ілгері басқан сайын тоғай қоюлана түседі. Қарамайды. Жүріп келеді, жүріп келеді. Ақыры сүлдері құрып, әбден титықтаған шағында алдынан бір алаңқай тап болыпты. «Уһ!» деп ентігін басып, енді аңдаса, алаңқай дегені – жан-жағы тарс бекітулі тас түнек. Мелшиген, меңіреу, қап-қараңғы қуыс. «Қайда келдім?» деп төңірекке көз жүгіртіп, түртінектей бастаған екен дейді, кенет... әлдене сап етіп, мұның басын мойнына дейін көмейлеп жіберіпті. Таң қалғаны ма, қорыққаны ма қозғала алмай, қалшиды да қалды бұл. Бір заматта қолын ақырын қозғап, әлгінің не екенін білмек боп еді, денесі жоқ! Әлдеқандай бір БАС... мұның басы соның аузында. Шошып кетті! Қыбыр етуге халі жоқ. Әлі тұр, әлі тұр... Әлі-беріден соң тынысы бітіп тұншығайын деді. Тыпыршиын десе, әлгі пәле мұның қыбыр еткенін күтіп тұрған секілді. Қымс етсе, қыл мойыннан қырш еткізіп қиып жіберетін сияқты. «Біттім-ау! Біттім-ау! Біттім ғой!» деп ойлаған ол жан дәрмен тұяқ серпіп, ышқына бергенінде... ой, Алла-ай, өз даусынан өзі шошып оянып кетті.

	Үсті-басы малмандай. Онсыз да жылы үйде түйе жүн көрпе жамылып жатқандықтан ба, қара суға түсіпті. «У-у-уһ» деп шалқасынан аударылып түскен сұлтан жамылғыны аяқ жағына серпіп тастады. Ұйқы шіркін көзден үкі боп ұшып кетті.

	«...Апыр-ау, бұ несі? Не түс бұл?!» – Әлгінде тынысы бітіп, тыпыршығаны есіне түскен сайын сұлтан қалтыранып, әлденеге мазасыздана берді. Бұрын мұндайға мән беріп жатпайтын, «түс – түлкінің боғы» деп жүре беруші еді. Неге екені белгісіз, ойы осы төңіректен арқандаулы аттай ұзай алмай-ақ қойғаны. «Қартаяйын дегені ме... Бәлкім, кәрілік кісіге өстіп білдірмей келетін шығар. Әуелі түсің бұзылып, төсегің жайсыз тиіп, жағдайсыз ұйықтайтын болармысың?! Сосын осылайша түн баласы тыныштық таба алмай, сырт еткеннен селк етіп, сергектік кіретін шығар. Кісі қартайғанда ұйықтай алмайды деседі ғой. Таң атпай қақшаңдап жүрген кәрілерді өзі де талай көрген. Солар қайбір дүние қуғаннан таң қараңғысында қалтылдап жүреді дейсің?! Ұйықтай алмағасын дағы... Қыл мойынға дейін басымды көмейлеп жібергені несі?! Сенің басыңа да кәрілік келді дегені ме... Түу! Қайдағы кәрілік, елу деген нағыз ердің жасы емес пе». Сұлтан әлгі бір ойдан арылғысы кеп, өзін-өзі жұбатқандай езу тартып еді, онысынан ештеңе өнбеді. Бөлме ішінің тас түнек қараңғылығындай қалың ой қаумалай қоршап келе берді, келе берді. Ұзақ таң ұйқысыз өтті. Елең-алаңда, терезе еміс-еміс бозара бастаған кезде, ол ақыры орнынан тұрып кетті.

	...Сонан асығыс шай-су ішіп, аттанып кетіп еді, міне, бесін ауған шамада Ор өзенінің төменгі сағасына жетіп, ел қарасына да ілігіп қапты...

	Сұлтан көкірек кере терең тыныс алды.

	Жеңіл тарантасқа жегілген қос күрең бауырын тартып, бабына кеп алған ба әлде жылқы баласының жер танығыштығына бағып келе ме, мойындарын доғаша иіп, кекілді қағып тастап, қоңыраушаларды шыңғырлата сергек желіп, жанын жадырата түсті. Сыңғыр-сыңғыр, шылдыр-шылдыр. Арт жақтан да қаумалай қоршап келе жатқандардың топ-топ желгені, ара-тұра аттарының пысқырынғаны естіледі. Ол былғарымен қапталған жұмсақ арқалыққа шалқая беріп, сол сыңғыр-сыңғыр, топ-топ, шылдыршылдыр үнге құныға құлақ түрді. Бір сәтке бүкіл дүние қазір өзімен бірге осы бір дыбыстарды елти, құмарта тыңдап жатқандай көрініп кетті.

	Ол осыншама рақаттан басы айналғандай балбырап, балқып көзін қайта жұмды. «Дзин-зың, дзин-зың, зың... зың... Сылдырсылдыр, шылдыр-шылдыр, дзин-зың, дзин-зың»... Қоңыраулатып келе жатқан жарықтық көктемнің өзі ме дерсің?! – Сұлтан ұйып қалған аяғын емін-еркін созып жіберіп, шалқая түсті. – Шіркін! Дүние неткен кең еді... Қандай тәтті ең, тіршілік! Құдая, осынша кең дүние көсілуімізге жетпейтіндей, күні кеше қырық пышақ боп қырқыстық-ау. Бәрі бекершілік, пендешілік әуре дағы!»

	Бәйекең осы сапарынан біраз жайларды жадына түйгендей еді. Жалпақ жатқан Нарында жер жетпегендей жаға жыртысып жүрсе, құмырсқаның илеуіндегідей құжынаған халықтың үйме-жүйме боп бір жерде тұрып жатқанын да көрді. «Апыр-ау, – деп ойлаған ол, – солар неғып бір-бірін шайнап тастамай сау қойып жүр екен. Ой, Алла-ай! Нағыз астамшылық бізде екен ғой. Жапанға біткен жалғыз ағаштай, әр жер-әр жерде қадау-қадау боп тірлік етіп жатсақ та, тыныш жүру деген жоқ қой. Жо-о-оқ! Иә-ә... Өтер іс өтті, қалғаны қайыр! – дейік. Ендігі жерде қолдан келсе, елдің тыныштығын бұзу жарамас» деген тоқтамға тіреліп еді.

	Әнеукүні Орынборға келген соң, ел жақтың хабарын сұрастырғанда, «аманшылықтан» кейін Калмыково қамалынан Қабыланбайдың қашып кеткенін естіген-ді. Жұртқа белгілі адам, әрі көтеріліске белсене қатынасқандардың бірі ретінде, оны қатаң бақылау қойылатын түрмеге жабуға үкім шығарылған болатын. Соған қарамастан қашып кеткен. Шекаралық комиссияның төтенше істер жөніндегі бөлімінің қызметкері осы жөнінде үрлеңкіреп, дабырайтып айтса дағы: «Жә, бара көрерміз», – деп сұлтан салқын қабақ білдірумен тынып еді. Ондағы ойы да сол: жұртқа «түу, нәлет!» дегізе бермей, жайымен реттей салутұғын, «Бүлік, сірә, басылды, – деп ойлаған сұлтан. – Жалғыз адам не істей қояр дейсің?! Тіпті бас бостандығын беріп, кешірім жасап, біржола құтқарып жіберсек те түгіміз қисаймас. Қайта, көзі қорқып, үргедек боп қалған ел «мұны қайтер екен?» деп отырғанда, көңілдері орнына түсіп, риза боп қалсын. Баяғыдай бейбіт тірлікке көшіру, «айдағанға жүргізіп, айтқанға көндіру» содан басталмасына кім кепіл?! Иә... Бәйекең бұл елді бір кісідей-ақ біледі. Әлгіндей етсе, ұтпаған күнде де ұтылмай шығады. Сөйту керек»...

	Өз шешіміне өзі риза болған сұлтан көзін жұмып отырған күйі жұмсақ күлімсіреді. Жеңіл тарантастың былқ-былқ еткен жайлы орындығы да осы бір ойын әлдилей түскендей әнтек тербеп, әлдебір рақат дүниесіне әкетіп бара жатты.

	...Түнде ұйықтамай шыққандықтан ба, жол қажытты ма, денесі ұйып зіл тартқан сұлтан маужырап едәуір отырып қалған екен. Кенет шатыр-шұтыр, күрт-күрт дыбыс пен қатты шуылдан көзін оқыс ашып алды. Тіктеліңкіреп отырып, тамағын кенеген...

	– Бәйеке, өзеннің тасуы тым қатты-ау дейім әлі... – деді көшір жігіт, – өткел бере қояр ма екен?!

	Сұлтан тіс жарған жоқ.

	О шеті мен бұ шетіне айқайлаған дауыс әрең жететіндей төгіліп-тасып кеткен ақ жайқын дарияға қадала қарап отыра берді. Өзен беті, шынында, қорқынышты екен. Ақ төсеніштей ойдымойдым мұз өз алдына, анда-санда болса да аумағына қоралы қой сыярлықтай тұп-тұтас сең де көрініп қалады.

	Орынбордан бері аттанарда бұлар Орда жақ бетке шығып алмақ болып еді. Қызыл су жүріп кетті. Сонсоң «Қамыстыөткелге біз жеткенше тасу да басылар», – деп ойлаған-ды. Қайда-а-а! Басылатын түрі мынау болса...

	Өзенді бойлап, ащы ішектей созылып жатқан ирек жолмен жеңіл тарантас тартып келеді. Сұлтан сол қолының шынтағын орындықтың жақтауына тіреп, бұрқан-талқан буырқанып жатқан су бетінен көз алмай әлі отыр. Манағы шуыл тасыған өзеннің ұлы сарыны екен. Бұған дейін мынау ирелеңдеген қасқа жол өзен алқабына бірде жақындап, бірде қашықтап, кейде төтелеп кетіп, дәп қазіргідей ернеулеп келген жоқ-ты. Сұлтан ұлы табиғаттың жойқын күшін, сабырлы да салқын ызбары мен айбынын жаңа аңдағандай, таңырқап та таңданып отыр.

	Кенет өзен бетінен шатыр-шұтыр, күрт-күрт дыбыс қайта естіліп, буалдыр тұман басқан алқап дір-дір етті де, төңірек ішін тартқандай тына қалды. Сол сәтте сұлтан қатарласа, қанаттаса кеп қалған екі үлкен сеңді көрді. Бір-біріне айбат шеккендей, су астынан алма-кезек жондарын ғана көрсетіп, бірі батып, бірі шығып, бірақ екеуінің де адуынды ағынға қылар қайраны болмай, әйтсе де бір-бірімен таласып-тармасып, жағаласып келеді екен. Ойдымойдым мұз кесектері «жекпе-жекті осыларға бердік» дегендей, бірі ілгері, бірі кейін ығысып, бет-бетімен қаңғалақтап барады. Сұлтан осынау көрініске қадала қарап, қатты да қалды... Көңіліне бір ой сап етті. «Е, Алла... адам баласына мінез табиғаттан дариды екен-ау. Өмір атты ағынға ілескен ұлылы-кішілі күллі пенде өзінің тулаған толқын бетіндегі қаңғалақ қаққан жаңқа іспетті екенін есіне де алмай, аз күнгі мейманасының тасығанына мәз болып, марапаттанады екен де...

	Сөйтіп жүргенде онсыз да қамшының сабындай келте ғұмыр қалай өткенін білмей қалып, «өмір деген қас пен көздің арасы» деп көңіл жұбатқан болады. Онымен де қоймай, түбі бір құрдымға сіңіп жоқ болатынын біле тұра, бір-бірін қажап, қиратып, тым құрыса айбат шегісіп, қыр көрсетісіп, жанындағыларды да жайына жүргізбей жеккөрінішті болмағы неден екен?!»

	Сұлтан көсілген аяғын жиып алды. Бақайларының басы мұздап қалған екен, жыбырлатып байқады. Онан су жаңа шалбарына, балағының екі жағындағы жандаралдық жап-жаңа лампасына көзі түсті. Осы сапарында патша ағзамның аудиенциясында болып, өз қолынан генерал-майор шенін алған-ды. Сұлтан сол күні-ақ Петербордың атақты шеберлерінің біріне заказ беріп, осы форманы тіктірген...

	– Генерал-майор! Иә, генерал, осыған өз қолың қалай жетті?! Қалай...»

	Өзен үстінде көлкілдеген анау көк мұнардай буалдыр ойларының ішінен осы бір сұрақты ғана миына ұстап қалды. «Иә, қалай?! Ешкіммен жағаласпай, жауласпай жетті ме... Өзі жайына қарап жүрді ме екен мұның?! Күллі пендені неге кінәлап отыр, осы!»

	Кенет Алдаберген ахуннан естіген құранның бір сүресі ойына оралды. «Пенденің білмегі шарт: кімде-кім өз қолымен қылмыс жасап, оған жалпы жұрт та кінәлі десе – күнәнің үлкені сол». Сұлтан өз ойынан өзі шошып кетті. Өзен жаққа жалт қарап, әлгі екі сеңді көзімен іздеп еді, бір-біріне қыр көрсеткендей, су астынан алмакезек жондарын шығарып, қатарласа, қапталдаса әлі жүріп келеді екен. «Иә... өмірдің өзі де осылай... Тар қолтыққа тап келсеңдер, түбі бір-біріңді күйретпей тынбассыңдар сендер де... – деп ойлады сұлтан. – Тарта беріңдер, тарта беріңдер! Табиғат заңынан, өмір кәдесінен қашып құтылсаңдар көрерміз».

	Ойын тағы да ат айдаушы бұзып жіберді.

	– Тақсыр, Қамыстыөткелге де келіп қалдық. Әне, паромшы үйінің төбесі көрінді, – деді көңілдене дауыстап.

	Сұлтан бұл жолы да үн қатқан жоқ. Тіктеліңкіреп отырып, еңіске қарай жүрістерін баяулатқан қос күреңнің үстінен алдыңғы жаққа көз тастап еді, етекте, жарты шақырымдай жерде ағараңдап тұрған паромшының баспанасын көрді.

	...Айналасына зәулім-зәулім он шақты терек өскен, төңірегі тап-тұйнақтай, жып-жинақы, әктелген аласа үйдің жанына кеп бұлар түсіп жатқанда, үйден бет-аузын аппақ түк басқан қартаң кісі жүгіріп шықты. Жеңсіз кеудешесін түймелеуге де үлгермей, ескі құлақшынының салбырап кеткен бір құлағын жүре қайырып, қалбалаңдап келе жатқанына қарағанда, әлі де болса қунақ жан екенін айтпай тануға болатындай. Паромшы Прохор шал осы екен. Екпіндеп келіп қалса да, тарантастан түсіп осылай беттеген адамның шалбарының екі жанындағы жалпақтығы алақандай лампасынан генерал екенін танып, шал қалт тұра қалды. Жүзінде сескену де, таңырқау да бар еді. Сәлден соң барып бойын билеп:

	– Слушаю-с, Ваше превосходительство! – деді елп-елп етіп. – Шо прикажете...

	– Ат-көлігімізбен арғы бетке шығуымыз керек. Өткізе аласың ба? – Сұлтан күлімсіреген боп, шалдың бет- жүзіне барлай қарады.

	– Қайдам... қайдам, мәртебелі мырзам! Қауіпті-ау!

	Күн көзі қырқаның астына түсіп кеткендіктен бе, өзен алқабы қоңыр көлеңкеге көміліп барады. Ақ жайқын су беті ғана жарқырап жатыр.

	Өзеннің бұл тұсы жалпақтау болғанмен, ағысы баяу еді. Өр жақта қалың қамыс өскен жер бар, соның септігі тие ме әлде бұл маңда жаға жайпақтау болған соң ба, су арнасынан асып жайылып кетсе дағы буырқанбай ағады. Ерте көктемдегі жалғыз өткел осы.

	Паромшының үйіне қонғаннан береке таппаспыз деп ойлаған сұлтан:

	– Сірә, таяу күндерде ешкімді өткіздің бе?.. – деді шалдың ау-жайын байқағысы келгендей.

	– Бүгін ертеңгісін екі адамды өткіздім, мәртебелі мырзам! Бірақ олар... көліктерін тастап кетті.

	– Неғылған адамдар? Көліктерін қалайша тастап кетті?

	– Білмедім, мәртебелі мырзам! Арғы бетке өткен соң көлікті өзіміз табамыз деді.

	«Іһмм! Асығыс біреулер болды-ау». Сұлтан біраз ойланып:

	– Ендеше, бізді де өткіз! Ат-көлікті паромға тиейміз, адамдарды қайықпен тасырсың, – деді бұйрықты үнмен.

	– Паромды жұлып кетпесе... – Шал қипақтап, бас тартқысы келіп тұрды да, кенет генералдың суық жүзін көріп, көмекейіне кеп қалған сөзді тез жұта қойды.

	– Айтқаныңыз болсын, мәртебелі мырзам! Ат-көліктерді паромға тией беруге бұйрық қылыңыз. Мен қазір... – деп үйіне қарай емпелеңдей жөнелді.

	Сәлден соң киініп қайта шықты. Жолаушылар да жағаға қарай қозғалды.

	Арғы беттен сұп-суық ызғарлы леп есіп тұр. Қарт қайығының о жер, бұ жерін шұқылап жөнге келтіргенше адъютантымен әңгімелесіп, кішкене төмпек үстінде тұрып қалған сұлтан оған істі тездетуге әмір етті де, өзі жағаны кезіп, әрлі-берлі жүре бастады.

	Батыс жақ батар күннің сәулесіне малынып, мыңдаған қызыл сүңгіні көк қойнына тірей қалыпты. Манағы көлкілдеген көк мұнар бұ жақтан бу болып ығысып барып, жер бауырлаған бұлтқа айналып кеткен. Аспан күмбезі ғана ашық.

	Сұлтан бір сәт таңырқап тұрып қалды.

	– Готово, Ваше превосходительство! Прошу-с... – Оқыс шыққан дауыстан ол селк ете түсті. Әйтсе де, орнынан қозғалған жоқ.

	Шалдың неге шақырғаны, қазір арғы бетке өтуі керек екені, өзінің жұртты асықтырғаны – бәр-бәрі біраздан кейін ғана оралды ойына. Жайымен басып жағаға келді... Әлгі бір сурет көз алдынан кетер емес. «Батыс жақтағы уықтары қан қызыл, туырлықсызтүндіксіз киіз үй... Сүйеуғали аулының жанындағы төбенің басында да... сонда да көрінді-ау осы. Махамбетке кісі аттандырған күні... – Сұлтанның ерні еріксіз күбір етті. – Махамбетке... Айтпақшы, кеше түсімде көрген БАС кімдікі секілдітұғын?! Таныс сияқты еді ғой! Қалай еді?!»

	Ол қатты қажыған кісінің түрімен қабағын қарс жауып, түйіле ойланып еді, бәрі ап-айқын көз алдына тұра қалды. «Шәксіз... бас соныкі... Соның басы! Енді таныды». Сұлтан есіне түсіргеніне қуанып үлгергенше, қорқыныш қоса қабат келді. «О, сұмдық!

	Тірінің басын өлі жұтты деген не?! Бұ не болды екен...» Ол мәңгіріп тұрып қалды.

	– Мәртебелім, қайыққа отырыңыз! Қозғалалық. – Адъютанты кеп қолтығынан алғанда, сұлтан түк естімегендей, оның бетіне бажырайып ұзақ қарады, бірақ ләм-мим деген жоқ. Қайықтың бел ортасындағы тақтай орындыққа да үн-түнсіз кеп жайғасты. Осыны күтіп тұрғандай-ақ, сопақ астауша да су бетін ақырын сызып, жағадан жылыстай берді...

	Бірде екпіндеп, бірде тұқырып, тулаған толқын үстінде бет алды безіп келе жатқан ойдым-ойдым сеңдерді өткізіп жіберіп, қайық баяу жылжып келеді. Әлгінде арқан бойы ұзамай жатып, бетке суық леп ұрған, өзен ортасына жақындағанда тұла бойды түршіктірер ызғар есіп қоя берді.

	Сұлтан оның бірін де елеген жоқ. Тасыған өзеннің ұлы сарыны ма әлде сүйір тұмсығымен суды жарып келе жатқан қайықтың қабырғасына соққан толқын шылпылы ма, әйтеуір, ұғып болмайтын, түсініксіз бір шуыл құлағынан кетпей тұрып алды. Бар зейіні соған ауып, алдындағы бір нүктеден көз алмай, мән-мағынасыз тесірейіп ұзақ отырды ол. Кенет... сол тесірейе қарап отырған тұсынан әлдене қараң етіп, қозғалғандай болды... Жер бауырлап жатып алып жемтігін аңдыған әлдебір жұмбақ аң секілді.

	«Иә, немене өзі... Қимылдайды ғой», – деп, самарқау ойлап үлгергенше, қарсы алдынан қаруын кезенген кісі серейіп шыға келді.

	– Ей, сұл-та-ан! – Өзен үсті «а-а-ан!» деп ащы жаңғырықты. – Қос батырдың кегі үшін...

	Қауіпті тұстан енді ғана өткен қайықтағылар қайырылып қарағанынша қарсы беттен «гүрс» еткен мылтық даусы естілді. Сұлтан орнынан атып тұрып, алдыңғы жаққа қолын шошайта бере ышқына айқайлады. «Тоқта-а-а! Тоқта, Қаплан-ба-а» Мылқау өзен «а-а-а» деп жаңғырықты тағы да. Оны алыс қыраттар іліп әкетті. «А-а- а!» Жер... аспан. Аспан... жер! Жер... аспан, аспан... жер! Дүние асты үстіне келіп, теңселіп қоя берді. Келесі бір сәтте бір қырын бүктетіліп құлап бара жатқанын ғана сезді сұлтан. Бірақ ешкім сүйеп үлгерген жоқ; қайықты қатты теңсеп, зіл дене сол күйі суға күмп ете қалды...

	* * *

	...Кейін қармақ темір, ошақ, ілгішін салып, үй іші көп іздетті марқұмды. Бірақ сүйегі табылмады.

	Жер бетінде бейіті қалмаған бейбақтың жыл өткен соң асын бергенде, жұрт:

	– Апыр-ай, ақыры табылмады ма?

	– Қайдан табылсын!

	– Е-е... талайдың көз жасы кетті ғой мойнында... Халық қарғысына ұшыраған оңар ма сосын... – десіп, бірі бас шайқап, бірі таңдай қағып таңырқасып тарап кетіп еді...





	Оглавление

	ШЫМЫР ШЫҒАРМАЛАР,

	ШЫМБАЙҒА БАТАР

	ШЫНДЫҚТАР

	ЖІГІТТІҢ КӨЗ ЖАСЬІ

	ҚЫСҚЫ ТҮН

	БІР МАШИНА ШӨП

	АҒАЙЬІН

	ОРАЛУ

	ӨМІР

	ЖӨКЕ АТАЙ

	КЕМПІР

	КӨНЕ ҚОНЫС

	ЖҰЛДЫЗДЫ ТҮНДЕР

	ЖАЛҒЫЗ ЖИЕН

	ҚАРЬІМТА

	ҚАҢТАРДЫҢ ҚАРА СУЫҚ ТҮНІ

	ЖҮНДЕС ҚОЛ

	ИТ ЖЫЛҒЫ ОҚИҒА

	АТЫМТАЙ

	АҚЫРҒЫ КҮН

	БҰРАЛАҢ ЖОЛ

	СЫНЫҚ ТЕРЕЗЕ

	ИТ МІНЕЗ

	ЕСКІ ДОСТАР

	ҚАЙДАҒЫ-ЖАЙДАҒЫ

	МУРАТИК

	БЕРЕКЕСІЗ ТОҒАЙЫ

	У

	ЫЗА

	БАС ЖҰТҚАН БАС





