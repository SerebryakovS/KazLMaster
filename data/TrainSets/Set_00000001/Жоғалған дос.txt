	Тахауи Ахтанов

	Жоғалған дос





	Маңғастың үйінде бөтен адам болған жоқ. Бұдан бір ай бұрын көшеде ойда жоқта кездесіп қалғанымызды қоспасақ, екеуміздің араға он жыл салып қауышып отырғанымыз осы. Мұндай кездесудің ыңғайсыз жағы да бар. Әрине, майдандас достар бірін-бірі ұмытпайды. Дегенмен өмірдің аты өмір. Адам өзгереді. Әркімнің өз тіршілік кәсібі, үйреніскен төңірегі бар. Қанша айтсақ та арадағы жылдар бөліп тұрады. Алғашқы бетте шұрқырасып, одан майданда көрген сүргінді еске алып түгескеннен кейін, ар жағында айтатын берекелі еш нәрсең болмай: «Я, солай де», «сонымен осы жерде істеп жатырсың ғой» деп, желкеңді қасып», – ыңылдап отырасың. Маңғас екеуміз де біраз тосырқасып қалған екеміз.

	Әңгімеге елігіп қыртысымыз тарағанша ас та даяр боп қалды. Сол күнгі жүрегімді шіміркендірген бір оқиғаны естімесем, әрине, бұл мәжіліс те ескі достан татқан көп дәмнің біріндей ұмыт болар еді.

	Ac әкелердің алдында Маңғастың келіншегі кішкентай арық әйелді қолтықтап үйге кіргізді. Алғашқы сәтте кішкене қыз бала шығар деп қалып ем, байқасам шашына ақ кіріп, өңі ескіріп егде тартқан кісі. Маңғас тұрып, алдынан шығып:

	– Е, Әйеке, келіңіз. Жоғары шығыңыз,– деп стол басына қарай әкеле жатыр.

	Үй ішінің елпілдеуіне қарағанда құрмет тұтатын қадірлі адамдары сияқты. Бірақ осы қошаметтерінің өзінен қысылшаң, мазасыздық байқалады. Әйелдің ажары да маған бір түрлі жат көрінді. Амандасқан дауысым баяуырақ шықты ма, ол менің сәлемімді алған жоқ. Қыбыр етіп мойын бұрмастан алдындағы бір ноқатқа қадалып шұңқиып отыр. Маңғас мені ол кісімен таныстырмастан ас қамдатуға сыртқа шығып кетті. Мен болсам қалай тіл қатысудың ретін таппай орнымнан тұрып қабырғада ілулі тұрған суреттерге үңілдім. Бірақ көз қиығым осы бір тосын әйелде. Кенет: «Осы кісі су қараңғы соқыр болмасын» деген ой келді. «Иә, иә... шынында міз бақпай отырысына қарағанда... оған енді күмәнім қалған жоқ. Бірақ одан басқа да бұл әйелде бір сыр бар сияқты. Өңінде жанын жегідей жеген ойдың ізі жатыр. Әлде жақын адамынан айрылып қаза көрген кісі ме? Бірақ осы кісіні азалы дейін десем қара жамылмаған, киімі де жұпыны ғана.

	Менің ойымды рамканың ең шетінде тұрған кішкентай көмескі фото бөліп кетті. Екі бала жігіт кіші лейтенант формасында иін тіресіп қатар тұр. Мына тұрған талдырмаш аласа жігіт Маңғас. Қасындағысы өзім. Көз алдыма Сиваштың көңілсіз, қара суық күзі елестеді. Біздің әскер Қырымның азғана жерін ойып алып, бекініс құрып жатты. Алдымыз жау, артымыз Сиваштың шірік суы. Арғы бетті «Үлкен жер» деп атаймыз. Ол бізге дарқан өмір сияқты бір арман. Ал біздің батальон болса Тартоғай деген алақандай түбектің жартысын немістерден тартып алып сонда бекінген. Түбектің құрлықпен жалғасатын түбі жау қолында. Сонымен біз арман еткен «Үлкен жерді» бір емес екі су бөліп тастады. Бергі пландармның өзіне ені бір шақырым ащы суды қыстай кешіп жүріп қатынадық. Сол жерде тұрғанымызда біздің ротаға осы Маңғас келген. Окоптан қырық-отыз метр шегініп қазылған жер кепеде екеуміз бірге тұрдық.

	Мінекей сол Маңғастың дәл өзі. Бір нәрсеге таңырқағандай ежірейіңкіреп біткен кішілеу қоңыр көзі. Анау үлкен астыңғы иегі...әсіресе мына жұмырықтай томпақ бетке өзге бір қазан бастан бөліп алып қондыра салғандай шықшыты кең үлкен жақ сүйегі... Өзі взвод командирі болса да бұйрық беруден гөрі өзгенің әмірін орындауға бейім елгезек жігіт. Сол кездегі өміріміз азап-мехнаты көп, қаншама сүреңсіз болса да мынау сурет жүрегімді шым еткізді.

	Аа, ескі суреттерді көріп тұрсың ба?

	Иә, майдан алапат қырғын болса да өміріміздің ең бір тәтті шағы – жас дәуреніміз сонда өтті ғой. Сол кезіңді еске алсаң...

	Ие, ие, кел, тамаққа кел,– деп Маңғас менің сөзімді бөліп жіберді. Өзі бір нәрседен сасқандай қасық, шанышқыларды кезек-кезек ұстап күйбеңдеп тұр.

	«Мұнысы несі» деп таңырқағанымша манағы кірген әйел маған тесіле қарап қалыпты. Оны соқыр деп ойласам, көзі өңменімнен өтіп барады. Әлденеге арқам мұздап қоя берді. Жанарында шыңылтыр қара жарқыл бар. Тіке қарауға дәтім жетпей бұрылып кеттім. Мұны Маңғас та сезген екен. Жалма-жан әйелге бұрылып:

	Әйеке, кәнекей, ас алыңыз,– деп қалбақтап қалды.

	Бетімді бұрып алсам да әйелдің қадалған көзқарасы самайымды лүпілдетіп, тұла бойымды құрыстатып баратқандай. Аздан кейін ол назарын менен аударып, алдындағы асқа қолын созды. Өзінен-өзі тықыршып, дегбірі қашқан Маңғас та енді сабасына түсіп, маған көбірек ілтипат жасап, сыйлап отыр. Бірақ екеуміздің әңгімеміз маздап жанбай, сөне берді. Онша ден қойып қарамасам да осы бір бейтаныс әйел ойымнан екі елі шығатын емес. Өзі де ажарсыз екен. Кішкентай ғана нәзік қаңқаға қара теріні қаптап қойғандай. Қушиған арық, иығы көйлек астынан бедірейіп тұр. Кара торы жүзінің еті қашып, бет сүйегі бұлтиып бөлек шыққан. Тал бойындағы ерекше қасиеті – қарақаттай тұңғиық көзі ғана. Бірақ көзқарасы... Не де болса буы басылмаған ыстық, ашық жарасы бар сияқты. Қыбыр етсем сол жарасына тиіп кететіндей қысылып отырмын. Маңғастың айтқан әңгімесі де құлағыма кірер емес. Осы бір қысталаң халді үй иесі сезді ғой деймін, астың аяқ жағында әйеліне бұрылып:

	– Ғайни апаң шаршаған шығар,– деп қойды. Маңғас екеуміз оңаша қалған соң да біраз үнсіз отырдық. Ақ жарқын үй иесінің қабағында көлеңкенің ізі бар. Екеуміздің манағы бір әзірде шұрқырасып көріскен жайдары көңілімізді қасымыздан жанап өткен бөгде қайғының салқыны шалды. Аздан кейін барып:

	Жаңағы кісі жақын адамдарыңыз болар?– деп сұрадым.

	Иә, осы үйдің жақын адамы. Маңғастың дауысынан күрсініс естілгендей. Тағы да үндемей қалдық.

	Өзі сырқаттау ма, әлде азалы кісі ме?

	Екеуі де бар.

	Маңғас енді ол кісінің жайына барғысы келмей сөздің бетін бұрды. Қанша әңгімеге алаң болсам да ойым жаңағы әйелге орала береді. Аты Ғайни екен, азалы да, сырқат та көрінеді. Не болса да үлкен жан күйзелісіне ұшыраған түрі бар-ay. Шүйкедей боп шөгіп қалыпты. Көз алдынан кетпейтін бір елес бар сияқты. Маңғастарға жақындығы қандай екен. Жалғыз болса қиын ғой бишараға.

	Бала-шағасы бар кісі ме?

	Маңғас бірден жауап бере қоймады. Менің көңілімді түсініп отырса да шабан аттай тартыншақтап, сөзге басатын емес.

	Бұл кісінің бізге жақындығы туыс-жекжаттан гөрі бөлектеу. Танысқанымызға үш жыл болды. Содан бері жақын араласып кеттік.

	Сонда тікелей туыстығы жоқ қой сендерге?

	Маңғас менің сауалыма елеңдемей, өзге бір елесті көргендей көзін бір нүктеге қадап отыр.

	– Менің бұл ауданға келгеніме үш жылдан асты ғой,– деп сөз бастады Маңғас.

	Сол жаңа келген кезім. Кейде кісі біреуді біреуге ұқсата береді ғой.– Ол есіне басқа бір нәрсе түскендей ақырын мырс етті.– Менің Құлмағанбет деген алаңғасарлау ағайыным бар. Ана жылы соны поезға шығарып бара жатыр едім. Бір вагонның алдында бес-алты қыз – бозбала тұр екен. Құлмағанбет келді де бір жігітке түйеден түскендей дүңк етіп: «Ой, жын соққан, сен мұнда қайдан жүрсің?» – деп иығын түйіп жіберді. Ана жігіт аңырып қалды. Құлмағанбет оның бетіне қайтадан бір ажырайып қарады да, қолын сілтеп ары қарай кете берді. Әлгі жастар аң-таң. Не дерін білмейді. Мен артынан қуып жетіп: «Құлеке, жаңағыңыз не?» – деп сұрап едім. Е, қайдан білейін, жүгірмекті, жиенім шығар десем...»– Мен күліп алдым. Маңғас сәл жымиды да сөзін жалғай берді.– Сол сияқты мен де осы селода бір таныс адамды ұшыратқандай болдым. Көшеде келе жатыр едім, алдымнан он төрт, он бес жасар қыз бала кездесе кетті. Жүзі тіпті сондай таныс.

	«Осы кімнің баласы еді?» Өзін тоқтатпақ болып бетіне үңіле қараймын. Бірақ байқаймын, бала мені танымайтын сияқты. Дардай адамның өзіне сонша сұқтанып қалғанынан қысылды білем, қолындағы портфелін кеудесіне таман көтеріп, көзін төмен салып жылысып өте берді.

	Келесі күні жұмысқа бара жатқанымда әлгі бала тағы кездесті. Ол бері қарай мектепке келе жатады. Сөйтіп екеуміздің жолымыз түйісіп қала беретін болды. Кездескен сайын бір танысымды көргендей селт етіп, тұрып қала жаздаймын. Бұл ауданға келгенім жаңа, әлі жыға танысқан жора-жолдастарым жоқ. Ал мына баланың түрі, көптен бері білетін, нағыз етене таныс адамыма ұқсайды. Өзі әдемі ат жақты, қызыл шырайлы бала. Бет пішіні қолдан ойып жасағандай әп-әдемі адамдар болады ғой. Ондайлар еркекте де, әйелде де болады. Дәл сондай. Ортасы сәл дөңестеу, жұқа танау қыр мұрын. Тек қана көзі қысыңқы көз қарасы – бейне бір сенің құпияңды біліп қойып, соған қуақы жымиып тұрғандай. Біреуге ұқсатамын да тұрамын. Ал, кімге ұқсайтынын таба алмаймын. Бірақ мына мысқылшыл көзқарасы бар ғой, әй, таныс-ау, таныс енді. Біздің қызмет бабымыз сондай, үйден гөрі түзде көбірек боламыз, жұмысбасты боп шапқылаймыз да жүреміз. Әлгі жұмбақ бала да есімнен шығып кеткендей болып еді. Бірақ біздің араласпайтын ісіміз бар ма? Бір күні мектептің жағдайымен танысқалы жетінші кластың сабағына кірдім. Ең соңғы партаға кеп отыра кеткенмін. Жаңылмасам география сабағы ғой деймін. Мұғалім балаларды картаға шақырып сұрап жатыр. Бір кезде «Естемесова» деп дауыстады. Бұл бір менің естіген фамилиям тәрізді.

	Картаға баяғы «жұмбақ» қызым келді. Оны партасынан көтеріле бергенде-ақ танығам. Әдемі, сыпайы жүзіне жараспайтын мынау қысыңқы көз, ішіңді біліп тұрғандай көз жанарындағы қуақы ұшқын. Тоқта, тоқта... «Естемесова?»...

	«Естемесов... Естемесов Мырзахмет...» Көз алдыма сұңғақ бойлы, сұлу лейтенант елестеді. Дәл осындай жазық маңдай, нәзік танау, қыр мұрын. Әсіресе анау мысқылшыл көзқарасы... Апыр-ау, соның баласы болғаны ма? Бірақ адамға адам ұқсай береді...

	Мен осылай дал болып отырдым. Естемесов Мырзахмет майданда бірге болған жолдасым еді. Сен оны білмейсің. Мен сендерге қырық төртінші жылдың басында, Сивашта тұрғандарыңда училищеден келдім ғой. Оның алдында госпитальда біраз емделдім... Ал біз Мырзахметпен қырық үшінші жылы Ржев маңында бірге болғанбыз. Ол кезде сержантпын, Мырзахмет біздің взводтың командирі. Мен оған бағынышты болсам да, екеуміз жақсы дос едік. Майданның жағдайын білесің, демократиясы күшті еді ғой. Жыл басында біраз шабуыл жасадық, шығын көп болды да, жаудан босатқан жеріміз аз болды. Содан бекініске көштік. Несіне басыңды ауыртайын, Мырзахмет екеуміз бес-алты айдай бірге болдық. Майдан жағдайында бұл талай жылға татырлық ұзақ достық екенін білесің ғой. Содан қысқасы дәл қасымдағы, тіпті қасымда емес-ау, өзім арқама салып сүйреп келе жатқан Мырзахметтен айырылып қалдым. Не өлі, не тірі айрылғанымды да білмеймін.

	– Білмегенің қалай?– дедім мен таңырқап.

	– Сондай бір жағдай болды. Маңғас қабағын түйіп аз мүдірді де, әңгімесін қайта жалғады.– Өзің білесің ғой «бой местного значения» деп хабарлап жатушы еді ғой баяғыда. Сол қырық үшінші жылдың көктемінде біздің майданда сондай жергілікті ұсақ ұрыстар болып жатты. «Ұсақ ұрыс» дегенмен кейде нағыз қиямет сол болатын. Немістің бір дивизиясын қоршаймыз деп селдір ағашты, батпақты жермен шабуылға шықтық. Өліп-талып мақсатымызға жаңа жеттік қой дегенде жаудың тың күштері келіп бізді кейін қарай қуып бермесі бар емес пе. Адамдарымыз да тіпті азайып қалып еді. Төтеп бере алмадық. Қоршауда қалып қоятын болған соң батпақтың үстімен кейін қарай қашып келе жатырмыз. Қонышы қолпылдаған керзі етігім батпаққа кіріп кетсе, аяғымнан суырылып шығады. Шылқыған балшықтың үстіне жата қалып қайта кием. Ондайда қайта солдаттың обметка ораған ботинкасы рақат екен. Алдымда Мырзахмет жүгіріп келе жатқан. Бір уақытта қарасам көрінбейді. Қашқан әскерде береке болсын ба. Азғана солдат тым-тырақай зытып барады. Немістер де өкшелеп келеді. Оның үстіне жаудың бір пулеметі, ыңғайлы позицияға қойып алған, иттің баласы тек сыпыртып тұр. Әй, көз аштырмайды. Өзім жұрттың ең соңында қалып қойыппын, жасыратыны жоқ, шынымен-ақ қорықтым. Кенет «Маңғас, Маңғас» деген дауыс есіттім. Дауыстың қай жақтан шыққанын да білмей, томардың тасасына бұға қалып жан-жағыма көз жібердім. Еш нәрсе көре алмадым. Жұрттың ең соңында қалып қойғаным есіме түсіп, шошып кетіп зытайын деп көтеріле бергенімде әлгі дауыс тағы шақырды. Арт жақтан естіледі, батырға да жан керек, оған қайрылатын мұрсат қайда маған. Бірақ, жаны құрғыр қанша тәтті болса да шыдай алмадым. Жау қолында ажалдың шеңгелінде қалып бара жатқан адамның жан дауысы, ең соңғы зар тілегі:

	«Маңғас, Маңғас», – деп шақырады. Содан амал жоқ, кейін қарай жүгірдім. Келсем, бір томардың түбінде көзі жаутаңдап Мырзахмет жатыр. Кеудесін көтеріп маған қарай талпына берді. Қара балтырдан оқ тиіпті. Әйтеуір құдай оңдап сүйегі аман тәрізді. Бірақ аяғын баса алмайды.

	Майданның талай сойқанын көрдік қой. Ал мен үшін соғыстағы ең қиямет-қайым Мырзахметті оқ астынан алып шығу болды. Арқаңа салып алып еңбектейін десең жер кілкілдеген батпақ. Еңбектемек түгіл аяғыңды әрең суырасың. Өзіңнен денелі адамды арқалау... Оны да бір нәрсе етер едің-ау. Әлгі ит пулемет көз аштырмай дырылдатып тұр. Бірақ басқа амалың қалмаған соң қайтесің. Бірде арқалаймын, бірде құшағын мойныма артып екеуміз үш аяқпен жүреміз. Пулеметтің нысанасына іліккенде былш етіп батпаққа жата қаламыз.

	Мырзахмет жарасы ауыратын болар, қатты ыңыранып қояды. Оны елейтін жағдай бар ма. Солдаттардан қарамызды үзіп қалдық. Жан сақтауға себеп болғаны немістер батпаққа тереңдеп кірген сайын іркіліп кейіндеу қалды. Болмаса әлдеқашан қолға түсетін едік.

	Екеуміздің жүрісіміз жүріс емес, нағыз тозақ болды. Әйтеуір сонда да жандәрмен қылып, пулемет оғының шарпуынан шығып бара жатыр едік, бізді минометтің астына алсын келіп. Төбеңе келіп қалған минаның даусы қандай жиіркенішті. Тура аспан қопарылып үстіңе құлап келе жатқандай. Біздің де төбемізге бір мина құлап жатты. «Әй, ұрасың-ау» деп қалдым да, Мырзахметті астыма ала құлай бердім. Әлде оны қалқалап үлгірмедім бе, соның анығын ажырата алмай қойдым. Одан арғы жағы қап-қараңғы болып кетті. Бір кезде көз алдым бұлдырап жарық сәуле көргендей болдым. Бірақ еш нәрсені анық ажырата алмадым. Өң мен түстің арасындай мұнар дүние. Бетіме былш-былш шашыраған балшықты сезем. Еңбектеп келемін бе, әлде қол-аяғымды сермеп жатырмын ба. Содан енді бір ес жиғанымда – маңымда жан жоқ. Шалшық судың ішінде жатыр екем. Еңбектеп өтейін деп бар күшімді жиып, талпынып едім. Ар жағының не болғанын...

	Көзімді ашқанда ең алдымен көргенім көк аспан болды. Әр жерінде мамықтай ақша бұлттар – аспанның көк болуын аша түседі. Жел қаққан салқын ауа дірілдеп тұр. Өлердей қажыған түрім бар, қыбыр еткім келмейді.

	Кенет сөйлескен кісілердің дауысын ап-анық естідім.

	Мынаны арбаға саламыз ба, қайтеміз?

	Әлі жан тапсырған жоқ па өзі, тыңдап көрші.

	Осы сөздің өзім туралы айтылғанын түсіндім. Бірақ көңілім селт етпейді. Тіпті маған қатынасы жоқ, өзге дүниеден естілген бөгде сөз сияқты.

	Жоқ, бұл өзі оп-оңай өле қоятын жігіттің түрі емес, ана жарақатымен....

	Иә, тым өлермен жігіт екен. Кәнекей, көтерейік. Көк аспанды қалқалап үстімнен сақалы өсіп кеткен біреу төне берді. Жерден көтеріп алғанда бүкіл денемді сындырып, шаншып өткен қатты аурудан шыңғырып жібердім ғой деймін. Бір ғажабы осыдан кейін есім кірді.

	Қайда жатқанымды, қайда екенімді білдім. Есіме Мырзахмет түсті.

	Лейтенант қайда? Тірі ме?– деп екіүш қайыра сұрадым.

	Сандырақтап жатқан болар. Қайдағы бір лейтенантты сұрайды,– деді мені арбаға көтеріп салып жатқандардың біреуі.

	Сандырақтағаным жоқ, есім дұрыс. Лейтенант Естемесов... Естемесов... Ол аяғынан жараланған.

	Санитарлар менің дауысымды естімейтін сияқты. Meн болсам бар дауысыммен айқайлап жатырмын.

	Тағы да бар дауысыммен шыңғырып, Мырзахмет жайын сұраймын. «Екеуміз бірге құлағанбыз, менің қасымда болуға тиіс» деймін.

	Біз сенің жалғыз өзіңді тауып алдық. Қасыңда басқа ешкім болған жоқ. Өзің батпақты кешіп едәуір жер еңбектеген түрің бар.

	Іздеңдер, сол батпақтың ішінде лейтенант қалды.

	Жә, қапа болма. Тірі болса оны да біреулер тауып алған шығар,– деп санитар арбаны қозғай берді.

	Енді қанша айқайласам да ол менің даусымды естімеді.

	Өзім арқалап келе жатқан Мырзахметтен осылай айрылдым. Қайда тастап кеттім, қалай тастап кеттім? Өлі ме, тірі ме? Қанша қиналсам да дәл айрылған сағатымды есіме түсіре алмай-ақ қойдым. Кемедегінің жаны бір дегендей, қатар келе жатқан екі жаралы... Бірі қалып қойып, бірінің аман құтылып кетуі, өзің білесің, құтылып кеткен адамға пәлендей абырой емес. Содан кейін Мырзахметтен хабарсыз кеттік. Минадан жараланған соң өз басымды сауғалап еңбектей бердім бе? Ол тірі болса мені тастап кетер ме еді? Осы сұрақтар көкірегімде тас түйін боп қалды. Оның үстіне сонау батпақтың арасында қалып бара жатқандағы «Маңғас, Маңғас» деп шақырған жан дауысы құлағыма келгендей болады да тұрады.

	Маңғас үндемей қалды. Басын тұқыртып, кең иегін кеудесіне тіреп, бейне жаңа көргендей алдындағы вазаны шұқылай береді.

	Иә, сонымен жаңағы қыз бала кім болып шықты? – деп сұрадым мен.

	Маңғас ұйқыдан оянғандай басын көтерді.

	А, иә... сол жетінші кластың сабағында әлгі баланы Мырзахметке ұқсаттым. Менің қатысқаным соңғы сабақ екен. Қоңыраудан кейін балалар тарап бара жатты. Не де болса анығына жетейін деп со баланы тоқтатып алдым. «Осы ағайдың менде несі бар» деген болар, еліктің лағындай үрке қарап тұр.

	Атың кім, қалқам.

	Ғалия.

	Фамилияң Естемесова ғой?

	Иә.

	Папаң бар ма?

	Ғалияның балғын жүзін мұң шалып өтті.

	Папам жоқ. Майданда қаза тапқан.

	Папаңның аты Мырзахмет емес пе? Ғалия таңырқап қалды. Кішілеу қысыңқы көзі шарасынан шығып барады.

	Иә... Мырзахмет. Сіз... сіз папамды білетін бе едіңіз?

	Иә. Сенің папаң Естемесов Мырзахмет болса білетінім рас.

	Екеуміз майданда бірге болдық. Бір окоптың ішінде жаттық.

	Рас па? Сіз көрдіңіз ғой менің папамды? Айтыңызшы, аға?

	Ғалияштың сондағы түрін көрсең. Сенер, сенбесін білмей, әйтеуір не де болса менен бір жақсы лебіз күтіп, ынтығады. Түріліп кеткен нәзік ернін жиып алуға да шамасы жоқ.

	Кейін асықпай айтармын, Ғалияш. Папаңмен екеуміз біраз уақыт жолдас болдық.

	Мен кетуге оңтайланғанда Ғалияш балапандай тыпыршып, қалай тоқтатудың амалын таппай састы. Өңінде: «Бар айтарыңыз осы ғана ма, кетпеңізші, тұра түрыңызшы» деген жалыныш бар.

	Мамаң бар ма?– деп сұрадым балаға енді не айтарымды білмей.

	Бар. Ой, аға, сіз үйге жүріңізші. Мамамды бір қуантыңызшы. Жүріңізші аға,– деп балалық назбен қиылып болмады.

	Қораның ішінде кішкентай ғана арық, қара әйел кір жуып жатыр екен. Бізді көріп белін жазып, көзіне түскен шашын білегімен кейін сыпырып қойды. Ғалияш қасына жүгіріп барып:

	Мама, бұл ағай папамды біледі. Папамның досы екен,– деп шешесінің білегін қос қолымен ұстап, иығына иегін артты.

	Шешесі тырп ете алмай, бақырайып маған қарап қалыпты.

	Мама, бұл кісі папамның досы деймін. Heгe үндемейсің,– деп, Ғалияш шешесін жұлқылады.

	Әйел селтиіп қимылсыз қалған соң мен де ыңғайсызданып тұр едім. Бір кезде барып ол қызына бұрылып:

	Не деп тұрсың, қалқам?– деп қайыра сұрады.

	Айттым ғой, папамның досы. Майданда бірге болған.

	Саламатсыз ба, жеңгей.

	Әйел сәлеміме жауап бермей маған қарай бір-екі аттай түсті де тұрып қалды. Байғұстың со кескіні көз алдымда әлі тұр. Көбікке малшынған қолы салбырап түсіп кеткен, демін ішіне тартып, тістеніп алған, көзінде үміт, үрей аралас маған қарап қатып қалыпты. «Апыр-ау, бұлар әлі күдер үзбей, хабар тосып жүр ме екен», – деп таңырқадым.

	Мама, саған не болған, аға үйге кіріңізші,– деп қасыма Ғалияш жүгіріп келді. Сол кезде барып әлгі әйел есін жиды.

	Ойбай-ау, мен не ғып тұрмын. Үйге кіріңіз,– деп ықылас көрсетті.

	Бұл кісі жаңағы Ғайни жеңгей болып шықты ма. Сонымен?– деп сұрадым тағат етпей.

	Иә, ол кісінің есімі Ғайни екен,– деп құптады Маңғас. Meн кейін Әйеке деп атап кеттім. Аналы қызы екеуі зыр жугіріп үйін жинастырып, астыма көрпе төсеп бәйек боп жатыр. Менің қарсылығыма қарамай шай да қойып жіберді. Уақытым тығыз болса да осы екі жетімді емексітіп тастап кете алмадым. Адам деген қызық-ау осыдан он минут бұрын ғана бейтаныс адамдар едік, қазір екеуі де аңсаған жақынын күтіп алғандай, ерекше ықылас көрсетеді. Шай суын қамдап, кесе-аяғын сүртіп, дастарқан жайып жатып та Ғайни апай маған жаутаңдап жақсы көзімен қарайды. Бір кезде Ғалияш келіп иығыма сүйеніп отырып алды. Алыстан ағасы келгендей оның да қуанышы бар.

	– Айналайын, папасының көзіндей көріп отыр ғой,– деді Ғайни апай дастарқанға бауырсақ салып жатып. Бірақ алқымына бір нәрсе тірелгендей булығып, теріс айналып кетті.

	Расында да бүгін біздің басымызды түйістіріп табыстырған, бір-бірімізді жақын еткен Мырзахметтің аруағы емес пе. Табиғатымда философиядан гөрі әрекетке бейім болсам да сол арада өзімше бір сыр аштым. «Адам күні адаммен» деуші еді ғой қазақ. Сондай-ақ жеке басымның өмірбаяны дегенің жалғыз өзіңдікі болмайды екен. Дүниеде жақсылық көр мейлің, жамандық көр– соның бәрі өзге адаммен қатынаста болады да, сол адамдар сенің өміріңе мықтап тұрып кіріп алады. Егер соның бірін өміріңнен сызып тастағың келсе, өміріңнің соған байланысты бөлшегін қоса сызуың керек. Сол сияқты Мырзахмет өмірі де осы отырған үшеуміздің өмірімізбен тамырласып жатыр. Әрқайсымызда аз болсын, көп болсын Мырзахмет өмірінің бөлшектері жүр. Бүгін осы бір шағын ғана жұпыны бөлмеде соның басын құрадық. Өзі көрінбесе де нақ ортамызда Мырзахмет отыр.

	Бірақ әзірге көңілде тұрған қасиетті әңгімені кейінге іркіп қазіргі тіршілік ахуалымызды сұрасып-танысып, білісіп жатырмыз.

	Ғайни апай сабыр тұтып, сыр алдырмай менің үй-ішімді, бала-шағамды сұрастырды. Ғалияш менен әкесі туралы әңгіме дәметіп жаутаңдап бетіме қарай береді. Мұндайда сөзді бастау қиын екен. Ақыры Ғалияш түрткі болды.

	Сіз папаммен бірге болдыңыз ғой, аға, папаммен бірге болғаныңызды айтыңызшы,– деп жалынды.

	Оның да күтіп отырғаны сол емес пе, Ғайни апай да ауызыма қарады. Meн де бірте-бірте шешіліп, Мырзахметпен қалай ұшырасқанымды, екеуміздің бірге болған жайларымызды айта бастадым. Екеуі қыбыр етпей тыңдап отыр. Кейбір соғыстағы қиын жәйттерді баян етсем Ғалияштың жүзі нұрланып, өңінде мақтаныш пайда болады да, Ғайни апай демін ішіне тартып сұрлана түседі.

	Мырзекең екеуміз қыс бойы бір окоптың ішінде болдық қой. Жер кепеміз суық, қабырғасынан ызғар теуіп, ішін аяз қарып тұрады. Бір шинельді төсеніп, бір шинельді жамылып құшақтасып жатқанбыз. Сонда кәдімгідей жылы болады дегенімде Ғайни апай елең ете калды.

	Апырым-ай, Мырзаш суыққа төзімсіз еді. Ауырып қалған жоқ па?

	Онда бәріне де үйреніп кеттік қой.

	Жөтелген жоқ па әйтеуір. Ол өзі салақ қой. Аяғын жылы орап күтініп жүруді де білмейді.

	Менің әңгімемнің сарқылуға айналғанын білді ме, Ғайни апай енді өзі қамшылап әрнәрсені сұрай берді.

	Мырзаштың басының сақинасы болушы еді. Кішкене терлеп сыртқа шықса ұстап қалатын. Сонысы қинаған жоқ па?

	Жоқ, ондайын байқамадым. А, айтпақшы өзінің бір айтқаны бар еді. Бұрын кішкене тершіп суық тигізіп алсам басым сындырып қоя беретін. Қазір қыстыгүні жалаңбас жүргенде мыңқ етпеймін. Соғыстың өзі бар ауруға ем ғой деймін деп күлетін.

	Апыр-ай, ә,– деп Ғайни апай тамсанып қояды.

	Иә, майданда құяң ауруы барлардың өзі жазылып кетті ғой.

	Ғайни апай маған бір кезде шай құйған кесені ұсына беріп, есіне бір нәрсе түскендей ақырын тәтті жымиып қойды.

	Мырзаш шайды жақсы көруші еді. Онда жүргенде рақаттанып ыстық шай да іше алмаған шығарсыңдар-ау, –деп сөз аяғын күрсініп бітірді.

	Есіме Мырзахметтің шайқорлығы түсті. Шай мәселесі менің мойнымда болатын. Шаруашылық взводына әдейі барып бір ширек, жарты ширек шай сұрап алатынмын. Бермеген кезде ептеп жымқырып та кететінім барды. Қара котелокты отқа қойып екеуміз буын бұрқыратып сіміретінбіз.

	Ғайни апай түрткілеп отырып Мырзахметтің менің көңілімде көмескі тартқан, тіпті ұмытылып бара жатқан мінез-құлықтарын тірілтіп келеді. Ол білмейтін Мырзахметтің бір мінезі дағдысы жоқ, биыл міне елу алтыншы жыл, арада он бес жыл уақыт өткен екен. Бірақ, кеше ғана үйден шығып кеткен адамдай бұл әйелдің көңілінде Мырзахметтің түр келбеті, жүріс-тұрысы, әр қимылы со күйі мөлдіреп тұр.

	Кейін кеңірек сөйлесіп жағдайларын да білдім. Өздерінің етене жақын ағайындары да жоқ көрінеді. Мырзахмет басқа алыс облыстан соғыс алдында осы араға қызметке келген жалқы жігіт екен. Ғайни да бір атадан жалғыз. Ата-анасы соңғы жылдары дүние салыпты. Енді сол Ғалияшымен екеуі. Ғалияш папасы кеткенде үш жасар. Оны тек үйдегі суретінен, шешесінің айтуынан ғана біледі. Бұл балаға әкесінің көзін көрген адамнан ыстық ешкім жоқ. Ал Ғайни күйеуімен төрт-ақ жыл отасып тіпті жас қалған.

	Несін жасырайын: маған да кейде «осы Ғайни апай Мырзахмет қызығатындай әйел емес-ау» деген ой келіп жүрді. Қыз кезінде де пәлендей ажарлы болмаған тәрізді. Тек мөлдіреген көзі болмаса, мықтағанда кәдімгі тәмпіш мұрын қара домалақ қыз болған шығар. Ал Мырзахмет сен екеуміздей емес, келіскен көрікті жігіт болатын. Өзің білесің сұлу жігіт, сұлу қызды таңдайды. Ал сондай Мырзахметтің осы Ғайни апайға үйленуінде бір гәп бар ғой деп ойладым. Сендердің кітаптарыңда болмаса, абзалы сұлу әйелдің көбі-ақ еркекті сүймейді, өзін ғана сүйеді.

	Содан Ғайни апаймен бір үйлі жандай араласып кеттік. Ғалияш та түк бөтендігі жоқ, осы үйдің үлкен баласындай болып алды. Ептеп әкімшілігімді пайдаланып о кісіге өз қасымыздан үй ауыстырып әпердім. Ғайни апайдың әдеті қызық. Екі сөзінің бірі Мырзаш. Басқа біреу туралы әңгіме болып жатса да Мырзаш сүйтуші еді, Мырзаш бүйтуші еді дейді. Ескі дос тұрсын уакыт озған сайын қайтыс болған туған әкең де бірте-бірте алыстап, көмескі тартып кетеді ғой. Ал саған бір ғажабын айтайын – осы Ғайни апаймен араласқалы Мырзахметпен қайта жолығып, бұрынғы білгенімнің үстіне көп сырын, мінезін ұққандай болдым. Біз Ғайни апаймен күнбе-күн араласамыз. Ал Ғайни апай отырған жерде ортамызда Мырзаш болады. Оның үстіне Ғалияш та мені папасының бір бөлшегіндей сезініп, тіпті жақсы көріп кетті.

	Менің бір қатты қиналғаным сол алғашқы кездескен жолы да, кейін де Мырзахметтен қалай ажырасып қалғанымды айта алмадым. Сонау киліккен батпақтың ортасында жау оғының астында жалғыз қалып бара жатқандағы «Маңғас, Маңғас...» деп шақырған жан дауысы құлағыма келгендей болады. Оны қалай айтпақпын. Не бетіммен айтпақпын. Қайрылғаным, арқалап біраз жерге сүйреткенім өзіме аян. Бірақ кейін неғып айрылып қалдым. Есімнің кіресілі-шығасылы болғаны да рас. Қолымнан келгеннің бәрін істеген сияқтымын. Әй, сонда да көкірегімде бір түйткіл қалды.

	Осы қиын халімді сезгендей Ғайни да менен Мырзахмет қалай қаза тапты, көрдің бе деп сұрамайды. Сұрамақ түгіл кейде екеуміздің басымыздан өткен қиын-қыстау қатерлі жағдайды айта бастасам зәресі ұшып, көзі үрпиіп кетеді. Қашан әңгіменің қауіпті жерінен өткенше дем алмай қатып қалады. Содан кейін «ойпырым-ай, аман-есен құтылдыңдар ма әйтеуір, уһ», – деп есін жияды.

	Барлық, қайғы-қасіреттің емшісі уақыт дейді ғой. Әрине, уақыт озды. Тірі қалған адам өзінің тірлігін істейді. Ғайни апай да өз тіршілігін жасап күн көріп келе жатқан. Ғалияшы осы жуырда мектеп бітірді. Мінезі анасына ұқсаған, өзі ақ көңіл, бауырмал да боп өсіпті. Шешесі дегенде шығар жаны басқа. Жасыратыны жоқ, бүгінде баладан ондай мейірім көру қиындау ғой. Екі жарты бір бүтін боп, бір-біріне сүйеніп адам боп кетіп еді-ау,– деп Маңғас ішкі күрсінісін басып, теріс айналып кетті.

	Жаздың күні қанша ұзақ болса да кештетіп қалыпты. Мен бөлменің ішін әжептәуір түтіндетіп жіберіппін. Маңғас терезені ашты. Кеудесімен терезенің ернеуіне асылып сыртқа қарап тұр. Әңгімесін де осымен доғарған сияқты. Ғайни апайдың қазіргі душар болған халінің себебін ашпады. Қайта-қайта қадала беруді жөнсіз көріп, сөздің артын сабырмен тосып мен отырмын. Күйеуінен әлдеқайда денелі, бетпішіні де кесек Маңғастың келіншегі есік ашып:

	Шай әкелейін бе?– деп сұрады.

	Шайды бес-он минут кідірте тұрыңыз,– деп өтіндім.

	Кісінің еске алғысы келмейтін оқиғалар болады. Міне енді басын бастап қойғасын несін жасырайын. Осыдан үш-төрт ай бұрын Ғайни апай бір бақытсыз жағдайға душар болды.



	Менің газигімді мініп қалаға кеткен. Қызметтің аяқ жағына таман кабинетіме шоферым Нұрлыбек кіріп келді. Алдымда кісілер отыр еді. Солардан бата алмай есік алдында қипақтап тұр. Өзінің өңі қашып кетіпті.

	Немене, жайша жүрсің бе?– деп сұрадым.

	Ғайни апай сырқаттанып...

	Не сырқат? Қайда, ауруханада ма?

	Жоқ, үйіне әкелдім. Доктор шақырдық.

	Нұрлыбектен осы хабарды есіткесін жүгіріп Ғайни апайдың үйіне келдім. Ауыз бөлмеде Ғалияш жылап отыр. Бір нәрсе болып қалды ма деп қорқып, төргі бөлмеге кіріп барсам Ғайни апай кереуеттің үстінде жатыр. Қасында дәрігер. Есіктің алдында калтиып тұрып қалыппын. Ғайни апайдың қолының қимылдағанын көріп, қасына жақын келдім. Бірақ о кісі мені таныған жоқ. Мүмкін танымады деуім бекер болар, дұрысырақ айтсам маған тіпті назарын да аударған жоқ. Бүкіл дүние тіршіліктің бәрін мансұқ етіп, ендігі ой-арманы сонда тірелгендей бөлменің төбесіне қарап, сазарып қатып қалыпты. Бір кезде ерні жыбырлағандай болды. Не айтып жатыр екен деп құлағымды тосып едім, ақырын ғана «Мырзаш, Мырзаш» дейді. Тұла бойым тітіркеніп кетті. Жапанда жалғыз қалған адамдай даусы талықсып үзіліп шығады.

	Маңғас булығып, тоқтап қалды. Кішкене денесіне үйлеспейтін үлкен жұмырығын бір түйіп, бір жазады. Менің алдымдағы портсигарға қол созып бір сигарет алып, аузына апара түсті де, мылжалап уқалай берді. Темекі ұнталып дастарқанның үстіне төгілді. Бірақ оны елейтін емес, қолында қалған сигареттің қағазын әлі умаждап отыр.

	Содан дәрігерді оңашалап алып Ғайни апайдың халін сұрадым,– деді бір кезде Маңғас.

	Бұл кісі не де болса бір потрясениеге ұшыраған. Психиатрға көрсету керек,– деді дәрігер. Содан кейін аз күмілжіп тұрды да,– жақын адамдарыңыз көрінеді, менің сізден өтінішім, ана қыз баласын біраз уақыт жолықтырмай тұрсаңыз.

	Неге?

	Айтып отырмын ғой, бұл психикалық сырқат. Ал қызы жанына дерт болып жабысқан бір елесті есіне салатын сияқты. Мана екі рет үстіне кіріп еді, шешесі күйзеліп қалды. «Мырзаш, Мырзаш». Жоқ, кет, сен емессің, – деп айқайлады. Мырзаш деген кім еді? Қызы сол кісіні есіне салады.

	Иә, Ғалияштың Мырзахметке ұқсастығын туған анасы түгіл, бұрын о баланы өмірде білмейтін мен де танығанмын.

	Ендігі мән-жайды Нұрлыбектен сұрадым.

	Қалаға бара жатқанда о кісі тіптен көңілді еді. Жеткенше әңгіме айтып, жадырап жақсы отырды,– деді Нұрлыбек.– Өзіңіз білесіз ғой аузында сол баяғы Мырзашы мен Ғалияшы. Баласының ержеткенін көрсе Мырзаш қандай қуанар еді. Әкесі бар балалар оқуға түсіп жатыр. Қалып қойса баланың көңіліне келеді ғой. Мырзаштың жоқтығын сезбесін. Ғалияшымды биыл институтқа түсірем. Бір баланы оқытпайтын нем бар. Маңғас ағасы да көз қырын салады деп кәдімгідей жағасы жайлау болып келе жатқан. Баратын жерлеріне барып, шаруаларын тындырып шықты. Дәл қайтар кезде: «Нұрлыбек қалқам, қарның ашқан шығар, столовойға барайық» дегені. Содан жақын жердегі бір ресторанға бұрыла қойдым. Басқа бір жерге барсамшы, қайдан білейін жақын болғасын. Және терезесінің алдынан машинаға көз салып отыруға ыңғайлы еді.

	Иә, содан не болды?

	Не болғанын тіпті анықтап байқай алмай қалдым. Көшеде жөнді кісі де жоқ болатын. Біз машинадан түсіп жатыр едік, қасымызға біреу келе қалды. Рестораннан тамақтанып шыққан адам ғой деймін. «Машина бос па?» – деп сұрады менен. Сөйткенше болған жоқ, Ғайни апай «Мырзаш, Мырзаш» деп айқайлап жіберді. Даусының ащысын қайтейін. Тіпті зәрем ұшып кетті, Ана кісі де қорқып кетті білем, көзі адырайып кейін қарай шегіне берді. Ал, Ғайни апай бар дауысымен, «Мырзаш» деп шыңғырып жіберді де, анаған қарай ұмтылам дегенде құлап түсті.

	Қандай адам өзі? Түр-түсі қандай?

	Маңғас аға-ау, оның түріне қарауға мұрсатым болып па. Ғайни апайдың басын көтеріп әлек болып жатқанымда кетіп қалыпты. Тұрсын ба? Сөйткенше қасымызға кісілер жиналып қапты. Солардың көмегімен апайды машинаға әрең мінгіздім. Қолымыздан жұлқынып «Мырзаш, сен тірісің. Біліп едім. Мырзаш енді кетпеші» деп айқайлайды. Тіптен адамның төбе құйқасын шымырлатады. Біреулер дереу жындыханаға апар деп жатыр. Құрысын далаға тастағандай он қалай тастап кетем. Енді ауылға алып қайтайын десем және болмайды. Жүріп бара жатқанда машинадан қарғып түсетін түрі бар. Бір сағаттай машинаның ішінде ұстап отырдым. Әйтеуір бір уақта басылғандай болды. Кәдімгідей тыныштанып, біртүрлі сұлқ қалды. «Ғайни апай, енді ауылға қайтайық» десем, үндемейді. Содан не де болса тәуекел деп кейін қарай тарттым. Бір ғажабы үйге жеткенше қыбыр етіп қозғалмады. Басын тұқыртып ұстап бір нүктеден көзін алмайды. Бірақ, сонда да зәрем қалмай бір көзім жолда болса, бір көзім сол кісіде. Әй несін айтасыз, аға, менің де жаным қысылды-ау.

	Нұрлыбектің білетіні осы ғана. Ғайни апайды психдиспансерге жіберуге тура келді. Бұл оқиға бәрімізге де оңай тиген жоқ. Бірақ бәрінен де Ғалияшқа қиын болды. Жан дегенде жалғыз анасы жаман сырқатқа шалдығып бір қиналса, оның дидарын көре алмай екі қиналады. Ай, обал болды-ау балаға.

	Не дәрмен қыларға білмей мен де дал болдым. Ғайни апайдың Мырзахметті көргені шынымен-ақ рас па екен? Рас болса осы күнге дейін қайда жүрді. Тым болмаса бір хабар бермей ме? Әлде соған ұқсас басқа біреу ме? Ендеше ол кім екен. Өлген адамның аруағын тірілтіп, сорлы әйелдің алдынан шыға келген?

	Не де болса Ғайни апайдың дерті Мырзахмет. Майданға аттандырып салғанына он бес жылға жуық уақыт өтсе де, жаманат хабарын естісе де, өлімге қимай өз көңілінде мәпелеп тірілей сақтап келген. Бұрын апайдың аузынан Мырзахмет атын жиі естуге үйреніп кетіп онша мән бермеуші едім. Шынымды айтайын, осы қайғылы оқиға байғұс әйелдің көкірегін қақ жарып, ішінде не болып жатқанын көз алдыма ашып бергендей болды. Осы он бес жыл ішінде ол Мырзахметтен бөлініп, бір күн бөлек тұрып көрген жоқ екен. Талай қиындық көріп тарыққанда қабақ шытпай «біздің еш нәрсеміз кетпес, бір орайы бола жатар, тек сен қиналмашы, Мырзаш» деп күйеуінің аруағына жалбарынғанын көргендей болам. Ғалияштың кластан класқа көшкенін, туған күнін тойлаған мерекелі кешінде де «Ғалияштың мына көйлегінің жараса қалғанын көрдің бе, Мырзаш? Өзі де көрікті боп өсіп келеді қалқамның, өскен сайын сенен аумай барады» деп күйеуінің көлеңкесін талай қуантпады дейсің бе. Жақсы де мейлің, жаман де мейлің, өзінің жеке өмірі жоқ, өзге кісінің өмірінен тыныс алып, тіршілік ететін адамдар болады екен. Олар ағашқа біткен бұтақтай, жұлып алсаң солып қалады. Ғайни Мырзахметті жоққа санамай соның қуанышымен қуанып, қасіретімен қайғырып жүрген адам екен. Майданда қаза болған баласының жолын тосып, «өлгенін көрген жоқпын, сенбеймін» – деп отырған аналар барын естіп едім. Ал, дәл сондай әйел барын енді көрдім.

	Сонымен шыдай алмай қалаға тартып кеттім. Егер Мырзахмет екені анық болса, ол бұл қалада тұрмауға тиіс. Шеттен келген болады. Ендеше қонақ үйден іздеу керек. Бірақ таныс біреуінің үйіне түссе қалай табам?

	Қайткенмен де бүкіл қонақ үйлерді аралап шықпақ болдым. Ақыры ең шеттеу бір конақ үйдің тізімінен Естемесов М. деген фамилия кездесті. Уақыт тым кеш болатын. Кезекші әйелдің «ұйықтап қалған шығар, мазаламаңыз» дегеніне қарамастан, есігін қағуға да тағатым жетпей, бөлмесіне кіріп бардым. Шам жанып тұр. Стол басында қолымен маңдайын тіреп жалғыз адам отыр. Есік ашылғанда селк ете қалғандай болды да, мені көріп қайтадан төмен қарады. Шамасы қасындағы бос керуетке келген жолаушы деп ойлаған болар. Маңдайына тіреген қолы жүзін көлегейлеп, бетін анық көре алмадым. Өзі менің кіргенімді ұмытып та кеткен сияқты. Ептеп қақырынсам да бұрылар емес. Не де болса анығына жетейін деп, қарсы алдына келдім де:

	– Естемесов Мырзахмет сіз боласыз ба?– дедім.

	Ол селт ете түсті. Басын көтеріп алып маған бажырая қарады. Менен бір жамандық күткендей кескінінде үрей бар. Сәлден кейін өңіндегі үрей «осы сені қайдан көріп едім?» деген сұраққа ауысты.

	Менің атым Маңғас Нұржанов. Мүмкін ұмытпаған боларсыз.

	Ол маған көзі жыпылықтап қарап тұрды да:

	Маңғас? Маңғас... Апыр-ау, тірі екенсің ғой,– деп орнынан ұшып тұрып ұмтыла берді.

	Бірақ менің түрім салқын болса керек, қолын созған күйі селтиіп тұрып қалды. Ыңғайсыз халден қалай құтыларын білмей, қипақтап:

	Апыр-ай, ә, тірі екенсің ғой. Кәне, отыр. Тым кештеу келіп қалғаныңды қарашы. Майдандас достар кездескенде... енді...– деп қысылған болып жатыр.

	Сен тұра тұршы,– дедім мен Маңғастың сөзін бөліп.– Баяғы соғыста сонау батпақтың арасында сен Мырзахметті тастап кеттім деп құса болып жүрсең, ол сені тастап кеткені ме?

	Ол арасын білмеймін. О жағын сұрасқан жоқпыз,–деді Маңғас менің сөзімді ұнатпай тыжырынып.– Жалпы... Майданда жүргенде ол қорқақ жігіт болмайтын. Сонымен екеуміздің көңіліміз жарасып кетпеді. Мырзахмет менің әдейі іздеп келіп, неге салқын ұшырағаныма түсіне алмай сұлқ отыр. Адам деген қызық қой. Бір кезде екеуміз жан аямас дос едік. Бір-бірімізден инедей сырымызды іркіп қалған жеріміз жоқ-ты. Сонау кезде біріміздің қанымыз бірімізге жұғып, ажалдан бір-бірімізге сүйеніп қашқан екі жаралы... Енді мінекей. Қарсы алдымда Мырзахмет отыр. Жоқ-ау, Мырзахметтің терісін сойып қаптаған басқа, бөгде біреу отыр. Соншалықты бөлек, жат... Бұрынғы екеуміздің басымыздан бірге кешкеніміз көрген түс пе? Майданда мен бұл адаммен бірге болмаған сияқтымын. Бірақ сонау батпақтың арасында «Маңғас... Маңғас» деп дүниедегі ең жақын адамындай шақырғаны қайда? Ал, Ғайни апай да өмір бойы зар шегіп «Мырзаш... Мырзаш...» деп шақырған жоқ па еді мұны?

	Шамасы ашу қысып кетті ме «Ғайни апай бүгін қатты сырқатқа шалдықты» деп келген шаруамды төтесінен қойып қалдым,

	Сен оны білуші ме едің?

	Біз біраздан бері көрші тұрамыз. Ғалияш биыл он жылдықты бітіреді.

	Білмеймін осы кезде Мырзахметтің жүзінде қайсысы басым болғанын, қорқыныш па, әлде жан күйзелткен қасірет пе, әйтеуір бір ыңғайсыз, мүсәпір халде. Үнжырғасы түсіп ұзақ отырды.

	–Я, менен бір кешірілмес қателік болды,– деді ол бір кезде еңсесін көтермей.

	– Жастық, желік, ақымақтық та болған шығар. Басқа біреуге көңілім ауды да осылай етсек екі жағына да жеңіл болар деп ойлап ем... Олар мені ендігі ұмытып кеткен шығар десем... Мана Ғайниды көргенде...

	Басым шырқай, не істерімді білмей отырмын. Барлық қатемді енді түсіндім. Бірақ не пайда. Енді семьям бар. Мүмкін болса көмек етсем... көрсем... Бірақ енді қалай... Маңғас, сен мені бұрын да бір ғой. Өзің орайын тауып...

	Мырзахмет күмілжіп көзімен жі (438бет жазудың жартысы жоқ.)

	нышты сөлекет кескінмен маған да, бата алмай көзін тайдырып әкете бер оның тап осы кескінін көргім келген жоқ

	Сенің қолыңнан келген бар көмегің енді қайтып олардың көзіне түспеуге тырыс, есікке қарай жүре бердім.

	Мырзахмет те орнынан түрегелді. Осы кезде ғана жұртта қалып баратқан адамдай көзі алақтап маған қарай берді. Тағы да бір нәрсе айтқысы келді ме... Енді қайрылуға менің шыдамым жетпеді. Иә, екі дос осылай ажырастық.

	Әкесінің тірі екенін сен Ғалияшқа айтқан жоқсың ба?

	Ғалияш дейсің, талайды көрген менің өзім осыдан кейін бойымдағы қасиетті нәрсемді біреу ұрлап кеткендей көңілім үңірейіп, тіпті жаман болдым. Ғалияштың өзі мақтан ететін майданда қаза тапқан аяулы әкесі бар. Ал, әкесін қайтадан өлтіру... Жоқ, ол менің қолымнан келмейді.

	Маңғастың әңгімесі осылай бітті. Мен жүрмек болып сыртқа шықтым. Күн батып кеткен. Тек батыс көкжиекте емескі қызыл арай тұр. О да шымырлап ақырын семіп барады. Машинаның есігін аша бергенімде үй іргесінде отырған Ғайниды көрдім. Шүйкедей денесі бір уыс болып, сонау көкжиектен өшіп баратқан соңғы сәуледен көз алмай қатып қалыпты. Ғайни апайдың сол бейнесі есіме түскен сайын, әлі де тітіркеніп қоям.





