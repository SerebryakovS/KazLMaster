ҚАСИЕТТІ ПАРЫЗ

Өтер жылдар, өтер тіпті ғасырлар,

Келер ұрпақ ерлік,даңққа бас ұрар.

Естен кетпес, Жеңіс күні және де,

Отан үшін жанын қиған асылдар.





СОҒЫСТЫҢ АЛҒАШ КҮНІ

Атам Шаймұрза Даржанұлына,

Ағам Қайрақбай Махамбетұлына

арнаймын.

Таң жаңа қылаңытқан мезгіл еді,

Сағат төрт – жау сұмдығын сездіргені.

Ұйқыда тыныш жатқан заставаны,

Зеңбірек оғыменен езгіледі.

Содан соң төбесінен әлсін – әлсін,

Төкті кеп самолеттен бұлт қорғасын,

Тәкапар иілмейтін Брест тұрды,

Намыс пен жинап алып тік тұлғасын.

Жер мен көк шыдай алмай діріл қақты,

Қызыл қан окоптардан судай ақты

Сонда да бұзылмады ел қамалы,

Зұлым жау жер жастанып тыным тапты.

Ерлер – ай , қайран ерлер буырқанған,

Намыстан жүректерін буыпты арман.

Ең соңғы жан тынысы таусылғанша,

Берілмей тауға айналып тұрып қалған!





БАУЫРЖАН

Өзеннің арғы жағында

Қасқайып қара жол жатыр,

Ыза,кек ойнап қанында

Қарайды оған ха батыр.

Қалың жау бұлттай қаптаған,

Жыландай жылжып келеді.

Елімді менің таптаған,

Өлім ғой оған керегі.

Найзағайдай күркіреп,

Айнымайды дауылдан.

Айналды жауын тілгілеп,

Прометейге Бауыржан.

Жез мұртынан сұр жебе,

Атылардай қозғалып.

Ұран салған үнінде,

Тарих толғар сөз қалып.

Быт – шыт қылып үрейдің,

Тіке қарап бетіне.

Қан тілеген көмейдің,

Салды найза өтіне.

Волокалам тас жолы,

Ерен ерлік айғағы.

Батырымның кек толы,

Жүзінен сыр айтады.

Алға,алға батальон,

Жеңіс Отан жүрегі,

Деген үнмен күн де ол,

Таңнан хабар береді.

Сырласамын рухымен,

Сусындауға қайнардан

Бүкіл қазақ ғұрпымен,

Бауыржанға айналған!





ПАРТИЗАН ҚАСЫМ ҚАЙСЕНОВ

Днепр жағасында қалың орман,

Ұл – қызын қорғап дүлей қанды қолдан.

Ып – ыстық мекеніндей пана болып

Соқтырған зергер қысқа қарлы қорған.

Өкілін он бес ұлттың алаламай,

Бейне бір бәйек болған аналардай.

Бәрін де емірене құшып – сүйіп,

Өзінің сәбиіне балағандай.

Қақ бөліп олжаларын бөлінбестен,

Үзім нан,жұтым суды бөліп ішкен,

Бүгінде жалтылдаған от басында,

Бас қосқан , ер ұлдары ерлік іспен,

Сыр айтақ, жоспар былай белгіленген;

Тірілей ор қаздырып елді көмген

Жоқ қылу Мироновқа комендантын

Сол үшін ер Қасымқа сенім берген.

Жалтылдап от ойнаған жанарында,

Жас қазақ елді ойнаған жол алдында.

Елестеп туған ауыл,жасыл белес,

Жел күйрік, жез киігі даланың да,

«Құлыным, Отаныңды қорғау парыз,

Сын сағат ел басына туса нағыз»,

Деп,- ана шығарғаны көз алдында,

Аймалап,аттанарда ұлын жалғыз.

Сол үні анасының жүрегінде,

Таусылмас қуат беріп жігеріне

Ерлікке бара жолда ұран тастап,

Жеңісті ту қылғандай келер күнге.

Тұрғандай ер ұлына үміт артып,

Тұнжырап орман қалды ішін тартып.

Көгінде қабақ түйіп ала бұлттар,

Жүзеді қорғасындай ауыр қалқып.

Өткенде бөгеті мол қырдан асып,

Көрінді жасыл село құшақ ашып

Әлде кім ән шырқайды бір шетінде

Жас ару күлкісімен шалқып тасып.

Мүлгіген қараңғы түн,тыныш алмай.

Селоның жарқыраған шырақтары,

Бейне бір аңсап күткен туыстардай,

Үстінде жалтылдаған түймелері

Киімін власовшылар киген еді,

Еске алса сол бір залым сатқындарды,

Ашудан қаны қайнап жиіркенеді.

Ал қазір амал үшін кек алуға,

Жауының өз кәсібін қолдануда

Алдында шошқа мойын староста

Шеніне Қасым ердің таңдануда.

«О,мырза,төрлетіңіз! Хош келдіңіз,

Біздерге әруақыттай күш бердіңіз,

Қымыран қызыл шарап алдыңызда

Өтеді,мейрам болып кештеріңіз!

Жоқ! Жоқ ! Уақыт тығыз ұқсаң достым,

Ұлы пан күтіп отыр, старостым.

Жүйрік ат және қосшы бала қажет,

Қанатын елестетер ұшқан құстың.

Келместен ауыз сөзге ең әдемі,

Ерттеулі сәйгүлікті әкелгені.

Атқосшы сөзге сараң, тұйық бала,

Байқалар көз қарастан жек көргені.

Тұнжырап сүзіледі бейтанысқа,

Тұнып тұр жас кеудесі кек намысқа.

Ер ұлан екені анық сезіледі,

Жаралған Отан үшін қолғабысқа.

Жетті олар іше алмастан жол астында,

Түс ауа Мироновка қаласына,

Мінекей жау ініне,үш жүз қадам

Ал,Коля,мені күтіп,қал осында

Деп – Қасым,ұстатты да ат тізгінін,

Толғана іштей қайрап от төзімін.

Бет алды қарақшының ұясына,

Күл қылмақ,оның енді өр күмбезін.

Көрді анық мұнда тұтқын тіл қаптаған,

Полицай от бастырып азаптаған.

Төсінде қанжарменен ойған жазу,

Осы деп, аңсағанға азат арман.

Фашизм ажал сепкен қарғыс атқыр,

Өзінде қанша жанның қаны жатыр?

Біз оны ұмытпаспыз ешқашанда,

Деп – іштей, шоқ шайнаған Қасым батыр.

Ұйысқан жирен шашы жабағыша,

Хатшы қыз, сыртқы есікті жауып аша,

Абыржып әлде кімді іздегендей

Күткені осы офицер жаңылмаса.

Ерекше тапсырмамен сіз бе келген,

Кіріңіз,тездеп бұрын өзгелерден.

Ешкімді Сізді босқа айыптамас,

Ұлы пан,бұйрығы сол бізге берген.

Рақмет!Ұқтым бәрін қарындасым,

Дәйім де рух сізді жарылқасын.

Ерекше жұмыс бабын білесіз ғой,

Ешкіміді жібермеуді жаңылмассың.

Қолға ұстап құпиялы бөлек хатты,

Бетпе – бет қас жауына келе жатты.

Саулығын тілей тұрып,сұмырайды

Намыстың кек оғымен бір – ақ атты.

Бұрқ етіп маңдайының қызыл қаны

Байғұстың шықты бірден шыбын жаны

Соңғы сәт көз алдына келді бәлкім,

Өртелген сәбилердің шыңғырғаны,

Күйзелген аналардың зарлағаны.

Қатыгез қанға құмар бұл жыртқышың,

Күбідей семіз екен,өзі дағы.

Көкжиген үңгірдей көк көзі қалды,

Тірілей орға жығып,өлді көмген,

Жендетті Қайсеновтың оғы алды.

Жауының бетіне бір түкірді де,

Жапсырды далалық сот үкімінде

Кәдімгі атылуға – деп, бұйырған,

Үнімен халқымыздың – өз інінде.

Мінекей,бөлме есігін шықты жауып,

Қаншама қиындықпен өтті қауып.

Хатшы қыз қарсы алдында қылымсиды

Қолға ұстап қаламсабын ауық – ауық.

Ұққандай ішкі сырын ым білдіріп,

Ер Қасым әзіл айтып бір күлдіріп,

Комендант айтқан дейді қабылдауды

Бастауға сағат жарым сәл кідіріп.

Өйткені маңызды іспен құпиялы,

Танысып өзі жеке қол қояды.

Бәрінде ұғасыз ғой сұлу бикеш,

Көркіңіз жүрегіме нұр құяды.

Бұлғайды әзірше деп,қолын жұмсақ,

Мәз болып жылы сөзге буын босап

Сезбей тұр,осы алып офицердің,

Шыққанын іштен үлкен сұмдық жасап

Ырысын тағдыр жазып өлшеген бе?

Шықты аман,жау ұясы кеңседен де,

Сірә да бақыт бар ма бұдан артық

Ақтасаң аманатын ел сенгенде.

Ал,кеттік, Коля енді зымыралық

Іздер – ау сезсе,сірә , жау жынданып.

Жиіркенбе Власовшы емеспін мен,

Партизан екенімді білдің бе анық?!

Алдымда құшақ жайған орман – анам,

Саған да туғаныңдай болар панаң,

Сыр шертер ерліктердің іздерінен,

Ұрпаққа Ұлы Жеңіс армандаған!





ПОЛИТРУК КЛОЧКОВ

Дубосеково разъезі,қырғын соғыс алаңы,

Тарих өзі ұрпаққа естіртеді бұл лаңды,

Маңдай терін қинала,құйыттай село төгіп тұр,

Қорғау үшін киелі,Мосвкадай қаламды.

Әрбір тасқа сүйеніп,әрбір дөңге жабысып,

Тапжылмастан рота жаумен жатыр алысып.

Гуілдейді суық жел,бір сұмдықты айтардай,

Қиян-кескі ұрыста оқпен бірге жарысып.

Мінекей жау ұмтылды,алға қарай желігіп,

Ішке тартып тынысын,дала жатыр телміріп.

Бидай өскен алқабын,қарақшылар таптауда,

Баса алмастан өксігін,жылағаны – ай егіліп.

Политрук Клочков,сол бір сәтте сен тұрдың,

Қалам ұстар қолыңа,граната толтырдың.

Жарып шыққан кеудеңнен,ұлы сөзбен жалынды.

Білесің бе? Сен өзің,қанша жауды өлтірдің?!

Россия!Байтақ – ау,шегінер жер жоқ,бірақ – та,

Артымыза Москва!Тұрмыз түсіп сынаққа!

Отан үшін жан пида! Алға! Алға, Ерлерім

Деген сөзді,кең әлем,құйып жатты құлаққа.

Әрбір кеуде шымырлап,от намыстан тебініп,

Тек жеңіске жетелеп,сыр шертеді нұр үміт.

Әділдіктен күш алған, Ұлы Достық қашанда

Көрген емес бауырым,өз жауынан жеңіліп,

Ұлы рухын көтерген қасиетті Отанның,

Қаныменен бірге жүр майдандағы от әнің,

Айналайын атыңнан,Политрук Клочков,

Ерлігіңді ешқашан,ұмытпайды ұрпағың!





БАУЫР

Баспанасыз зардап шеккен соғыстан,

Балғындары қалдырмастан дауылға.

Қара поезд алып жетті алыстан

Тылдағы ел,біздің шалғай ауылға.

Менің де анам,өз ұлындай қарсы алған,

Туыстықтың мәңгі ұмтылмас ол күні.

Әкелді үйге,өңі боп – боз шаршаған

Көкшіл кездеу,сарғыш шашты баланы.

Бәрімізден әжем бұрын елжіреп,

Құшты барып,құшағына оны орап.

Көптен мейірім көрмеген – ау ол жүрек,

Жанарынан ыршыды жас домалап.

Бақыт тауып,үйіміздің ішінен,

Көздерінде шаттық ойнап,шын күлді.

Кей кездері шошып көрген түсінен,

«бомбы,бомбы кеп қалды» - деп, шыңғырды.

Ағамыздай болдың жақсы көретін,

Ал анамыз төкті шуақ – сезімін.

Бәрімізден бұрын оған беретін

Күндей қызыл,таба нанның үзімін.

Жақсы хабар келіп тұрса майданнан

Қуанғаннан күлімдеп бір кететін,

Сүйдіруге әжемізге маңдайдан

Ең бірінші құстай ұшып жететін.

Аға болып айтатын ол ақылын

Хат таныдым,одан сауат аштым да.

Ай туғанда сыр бөлісіп ақырын

Жататынбыз жамау көрпе астында.

...Жылдар өтті,бейбіт күннің әні ескен,

Жалғастырды өмір қайта сауығын.

Шығармайды сол күндерін әле естен,

Невадағы менің үлкен бауырым.





МҰСА ЖӘЛЕЛДІҢ СОҢҒЫ СӨЗІ

Қанқұйлы Моабит түрмесі,

Ішінде мұңмен жүдедім

Көрмеспін танды келесі,

Сезіп тұр оны жүрегім.

Кесілген өлім жазасы,

Өртенбек ертең жас тәңім,

Соңғы рет досым тыңдашы,

Тыншысын бойда от қаным.

Бақ айдап бәлкім туысқан,

Ақ күнің туып көгіңде.

Құтылсаң қанды уыстан,

Айтарсың сәлем еліме.

Қырық рет қара өліммен,

Бетпе – бет келіп тілдестім

Қырық рет жаңа өмірмен,

Шындықты айтып мұң кештім.

Ұғынсын қызым, жан – жарым,

Анығын сұмдық бұл істің

Шебінде алғы майданның,

Жаралы қалып,у іштім.

Өле алмай қалдым шайқаста,

Келмеді солдат ажалы

Болмады менде ой басқа

От алмай оғым қалғаны.

Сындырмай бірақ сағымды,

Ерлікпен қайсар табыстым

Қару қып отты жырымды,

Жауыммен залым алыстым.

Кір шалмады антымды,

Ақса да қаным тамшылап

Айтшы дос,аманатымды,

Артымда жансын шамшырақ.

Жеткізші Моабит дәптерін,

Кең байтақ өскен еліме.

Қанатын қақсын кептерім,

Қалықтап ұшып көгінде.

Арнадым ізгі күреске,

Жанымның ыстық от әнін.

Өзіңе қосқан үлесте,

Туған ел сүйген арманым.

Сәлем де,досым,сәлем де,

Мен болып құшып сен бәрін

Ажалды ақын жеңген де,

Ерлігім,өшпес жырларым.





СОЛДАТ ПЕН БАЛА

Әжесі өлді,анасы өлді ашыққан

Кеудеде кек бар,тулайды бойда қасық қан.

Тілімдей қағаз,алақанында – тым ыстық

Бес жасар бала кезегіне нанның асыққан.

Гүрілдеп аспан,ажалдың оғы ойнаған

Оқ бүркіп жерге,өлімге әсте тоймаған.

Шошынып балғын,құлады оқыс талықсып.

Бұл соғыс жерден қаншама жанды жоймаған.

Есін де жиып, көтерген сәтте ол басын

Қасына ұстап азық – түлік дорбасын.

Шинеліне орап,маңдайдан сүйіп отырған,

Ол көрді анық,ержүрек Қазақ солдатын.

Шуағы қандай мейірімді еді көзінің

Тұрғызып оны,ұсынды нанның үзімін.

Қиналған сәтте,өмірін жіптей жалғаған,

Мен білсем аты,Жеңіс қой деймін өзінің.

Жеңіс ғой деймін,сеніммен алға қол жайған

Сүйеуге ұлын,асығыс жеткен майданнан

Өтсе де жылдар,сол солдат берген бір үзім

Ақ нанның дәмі кетер ме сірә, таңдайдан!





ОРАЛМАҒАН СОЛДАТТАР

Басыңды ій,ұлым,алда зират бар,

Бір кездегі қамал болған қыраттар.

Жатыр мұнда біздер үшін жан қиған,

Туған елге оралмаған солдаттар.

Дәл осынау тебіреніс шақта сен,

Ерлігіне ешбір теңеу таппас ең.

Барлығы да жиырмадағы жас еді,

Соның бәрін ұлым еске сақта сен.

Олар,олар боздақтары әр үйдің,

Өршілдігін – ерлік істен танимын

Жас өмірін жасқанбастан қиды олар

Күлкісі үшін, бақыты үшін сәбидің.

Ертеңі үшін түспен сансыз жалынға,

Отан рухы – сол ерлердің қанында,

Ер ерлігі ұмытылмас ешқашан,

Әрдайым да жүрсін,ұлым жадында.





АЖАЛ БИІ

О,сұмдық – ай,неткен жауыз, бұл бұзық,

Түн ішінде,тұтқындарды тұрғызып.

Қуып шықты, қарлы құйын боранда,

Айтақтата айдап итін үргізіп.

Әлсіз дене, қу сүйекті жұлқылап,

Ысқырады ызғарлы жел бұрқырап.

Аяз қысқан,бала – шаға ,әйелдер,

Мұз үстінде,омақаса жүр құлап.

Қай – қайда да жыртқыштығын қоймаған,

Елді тонап,олжаларға тоймаған.

Сұм фашистер, бейнет шеккен аштарға,

Залымдығын істеп жатыр ойлаған.

Қу сүйекке терілері ілінген,

Аш адамдар, үрейі ұшқан өлімнен.

Ентігеді бір сүрініп,бір жылап,

Тісін қайрап, қызыл етке көрінген.

Кім ұмытар сол күндердің азабын,

Естіледі құлағыңа азалы үн.

Келер ұрпақ,жүрегіңе сақтай біл,

Сен ұқсын деп,қаныммен жыр жазамын.

Сақ – сақ күліп ажал биі басталған,

Түрме толы селкілдеген аштардан.

Солар келіп,көз алдымда тұрады,

Көрсем жерден,үзім нанды тасталған..

Нағыз ұстаз қайғы менен қара нан,

Соны есіңнен шығара көрме жан балам!





ХАТЫНЬ ҚАСІРЕТІ

Түрлері жендеттердің қандай сұсты,

Селоға бей – жай жатқан қаптай түсті

Тірілей тұрғындарын өртеу үшін,

Сарайға итермелеп арпалысты.

Дәрменсіз әйел,бала қайда бармақ,

Қойғасын зорлықпенен қойдай қамап.

Еңіреп көздің жасын ағытқанда

Теңселіп, тебіренді ауыл – аймақ.

Кимелеп бір – біріне тығылысқан,

Жүздерін көре тұра үрей ұшқан.

Аямай сабан шөпке от қойғаны

Қатыгез қанға құмар залым дұшпан.

Лапылдап жанған отты тамашалап,

Тұрғаны өздеріне жарасады – ақ.

Бір күнде мыңнан аса шаңырақты,

Жоқ қылып, жер анаға жара салмақ.

Басталды жан түршігер тағдыр лаңы,

Өксіген дауыс құлақ тұндырады.

Төбеде сықырлаған ажал оттың,

Шоғынан үркіп бәрі шыңғырады.

Ойнақтап, қызыл тілі жалақтаған,

Жалын от ешкімді де жолатпаған.

Шатырмен домаланып жерге түсті,

Залымдық осылайша аяқталған.

Кенеттен ұшырамай зәл – залаға,

Еңбектеп,жаутаңдаған кең далаға

Қақпадан бас терісі шала күйген,

Дұшпанның көзі түсті бір балаға.

Кезеңді мылтығын ол сұр жыландай,

Сұмдықты кім көріпті, сірә,мұндай?!

Сұрады анасы мен қарындасын,

Соңғы рет , тікесінен тұра да алмай.

Кетті өліп, қаншама жан босқа бекер,

Қасірет олар шеккен бізге жетер.

Бәрін де,тебіреніп Тарих – Ана,

Ұрпаққа ойлансын деп,айтып өтер.

Мәңгілік ату үшін күліп таңдар.

Сұм соғыс ауыздығын құлыптаңдар.

Хатынның күңіренген зар дауысын,

Адамзат! Ұмытпаңдар! Ұмытпаңдар!





ЖЫЛОЙДАН ШЫҚҚАН СУСАНИН

(баллада)

Тар кезеңде ел қорғаны бола білген

ағаларымыз генерал Бейсен Сәтбаевка,

генерал Наурыз Өтегеновке арнаймын.

1979 жылы әскери тарихшы Н.Борисов Москвада «Олар Сусаниннің ерлігін қайталады» деген кітап бастырды.Осы кітапта автор Азамат және Отан соғыстары жылдары Одақ көлемінде 52 – адам әйгілі орыс шаруасы Иван Сусаниннің ерлігін қайталағандығын көрсетті.

Таяуда Кең Жылой өңірінің перзенті Б.Бектұрлиевтің де суреті осы музейден орын алып Қазақстаннан бірінші болып еніп отыр.

«Қазақ әдебиеті» 13 ақпан,

1987 жыл

Жанталасып жатыр жау,

Жоспары күллі көкке ұшып.

Ұясы қанды тарылды – ау,

Келеді шарпып,от кешіп.

Сәтсіздік санап мұнысын,

Бір айла ойлап жасамақ.

Бейбіт елдің құрылысын,

Бомбыламақшы тасалап.

Алқапты елді мұнайлы,

Майданнан бөлу қажет деп.

Қоймастан байғұс зарлайды,

Қатесін солай түзетпек.

Ерлікті мұндай орындау,

Келеді сендей жігіттен

Деп сатқынға зұлым жау,

Білдірген сенім үмітпен.

Осылай алып бұйрықты,

Қуанышы сыймай қойынына

Агаев келіп жолықты,

Түркістан легионына.

Мінбеде маңғаз дүрдиіп,

Мастана сәлем жолдады

«Біз барар жақта Гурьев,

Таныс қой,маған жолдары.»

Ашылып айтсам сырымды,

Ембіде мұнай бар нағыз

Ағатын алтын құбырды,

Өрт салып қолдан жарамыз.

Ең маңызды жұмыс бұл,

Фюрердің өзі тапсырған

Алдында алтын күміс тұр,

Сендерді күтіп дос – тумам.

Кең Жылой,түсер құтты жер,

Адайлар мықты ол жерде

Бақыттысыңдар жігіттер,

Ереді өжет сендерге.

Қыздары сұлу көз тоймас,

Гүл өскен басқан ізіне

Жанары жақұт,гауһартас,

Шашатын нұрды жүзіне.

Шалқып бір жатсақ құшақтап,

Ләззаттың нұрын жамылып,

Дірілдеп аршын,төс аппақ,

Айтар – ау мұңын жабығып.

Өмір ғой – деді қуланып,

Атқарғандай зор міндет.

Аузынан тұрған су ағып,

Қоштады қосшы күлімдеп.

Бейшара, байғұс күліп тұр,

Сатқында бар ма, ар – намыс?

Кеудеде жүрек бос қой құр,

Қара бет, ит қой ол нағыз.

Осы бір сәтте айтқаны,

Байқамай – қайран елім, - деп ,

Агаев бірден атты оны,

Тұрмастай жерге желімдеп.

Өлікке жәймен беттеді,

Бәрі де үнсіз сазарып,

Ағады қаны қызарып,

Ажалдың осы жеткені.

Жігіт – ақ еді күнінде,

Жылойда өскен сайраңдап,

Сағынған болар үйінде,

Жол түскен сәтке қайран қап.

Агаев сұп – сұр ашулы

Айқайға салды ашынып,

Ойлаған адам қашуды,

Өледі солай атылып.

Бухарестен тынбастан

Самғаған құстай самолет

Айнала қою бұлт басқан,

Келеді серпіп тілгілеп.

Ішінде отыр әр ойда,

Өңшең сатқын,қара бет.

Тезірек жетіп Жылыойға,

Салмақшы азап мың әлек.

Ал жеттік,міне, әмір де,

Айтылды үнмен қатқылдау.

Кең дала ұқсас теңізге

Самалы сүйген салқындау.

Секіріп жатыр бір – бірлеп,

Үндерін іштей өшіріп

Кеудеде жүрек дүрсілдеп,

Құлаққа үні естіліп.

Иманқара,Қойқара,

Қадалып қос тау қалғандай,

Бұл сатқындар,қай бала,

Деп ұрсар ақсақалдардай.

Алыстан әлсіз шашырап,

Көрінер ауыл оттары,

Қасқалдақ үркіп пыр – пырлап,

Ұядан қанат қақты әне.

Мөлдіреп күміс ақ бұлақ,

Асығады қайда,япырма – ау?!

Жағада өскен жас құрақ,

Сыбдырын естіп жатыр жау.

Келеді басып еппенен

Қараңғы түнде әлгілер,

Бір жұлдыз ақты көкпенен

Қорқыныш жүрек тілгілер.

Қап – қара перде оранып

Қара бұлт,қара дауылда,

Қаруын суық қолға алып,

Бет алды бейбіт ауылға.

Шаңқылдап темір даусындай

Иттердің ұйқы бұзғаны

Болғандай бейне тосын жәй,

Дүркіреп ауыл қозғалды.

Ентігіп шығып далаға

Қарттарым шолды маңайды,

Шошынып сәби балада,

Бесікте жылап оянды.

Сағынышын жанға дәрі ғып,

Абыройын адал күзеткен.

Сүйгенін күткен зарығып,

Жеңгелер тұрды үмітпен.

Құлыным менің майданнан,

Хабарсыз бәлкім жеткені

Аналар іштей ойланған,

Жеңісте жақын өйткені.

Әттең – ай, олай болмады,

Қас жауы жетті бөрідей,

Қоршауда ұстап қорлады,

Көмбек боп орға тірілей.

Сарбазын жинап жанына

Құрмақ боп кеңес кәдімгі,

Агаев сотқар тағы да,

Қулықпен тұрды сабырлы.

Айтыңдар қане,қай жақта,

Құбыры алтын Ембінің?

Салмайын қанды азапқа,

Көрсетсеңдер – мен бүгін.

Бәрі де жұрттың тұр үнсіз,

Айрылардай елінен

Жыланған бұлттай көңілсіз,

Үркумен қайғы – өлімнен.

Ортадан шықты сол кезде,

Байшыған таудай теңселіп.

Тына қалған үн лезде,

Сыйлайтын оны жұрт сеніп

Ықпаймыз – мырза, біз сізден,

Салғанмен ауыр салмақты,

Сатқын боп өмір сүргеннен,

Ел үшін өлу,ардақты.

Қалайда елім жеңеді,

Фашизм итті,жолы алас.

Жеңісім алда келеді,

Сені де табар оңдырмас!

Намысы бойдан қашты ма,

Агаев дауыл қысқандай.

Алғанмен соққы астына,

Байшыған тұрды жасқанбай.

Жарқырап жазық маңдайы,

Шағылысып күннің көзіне,

Жанарын жаудан алмады,

Нар еді – ау, қайран өзі де!

Күш бітіп әрбір жүрекке,

Жалыны кектің лаулайды,

Жаратылған ба ерлікке,

Ұрпағы тіпті аумайды.

Еріні жаудың кезеріп,

Денесі кетті қалшылдап,

Бозарып түсі өзгеріп,

Жыландай басы қалтылдап.

Не істесе енді болады,

Қайыспас батыр халыққа,

Кек орыны қалай толады?

Қысып тұр жанды уақытта.

Атқылап мұның бәрінде,

Жоқ қылу керек көздерін,

Жүректен оқып көрдің бе,

Отаншыл отты сөздерін?!

Ал,қәне,бәрін тұрғыз да,

Атыңдар бәрін қан қылып,

Аяма сәби,ұл қыз ба,

Көз жұмып өшсін мәңгілік!

Айқай – шу,жылап балалар,

Боздаған жетім ботадай,

Қосылған өксіп аналар,

Тұншықты мұңын айта алмай.

Жоқ,жоқ атпа жұртымды,

Көрсетем мен -ақ жолыңды,

Байшығын алға ұмтылды,

Әуелі шеш, - деп, қолымды.

Таң қалып мынау сәтке бір,

Қалғаны іштей тынып жұрт,

Көргенмен олар тәтті өмір

Қыспақтар қартты зұлымдық.

Жолдар – ай,жолдар бұрынғы,

Ойларға небір бөледі.

Еске алып өткен ғұмырды,

Байшыған алда келеді.

Бір кезде осы жолдармен

Шығарған ұлын майданға,

Туған жері Қимас арман ел,

Тап болдым қандай жағдайға?

Айқасып өтпек жауымен,

Аталар даңқы ардақтап.

Алысып ұшқыр ойымен,

Толғанған іштей салмақтап.

Үш күн,үш түн,шөл құм да,

Келеді жауы бірге еріп.

Неге әкелдің,сен мұнда,

Дегені бүгін күрмеліп?

Тап осы жер астында,

Көресің мұнай құбырды –

Деп,Байшыған сатқынға,

Мысқыл күлкі білдірді.

Жол жоқ кейін, сірә да

Сатқыннан елім құтылды,

Сүрініп өзі құларда,

Бетіне жаудың түкіріп.

Дала аптап шоқтай бір,

Шыжып тұр жанды күйдіріп,

Мына шал бізді сақтай гөр,

Өлтірді – ау құмға көмдіріп.

Қарашы арам ниетін,

Ит – құсқа жем қып қалдырды,

Қастерлеп елін сүйетін,

Қарттары неткен қадірлі?!

Зар қақсып,сатқын бүлінді,

Түскендей құлап аспаны.

Су іздеп босып жүгірді,

Көл болып алдан қос сағым,

Ерлік пен ездік күрескен,

Осылай елсіз далада.

Әскер де келді көп күткен,

Байшыған қарттың ұлы алда.

Намыстың туын күзеткен.

Қалжырап әлсіз күйінде,

Қабандар кеше қағынған,

Аяққа құлап бүгінде,

Жанымды қи – деп,жалынған.

Түскенін жаудың қолға анық,

Мен балғын сонда көргенмін.

Таңменен нұрға боянып,

Туған ел,сүйді ерлерін.

Кетпейді естен ер есім,

Ұмтылмас ол бір дауыл ән.

Әулие қарттың көресің,

Ескерткішін өскен ауылдан.

Қадірлеп елі мәңгілік,

Ерлігін жырлар ұрпағы,

Есімі оның жаңғырып,

Көгінде шалқып тұр әлі!





АНА ҮМІТІ

(Аяулы ақ әжем Рашқа арнаймын).

Қатты болды – ау сол қыс та,

Қариды беттен ызғары

Алты ұлы кетіп соғысқа

Анаға медеу қыздары.

Есікті боран соққылап,

Қарымен бітеп тастапты

Күрейтін шалы жоқ бірақ,

Ерте өлді,тағдыр қоспапты.

Хат тасушы баладан

Қуаныш хабар жетпеді,

Алты ұлы кеткен анадан

Уайыммен күдік кетпеді.

Мәз болмайтын тұрмыс та

Ауыртпалық жетеді,

Ерте тұрып жұмысқа

Белін буып кетеді.

Таңсәріде кеткеннен

Оралар үйге кешқұрым,

Қалжырап, шаршап жеткенмен,

Алмайтын әсте еш тыным.

Бойына бітіп күш кенет,

Ұлдарына қолғап тоқитын.

Көйлекті қалған иіскелеп,

Хаттарын жиі оқитын.

Жанардан жасы домалап,

Зұлым жауды қарғайтын.

Қыздары оны паналап,

Қас – қабағын барлайтын.

Отанға төнген сұм қатер

Сейілсе екен тезірек,

Дайын тұр,алты ұлға төр,

Аман – сау жетсе кезі кеп.

Гуілдеп сыртта жел суық,

Ұрады үйдің әйнегін.

Көз іілмес ана,ой қуып

Дегендей – келер,әлде кім.

Бір ұлы Мәскеу шегінде,

Хат алған күзде қуанып.

Бір ұлы Рязань шебінде

Хабарсыз кетті бұл нағып?

Ортаншы ұлдан – Киевтан,

Келер – ау бір хат енді осы.

Омырауын иіскеп иіткен

Қайда жүр екен кенжесі?

Мұржалардан көкке өрлеп,

Түтіндер бұлт боп барады.

Құшағын ашып кекпеңбек,

Кең аспан қарсы алады.

Ауылдың шығып шетіне

Соқпақ жол жаққа телміріп,

Сағынышытың өртіне,

Ана отыр жанын жеңдіріп.

Соғыс та бітті,бірақ та,

Келмеді күткен ұлдары.

Жарақаттанып,жырақта,

Жолы болмай жүр ме әлі?

Шуақты қоңыр кұз келді.

Тырналар ұшты тыраулап.

Аулада жалғыз тұр еді,

Ұлдарға іштей сұрау сап

«Сүйінші,әже,сүйінші!»

«Қайдасың,жаным көрінші»

Құлаққа бір үн шалынды,

Қуаныштан жаны елжіреп,

Жанары жасқа малынды

«Жоқ, жоқ,ана бекініп,

Жақсыға жорып иілші

Аумаған сізден ақмаңдай

Ұл туды,қызың,сүйінші!»

Қызының жетіп үйіне

Көйлегіне орап сәбиді

-Қызым – ау,деді сүйіне

Аламын өзім әлдиді.

Аламын,-деді емізбей

Омырауына жапсырып

Көңілі асау теңіздей,

Жанында жарқын жақсы үміт.

Айта алмай сырын әлде бір,

Қызы да ауыр күрсінді.

-Алыңыз,ана ал – деді

Жары да оны түсінді.

Алаулап отқа айналған

Алты солдат үйінде,

Ақ көрпеге оралған

Сәбиі жатты бүгінде

Алпысқа келген ананың,

Омырау тұсын иітіп,

Мұз болып қалған арманын

Көктемдей жатыр жібітіп.

Есейтті жылдар,күн өтті

Құламады алтын шанырақ.

Сағыныш толы тілекті

Ұмытпады ана,ал бірақ,

Жанында тұнып сыр қалың,

Жол жаққа қарап елеңдеп

Күтетін – еді,ұлдарын

«Қазір – ақ,қазір келер»- деп.

Қырық жыл күтті келмеді,

Шүкіршілік айтты барына.

Көз жұмарында да сенбеді,

Ұлдары енді жоғына.

Сағынышпен өтті ғұмыры,

Сүйеніп сабыр асылға.

Шын сүйе біліп өмірді,

Шүкірлік ету осы ма!

Емірене құшып сарысын,

Өзіне болған қолқанат

-Қарағым менің барымсың,

Шаңырағым саған аманат,-

Деп – еді,өлер кезінде

Маңдайымнан сипап қиналып,

Сапарға соңғы өзін де,

Шығарған халқы жиналып.

Бітпеген соғыс жарасы,

Күйреді,сөніп қанша арман?

Мен болам сол үй баласы

Аталарын іздеп жар салған.!





ТҰТҚЫНҒА ТҮСКЕН ФЕЛЬДМАРШАЛ

Бет қаратпас долы боран гуілдеп,

Құтырынған,сақылдаған сары аяз.

Қиян – кескі соғыс жатыр гүрілдеп,

Қарқылдаған кәрі қарға қанға мәз.

Күңіренген,жалын тиген қара орман,

Солдаттардай азап шеккен жаралы.

Қайырымсыз қара перде оранған,

Ажал – соғыс,сақ – сақ күліп жүр әлі.

Ойрандаған Европаны оп – оңай,

Қанды тырнақ фашистер тұр масайрап.

Өзен керек болды ма екен Волгадай?

Бүгін соңғы зор майданын жасамақ...

Басқыншы жау алды бірақ тойтарыс,

Бұза алмады Сталинград қамалын.

Мазалаған ішін өртеп толғаныс,

Фельдмаршал түйіп отыр қабағын.

Қайдан біткен өр табанды азамат,

Дал болумен зығырданы қайнайды.

Өлімнен де қорықпайды ғажап – ақ,

Өжет халқы алыптардан аумайды.

Бұл не деген қасиетті махабат,

Туған елін сүйе білген жан сала.

Тұрған еді от қоршауда қат – қабат,

Бұзып шықты.Отан деумен жар сала!

Шыныменен күйретті ме тағдырды,

Шегіне ме қашқын болып опасыз.

Шіріп біткен фюрердің де әмірі

Болашаққа ертең не – деп айтамыз?

Қаусап қалған әскері де даңқты

Қара бұлттай қаумалаған кешегі.

Қаңқалары әрбір жерде қалыпты,

Крестерін күйе басқан бес елі.

Отырғанда ауыр бейнет жан қысып,

Қалың оймен өзін – өзі қаралап.

Қарсыласы «Катюшасын» атқызып,

Шабуылға шыққан еді,уралап.

Қоя берді тұла бойы қалшылдап,

Бұл не сұмдық,айырылды ма бақ – құннан?

Қоян жүрек,әскер қашты ырсылдап,

Амалсыздан көзін салып алқынған.

Тек жаралы кейбір солдат қажыған,

Ілбіп – сілбіп жүдеу аттай жүр әлі.

Айбат қайтқан,күні кеше тасыған,

Жұргізбейді ұлып орыс бораны.

Қарайды олар фельдмаршалға мұңдана,

Қадап өлі,оты сөнген жанарын.

Бізге мола болар мынау кең дала,

Одан бар ма дегендей – ақ хабарың.

Неге келдік Россияға осы біз,

Біздің елге,олар мылтық атты ма ?

Соғыспауға мына біздің өзіміз,

Қол қойдық қой,достық кепіл шартына.

Аппақ қарға қызыл қаны төгілген,

Бір жас солдат өз ұлынан аумайды.

Көрмекші боп келіп еді көзімен,

Ол да байғұс фашизмді қарғайды.

Оқ иісі мен қызыл қанға сасыған,

Дала жатыр,қара көрпе жамылып.

Өз ойынан өзі селкіп шошыған,

Фридрих Паульс толғанады жабығып.

Әлі есінде бұдан бұрын төрт жылдай,

Бас штабқа Гальдер оны шақырған.

Сол бір сұмдық еске түссе япырма – ай,

Адасқандай болады ол,ақылдан.

Россияға ашамыз біз соғысты,

Олар қазір бәрінен де алаңсыз.

Жүз елудей дивизиямен ұлы істі,

Жоспар құрып,әбден талдау жасаңыз.

Бұйрық алып сентябрьдің үшінде

Ол шабытпен кеуде соғып кіріскен.

Отыз тоғыз,сол бір жылдар есінде,

Жоспар бітіп,Гитлер ой бөліскен.

Міне,бәрін есіне алса далбаса,

Ол үміттер бүгін түгел көкке ұшты.

Коммунистер қоршауға алып жан қысса,

Көрсетті ғой өздеріне соғысты.

Тыныстауға тұрып еді азырақ,

Сүрту үшін маңдай терін мұздаған.

Азар жеткен адъютанты қансырап,

Біттік – дейді, қашу бізге жазбаған.

Үрей билеп бар кеудесін амалсыз,

Шылымын да соңғы шекпей тастады.

Біз тұтқынға берілуге барамыз,

Сарбаздарын жинап,алға бастады.

Құйыттай ғана ақ жалауын көтеріп,

Тізе бүгіп келеді жау аһ ұра.

Ыза буып,ауық – ауық жөтеліп,

Қаруларын жан – жағына лақтыра.

Қатер бар ма, бізге сірә төнбеген,

Қайыспадық түскен шақта басқа сын.

Жанқиярлық ерлігімен гүлдеген,

Ер Халқыммен, Сталинград жасасын!





РЕЙХСТАГҚА ТУ ТІККЕН

Рейсхтаг жаудың ордасы,

Таусылған соңғы айласы,

Құрсауды мұнда залым жау.

Мақсаты қолға алынбау.

Ендеше текті ерлерім,

Ерлігін әлем естіген

Қажет ғой туды көргенің

Жау күмбезі үстінен!

Отаның үшін,ел үшін,

Жалғауға ерлік ұлы ісін.

Болашақ ұрпақ атынан

Сол міндет , саған жүктелсін,

Қошқарбай ұлы, Рахымжан!

Көмекшінің болсын жаныңда,

Гриша сержант,ол дәйім,

Ал,енді, ерлік жолында,

Сәт сапар саған арнаймын!

Комиссар қудай,шашы аппақ,

Сөйлеген туды тапсырып,

Сүйгені оны құшақтап,

Тілеумен ізгі жақсылық.

Келеді міне,қос солдат,

Рейсхтагқа алып бағытты.

Әттең – ай, бірақ – оқ жолдап,

Дзоттар дауыл танытты.

Көз қаратпас от жалын,

Ойнақшып жылан тіліндей,

Түтінді құшқан бұлт қалың,

Дозақтың қара түніндей.

Жарылған бомбы дауысы,

Маңайды жатты жаңғыртып

Жөтелген неміс танкісі

Лоқсиды кесек қан құсып.

Айнала өлік қаралы,

Жаныңды жаншып,сыздатар

Солдаттар ауыр жаралы,

Ыңырсап,әлсіз тіл қатар.

Омырауын тілген қара тас,

Инедей қанша қадалды,

Өлгенше естен ұмытылмас,

Соғыстың соңғы қадамы.

Қорғасын оқтар бас жалмап,

Тынбастан ажал іздеген,

Жылжыған алға қос солдат,

Жаралы шынтақ сызды ілген.

Екі жүз алпыс,адым жер,

Болды ғой,бүкіл өмірдей

Сорғалаған қан мен тер,

Соғыстың сояу мөріндей.

Әр қадым сәтке көз қадап,

Ышқынып ажал кетпейді,

Бітуге соғыс аз қалды – ақ,

Қалайша елге жетпейді.

Үстінен қара бұлттардың,

Сәулесі күннің сырғанап,

Жеңістің келер бақ таңын,

Тұрғандай күтіп,сығалап.

Рейхстаг міне, ап – айқын

Көрінді төсін оқ тескен,

Кешегі қаһар сұм жойқын,

Күшінің бойдан үні өшкен.

Атылып қызыл жебедей,

Қос солдат алға ұмтылды,

Шуақтан нұрын төгердей,

Сәбидей күліп,күн тұрды.

О,Берлин!Сәлем қабылда,

Қазақтың топырағынан,

Дұшпанның орда тағында,

Дауыстап тұрды Рахымжан.

Жан досын биік көтеріп,

Рейхстагқа алғаш ту тіккен,

Ізінен ерлік,құт өріп,

Қуаныш алға ентіккен.

Рахымжан, аға Рахымжан,

Тарихта қалған есім бұл!

Өзіңдей болып халқымнан,

Үлгі алып батыр өссін ұл!

Қадаған туың қып – қызыл,

Ерлікке тұрды шақырып,

Рауандаған алқызыл,

Нұрына күннің малынып.

Жеңіс!Жеңіс!Сүйінші!

Жүректер қанша алқынған,

Біз едік құйттай тілекші,

Рахымжан аға, Рахымжан.

Қаныңда тулап тұрғанбыз,

Жалғасы болып жасыңның,

Жырлауға сені туғанбыз,

Ерлікті сүйген асылым!

Сен көрдің,жолын азаптың,

Ұмытылмас мәңгі ол күндер,

Қаһарман – деп, қазақтың,

Бағанды берген БАУКЕҢДЕР!





КОНЦЛАГЕРЬДЕ ТУҒАН ҚЫЗ

(баллада)

Құтылып дүлей бораннан,

Жым – жырт жатқан даланы – ай.

Көк майсаға оранған,

Бейкүнә сәби баладай.

Қайғы деген жоқ ойда,

Қыз – жігіт ойнап келеді.

Жарықтық,жарқын Украина,

Неткен байтақ кең еді?!

Аунатып гүлге Васкасын,

Лида қыз сыңғыр күледі.

Ұмытып ойдың басқасын,

Елжіреп оны сүйеді.

Махаббат – шарап мас қылып,

Айқасып кейде қос құшақ.

Бал еріндерінде тәттілік,

Ұмытылар ма осы шақ?!

Әдемі ұяң қайыңдар,

Ырғалып басын шұлғиды.

Байсалды қарағайлар да,

Риза болып жымиды.

Таулар да алып мұнартып.

Алыстан қолын бұлғайды.

Екі жас сосын құмартып,

Құстардың әнін тыңдайды.

Жүрекпен жүрек үндесіп,

Айтады жұмбақ сырларын:

-«Тербейсің Васька,сен,бесік,

Босанса ертең жан – жарың.

Біз құрған асыл шаңырақ,

Мол болар ғашық жылуға.

Қызғанам сені мен бірақ

Көз салма өзге аруға».

Ал Васька сол сәт жымиып,

Жанына жақын отырып,

Лидаға күліп қарайды.

Сары алтын шашын тарайды.

Алақанын ұстап ал оның,

Басады лида ішіне.

Үш айлық сәби баланың,

Таңданып тірлік күшіне...

Содан соң ыстық төсекте,

Ұйқыға берген қиялды...

Бомбы үні кенет гүрс етті,

Екеуі шошып оянды.

Жаңғырған дауыс тау іші,

Орманды жалын шарпыған.

Естілер сәби даусы,

Анасын іздеп талпынған.

Өртеніп жатыр бар ауыл,

Дән орып жатқан кешегі.

Жинақтал,үлгер, ал, бауыр,

Келді Отан қорғау кезегі.

Бірақ жау бәрін қоршады,

Жан – жақтан өткен ентелеп.

Бір сатқын жауды қарсы алды,

Нан мен тұз беріп,не керек.

Фриц көзі қанталап,

Сатқынға мылтық ұсынды.

Сол кезде сатқын зәнталақ,

Васьканы оққа ұшырды,

Өксиді,Лида,өксиді,

Жан – жарын өлген құшақтап.

Дүние қалай өзгерді,

Япырм – ау мынау,әп сәтте – ақ.

Днепрден өтіп зуылдап,

Келеді поезд ілгері:

Бәрінен маған сен қымбат,

Қош,Украина күндері.

Орманым өскен көкке өрлеп,

Көрем бе қайтіп мен сені?!

Қош бол далам көкпеңбек,

Көтерем қайтіп еңсемді.

Өзіңде өскен қызың ем,

Қимастан саған қараймын.

Сағыныш нәзік сезіммен

Ауаңды жұтып қалайын.

Освенцим түрмесі,

Темір тормен қоршалған.

Айнала күзет,іргесі,

Қозғалсаң оқпен қарсы алған.

Айырып жасын,кәрісін,

Болып – ақ қалды бір кеште.

Ажалға байлап жартысын,

Лақтырмақ өртеп от пешке.

Құшағынан ананың,

Баласын жатыр айырып,

Мама, - дейді қайырылып.

-Көр – көр бәрін көзіңмен,-

Дейді Лида өзіне.

Қайсарлы кек сезіммен,

Жеңдіріп бой төзімге.

Қара су мен тілім нан,

Мұнда түрме азығы.

Тұтқынның әлсіз жығылған,

Маңдайына оқ жазылды.

Шыдау керек қалайда,

Өлмеу керек шерменде.

Шіркін жүрек тулайды,ә?!

Мұндай азап көрген бе?!

Кетпес елдің есінен,

Қарғыс атқыр бұл соғыс.

Түртіп елдің есінен,

Қарғыс атқыр бұл соғыс.

Түртіп сәби ішінен,

Істеп жатыр күн көріс.

Гуілдейді суық жел,

Лагерь іші тым суық.

Тапжылмастан қарай гөр,

Күзетші жүр қушиып.

Сыртында бар тыныштық,

Ішінде мол азабы.

Освенцим ыңырсып,

Өлім жырын жазады.

Өмір бойы жыр болар,

Бұл фашистер әлегі,

Бірін – бірі тұтқындар,

Сүйемелдеп келеді.

-Бүгін неге мазасыз,

Қорқынышты жәйге еніп.

Лидажан қалайсыз,

Дұшпанға сыр бермелік.

Дәрігермін қысылма,

Бәрін іштей сеземін.-

Деп құрбысы қасында,

Айтты толғақ кезеңін.

Шым еткізіп жүректі,

Шыдатпай жүдеу денесін,

Сілкінтіп жау түрмесін,

Сәби – жыр жерге шыр етті.

Орағаны үстіне,

Концлагерь көйлегі.

Қиындықты сезді ме?

Көп жыламай гуледі.

Айқұш – ұйқыш тор қалың,

Тоқ ұрады сымдары.

Төрт жастағы Ольганы,

Мол – ақ түйген сырлары.

Ала шұбар үстінде,

Түрме берген курткасы.

Соғыс мұңы кезінде,

Қайда анасы,тоқташы?

Қалған жоқ па ауырып,

Көрінбейді ол неге?

Өз – өзінен даурығып,

Күзетші жүр мінбеде.

Әне,әне алақай,

Жаны аңсап барады – ай,

Көрінді ғой мамасы.

Бірақ тоқ сым арасы.

«Бес мың төрт жүз үшінші,

Кәне кейін тұрыңыз?!

Тұр айқайлап күзетші,

Шегінді Ольга қызымыз.

Жанарында мөлдір жас,

Жерге түскен домалап.

Өзіменен шамалас,

Бір қыз өлді,обал – ақ!

Туғанынан көрген жоқ,

Ол өмірден қызықты.

Қолда болса атар оқ,

Фашист деген бұзықты.

Болып алды ой кезбе,

Кеуде де қан қайнайды.

Балдарменен кей кезде,

Түрме бұзып ойнайды.

Бар жұмбағы ішінде,

Сезеді оны жүрегі.

Нанға тойып түсінде,

Күліп,ойнап жүреді.

Азаттық пен аштықтың,

Не екенін біледі ол.

Ақ тілегі ашық күн,

Еркіндікке барар жол.

Қыз тағдыры ұрпаққа,

Сырын талай тыңдатар.

Ерлігін сен ардақта,

Шежіре боп,тіл қатар.

Қара тастай қайғысын,

Тал бойына өргендей.

Естіп сәби дауысын,

Тұра алмассың тебіренбей.

Олар көріп май таңын,

Жетті нұрлы бақытқа.

Солар болып айтамын,

Бар сырымды уақытқа.

Күңіреніп аналар,

Іздемесін бөпесін.

Отқа оранып қалалар,

Күлге айнала көрмесін.

Бомбы болып көкте жалт,

Жарылмасын бағыңда,

Освенцим мен Бухенвальд,

Салынбасын тағы да.

Ынтымақ пенен адамзат,

Құрып, иман сая бақ.

Тыныштықта болсын шарт,

Жер – Анасын аялап.





ДОСТЫҚТЫҢ ҰЛЫ ЖЕҢІСІ

(баллада)

Әулиелік үн семсе де,

Көкте,тіпті бұлт сөнсе де.

Ұрпақтардың жүрегінен,

Бұл даңк қалай тарқасын?!

«Бородино даласы»

М.Ю.Лермонтов

Қорғасын боран қап – қалың,

Құйындай дүлей бораған.

Қызыл от,жалын жан – жағың,

Сусылдап оқтар салады ән.

Көкпенен жерді еркіндеп,

Сілкілеп ауыр бомбылар.

Тып - типыл болып біртіндеп,

Жоқ болып жатты қалалар.

Өлікке толды төңірек,

Жүздерін перде бұлт басқан.

Жау жатқан зәрлі зеңбірек,

Күркірей жатты тынбастан.

Күңіренді жылап қара орман,

Омырауын жасыл,өрт басып.

Мертікті жылап,қанша арман?

Бір – бірін іздеп жоқтасын.

Соғыстың сояу тісіндей,

Танкілер ауыр құжынап.

Ауылды бейбіт тірілей,

Таптауға шықты мыжғылап.

Оранған отқа селолар,

Түтінін бұлтқа ұшырып.

Бетпе – бет келіп сор мен ар,

Алысып жатты ышқынып.

Фашизм қанды фонтаны,

Вулкандай,жерді сілкінтіп.

Өлімнен құрып қақпанды,

Өмірді тонап,жүр тінтіп.

Шыңғырып тұрды ел – ана,

Азаттық толы үндермен.

Көмекке келді ер дана,

Ерлерім Отан дем берген!

Сол сәтте жинап тұлғасын,

Алынбас алып қорғандай.

Бородино сәби даласын,

Бауырына қысты анамдай.

Дегендей енді босар ма ?

Бәріне шыдап,сабыр ет.

Жауына ажал осы ара,

Әуелде келген сан рет.

Москваң!Отан жүрегі,

Бойыңа қуат беретін.

Көтеріл,Алға! Тұр енді,

Қауіпте сүйген өз елің!

Бас көтертпей окоптан,

От құсқан жаудың дзоптын.

Өз қанын бүркіп тоқтатқан,

Ол көрді балғын солдатын.

Оқ тесіп өткен кеудеден,

Әскери қызыл билеті.

Үлгілік айтып өзгеге,

Сыр шертер жап – жас суреті.

Алға!Алға !Батальон.

Шабуылға қадам бас енді,-

Бір кезде мұнда Наполеон,

Таптауға келген Мәскеуді.

Жалынға үш күн шарпыған,

Ол жылдар ару қаламды.

Бабалар қару тағынан,

Жауына бермей,оралды.

Анау бір жерде Кутузов,

Багратион князь ет қызып,

Бақылап тұрған бар істі.

Жекпе – жек салған ұрысты.

Әрине,бізден ұтылған,

Баса алмай қадам ілгері.

Қимелеп алға ұмтылған,

Француздың қалың әскері.

Ержүрек біздің бабалар,

Қан төгіп жаумен айқасқан.

Ерлігі мәңгі жыр болар,

Біздерге жетіп жалғасқан.

Қолға алып,баба туларын,

Жүз отыз жылдай сақталған.

Ал,қәне,сан ұлт – туғаным,

Бірігіп жауды соқ алдан.

Фашизм салған қанды із,

Айырмақ сәнді өмірден.

Сүйікті Отан анамыз,

Қарап тұр бізге сеніммен.

Ендеше жер жоқ шегінер,

Лермонтов жырлап айтқандай.

Артымыз Мәскеу жігіттер,

Отанды қорғау, бақ қандай?!

Ұрпақ та келер білсінші,

Парызың қалай айтпассың.

Тарихта болған екінші,

Бородиноның Ұлы шайқасын.

Тап қазір бітіп қан майдан,

Қалжырап әскер болдырған,

Даланы ұрыс қайта алған,

Жігіттер біздің қаһарман.

Болғаны сұмдық қан төгіс,

Еш соғыс ондай болмаған.

Аңсаған жаны тек жеңіс,

Ұлдарды ерлік қолдаған.

Жекпе – жек айқас ұрыста,

Омырау жыртқан қанға – қан.

Шыңдалып болат намысқа,

Батырлар туды мыңдаған.

Жас ұрпақ келер сен үшін,

Қиындықтармен өтті сын,

Жастығын құрбан қылғаны.

Бақыттың ырыс ақ – демі.

Ол жайлы саған қайталап,

Ақ жырмен бөлек айтармын.

Тұрғандай қазір айқайлап,

Бородинодағы батар күн.

Соғыстан ол да үріккендей,

Ұрлана батып барады.

Комиссар үміт күткендей,

Толғанып ұзақ қарады.

Басталмақ,ертен ертемен,

Сынақты,айқас ақырғы.

Мәскеумен бүкіл ел сүйген,

Шешілмек Отан тағдыры.

Сәулесін төгіп туған – ай,

Өліктердің жүзін сүзді өтіп.

Іздеген ұлын анадай,

Еңіреп жүрек жүдетіп.

Жоғарыдан қарап жұлдыздар,

Гуілдеп соққан жел ызғар,

Даладан қанды шошынған.

Айтады мұң мен қосып ән.

Көрмесін енді дегендей,

Жердегі қайғы сұмдықты.

Толқындай қалың түнерген,

Жыланып қара бұлт шықты.

Сақ – сақ күліп жүрді өлім,

Тұсында окоп қамалдың.

Жаралы солдат жүрегін,

Ұрлауға іздеп амалын.

Көзінің жасы моншақтап,

Дәрігер қыз – ай жылаған.

Он сегіз жаста,шашы аппақ,

Жастығын соғыс тонаған.

Гуілдеп желі даланың,

Тартқандай демін ішке өксіп.

Жұлдыздар сулап жанарын,

Орамал – бұлтпен тұр сүртіп.

Үзілген қызыл гүлге ұқсап,

Оқ тиіп ашық маңдайдан.

Ұзыннан түсіп жас солдат,

Қара жер құшып,қол жайған.

Денесі мұздай,сұп – суық,

Төсінде уыс топырақ.

Түп – түгел кеткен қан жуып,

Қалыпты ұйып қалтырап.

Қаптаған жаудың танкісін,

Өткізбеу үшін Мәскеуге.

Сарп етіп бойда бар күшін,

Өлімге қиған жас кеуде.

Күтеді – ау оны зар жылап,

Қайда деп,менің құлыным.

Кешіре көр ана,сен бірақ,

Бөгедім жолын жауымның.

Орындап антты киелі,

Кір шалдырмай атыңа.

Өзіңді ұлың сүйеді,

Қош ана!Енді жасыма!

Осылай,соңғы тынысын,

Қағазға жақған ер жүрек.

Қойынында оның,туысым,

Боялған қанға партбилет.

Бар сырын өзі айтады,

Тебірентіп сыршыл күйімен.

Толғана қарап ұрпағы,

Көрер – ау оны музейден.

Комиссар риза ерлікке,

Сөздері жалын шарпыған,

Сілтейді бағыт жеңіске,

Туған елдің атынан.

Тек шындық достар ісіміз,

Жеңілер дұшпан құртылып.

Қуанар ұл мен қызымыз,

Алдыңда жеңіс!Тұр үміт!

Айқаста көрсет ерлік шың,

Қасық қан бойдан қалғанша.

Бақ берген,Отан – Ана үшін,

Борыштымыз біз қанша?!

Достықпен нұрлы ұлы жол,

Сарқылмас сезсең бар күші.

Тәртіпке қатаң берік бол,

Шегінбеу қажет бір кісі.

Қанаты сында қатайған,

Мұнда бар,сан ұлт баласы,

Сүйікті біздің кең Отан,

Достықтың жатақханасы!

Ал, Мәскеу – күре тамыры,

Халқымыз сүйіп нәр алған.

Шешілмек ертең тағдыры,

Ақырғы айқас майданнан.

Бекем бу белді сондықтан,

Елімнің сүйген ұланы.

Артыңда – анаң Ұлы Отан,

Өзіңе сеніп тұп әні!

Тоқсан күн бойы қоршауда,

Көрдік біз соғыс дауылын.

Құрсаудан қысқан босауға,

Шабуылың керек, бауырым!

Шегінбеске жас солдат,

Комиссар сөзін қостады.

Отаным жәйлі ең асқақ,

Жас қазақ әнді бастады!

Жаныңнан да қымбатты,

Туған ел жүрек толғатты.

Кең далам,асқар тау бөлек,

Сезіммен нәзік тіл қатты.

Біргеміз Мәскеу сенімен,

Бәріміз келдік қорғауға.

Бірліктен ерлік сүт емген,

Бар халқым шықты майданға.

Достық қой,достық ол – Ұлы

Сан ұлтым,қолын алысқан.

Отанды мұндай айбынды.

Жеңе алады,қай дұшпан?!

Гитлер жатты лепіріп,

Құдайға балап өз атын.

Теңдеусіз күшке келтіріп,

Он бес миллион солдатын.

Европа бүкіл бас иген,

Сендерден қуат алар ма?

Әскерім жастай мен сүйген,

Москва!Жеңіс ! Бас алға!

Кремльде,Фюрер осы күн,

Көрінер көзге орайлы,-

Деп,фельдмаршал Фон – Бекің,

Биноклін алып қарайды.

Ұлыди,түтеп қар борап,

Қасқырдай аш көз құтырған.

Сары аяз зергер сықырлап,

Далама ою толтырған.

Жиектен сұлу таң күліп,

Пердесін түннің ашқанда.

Маңайды түгел жаңғыртып,

Дүрілдеп соғыс басты алға!

Бомбылар көктен ысқырып,

Жарылып жатты гүрсілдеп.

Зеңбіректер шықты ышқынып,

Безгегі ұстап селкілдеп.

Екі жақ қазір аралас,

Жекпе – жек жатыр алысып.

Оқ ажал арсыз жұтқан бас,

Зулайды желмен жарысып.

Білмейсің әсте кім мықты?

Бір – бірін жеңіп жығардай.

Көрмеген мұндай сұмдықты,

Кең әлем тұрды көз алмай.

Фашизм салған құлдықтан,

Құтқару жердің бар елін.

Үлесіне тиіп,жүк артқан,

Нар халқым,неткен ер едің?!

Бір қадам кейін шегінбей,

Біткенше соңғы тынысы.

Алысып жатыр берілмей,

Ұмытылар ма ерлік бұл ісі?!

Толарсақтан қан кешіп,

Шабуылға шықты қат – қабат.

Жүректерге үндесіп,

Отанға деген махаббат!

Әні де ұқсас жалынға,

Намысын Жеңіс көксейтін.

Шырқалған «Интернационалыда»,

Мәңгілік жыр ғой өшпейтін.

Бермеспін жауға құтырған,

Жерді,Нанды,Өмірді!

Қалықтап көкке ұмтылған,

Ерліктің Ұлы Гимні!

Бомбыдай серпіп жүрегін,

Танкісін жаудың жастанған.

Солдаттармен,бар елім,

Күресті өзі бастаған.

Азаттық үнін естірткен,

«Аврора» да келген көмекке.

Құдыретті рухтан күш біткен,

Ел қорғар әрбір жүрекке.

Туысқан бауыр халқымның,

Бірлігі күш қой сүйкімді.

Алқымынан алып жауының,

Сұңқардай берік шүйілді.

Ұрысты бастап алда жүр,

Аға ғой, орыс Иваны.

Қиналған шақта сұрапыл,

Айтпастан ұққан туғаны.

Қаһарман жалғыз жас қазақ,

Гранаталар буған беліне.

Ұмтылды алға,ұран сап,

Танкілер келер жеріне.

Әп – сәтте жоқ қып алтауын.

Жалынға шарпып өртеді.

Әттең – ай,шықпай қалды – ау үн,

Окопқа қайтып жетпеді...

Елестеп сары даласы,

Жайлауы жасыл,тауы көк.

Көз жұмды қазақ баласы,

Жүрегім – халқым – өзің деп!

Өмірім сенсің Ұлы Отан,

Жан ұямда өзің,ып – ыстық.

Сендегі шуақ нұрлы таң,

Атсын – деп,солай от құштық.

Прометейдей Бауыржан,

Күркіреп салған ұранды.

Көргенмін жырдан оқ құйған,

Қасым,Сайын,Жұбанды!

Қансырап қалды – ау Далабай,

От үнін өзім жалғайын!

Алға – деп шапқан уралай

Даусын – ай,ақын сырбайдың.

Ерлік қой,ерлік айтар – ақ,

Жарайсың,бауырым,делінген.

Украин жігіт қайталап,

Бетпе – бет,шықты өліммен.

Қызбалау жігіт грузин,

Өзеніндей таудың арынды.

Бір өзі құртып сегізін,

Танкімен соңғы жарылды.

Мерген ғой ұлы қырғыздың,

Фашистер басын көтертпей.

Бояған қанға әр ізін,

Жұлынған басы үйректей.

Ақ мақта терген елінде,

Өзбек пен тәжік үлдары.

Зеңбіректердің түбінде,

Ажал – оқ жауға жолдады.

Жігіттері таулы Абардың,

Қанжарын қанға суарды.

Ұлдары Башқұрт,Татрдың,

Әкелді Кәрім,Мұсаны.

Түрікпен,Латын,Литван,

Берілмей жауға тістенді.

Достықтан адал бір туған,

Туыстық неткен күшті еді?

Шартта – шұрт соғыс тұр ойнап,

Болды ғой жаным баққа сын.

Белорусь ұлын қан – қайнап,

Алысқанын қалай айтпассың...

Азербайжан мен,Армян да,

Дұшпанды естен тандырған.

Көрсетіп ерлік Эстон да,

Ұрпаққа үлгі қалдырған.

Өртенген біздің қалалар,

Аштықтан қлген балалар,

Шарпыған жалын далалар,

Еңіреген,қайран,аналар.

Солардың өршіл кегі үшін,

Қасық қан бойдан төгілсін.

Бидайлы алқап егісін,

Қорғасын берер жемісін.

Бәрі де бәрі ерлердің,

Есінен кетпей тұрғаны.

Фашизмнің даңғай,ең керім,

Әскерін быт – шыт ұрды,әні!

Мың рет алып тойтарыс,

Зұлым жау кейін шегінді.

Көрмеген бұрын мұндай күш,

Қансырап,жылай жеңілді.

Бес жүз мың өлген солдаты,

Боранда қалды қар басып.

Фашизм – оба,жан – жақты,

Уламақ қайта топтасып.

Дінкесі құрып қалжырап,

Шаршаған біздің жігіттер,

Жүздері қан – шаң,топырақ,

Айыздап қойған қара тер.

Тыныстап, қалғып окопта,

Оқ сіңген түтін ауамен.

Көз салып кейде ақ бұлтқа,

Сырласар қалған кекті рең.

Соғыстың азап от әнін,

Айтпай – ақ сезіп білгендей.

Жан қиған ұлдың Отаным,

Күзетінде тұрды көз ілмей.

Алаламай оның әрбірін,

Ұлындай сүйіп қарауда.

Салғаны Достық қабірін,

Айналар мәңгі алауға.

Атылды көкке салюттер,

Батырлар үшін,көкке өрлеп.

Жұлдыздарға,жүректер,

Айналып жатты бір бірлеп...

Тыңды айқас,міне,тыныштық,

Желпінтіп көңіл аулайды.

Жаралы солдат ыңырсып,

Жұтым су суық сұрайды.

Кеудеде жеңіс сезініп,

Жүрек – ай,жүрек тулаған.

Қиялды билей бір үміт,

Құшақты гүлге ораған.

Бірақ,су бойға құйғандай,

Бөлініп кетті ой мықты.

Командир тұрды айқайлап,

Тұрыңдар!Тыңда ! Бұйрықты!

Зерлеген пагон иықта,

Жанарда отты дауыл бар.

Келгені маршал Жуковта,

Жарайсың деп бауырлар!

Тасқындап жаңа күш жеткен,

Тулатып бойда жас қанды.

Аңсаумен елім көп күткен,

Шабуыл да біздің басталды.

Кең әлем жатты қол соғып,

Фашизмнің батқан тырнағы.

Бородинодан Ұлы жол шығып,

Жеңіс те қолын бұлғады.

Қуаныштан асқақ жан толқып,

Нәр алдық өшпес қуатты.

Шұғылалы күндей құлпырып,

Болашақ алдан тіл қатты!





БАТЫРЛАР РУХЫНА ТАҒЗЫМ!

(Бауыржан Момышұлы рухына.)

Қан майданнан оралмаған,

Елестетіп солдаттарды.

Жеңіс күні досым маған,

Тебіренте сыр ақтарды.

Бақыт нұрын айтты жырлай,

Келмегенін бізге тегін.

Жиырма миллион жүрек ұрмай,

Елім үшін үзген демін.

Қалқан болып халқымызға,

Қаһармандар төккен қанын.

Қанды балақ жау доңызға,

Күл болмасқа алтын таңым,

Қарғыс атқыр соғыс түнек,

Қалың жұртты аямаған.

Аштық,өлім желі гулеп,

Қайғы бұлты ұялаған.

Шаңырақ жоқ жоғалтпаған,

Әке,ұл, қыз иә анасын.

Жан күйзелте ойып салған,

Бәрінде де мұң таңбасын.

Әркімнің бар өз есебі,

Қарғыс атқыр ол соғыста.

Әлі аналар ой кешеді,

Үмітімен арпалыста.

Көз жұмғанша сенбейді олар,

Бір хабары болар – ау деп.

Ұлын аңсап,түсін болжар,

Сүрлеу жолға сан елеңдеп.

Ал жеткіншек ұмытар ма,

Есте қалып білгендерін?

Әкелердің аттанар да,

Қимастықпен сүйген демін.

Өтер жылдар, қанатқа іліп,

Бізге қымбат інжу айын.

Олар бірақ күндей күліп,

Ортамызда жүрер дәйім.

Тізе бүкпей өлімге де,

Сындырмаған ер сағымын.

Өшпес мәңгі ерлігінде,

Менің нұрлы болашағым.

Үні болып ғасырлардың,

Әр ізімен ырыс келген.

Рухына бас ұрамын,

Жаралтылған жеңістерден.

Жаса,жаса Отанымның,

Қарапайым солдаттары.

Елің үшін,жас жаныңның,

Ерлікпенен тамған қаны.

Қатер бұлты төккен шақта,

Сенген саған, сүйікті елім.

Өздеріңмен бірге сапта,

Болғаннан соң,туған жерің!

Найзағайдай тіліп өттің.

Фашизмді тырнақ салған.

Ерлік іздеп,Жеңіс күттің,

О,бауырым!Алғыс саған!

Москва мен Одессамда,

Сталинград,Киевімен.

Өзің болған ұрыс сында,

Ешбір жауға жеңілмеген.

Ашу,кектен қайнап каның,

Севастополь қорғанында.

Қарсы тұрып аттанғаның,

Сұм ажалға ел жолында.

Қоршаса да құрсау тұман,

Ленинградта асыл қыран,

Аштық пен оқ араласып.

От қарпыдың, жағаласып.

Жүрек соңғы тоқталғанша,

Ұран салдың батыр үнмен.

Сенде ізгі арман қанша?

Өлмеу үшін,өле білген.

Аждаһайдай өткен үрлеп,

Шарпысы да лаулап жалын

Кеудеңменен оқты тіреп,

Фашизмнің жаптың жолын.

Кекшілдерім түн жорытқан,

Партизандар жау жүректім.

Зұлым жауды ел жылатқан,

Ізін аңдып,қанын төктің.

Қарап тұрды Отан ана,

Мерейлене сүйіп іштен.

Ұмытпа – деп ешқашанда,

Ұрпағыңды гүлдей өскен.

Кек арылып көкіректен,

Алды халқым еркін тыныс,

Құтылғандай ауыр жүктен.

Тарқап бойдан қайғы – реніш.

Біз әрдайым ұмытпаймыз,

Достарды да тізе қосқан.

Дәм бөліскен,окопта сыз

Туысқандай құшақ ашқан.

Поляк,Румын,Чехтың ұлы,

Сұрапыл жыл кетер ме естен?

Достығымыз күндей нұрлы,

Сақтай білдік сөндірместен.

Еске аламыз,Албан досты,

Алған бірге жауды алқымға.

Ағылшын мен Югославты,

Американ солдатын да...

Бәрі,бәрі майдан үшін,

Маңдай терін аямаған.

Мәңгі айтар әнімдесің,

Тылдағы ел,аяулы анам.

Түнеп цех пен заводтарда

Көз ілместен таңды атырдың.

Ұлы еңбекпен болашақтарға,

От деміңді жалғастырдың.

Мұнай,көмір,қорғасын ба,

Бар қажетін беріп жаттың.

Өзек талып,аш болсақта,

Келер күнге үміт арттың.

Соғыстағы солдаттардай,

Ақсақалдар тау алыптар.

Тұрды таңда кірпік қақпай,

Қолында ойнап станоктар.

Бірі жүрді бидай орып,

Қайғы нөсер арасында.

Бірі елдің малын бағып,

Боран кешті қыр басында.

Неткен қайсар төзімді еді,

Қайран қазақ әйелдері?!

Жеңіп шықты сенімдері,

Қара қағаз – дүлей желді.

Сілкінді де білек түріп,

Арқалаған ерлер жүгін.

Жаңына пәк ілестіріп,

Келешектің келер күнін.

Таң нұрындай аялармын,

Туған елден алған деммен.

Әлия,Мәншүк,Хиуаздарым,

Қару алып,жауын жеңген!

Ұрлап соғыс балалығын,

Елде қалған жеткіншектер.

Ұстап әке шаңырағын,

Жалаң аяқ ержеттіңдер!

Білмедіңдер демалысты,

Еңбек етіп шахта, тауда,

Маңдайыңнан тамған ыссы,

Терің оқ боп шықты жауға.

Жерде жырттың,мал да бақтың,

Майысқанмен сынбадындар.

Дәмін алып алшонқайдың,

Жас өмірді жалғадыңдар.

Қалай оны ұмытармын,

Өсірді ғой бізді сүйеп,

О,кішкентай батырларым,

Сендердегі Ұлы жүрек!

Жылдар бетін парақтаса,

Айтар бізге ашып мұңын.

Көрмегендер айтшы қанша,

Арман қылған жеңіс күнін?

Бәрін,бәрін еске аламын,

Жас жаныма от лаулатып.

Қайран арыс ағалардың,

Іздерінде сыр қаншалық?!

Олар тірі бізбен бірге

Отаным да нәр алатын.

Сәбилердің жүздерінде

Періштедей ақ қанатың.

Хош иісті бау бақшаның,

Құлпырған сан гүлдерінде.

Қарағайлар көкке өрлеген,

Қалың нулы ормандарда.

Алға бізді жетелеген,

Сенімі мол армандарда.

Құрылыста жаңа салған,

Қуанышпен сән беретін.

Туған елге шаттық берген,

Күй шалқытар құдыретім.

Кең даламда ырыс толған,

Сәулесінде Жеңіс нұрдың,

Қара өлең – салюттермен,

Ерліктерін айтып тұрмын.

Сақтар мәңгі – тарих ана,

Олар айтқан аманатты.

Қаны тамған сарғыштана,

Хаттар қанша сырын айтты.

«Барамын мен отты ұрысқа,

Өз ұлым, - деп біліңдер тек.

Жазылған сөз асығыста,

Соңғы тыныс қайнаған кек».

Антымен бұл өсиетін,

Қабылдаған келер ұрпақ.

Қастерлеп Рух, қасиетін,

Сәнді бейбіт өмір құрмақ.

Қорғауға әзір әр минутта,

Бақыт күнді сендер берген.

Көз ілместен тұрмыз сапта,

Қанат қағып ерлігіңнен.

Сүйер терең махаббатпен,

Қастерлеумен ел – анаң да!

Тірісіңдер,жұрсің көппен,

Шуағы мол армандарда!

Өшпес мұра ерліктерің,

Жанымызда жұр жаңғырып.

Күндей шарлар жердің бетін,

Ғасырлармен ол Мәңгілік!





ЖЕҢІС

Жеңіс!Жеңіс тебіренткен бар жанды,

Қуаныштан жанарлардан жас тамды.

Халқым аңсап,күткен ізгі үмітпен,

Бейбіт күннің ұлы маршы басталды.

Әр жүректе лаулап жатты алаулар,

Еріп түсіп, мұз боп қатқан қыраулар.

Қуаныштан көкке атылған салюті,

Сүйіншілеп, дабыл қаққан қоңыраулар.

Қара бет боп тізе бүккен дұшпанның,

Көрмеу үшін, бар адамзат лас қанын.

Жалауларын отқа жағып,күл қылып,

Қандай әсем,табаныңа басқаның.

Асқақ ойнап,Отанымның гимні

Ер ұлдарым, гүлден тәжі киінді.

Азаттық пен еркіндікті қорғаған,

Олар үшін,бүкіл әлем иілді.

Ту қып ұстап туыстығын елімнің,

Отанымның ақтап шыққан сенімін.

Тарих – ана, жеңімпазын паш етіп,

Келер күнге,жазды өшпес ерлігін.

Нұрын төгіп,тыныштықпен алтын күн,

Ақ тілегін,шашу қылып халқымның

Ұлы Жеңіс құдыретін жыр қылып,

Толғандырған жас қанатты ақынын.

Өтер жылдар,өтер тіпті ғасырлар,

Келер ұрпақ,ерлік даңққа бас ұрар!

Естен кетпес,Жеңіс күні және де,

Отан үшін, жанын қиған асылдар!





