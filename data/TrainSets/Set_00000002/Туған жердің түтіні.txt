	Сара Латиева

	Туған жердің түтіні





	Ұсынылып отырған «Туған жердің түтіні» жинағына кіріп отырған «Наркескен», «Ең әдемісі – Жер», «Өнерге өктемдік жүрмейді» тағы басқаларының кейіпкерлері қазір айнала айқайлап жоқтап жүрген патриотизм, елді сүю деген ұғымды еңбегімен дәлелдеп жүрген адамдар.

	Кітаптағы деректі, көркем шағын шығармалар болсын, «Сахнаның падишасы» атты повесть-эссе болсын, дәл бүгінгі өнер жайлы, өмір жайлы ойланатын, ізденетін оқырманның талғамынан шыққандай.





Алғысөз




	Өткен ғасырдың 70-ші жылдары «Қазақстан пионері» газетінің бетінде «Туған жердің түтіні де тәтті екен» деген айдар ашып едік. Соған республиканың түпкір-түпкірінен оқушылардың туған жер жайлы толғаныстары келетін. Мүмкін, толғаныс деуге жетпей жатқан шығар. Бірақ бәрі шын көңілмен жазатын. «Әркімнің туған жері – Мысыр шаһары» деген мәтел сондай көңіл күйден қалса керек. Бұл жинаққа мен туған жер жайлы өзімнің жазғандарымды, туған елі мен халқына еңбегімен, өнерімен қызмет етіп жүрген тұлғалар жайлы және осы тақырыптағы шағын әңгімелерді топтастырдым. Мұндағы кейіпкерлер – сонау 1969 жылы кездескен домбырашы, қарапайым ана Әсима Ізмұханбетовадан бастап КСРО және Қазақстанның халық артисі Хадиша Бөкееваға дейін қазақтың байтақ даласының қай түкпірінде туып-өссе де, туған жерлерін әрқашан балалық сағынышпен аңсап жүретін жүрегі нәзік, пейілі кең, көңілі ғажап сағынышқа толы жандар. Бәрі де туған жердің түтінін, оның бір түп жусанын қайда жүрсе де есінен шығармайтын тұлғалар. Еңбегі мен атағы қанша зор болса да туған жердің алдында кішік тұратын түлектер.





I бөлім





Қара жолда ғасырлардың сыры бар




	– Ішімде қуанышты бірдеңелер толып жүрген сияқты.

	Манадан бері автобус терезесінен үнсіз қарап отыр едік. Ес білгелі осы жолмен қанша рет жүрдім? Әлі қанша жүремін... Кетіп бара жатқанда қимай ұзап, келе жатқанда қуаныштан алып-ұшып өтемін. Сонда осы ойпаңнан өтіп дөңеске көтерілгенде көкжиектен көгілдір сағым көрінеді. Жер мен көктің жиектескен жерінде тұтас орман қалқып тұрғандай теңселеді. Сол сәтте ерекше бір қуаныш тұла бойыңды қытықтағандай болатын. Дәл қалай айтуды білмеймін, әйтеуір біртүрлі көңілді, көтеріңкі, тіпті мұңды ма... Соны балам түп-түсінікті етіп айта салды. Шын-ау! Ішіңде қуанышты бірдеңелер топырлап асыр салып жүрген сияқты.

	Балама бұрылып қарадым. Терезеден көсіле зымырап қалып жатқан даладан, көкжиектен көрінген сағымнан көз алмай, кірпік қақпай қарайды. Кіп-кішкентай бала да осылай сағынады екен-ау! Әлде туған жер деген үлкен-кішіге бірдей әсер ете ме екен?

	Мыңдаған шақырымды артқа тастап мыңдаған жолаушыны тасып жүрген поезда «Орманы жоқ, суы жоқ, бұл не деген бітпейтін дала, адамды жалықтырып жібереді» деген жүргіншіні жаратпай қалып едім. Тіпті іштей жек көріп қалдым. Орманды жерде өскен адам ғой, оның ойында пәлендей астар болмаған да шығар. Бірақ маған далаға тіл тигізгендей әсер етті. Бұл дала осы кеңдігімен-ақ бізге ерекше төзімділікті, кеңпейілділікті үйретті. Мұнда адамдар айлап сапар шегуі мүмкін, бірақ адасып айдалада қалмайды, әйтеуір бір ауыл, әлдебір шаруаның қамымен шетін отырған жалғыз үй, тым болмаса мал күзетіндегі қос кездесіп, барымен бөлісіп, күре жолға салып жібереді. Тілін білмейтін, түрін танымайтын, қандай ел екенін елестете де алмайтын небір жиһанкездер бұл даланың дәмін татып, құрметін көріп, ілтипатына риза болып, қандай-қандай деректер қалдырғаны тарихтан мәлім. Бұл даланы жаудан қорғау үшін небір батырлар, даудан қорғау үшін қаншама билер небір ерліктің, таңқаларлық шешендіктің үлгісін көрсетіп өтті?! Және соларды ұрпақтан ұрпаққа жеткізіп қаншама әңгімелер айтылды. Әлі де айтыла бермек. Аты-жөні, жер-су аты, уақыты басқа-басқа болғанмен негізгі оқиға осы байтақ дала жайлы әңгімелер...

	Тірлік қарекетімен алыс-жақын біраз жерлерге жол түсті. Соның бәрінде көргендерді осы бір сағынышың басылмайтын алақандай ауданмен еріксіз салыстырып отырасың. Оты-суы, дәстүр-тәлімі, тұрмыс-тіршілігі, қаласы мен жолы... Иә, жағдайлы орында жайлы тұрмыстағы адамдардың мақтанышты тірлігін көзіңмен көріп қайтасың ғой. Бізде неге сондай емес деген ой да келеді. Жақсыға кім қызықпасын... Бірақ сондай-сондай сапарлардан қайтып, осы қара жолмен туған жерге бет алғанда... Иә, ретіне қарай көктемгі лайсаңда немесе жаймашуақ жазда, әйтпесе күзгі қарасуықта тіпті қақаған қыста да келуің мүмкін. Көктемгі лайсаң болса осы тұрған жерден жеткенше бірнеше рет батып, жүргізушілер жолды да, сол жолдағы әлдебір шұңқырға батып шыға алмай ыңыранған машинаны да, шұңқырды көрмеген көзін де кем дегенде үш-төрт атасына жеткізе сыбап алып, енді ғана есіне түскендей машинаны айнала қарап, төрт тегершікті бір-бірден теуіп шығып, әлдебір ағаш-құғаш, ескі күпәйкені тегершіктің астына салып, әупіріммен шығады да, алды-артына қарамай заулап жөнеледі. Әлгі әбігерде «осы жолды енді көрмеспін» деген ойыңыз, сондай-ақ қыста, күзде көрген құқайыңыздың бәрі мынау ойпаңнан дөңге көтеріліп, көкжиектегі көгілдір сағымды көрген сәтте тарс есіңізден шығып, оның орнына тұла бойыңызды әлдебір қуанышты сағыныш билеп алады. Мұрныңызға жазықысы жап-жасыл болып тұратын қарағай шайырының иісі келеді. Көз ұшында сағым боп көтерілген көкжиек бірте-бірте басылып, айқын ну орманның сұлбасы көрінеді. Қырдың боз бетегелі қара сораң топырағы сарғыш құмдаққа ауысып, жолдың екі жағынан сиреп қалған айбақ-сайбақ тікенді жиде ағашы кездесе бастайды. Күз болса тоқтай қалып қалған-кұтқан жемісін іздегің келеді. Бірақ ауыл балалары мен қырағы құстардан не қалды дейсің. Біраздан соң менің өмірімде екі рет күрделі жөндеуден өткізіп, бәрібір сусыма құм басып болмаған соң, атақты «Бабай бағының» тұсында жарыстыра салынған айырма жолмен Ордаға кіре береміз. Осы жол бала кезімізде алыс армандарға бастайтындай көрінетін. Осы жолмен Орданың тарихына қатысты қаншама оқиғалардың кейіпкерлері жүріп өтті. Оңтүстік шығысында доғалай өскен, шындығында қолдан өсірілген, қарағайлы орман жартылай қоршап тұрған Орданы үлкен өмірмен, яғни теміржол стансасы, қазіргі аудан орталығы Сайқынмен жалғастыратын күре жол осы. Мен осы жолмен арман қуып алысқа аттандым. Бірақ қанша алыстасам да басқаларға әлдебір қиырдағы құм арасында қалғандай көрінетін шағын мекенге деген сағыныш көкірегімнен кеткен емес. Өйткені мұнда менің жалаңаяқ табанымның ізі, ғажап балалық армандарымның лебі қалды.

	Міне, осы жолмен іші толған қуанышты сағынышпен балам асығып келеді. Өйткені оның тілі осы жерде шықты, осы жерде тәй-тәй басты. Табанына кірген алғашқы шөгір осы жердің ошағаны. Орман деген ұғымды да осы қарағайлы орманға қарап түсінді. Адамдардың сыйластығын да осындағы атасымен қатар қариялардың қарым-қатынасынан үйренді. Тіршілік аталатын беймәлім әлемді осы жерде атасының қасында жүріп таныды. Атасының ұйғарымымен астанада оқыса да бүкіл әңгіме осы ауыл жайлы болатын. Қала мен даланы салыстыра келгенде ауыл ылғи үстем шығатын. Мүмкін бала өміріндегі алғашқы саналы әсер осында – «бәрін білетін, бәрі сыйлайтын» атасының қасында қалыптасқан болар. Мүмкін бұл ата мен баланың қарым-қатынасынан да тереңіректе жатқан сезім шығар. Бұл да ғасырлардан бері алыстармен байланыстырып жатқан күре жол сияқты ұрпақтар мен ұрпақтарды жалғастырып жатқан сезім жолы шығар. Туған жерге деген сезімді айтамын. Әрбір бұрылысы, әрбір еңісі мен дөңесі бала күннен таныс, енді балама да таныс күре жол бастап келетін, қала болып салынып, ауылдық дәрежесі ғана қалған Орда.

	* * *

	1895 жылғы «Астраханьский вестникке» И.Ивановтың жариялаған мақаласында Жәңгір ханның жаздырып алып оқыған мерзімдік басылымдарының ішінде Шинкельдің «Архитектура XIX века», Максимовичтің «Атлас земного шара» жинақтары айтылады. Соған қарап, әр жайдан жан-жақты мол мағлұматы бар ханның сәулет өнеріне айрықша назар аударғанын пайымдауға болады. Өйткені, бұл кезде Ордада Жәңгірдің өз мешітінен басқа қалалық мешіт, 4 кластық училище үйі (алғашқы мектептен басқа), алғашқы дәріхана үйі, Ләпке қатары (торговый ряд) және кейбір татар саудагерлерінің жеке үйлері салынған болатын. Қаласына сәулет өнерінің жетістіктеріне сай жаңа ғимараттар салдырамын деген жоспары болса, ол марқұм ханның өзімен бірге кетті. Себебі, қазақтың осынау даласының бір пұшпағына болса да нақты билік еткен, сол өз құзырындағы аймақта бірқатар ағартушылық, елдік қызметтер атқарған Жәңгір Бөкеев 1845 жылдың 2 тамызында Тарғын өзені бойындағы жазғы ордасында кенеттен қайтыс болды. Тамыздың аптабында мәйітті алып жүру қиын болғандықтан сол жерге уақытша қойып, кейін хан Ордасының жанына қайта жерленді. Сонда қаладан бейітке дейін 4 шақырымдай жерге халық табытты қолдан қолға өткізіп жеткізгенін ел аузындағы әңгімелер күні бүгінге дейін айтады. Сөйтіп халық өзі сүйіп, құрметтеген ханның бейіті үстіне ағаштан кесене тұрғызған.

	Ол сол кездегі сәулет өнерінің ерекше бір үлгісі ретінде ауызға іліккен. Қорым сонан бастап «Хан бейіті» аталды.

	1980 жылы Ордада болған қазақ мәдениетінің үлкен жанашыры, біртуар азамат Өзбекәлі Жәнібеков осындай әңгімелерді естіп, атақты хан Ордасының бұл күнге жеткен қалдығын көріп:

	«Япырмай, бұл өзі тұрған бойы тарих екен. Бұны музей-қала етіп сақтау керек қой» дегенін естіген азаматтар қазір де сол Ордада тұрады. Өзекең айтып қана қоймай, айтқанын жүзеге асыруға біраз әрекеттер де жасады. Сол жобамен Орда тарихи музейіне айналған бұрынғы қазынашылық ғимараты, кезіндегі 4 кластық училищенің қалған бөлігі тағы біраз тарихи ғимараттар жөндеуден өткізіліп, ескерткіш тақталар орнатыла бастады. Өкінішке қарай, заман өзгеріп бұл шаруа көздеген межеге жетпей тоқтап қалды.

	«Ақ түйенің қарыны жарылып» халықтың ғасырлар бойы аңсаған шын тәуелсіздігі келгенде тұңғыш Президентіміз Нұрсұлтан Назарбаев еліміздің батыс шекарасындағы, бір орталыққа бағындырылған мемлекеттік басқару құрылымын қалыптастыруға тырысқан алақандай хандықтың Ордасына барып халықпен кездескенде, халықтың жағдайын, болашағын ойлаған мұндай ханға лайықты ескерткіш қойылу керек деп, өз аузынан тапсырма берген. Кейін сол ескерткіштің ашылуына арнайы барған Президент 1997 жылдың 7 қыркүйегінде өз сөзінде: «Өз жеріңнің, өз еліңнің тарихын, атақты азаматтарын құрметтей білу деген халық сана-сезімінің өсуіне себеп болмақ» деп ескертті.

	Кейін ханның қатарына Жәңгір аштырған мектептің алғашқы шәкірттерінің бірі, орыс географиялық қоғамның толық мүшесі, этнограф-ғалым Салық Бабажанов пен төре күйдің негізін салушы Дәулеткерейдің мүрдесі қайта жерленіп, екеуінің де үстіне кесене тұрғызылды.

	Бөкей хандығы құрылғанына 200 жыл толуына орай Жәңгір ханның резиденциясы, мешіті, қонақүйі, флигельадъютантының үйі тұтас музей кешені ретінде мелекеттік тапсырыспен толық қалпына келтіріле бастады. Қазақ жеріне деген орталық саясаттың ең соңғы көрінісіндей: жерінің қомақты бөлігін әскери-сынақ полигонына берген, бірақ тәуелсіздік деген ұғымды баласының баласына аманат етіп қалдырған қазақ жерінің қиыр батысындағы Орда, қазақ баласы үшін ашылған алғашқы мектептің, қазақ тарихын сақтауға деген алғашқы музей мен архивтің, жер ерекшелігін көрсеткен алғашқы картаның, сауда-саттықтан хабар беретін алғашқы жәрмеңкенің де ордасы. Қысқасы, тарихымызды зерделеу үшін қажеттің бәріне көрсеткіш болғандай үлкен мәдениеттің кішкентай ғана мұрасы. Қай қиырда жүрсем де осы күре жол тура бастап әкелетін байтақ елдің ең ыстық, ең сүйікті нүктесі – Орда осы.

	2004 ж.





Тарихты танып, болашақты көресің




	«Бір сұрақ әлі күнге мен аңғарман,

	Сұрап келем ақылды адамдардан.

	Өзге елдің хандары керемет боп

	Біздің хандар қалайша жаман болған?»

	Ғафу Қайырбеков



	Менің жастық шағымда журналистика мамандығы дегенде таусылмас романтика, бітпейтін шабыт, адам естімеген жаңалықтар ойға келетін. Журналист белгілі бір дәрежеде қоғамды қалыптастырушыдай елестейтін. Бірақ неге олай деген сұраққа жауап іздегенім есімде жоқ.

	Сол романтикалық бастаумен университетті бітіріп, жолдамамен Атырау (ол кезде Гурьев аталатын) облыстық радио және телевизия комитетіне жұмысқа барып, өмірімде бірінші рет дипломды журналист ретінде іс-сапарға шығатын болдым. Сапар бағыты Құрманғазы (ол кезде орталығы Ганюшкино селосы болып табылатын Денгиз ауданы) ауданы. «Ол жақта ескі әңгімені көп білетін адамдар баршылық, кездесе алсаң олжалы болғаның», – деп ескертті комитет басқармасы Құрманғазиев. Нақты тапсырма белгілі, бірақ көңілде романтика, иә, сәт деп поезға отырдым. Қазақстан жерінің алыс-жақынын, жолының ой-қырын, ауа райының құбылмалылығын журналистерден артық білетін адам жоқ деп есептеймін. Өйткені Алматыдан күзде кетіп, Оралдан қыста оралатын, бір хатты тексеру үшін ұшақпен басталған сапары арбамен, әйтпесе жаяу аяқталатын тағдырды жаратқан ием тек солардың (журналистерді айтам) пешенесіне жазған. Бірақ материал жазылып, номерге кеткен соң оның бәрі әлгі романтикалық көріністерге айналып жүре береді.

	...Сонымен, түн ортасында қажетті станциядан түсіп, таң атқанша есігі жабылмайтын суық вокзалда отырып, күн шыға әркімнен жөн сұрай жолға түсіп, құмдақ жолмен анау тұрған аудан орталығына тартып бердім. Көп емес, үш-ақ шақырым жер екен. Аудан тұрғындары жұмысқа беттегенде мен де редакцияны тауып, қабылдау бөлмесі деген есікке жеттім. «Шырағым-ау, жаяу келіп тұрсың ба?» болды редактордың бірінші сөзі. Мен өзімді Меккеден жаяу келгендей сезіндім. Жөн білетін адамдар облыстан шығарда хабарласып, мұндағылар көлік ұйымдастырып, күні бұрын кім келеді, неге келеді, кім қарсы алады дегенді анықтау керек екен. Бірақ оның несі романтика?!

	Ескі әңгіме де, оны білетін адамдар да баршылық екен. Қазақстан мен Ресейдің шекарасында, теңіздің қолтығында тұрған бұл аймақтағы әңгімелер батырлық, байлық, хандық, өнер жайлы болып сала-салаға бөлінеді. Олардың кейіпкерлері Исатай мен Махамбет, Құрманғазы мен Дина, әрісі Әбілхайыр, берісі Нұралы ханнан тараған Бөкей, Жәңгір сияқты хандар болып келеді. Оның бір саласы аңызға бергісіз көнеден шертілсе, енді бірін айтушының өзі араласып жүргендей елестетесің.

	«Осы мына Астраханьда бір керемет адам сыншысы болыпты» деп басталады бір әңгіме. Бірде соған адайдан Әтембекті, беріштен Мақашты, төреден Салықты бозбала кездерінде апарып сынатыпты. Сыншы қырын қарап отырып (жалпы адам сыншысы ешкімге туралап көз салмайды екен) сөйлегісі келмегендей созылыңқырап барып бүйдепті, дейді. Әтембекке қарап: мынаның аяғы тиген жердің бәрі ас та төк, тек арты шулы болады. Мақашқа қарап: мынаның отырған жері ордалы болады. Салыққа қарап: не шықса да осы алакөзден шығады, бірақ өмірі қысқа, жаласы жаттан болар депті. Шынында да Әтембек алымды, алыс-жақынмен бірдей араласқан көпшіл, қиналып келгеннің меселін қайтармайтын жомарт болыпты. Елде жоқ, әсем, қымбат дүниелерді жинайды екен. Соған қызыққан кейбіреулер Әтембек марқұм болып кеткен соң мынау менікі еді, Әтекеме кезінде пәлен базардан алдырып едім, қатеден ауысып кеткен деп дауламақ болыпты. Сондай әңгіме көбейіп бара жатқан соң баласы бітімші сотқа келіп жағдайды айтып, «әкемнің өзіндік дүниесінің бәрінде өзіндік белгісі бар, өзгенікі керек емес, бірақ таныған дүниемді алып беріңіз» дейді ғой. Сот келіседі. Әлгі даулы мүліктерді алдырады. Сөйтсе Әтембек өзіне деп арнап алдыратын нәрсенің бәріне елеусіздеу жеріне «Адайдың Әтембегі» деп жаздырып, үстін сырлатып, күмістетіп немесе алтындатып қояды екен. Тіпті дембет белбеуі, кісесі мен шақшасы, кәрлен кеселеріне дейін солай екен. Белбеу мен кесенің бір-екеуінен сондай белгіні көрсеткенде әлгі дүниеқоңыздар кірген есікті таба алмай қалыпты дейді. Сыншының «арты шулы болады» дегені де осы екен.

	Ал Мақаш Бекмұхамбетов, бегілі Мақаш – правитель. Оның қайда берса да екі сандықты түйеге теңдеп кітап (қазіргіше айтқанда жеке кітапханасы ғой) алып жүретіні, отырған жерінде ылғи өнерлі адамдар жиналып мәжіліс құратыны, алыстан арнайы келіп ақыл сұраушылар есігін босатпайтыны, ең соңына Құрманғазыны қартайған шағында әкімдердің көзінен тасалау үшін өтірік құжат алып бергенін осы аймақтың баласына дейін аңыз қылып айтады. Бірақ артында қалған ұрпағы сол мұраны ұстай алмады. Немерелерінде оқыған, атасының еңбегі жайлы ізденіп жүргендер бар деп естиміз. Бірақ Мақаштың елге істеген еңбегі мынау деп айғақтап жатқан дүниені көзіміз көрген жоқ.

	Ал Салық – әйгілі Мұхамбетсалық Бабажанов, Ресей императорлық географиялық қоғамының толық мүшесі, қазақ даласы жайлы Петербургтегі журналдарға мақалалар жазып таныстырған. 39 жасында ақиқаты белгісіз, біреулер у беріп өлтірген. Бірақ солар шынымен белгісіз бе екен...

	Міне, бұл бір әңгіме. Аңызы қайсы, айғағы қайсы, анықтап жіктеу қиын. Бірақ қиялды қозғап, көңілге түрлі ой салады. Осы кезге дейін (бұл 1969 жыл болатын) революцияға дейін жаппай сауатсыз болды, астаудан ет жеп, қолының майын қонышына сүртіп жүріпті деп оқыған маған, түйеге теңдеп кітап артып жүрген сауаттылықты, дүниесіне өзінің белгісін салғызған кербездікті, императорлық қоғамға толық мүше болғандай білімділікті, айналып келгенде табақтай дипломым бар деп әлдеқандай болғанда өз тарихымнан дым білмейтін надандығымды елестету қандай болды дейсіз? Сұрамаңыз...

	Менің туған жерім – Орда. Кәдімгі Бөкей ордасы хандығының орталығы, Жәңгір салдырған Орда. Мен білгелі Орданы үш жағынан қарағайлы орман қоршап тұрады. Орданың маңайында қайың, терек, жиде, тал, қарағаш бәрі өседі. Қаланың оңтүстігінде орман шаруашылығы бар, оның ішінде питомник, жүзім плантациясы, өзінің бақшасы бар.

	Бірде осы шаруашылықтың жай-күйін жазу үшін арнайы бардым. Сол кездегі шаруашылық директоры Есентай Нұрлыбаев әр саланы көрсете жүріп, кенет: «Бала қарағайды көргеніңіз бар ма?» деп сұрады. Көрмек түгіл, «бала қарағай» деген тіркесті естімеген екем. Ғажап. Ғаж-а-а-ап! Теп-тегіс шаршыда тізіліп, биіктігі 7-8 см қарағай өсіп тұр. Қарағай деуге келмес. Өйткені қарағай десең бұтақтары арбиған, қылқаны шаншылған зәулім ағаш елестейді. Ал мыналар теп-тегіс шымқай жасыл, барқыттай жұмсақ, біртүрлі жұмыртқадан жаңа шыққан мамық балапанды елестетеді. Айтары жоқ, ғажап. «Жәңгір деген ханыңыз осы өңірді құмнан қорғау үшін біраз әрекет еткен ғой, соның бірі осы шаруашылық» деді директор. Ия, ол әлгі екі отар қойға әйеліне бір көйлек тіктіріп, өмір бойы халқына қысым көрсетті деп оқытқан хан ғой. Ал ағын су түгіл, құдығының өзі құрдымнан шығатын өлкеге мынау орман аспаннан түскен ғой, шамасы. Ой, алла, өз өлкемнің тарихынан хабарым жоқ, дипломым бар деймін...

	«Елу жылда – ел жаңа» дейді халық. Тәуелсіздігін жариялаған ел жаңарып, менің журналист әріптестерім ашылмаған архивтерді ақтаруға кірісті. Нағыз алтын көмбе сонда жатыр ғой. Әлгі Мақаштың отырған жері ордалы болатыны – азын-шоғын сауаты барлар ат жетер жерден келіп Мақаштан кітап алып оқиды екен. Тіпті Кавказдағы құмықтар мен гагауыздардың өкілі келіп Мақаштан «Әліппе» жасап беруін өтініпті және сол әліппемен осы ғасырдың елуінші жылдарына дейін балаларын оқытыпты. Өзі сауатсыз елдің баласы, қалайша біреуге сауат ашу үшін әліппе жазады? Шынымен-ақ біздің тарихтың ғажабы көп...

	Ал құмық баласы Мұрат Аджи қыпшақ даласын зерттеп кітап жазып, оны «Қыпшақтар» деп атап, тұсаукесерін Астанада өткізеді және дәл Есіктен табылған «Алтын адам» сияқты қазба Ресейдің бір қаласы маңайынан да табылған, бірақ ол орыс тарихына сай келмегендіктен жарияланбады деп журналистерге сұхбат береді. Демек бұл даланың тарихы әлі тереңіректе болғаны. Соны дәлелдейін дегендей археологтар Атырау облысының Аралтөбе деген жерінен тағы бір Алтын адамды тапты.

	Жәңгір хан қазақ тарихында қазақ баласы үшін тұңғыш мектеп ашқан екен. Ол жалпы білім атаулыны қазақ арасына сіңіруге біраз мал шашқан көрінеді. Адам дәрігері, мал дәрігері, орман шаруашылығы деген ұғымдарды халқына танытқан, білімділікті қолдаған, қазақ баласының ауылдан ұзап оқуын қуаттаған хан осы болып шықты. Ал шаруашылық бастау алған Бөкей ордасының құрылғанына 2001 жылы 200 жыл толды. Тек қана екі ғасыр. Сол екі ғасырлық тарихтың өзінің әлі қанша құпиясы бар. Архивтер енді ғана ашылып жатыр. Күні кеше Түркістанның 1500 жылдығын тойлап, Түркістанның жасы бұдан үлкенірек болу керек деген болжамдар айттық. Мүмкін. Оған ешкім кесіп жауап айта алмады. Өйткені біздің тарихтың үстімен тек ғасырлар емес, жойқын соғыстар, қайталанған зіл-залалар, неше түрлі нәубеттер өткен ғой. Солардың астында қалған архивті, ғасырлар санасында қалған архивті көтере қою бір күннің жұмысы емес, әрине.

	Иә, журналистика – романтика. Алыс сапарлар, ашылмаған жаңалықтар, көрмеген жерлер. Сол жолда әртүрлі ескі әңгімелерді айтушылар кездеседі. Сол әңгімелер ескерусіз қалмау керек. Өйткені небір құпиялар дәстүр бойынша халықтың жадында сақталған. Ол топанға ақпайды, отқа күймейді, оқ өтпейді, жадынан шықпай ауыздан ауызға тарайды. Ал қалғаны романтикалық іс. Тарихыңды елестете алсаң, болашағыңды да болжай аласың.

	2001 ж.





Халқының қамын жеген




	Қазақ халқының тәуелсіздігі, елдің бірлігі жайлы әңгіме бола қалса, қалмаққа соқпай өте алмаймыз. Қазақ жерінің батысына қалмақтар Қытайдан қашып бас сауғалап, XVII ғасырдың 30-шы жылдарында келіп орнықты. Бірақ қашып келгеніне қарамай, шығыста қалған өшін батыстан қайтарайын дегендей, олардың жергілікті елге маза бермегені тарихтан белгілі. Қазақтың үш жүзінің бәтуасы сетінеп, бір жағынан қалмақ қиқулап, бір жағынан Ресейдей алыптың сесі шошындырып, Кіші жүз ханы Әбілқайырдың амалсыздан Ресей патшасының қолтығына кіруге мәжбүр болғаны да осы кез. Бірақ басқаның берекесін алған қалмақтың өз бірлігі де шайқалып, ақыры 1771 жылы Үбіші хан бастаған 100 мың шаңырақ Жоңғар өлкесіне қайтадан көшті. Одан қалған азғанасы әупіріммен Еділдің арғы бетіне өтіп, бас сауғалады. Орталығы Элиста қаласы болып табылатын қазіргі Калмыкияны қазақтар со заманнан бері «Қалмақ қыры» деп атайды.

	Сөйтіп, 1771-1801 жылдар арасында Еділ мен Жайық арасындағы Самар даласы атанған байтақ өлке бос жатты.

	Ал Әз Жәнібек хан салдырғанмен, игілігін көре алмаған Әжітархан (Астрахань) қаласының сол кездегі губернаторы Киорпиг бұл шұрайлы өлкеге битін сала билік етті. Соның іскерлігімен 1799 жылы Астрахань мен Жайық өзенінің теңізге құяр жеріне дейінгі аралықты қорыққа айналдырған патша жарлығы шықты. Жайықтың Бұқар бетінде (шығыс жағы) көшіп-қонып жүрген қазақтарды қызыл балық пен орман-тоғайға жақындатпау үшін «десятиверстная полоса» деген жарлық та осы кезде күшіне енді. Бұл жарлықтардың орындалуын қадағалау Попов деген полк командиріне жүктелді. Осы Поповпен тіл табысқан Бөкей сұлтан ебін тауып Киорпигтің пейілін алып, Еділ мен Жайықтың арасында еркін көшіп жүруге, қалаған жеріне қыстауға рұқсат сұрайды. Бұл өтініш Киорпиг арқылы патшаға жетіп, I Павел өтінішті мақұлдағанын білдіріп, 1801 жылы 11 наурызда арнайы рескрипт шығарады. Осылайша «Бөкей ордасының» іргесі қаланады. Әбілқайырдың немересі Бөкей сұлтанның Еділ-Жайық арасын еркін көшіп жайлауға рұқсат сұрауы тегін емес екен. Сол 1801 жылдың күзінде Бөкей өз билігіндегі әр рудың старшындары мен билерінің басын қосып, Жайықтың Самар бетіне (батыс жағы) қоныс аударуға жедел кіріседі. Сөйтіп, 10235 шаңырақ Бөкейге еріп Самар бетке өтеді, ал 13000 шаңырақ Бұқар бетте қала береді. Осылай Кіші жүздің іргесі сетінегені патша үкіметіне де қол болып, көші-қонға назар аудармағансиды. Дәл осы 1801 жылы сұлтанның Жаһангер атты ұлы дүниеге келеді.

	Бөкей Еділ-Жайық арасындағы өзіне қараған жұртты сұлтандық дәрежемен басқарды, 1812 жылы ғана оған хан атағы берілді. Бірақ қай дәрежеде басқарса да Астрахань, Орал, Омбы казачествосы мен Орынбор шекара комиссиясының ортасында, кірпік қақпай күзетулі аймақта төтенше жаңалық күту қиын еді. Бөкейдің заманына қарай амал жасағаны болу керек, хан тағының мұрагері деп таңдаған баласы Жаһангерді орысша оқуға береді. Жеті жұрттың тілін біліп, жеті елге билік етуін көкседі ме, кім білсін, әйтеуір 1815 жылы Бөкей хан дүниеден озғанда, 14 жасар мұрагер Астраханьдағы азаматтық губернатор Андреевскийдің үйінде орысша білім, еуропаша тәрбие алып жатқан. Ертеңгі өз биліктеріне көмекші болатын ханзаданың өз мектебінде білім алуы патшалық билікке де шет көрінбеді. Сондықтан қазақтарға уақытша Бөкейдің інісі Шығай билік етті де, тек 1824 жылы ғана Жәңгір (Жаһангер) арнайы жарлықпен хан атағын алып, әкесінің орнын басты. 1825 жылы Орал қаласының жанындағы тоғайда осы атақтың бір жылдығына той жасалып, қазақ дәстүрімен Жәңгір ақ киізбен хан көтерілді. Бұл салтанатқа Орынбор шекара комиссиясының, Астрахань мен Орда казачествосының шенеуніктері шақырылды. Бұл жер күні бүгінге дейін «Хан тоғайы» («Ханская роща») аталады.

	Өмір айтарлықтай өзгеріссіз өз кезегімен жүріп жатты. Патшалық Ресей бодан болған бұратана халықтың бір баласын өз мектебінде оқытып, өсіріп, өзінің жоғары мәртебелі жарлығымен билік басына әкелді. «Бөліп ал да билей бер» саясатының аса айшықты көрінісі еді бұл. Бір ғажабы, сырт қарағанда оң жұлдызға орай туып, бабасынан қалған таққа отырған Жәңгір, басқаны қойғанда Ресейдің билік саясатын да жаңылдырып, қазақ тарихындағы соңғы хан болып қалды.

	Бір жағынан Ресейдің шекпенінен шыққандығы, бір жағынан нақсүйер әйелі Орынбор мүфтиі, ұлты татар Мұхамеджан Гусейіновтің (қазақшалап Хұсайынов деп те атайды) қызы Фатима ханымның әсері болар, Жәңгір билікті өзіне резиденция салудан бастайды. 1826 жылы ол Фатимамен бірге император I Николайдың таққа отыру салтанатына қатысады. Сол кездегі баспасөзде әсіресе Фатиманың еуропаша сауаттылығы, тәрбиесі, ажары, киім киісі айрықша сөз болып, оны I Николайдың биге шақырғаны жарыса жазылған және император тарапынан бұларға арнайы сый-сияпат көрсетілгені айтылған. Осы салтанаттан кейін Жәңгір императордың қабылдауында болып, өзінің қалаған жерінен резиденция салуға ақша, құрылыс материалдарын және сәулетші сұрайды. Өтініш қабылданып, қолма-қол 36 мың 102 сом 70 тиын қаражат бөлініп, қалған шаруа Орынбор губернаторына тапсырылады.

	Шаруа жедел жүргізіліп, осы 1826 жылдың күзінде Жәңгірдің өзі қалаған Жасқұс құмының етегіне орынборлық сәулетші Тафаев басқарған құрылысшылар қазіргі Орда селосының алғашқы қазығын қағады. Ол кезде бұл алқап ат бауырынан келетін көкорай шалғынды жазық еді деп жазады тарихи деректерде. Сөйтіп қазақ тарихында болып еді деп айтылатын хандықтың көз көріп, қол ұстайтындай белгісі «Хан Ордасының» іргесі бой көтереді. Бүкіл деректерде «Ханская ставка» аталған мекен Жәңгір салдырған резиденциясымен, мешітімен, мектебімен тарихтың тірі куәсіндей болып әлі тұр.

	Жалпы Жәңгірдің патшалық билікпен қарым-қатынасы жаман болмаған. Оған оның қазақ топырағында тұңғыш генерал-майор шенін алуы, императорлық тәжбен әшекейленген І-ші дәрежелі Св.Анна орденімен марапатталуы, жоғарыда аталған таққа отыру салтанатынан кейін 1829 жылы Патшайым тарапынан Фатима ханымға аса қымбат бас киіммен қоса алтынмен апталған сырға мен тарақ тарту етілуі куә болады. Жәңгірдің өзі де резиденция салуға рұқсат беріп, көмектескені үшін алғыс ретінде императорға тарту ретінде айналдыра 34, биіктігі 5 аршын, шаңырағы мен керегесі сүйекпен әшекейленген, түндік, уық, жел бауларына дейін жібекпен қоса өргізілген көк туырлықты киіз үй жасатып, тартады. Мемлекет қазынасынан 1552 сом 72 тиын жұмсалып, үш ай жол жүріп бұл тарту 1827 жылы 3 қыркүйекте астанаға жетеді. 9 қыркүйекте Азия департаментінің директоры, құпия кеңесші Роджинский мен канцлер Нессельродені ертіп келген императордың тартуды көріп, риза болғаны сонша, киіз үйді тігіп, келгендерге көрсетіп жүрген ханның сенімді адамы Құрман Кенжеұлына мойынға тағатын Анненский лентасындағы алтын медаль, киім-кешек және 50 сом ақшалай сыйлық бергізеді. Осы жылдың қарашасында Жәңгір Нессельродеден: «Сіздің жоғары тұғырыңызға Ұлы мәртебелі ағзам өз атынан рахмет айтуды маған тапсырды...» деген ресми мазмұндағы хат алады. Ал жырдай сипатталған киіз үй 1873 жылы неміс королі Вильгельм Фридрихқа сыйға берілген. Ол қазір де Майндағы Франкфурттың орталық музейінде сақтаулы.

	Бұдан кейін де Жәңгір жоғары мәртебеліден өз билігіндегі аймақта адам мен мал қарайтын дәрігер ұстауға, жұқпалы ауруларға қарсы ектіруге, мектеп ашуға, мешіт салуға, қазақ балаларын Ресей оқу орындарында оқытуға, халықтан жиналған салықтың түгелімен қазынаға кетпеуіне, жәрмеңке ашуға, ақыр аяғында хандық биліктің жойылмауына кепілдік ретінде өзінің ұлы Сақыпкерейді хан тағының мұрагері ретінде заңдастыруға (1839 жылы) өтініш жасайды, осының бәріне де оң жауап алады. Сонымен қатар 1837 жылы Орынбор шекара комиссиясының төрағасы генерал А.Ф.Генс өзі жасаған жобамен Ордадағы хандық басқару құрылымын жойып, орыс шенеуніктерінің басқаруындағы жаңа билік жүйесін ұсынады. Мемлекеттік мүлік министрі граф Кисилев бұл жобаны патшаның қарауына жолдай отырып «бір патшалықтың ішінде екінші патшалықтың қажеті жоқ» деген уәжін келтіріпті. Міне, «Бөліп ал да билей бер» саясатының іске аспай бара жатқанын байқап, орталықтың дабыл қаққан тұсы – осы. Сұрағанын алған Жәңгірдің ішкі есебі өзінде, түпкі ниеті халқында болған. «Атаң Әбілқайыр қарауындағы елді алакөз дұшпанынан қызғыштай қорғаған, ел үшін тауған нар еді» деп, Махамбет айтты деген сөз бар.

	Жәңгірге атасы Әбілқайырдың билігіндегі ел мен жердің төрттен біріндейі ғана тиді. Бұл сол жерді өзі көрген үлгімен билеп, елін өзі таныған жұртпен теңестірсем деді. Ол 1825 жылы адам мен малдағы көп тараған індеттің алдын алуға қам жасап, Ордаға тұрақты дәрігер шақыруға рұқсат сұрайды. Жергілікті емші Сырлыбай Жәнібековты Орынбор арнайы корпусының штаб докторынан шешекке қарсы егуді үйренуге жібереді. 1826 жылдың наурызында елге оралған ол алғаш рет шешекке қарсы егу жұмысын жүргізеді. 1833 жылы Қазан унверситетін бітірген штаб-лекарь А.А.Сергачев Ордада тұрақты қызмет ете бастайды. 1838 жылы алғашқы медициналық дәріхана ашылады. Бұған қажетті дәрі-дәрмекпен қамтамасыз етуді Жәңгірдің жеке өтінішімен Астрахань және Орынбор губернаторлары міндетіне алады. 1827 жылы сенатор Энгельге жолдаған хатында:

	«Жиналған салық 1) түрлі айтыс-тартыстармен Хан Ордасына келген бөкейліктердің жататын орны мен көлігіне жем-шөп дайындауға; 2) ел билеушілер мен ақсақалдарына сый-сияпат тартуға; 3) шаруасы күйзелген бөкейліктерге көмекке; 4) жастарды оқытуға; 5) хан кеңесін ұстауға; 6) хан әулетін ішіндіріп-киіндіру үшін түрлі қызметкерлер ұстауға жұмсалды» деп, әрқайсысына шыққан шығынды атап көрсетіпті. Сөйтіп жиналған салық пен жұмсалған шығынның шамасы тең шығып, қазына салықтан артық пайда таппаған. Ал 1832 жылы ашылған жәрмеңке жылына екі рет – маусымның 7-25, қыркүйектің 14-25 аралығында тұрақты өтетін болып белгіленген. Бұған келушілер саны екі мыңнан жеті мыңға дейін жететін еді деген дерек бар. Қазынадан 56161 сом ақша шығарылып, 316 ләпкенің басын біріктірген 12 үлкен корпус салынғаны да сол деректердің ішінде келтіріледі. Ордадан 22 шақырым жердегі Әженде ұйымдастырылған сол жәрмеңке корпустарының жұрнағы әлі бар. Бұл жәрмеңкелерге Ресейдің орыс, татар көпестері, Бұхар мен Хиуа саудагерлері келген. Осынша көп адам, мол мүлік жиналған жәрмеңкенің тиімді өткізілуі мен тәртібін, базар нарқының шығандап көтеріліп кетпеуін, қазақтардың көпестерден алданып қалмауын қадағалайтын базар сұлтандары тағайындалған. Қайсыбір жылдарда жәрмеңкедегі жылдық ақша айналымы 1,5 миллион сомды құраған. 1841 жылы Ордада 46, жалпы бөкейлікте 300-ден астам тұрақты сауда ләпкесі жұмыс істеген.

	Жоғарғы жақтың ірі елді мекендерде православиялық дін орындарын салудағы түпкі мақсаттарын байқаған Жәңгір Ордада мешіт салдырады. Бірақ мұсылман діні патша ағзамға шет емес дегенді білдіру үшін молдаларға мінәжатында ұлы мәртебелі император мен оның бүкіл үй-ішін қоса аттарын атап дұғаға келтіріп отыруларын міндеттеген. Мұхаммедтің хадистеріне тура болмаса да, бұл да түлкі заманды тазы боп шалудың бір көрінісі болса керек.

	Ұлт арасындағы әрқилы дау-дамай ол кезде де аз болмаған. Негізгі қаржы-салық саясаты, жерді пайдалану мен шаруашылық құрылымы тәртібін анықтау, әкімшілік, сот және заң шығару өкілеттігі өз қолында болғанымен, хан өз жанынан ақыл-кеңес беретін 12 адамнан тұратын Билер кеңесін құрған. Жергілікті жердегі істер мен түрлі әлеуметтік мәселелерді шешуге арнайы өкіл-депутаттар сайлаған және оларға дау қазақтар мен басқа ұлттар арасында туса, оны міндетті түрде қазақтардың пайдасына шешу тапсырылған. Аса күрделі істе билікті ханның өзі айтқан. Орыс зерттеушілері Евреинов пен Троцкийлер өз еңбектерінде сондай нақты істе хан үкімінен кейін ешқашан дау тумағанын келтіреді. Орынбор губернаторының өзі Жәңгірден шариғат заңымен жүргізілетін халық сотының кодекстерін жасап беруді сұраған және бұл кодекстің аудармасы Орынборда басылып шыққан. 1830 жылы Орал казактары мен Бөкей қазақтары арасында Үлкен және Кіші өзен аралығындағы жер дауы шығып, бұған хан тікелей араласып, патшаға дейін арыз жолдап, жеті жылдық тәжікенің ақырында 1024382 десятина жердің 130539 десятинасы ғана казактарға қалдырылып, қалғаны бөкейліктерге қайтарылған.

	1839 жылдан бастап Жәңгір өзінің ең басты мақсаттарына қол жеткізе бастайды. Осы жылы Бөкей Ордасындағы қазақ балаларын Ресейдің Орман шаруашылығы институтына, Жол қатынастары корпусы мен Азаматтық инженерлер дайындайтын училищелерге қабылдауға рұқсат етіледі. Ал 1844 жылы Орынбор Неплюев кадет корпусының 2 эскадронына қазақ балаларына арналып 10 орын бөлінеді. Бұған дейін қазақ балалары Жәңгірдің өтініші бойынша губернатордың жеке рұқсатымен ғана оқитын. Сол кезеңде мұнда оқыған отызға тарта қазақтардың 1851 жылы бітіріп шыққан бесеуі Жәңгір мектебінің түлектері еді. 1841 жылы 6 желтоқсанда ашылған бұл мектеп бүкіл қазақ даласында қазақ балаларына арнап ашылған тұңғыш мектеп еді. Қазақша-орысша дәріс беретін мектепте діни хадистермен қатар арифметика, география, орыс тілі, грамматика, тарих пәндері жүргізіледі. Екі кластық бұл мектепті бітіргендердің талаптыларын Орынбор кадет корпусына жіберіп отырған. Одан да әріні көздеген Жәңгір сол аймақтағы ең жоғарғы оқу орны – Қазан университетіне де қазақ балалары үшін жол ашуға қам жасайды. Ол жалпы құны 598 күміс ақшамен бағаланған арап, парсы, түрік тілдеріндегі 6 қолжазбаны университет кітапханасына тарту етеді. (Бұл Жәңгір кітапханасының деңгейін көрсетсе керек. Оның кітапханасы мен қару-жарақ палатасы жайлы Ордада болған, қызмет істеген зерттеушілердің жазбаларында айтылған). Жәңгір мектебінің маңызы мен ханның мақсаты жайлы Салық Бабажановтың «Қырғыздың қырғыз жайлы әңгімесінде» жазылған. Жәңгір өз өтініштерінде патша ағзамның құзырындағы халықтың аса мәртебелінің нұсқауын түсінетіндей сауатты болғаны абзал деген уәжді алға тартып отырады. Ал сөйтіп отырған адал құлының сыртынан Орынбор шенеуніктері неге қайта-қайта күңкілдей берді? Себебі алыстағы патшаға беделді ханның әрбір ісін жақыннан қадағалап отырған шенеуніктерге Жәңгірдің еркіндігі, өз халқының болашағын көздейтіні жақпады. Олар бүйте берсе, іштен жау шығатынын байқады. Патшалық ішіндегі патшалық бұларға тіптен ұнамады. Сондықтан да беймәлім астыртын әрекеттердің нәтижесінде Жәңгір хан 1845 жылы 11 тамызда, өзінің жазғы резиденциясында (қазіргі Ресей құзырындағы Волгоград облысының Савинка селосы) Петербургтен каникулға келе жатқан баласы Сақыпкерейді қарсы алуға дайындалу тойының үстінде кенеттен дүние салады. «Саратовские ведомости» бұл жайында төрт-ақ жол хабарлама берген. Бұл дәрежедегі адам үшін күдікті-ақ. Хан өлімін тексеруге жіберілген коллеж кеңесшісі Бикмаевтің «Ордадағы қазақтар толқу үстінде. Олар хан өлімін орыстардан көруде» деген хабары да жай емес. Ханның мұрагерлері, әйелдеріне дейін кенеттен өле бастауы тіпті күдікті. Осының бәрі өзінше ойлап, өзінше шешетін, әсіресе өз халқы үшін қара нардай қайрат көрсеткен ханның орыс билігін шошындыра бастағанын байқатады. Байтақ Ресейдің бауырындағы алақандай Бөкей Ордасы өзінің қалыптаса бастаған басқару жүйесімен, өз экономикасын өзі бағамдай білуімен, жалпылама сауат ашып, мал мен жанның денсаулығына ғылыми тұрғыда мән бере бастауымен, аяқ жетер аймақпен сауда айналымын қалыптастыра бастауымен, ең соңында тоғыз жолдың торабында отырып алып өткен-кеткен саяхатшы, зерттеушілердің ерекше ілтипатына ие болған білімді, мәдениетті ханымен, көрікті де ілтипатты ханымымен орыстың отаршыл шенеуніктерін көзге шыққан сүйелдей мазалай берді. Сондықтан да оның көзін жою қажет болды. Орынбор шенеуніктері дегеніне жетті, патшаның уәдесі бола тұра Сақыпкерейді хан сайлатпады. Сөйтіп қазақ даласында ғасырлар бойы әртүрлі дәрежеде, әрқилы үлгіде құрылған хандықтың соңғы нұсқасы жойылды. «Билік – хан үшін, хан – халқы үшін» деген қағиданы ұстанған Жәңгір хан дүние салған жерінде аманат қойылып, 1849 жылы өзінің Ордасына әкеліп жерленді. «Хан бейіті» аталып кеткен сол жерге мәйітті сарайдан шыққаннан бастап халық өз иығымен қолдан-қолға өткізіп жеткізді. Екі аралық – 4 шақырым. Бұл өзі азды-көпті қызмет еткен халқының ханын ең соңғы рет төбесіне көтере құрметтеуі еді.

	2001 жылдың 11 наурызында Бөкей Ордасының құрылғанына 200 жыл толады. Бұл – өзіміз көп айтатын қатпарлы тарихымыздың көз көріп, қолға ұстағандай, тәуелсіздік үшін еткен әрекеттерінің бір белгісінің 200 жылдығы. Ұрпағымыз өткенін ұлағаттап, еске ала жүрсін. Әумин!

	2001 ж.





Бөкей ордасының тойы




	Егер Бөкей көшпесе, жүрер едік біз қайда,

	Шекараны өзге жұрт басқа жерден сызбай ма?

	Егер Бөкей көшпесе Еділ-Жайық бетке алып,

	Құмнан аспай қалың жұрт қалар ма еді тоқталып?!

	Егер Бөкей таппаса ақ патшаның көңілін,

	Болжап білер кім бар-ды келер ұрпақ өмірін?!

	Айтам енді бір тоқтам, сөзім емес ақырғы,

	Батырлары бар елдің хандары да ақылды.

	Ғайса-ғали СЕЙТАҚ



	Бөкей ордасы хандығының 200 жылдығы Батыс Қазақстан облысы, Бөкейордасы ауданының Орда селосында кең көлемде аталып өтті. Шындығында той облыс орталығы Орал қаласында 25 қазанда ғылыми-теориялық конференция және салтанатты мәжіліс, өнер шеберлерінің концертімен басталды. Осы тойдың аяғы 27 қазан күні Ордада жалғасты. Арадағы бір тәулікті осыдан екі ғасыр бұрын Бөкей сұлтан кеңіткен қазақ жерінің өрісі деп түсіну кажет.

	Бөкей сұлтанға өзінің қарамағындағы халқымен Жайықтың арғы бетіне өтуге рұксат берген патша құзыры 1801 жылғы 11 наурызда шыққан. Міне, осы датаның 200 жылдығына орай соңғы жылдары баспасөзде көптеген зерттеу, ізденіс материалдары жарияланды. Бірталай тарихи деректер қалың жұртшылық назарына ұсынылды. Тіпті олардың бір-біріне қарсы пікір айтып жатқандары баршылық. Шындық пікірталастан туады. Бөкей ордасы хандығынын 200 жылдығын атап өтудің бір тағылымы осы – кейінгі ұрпақ өз тарихын тереңірек білуге, зерттеп танысуға ден қойды.

	Ордадағы салтанат хан Жәңгір, күйші Дәулеткерей, ғалым Мұхамбетсалық жатқан пантеонға зиярат етуден басталды. Жаңбырдан кейінгі тып-тымық таза ауада биікке көтерілген дұға үніне ұйып қалған қауым бет сипап, әркім өз білгенін ішінен қоса қайырып, тылсыммен тілдескендей сәт өтіп, жұрт дүниәуи сөзге көшті. Біреулер осы жазда арнайы келіп, осы пантеонға зиярат еткен Мәдениет, ақпарат және қоғамдық келісім министрі Мұхтар Құл-Мұхаммед туралы айтты. Халыққа ақыл айтып немесе есеп-қисап сұрамай, соншама жерден аруақтарға тәуап етіп, дұға қайыруға келгені жастарға тәлім болып, үлкендердің құрметін туғызыпты. Елдіктің бір белгісі – өткенге салауат дегеннің көрінісі болса керек бұл.

	Енді біреулер кешегі жаңбырдан жер жібіп кетті, аттарға қиын болады-ау деп, өздерінің тойшыл, қызыққұмар мінезін байқатты. Тағы біреулер дүрмекке ілесіп жүргенімен, хандық пен Махамбеттің қалайша қатар тойланатынын түсінбейтінін айтып, жетпіс жыл бойы тоқпақтап түсіндірген сарыннан шыға алмай жүргенін аңғартып қалды. Осындай әртүрлі әңгімелердің басын шалған тойшыл қауым үлкенді-кішілі машиналарға отырып, күре жолға түсіп, Ордаға бет алды.

	* * *

	Бүгін өтіп жатқан тойға дайындық 1992 жылдан, Қазақстан Президентінің Ордаға алғашқы сапарынан басталды десе болады. Сол жолы халықпен қысқа кездесуде тарихтан, әсіресе Орданың Қазақстан тарихында алатын орнынан сөз қозғаған Президенттің Жәңгір ханның кесенесін қайта тұрғызу жөніндегі айтқан сөздері тәуелсіздіктің шын бейнесін көрсеткендей болды. Өзінің тікелей ықпалымен тұрғызылған сол кесененің ашылу салтанатына Нұрсұлтан Назарбаев арнайы келгенде, халық өз тарихымен қайта танысқандай болды. Осы елдің баласынан бабасына дейін орынды-орынсыз тілге тиек етіп жүретін тарихының мәнісіне жаңаша ой жіберіп, басқаша пайымдай бастады.

	Иә, содан бері атаулы тойға – Бөкей ордасы хандығының 200 жылдығына дайындық жүргізілді. Дайындық деген Жәңгір ханның резиденцясын, мешітін, қазақ балаларына арнап ашқан мектебін, қазына үйін бұрынғы қалпына келтіру болатын. Ұлы тарихтың есебінде екі ғасыр соншалықты көп уақыт болмаса да, бірнеше ұрпақ ауысып, бірнеше қоғам өзгеріп, көз алдыңдағы көрініс құмға сіңіп, суға батқандай жоғалып бара жатқанда бұл оңай да шаруа емес-ті. Дегенмен, тарихи деректер мен музей қорындағы мәліметтер, Ордада болған, тұрған, қызмет істеген ғалымдар мен саяхатшылардың жазбаларына сүйеніп Жәңгірдің мешіті, резиденциясының бір қанаты, дәрігер Сергачевтің флигелі, екі кластық мектеп дәл бұрынғы жобасымен, бұрынғы материалдармен қайта салынып шықты. Ал 1964 жылы Орда тарихи музейі болып ашылған, жиналған қор сыймағандықтан кейін кеңейтілген қазына үйі қайтадан бұрынғы тарихи қалпына келтірілді. Осының бәрі көз алдарында жасалған, кейбіреуінің қолұшы тиген Орда халқы жаңадан жасақталған музейді, әсіресе Жәңгірдің өзі өмір сүрген кездегідей қалпына келтірілген ханның резиденциясын көргенде қатты таң қалды. Сонымен бірге Алматыдан, көршілес Ресейден осы тойға арнайы келген қонақтардың да қайран қалғанына қарап: «Осының бәрі біздің атамекенімізде болған, бұл тірі тарих, бұлтартпас дерек» деген мақтаныштарын да жария етуде. Ғалымның хаты өлмейтінін, тасқа басылып, қағазға түскен деректің өшпейтінінің бұл тағы бір тағылымы болды.

	Көпшілік мұражай кешенін аралап жүргенде, аудан әкімі Қабдірашит Карменов бастаған топ осы мереке аясында өткізілген қайырымдылық шараларының басы-қасында жүрді. Тарихы қаншалықты қасиетті болса, соншалықты қасіретті өңірдің экологиялық жағдайы сын көтермейтін дәрежеге келіп қалғанын жергілікті баспасөз бен «Нарын» қозғалысының қайраткерлері айтудай-ақ айтуда. Кеңестік кезеңде министрлер кеңесінің бірнеше дүркін шешімімен КСРО Қорғаныс министрлігінің қарауына полигонға берілген жерлер күні бүгінге дейін сынақ аймағы болып қалып отыр. Жер Қазақстандікі, тетік Ресейде. Оның 1555632 гектар орманды, өзенді шұрайлы мекен екенін, кезінде ауданның 13000 халқы зорлықпен басқа аймақтарға көшірілгенін, бұл жерде 24000 түрліше басқарылатын ракеталар жарылып, қарудың 117 түрі сыналғанын айтпағанның өзінде, Дәулеткерейдей кербез күйшінің, Мұхамбетсалықтай біртуар ғалымның, Шәңгерейдей ақберен ақынның қоныстары әлі күнге сынақ аймағы екені қабырғаны қайыстырса, бүгін тек қана Бөкейордасы ауданында 86 тумысынан мүгедек баланың болуы – қабырғаны қаусатардай. Ордадағы балалар бақшасында сол мүгедек балаларға арналып дастарқан жайылып, әрқайсысына 10000 теңгенің шамасында киім-кешек үлестірілді. Бұл шараның екінші бөлігі мектепте тұрмысы төмен отбасыларына арнап ұйымдастырылды. Әрине, ешқандай ақша немесе киім-кешек бір күнде байытып, әйтпесе кемтар баланы сауықтырып жібермейді. Бірақ ауруың мен сауың, телі мен тентегің бәрің де осы қоғамның мүшесісің, осы елдің азаматысың деген көзқарас жиналғандардың жанына жылылық ұялатты. Бұл шараның тағылымы да осы болды. Ал Жәңгір хан атындағы Орда орта мектебі оқушыларының өздеріне арнаған концертінен кейін балалар бүкіл қасіретін ұмытып, мектепті басына көтере қол шапалақтады.

	Орда мәдениет үйінде ине шаншар орын қалдырмай тік тұрып, концерт көріп шыққандардың да көңіл күйі балалардан жоғары болмаса төмен емес. Алыстан келген артистер емес, өздері білетін әнші-композитор Әлесов Қабиболла, кәдімгі Темірәлиев Жанғазының баласы Бауыржан, осы құмның ішінде тұрып талай шет елге домбыра үнін тыңдатқан Ермек Қазиев және Орданың халық аспаптар оркестрі. Бұлардың бір ерекшелігі құдайдың берген дарыны болса, екінші ерекшелігі – атақ алайын, мал табайын деп емес, осы тойға өз жерімнің мерейі деп қатысуы. Күнде көріп жүрген адамдар сахналық сәнді киіммен атамекенінің қасиеті алдында тағзым етемін деп өнер көрсетіп, жан жүрегімен ән салып, күй тербесе, одан өткен тағлым бола ма?

	Сондай көтеріңкі көңіл күйдегі қауым енді қыр жаққа: бәйге мен күрес өтетін далаға бет қойды. Апта бойы үздік-создық жаңбыр жауып, қыраттың өзі әжептеуір босап, бәйгенің өтуіне күдік кіре бастағанына кешірім сұрағандай таңертеңнен бері ыдырай алмай тұрған бұлтты сөгіп Күн жарқырай шықты. Дымқыл жерді кептіріп жіберетіндей-ақ бүкіл қызуын төккен күздің күніне риза болған ел аттылы-жаяу, ұбақ-шұбақ той төбеге қарай ағылуда.

	Айналма бәйге жолына шабандоздар қатар түзей бастады. 25 шақырымдық аламан-бәйге, 31 ат сауыр сүйкесе дүбірлете жөнелді.

	– Ой, ана көкала қарашыл болды ғой, бұрыс кетті.

	– Өй, анау қайдан келген ат, танымадық қой?!

	– Ойпырмай, мына қараның омыраулауы жаман, алмай қоймас.

	Ен далада тізілген автодүкендерді жағалап сағыз, кәмпит алып мәз болып жүрген бала-шағадан, әйтеуір дүрмекке еріп мәре-сәре болып даурыққандардан бөлек, шынымен бәйгені қызықтауға келген бұл топ әр аттың аяқ алысына қарап, өздерінше тон пішуде.

	– Қалай, Шәке, «Тышандардың» аяқ алысы байқалмай ма? – деген дауысқа орта бойлы ақсары отағасы жалт қарады.

	– Е, амансыңдар ма? Мал-жан, бала-шаға дегендей...

	– Шүкір-шүкір. Үшінші айналымнан өтті ме? Еңді осы қара келер-ақ... «Тышанды» еске түсірген ауылдасы әрі қарай өтіп кетті де, «Шәке» аталған Орданың байырғы малшысы, қазіргі зейнеткер Төленғалиев Шайман айналған сайын қатары сиреп бара жатқан бәйге аттарына қарап, өткен күндердің елесін шақырды. 100 шақырымдық аламан бәйгеде алдына қара салмаған «Тышанның», оның үзеңгілесі «Сауранаттың» тұқымын Хрущевтің құзыры вертолетпен қуып жүріп атып құртты, шұрқыраған жылқының жаны қысылғанда көкке шапшыған дүбірі күні бүгінге дейін құлағымда деп, мына дүрмекке айтты не, айтпады не. Тарихшылар онсыз да іздеп, жазып жатыр ғой. Өзінің «Тышанмен» бәйгеден келіп тұрған суретін, сонда алған дипломын Темірболат (Махимов, Орда тарихи музей-кешенінің директоры) музейге де қойды. Жерді полигонга алғанда осы Ордадағы жылқы зауытын сонау қияндағы Пятимарға көшірді, жері-суы өзгерген соң кірпияз малдың тұқымы азады деп те кімге айтады. Жылқымен бірге өздері де көшіп, ақыры ел қайдасың деп қайтып келген. Енді міне, бәйге десе елеңдеген көңілімен, дүбір естілсе болды, қазіргінің тұлпары көк «Ниваға» кемпірін салып алып жетіп келеді. Бірақ ойындағыдай тұяқ көзіне түспей-ақ келеді. Көзіне көрінсе баптауға ақылын тегін айтар еді...

	– Бірінші орынға 150000 теңге, ат Орданікі, атбегі Мамаев Сергей, Ресейдің Палласов ауданынан. Мәреге төрт ат жетті. Төртінші орын жүлделі болмаса да, ұзын жолдан келгені үшін жергілікті кәсіпкер демеушілік етіп 20000 тенге бәсіре берді. Отыз аттан мәреге төртеуі ғана жетті, бас бәйге көршілерге ауды, – деп күбірледі іштей Шайман отағасы. – Бабы келіссе, қылқұйрық бар екен ғой...

	Иә, бары бар. Бірақ бабы басқада болып тұр. Жәңгір ханның кесенесінің ашылу салтанатындағы бәйгеде де бас жүлдені осы көршілер алып кеткен... Ащылау сабақ болды-ау...

	Бөкей Ордасы хандығының 200 жылдығы сол хандықтың ордасында атап өтілді. Алыс-жақыннан жиналып, жергілікті халық та бір сілкініп қалды. Бұл үйреншікті ішіп-жеумен, дыр-думен өткен той емес. Бұл тарихты таразылап, арғы-бергіні саралап, қайдан басталып, қалай бағытталып бара жатқанымызға ой жіберген тағлымды жиын болды. Әлгі бәйге алып кеткендер қазіргі Ресейдің Волгоград облысында, Жәңгір ханның бұрынғы жазғы жайлауында тұрады. Әңгіме үшін емес, ақиқат үшін қарасақ, бұл өңірдің қай тұсынан тереңдесең де ата-баба қорымы шыға келеді.

	2002 ж.





Наркескен




	«Ел болса Ер туғызбай тұра алмайды,

	Ер болса елсіз және жүре алмайды», –



	деген қағидалы сөзге бағатын болсақ, Ер мен Ел егіз ұғым. Бірінің қасиетін бірі көтеріп, бірінің қасіретін бірі түсініп, заманауи жағдайларда қолдаса қайрат көрсетеді. Байыптап ойласаң, қандай жолбарыс жүректі батыр, қалың жаудан қайтпайтын ер болсаң да, арқа сүйер елің болмаса кімге жаныңды жалдайсың. Қандай етек-жеңі мол байтақ ел де, жерін қорғайтын, туын ұстайтын ері болмаса, кімге міндет қылып, сенім артады...

	Қазақтың қасиетті ту ұстарларының бірі – Махамбет. Өзі айтқандай: «Еңселігі екі елі, егіз қоян шекелі... жай тартарға қолы ұзын...» Ер Махамбет.

	Махамбеттің «Хан емессің, қасқырсың, қара албасты басқырсың...» деп келетін өлеңін оқымаған адам кем де кем. Жиырмасыншы ғасырдың мектеп бағдарламасынан тәлім алған оқушының бәрі Махамбет десе, қайқы қылышты құлаштай сермеп, хан ордасын бұза-жара атой салған адамды елестетеміз. Бұл – Махамбетке әуелі патшалық Ресейдің, кейін кеңестік идеологияның жапсырған бейнесі. Тек алдыңғы қоғам оны жабайы, бұзақы болғандықтан сондай деп көрсетті, соңғысы билеушілерге қарсы бейне осындай болу керек деп көрсетті.

	Ал біз – өткен қоғамдардың тарихын түптеп оқып, қайсыбір кезеңдеріне өзіміз де куә болған ұрпақ – шайнап бергенді ғана місе тұтпай, арғы-бергіні таразылап, ел мен жердің тарихына көз жібере отырып ойлансақ не көрер едік?

	Қазақ хандығының тарихын Керей-Жәнібектен бері тартқанда бірнеше ғасыр артта қалады. Ішкі Бөкей Ордасы хандығы осы тарихтың кесіліп-пішіліп келтеленген ұлтарақтай ғана бөлігі. Толып жатқан шекара сызықтарымен, бекіністермен қоршалған осы хандықта оқуы орысша, көкірегі қазақша Жәңгірдей ханның, арыстандай айбатты Исатайдай батырдың, иілмей сынар Махамбеттей ақынның тағдырлары тоқайласты.

	Қазақ даласындағы хандық институттың берекесі кете бастаған кезде мұрагерлікпен хан тағына отырған Жәңгір Бөкеев Астрахань губернаторы Андреевтің үйінде тұрып орысша оқып, еуропаша тәрбие алған. Жай ғана жағдайы келгендіктен емес, хан тағының мұрагері, Ресей империясының болашақ қызметшісі ретінде тәрбиеленген. Жәңгірдің өзі де алдағы өмірін тікелей осы хандықпен байланыстыра қарап, билік институтының бүге-шігесін болашақта өз құзырына көшетін аймаққа пайдалану мақсатында игерген. Хандыққа ие болып, Қазан татарының қызы – Фатима тоташқа үйленіп, 1826 жылы өз ордасының (Ханская ставка, қазіргі Батыс Қазақстан облысы, Бөкейордасы ауданы, Орда селосы) алғашкы үйін тұрғызғаннан басталған істері осылай ойлауымызға дәлел болады. Ал Исатай мен Махамбет осы ханның қарауындағы старшындары болған. Қолдарында мөрі бар, артынан ерген елі бар, хан билігінің ел ішінде жүзеге асуына мүдделі жандар болатын.

	Біз оқыған тарихқа «1837-1838 жылдардағы Исатай–Махамбет көтерілісі» болып енген оқиғалардан кейін, бұлар Ресей билігіне «сенімсіз, жыртқыш, барымташыға» айналып шыға келеді. Ал кеңестік идеология ханға қарсы сөйледі, ендеше езілген тап деп, төтесінен қайырды. Мәселенің байыбына баратын болсақ, екеуі де өз мүддесі тұрғысынан айтып отыр. Қазақтың ханына да, қарасына да қабырғасы қайысып тұрған ешқайсысы жоқ.

	Қазіргі кезде тарихшылар, қоғамтанушылар Исатай–Махамбет көтерілісінің шығу тарихын тереңдей зерттеп, әртүрлі қисындар келтіреді. Солардың бірі –көтеріліс жер үшін басталған дегенге саяды. Жер дауы – қазақтың кескекті дауының бірі. Өйткені жер алдымен ата қонысы, одан кейін бүкіл ауыл-аймағы, үрім-бұтағының тіршілік көзі. Жайылым мен шабындығы болмаса малмен күн көретін елдің тірлігі не болмақ? Ол біз білетін бір отбасындағы бірер сиыр мен 5-6 қозы-лақ емес, рулы елдің ішер асы, мінер көлігі, киер киімі, ұзақ жайлап, кең қыстайтын өрісі. Демек, сол рулы елдің басшысынан бастап, қосшысына дейінгі, ақсақал-қарасақалынан бастап, малшы-жалшысына дейінгі пендесінің тіршілік аясы. Ол үшін атқа қонбаса, қарашасы үшін жоғарғы биден есе сұрамаса, оның несі ел ағасы, қай жері старшын? Сондай мүләйім, е десе елпеңдеген старшындар да болған шығар, бірақ біз оларды білмейміз. Біздің білетініміз «Қара қазан, сары бала қамы үшін қылыш сермеген», солар үшін «ақырып теңдік сұраған» осы старшындар.

	Мұрағат деректеріне қарайтын болсақ, Исатай және оны жақтаушылар шетінен «қанішер, жауыз, барымташы» (хищники, которые занимаются барантовкой). Осы Жәңгір хан басқаратын елдегі билікке араласып, хан ордасымен сыйлас, аралас бола жүріп, неге аяқ астынан қағынып, қанішер бола қалғаны туралы еш түсінік жоқ. Керісінше көтеріліс, оның қай жерде кімнің қанша малын, жерін, ауылын тонағаны жайлы тәптіштеп жүздеген беттер жазылған. Тіпті пәлен ауылға мынадай уақытта «хищник Исатай және оған ергендер» келеді-мыс деп күні бұрын күтініп, сол туралы Баймағамбет сұлтанға ақпар үстіне ақпар жөнелткен құжаттар да мұқият сақталған. Оларды былай қойғанда, 1851 жылы жиылған «Бөкей хандығының тарихи-географиялық очеркінде» (ҚР-ның мұрағаты, 78-кор, 2-тізім, 8-ші іс) мынандай жазбалар бар:

	«1825 және одан кейінгі жылдардағы ордалықтардың мінез-құлқында олардың Жайықтан өткенде алып келген қалпынан айырма шамалы еді. Бөкей ханның және Жәңгір ханның тұсында да қырғыздар (қазақтар деп түсіну керек) өздерінің барымтаға, кісі өлтіруге, ұрлыққа, тонауға, зорлыққа т.б. бейім екенін байқатты. Соңғы кездерде ғана бұл хандардың соңғысы барымтаны жойып, өзінің күшті еркімен және кінәлілерді жазалаудың өз кезіндегі қатаңдығымен халқының дөрекі мінезін біраз жұмсартты, оған халықтың дәстүрлі соты өте-мәте көмектесті. Үкімет шараларына ылғи күдікпен қарайтын қырғыздар 1825 жылы оған әжептеуір мойынсұнып, сенімсіздік азая бастады. Әйтсе де 1829 жылы сұлтан Қайыпқали Есімов, 1937 жылы старшын Исатай Тайманов кейбір бұзақылыққа бейім ордалықтардың сенгіштігін пайдаланып, Ордада әскери тәртіпсіздіктер мен бүлік жасап үлгерді, оны тоқтату үшін төтенше әскери шаралар қажет болды. Мұндай тәртіпсіздіктер кейін қайталанған жоқ, бірақ қырғыздардың мінезінде дөрекілік, бұзақылық, бүлікшілдік әлі көп».

	Осы бір ұзақтау үзіндіні әдейі келтіріп отырмын. Бұл көтерілістің басылғанына он жылдан астам, тіпті Жәңгір хан өлгеннен кейін 6 жыл өткенде жазылған очерк және есігінде кұлпы, елінде түрмесі болмаған халықтың негізі бұзық, ұрықары деп жазады және соған тыйым салған Жәңгір хан (яғни Ресей үкіметінің өзі қолдап, орыстың тәрбиесін алған хан) деп көрсетеді. Иә, халықтық дәстүрлі соттың да көмегі болды деп елеусіздеу қоса салады. Ал Исатайға ергендер ұрынарға қара таба алмай жүрген бұзақылар екен. Жәңгір ханның өзін де, ісін де бұл жерде қозғамай қоя тұралық ол өз алдына бөлек тақырып. Ал біреу, бесеу, тіпті жүз емес, 300-400-ден бірігіп, белгілі басшы сайлап, хабарласып, қаруланып, ашық шартын айтып топтасқан бұзақыларды естіген бар ма?! Сол «бұзақылардың» бірі, Исатайдың оң қолы есептелген Махамбеттің: «Теңдікті қолдан бермедік, теңдіксіз жерде көнбедік» дегенін қайда қоямыз? Тағы бірде:



	Мен кескекті ердің сойымын,

	Кескілеспей бір басылман.

	Алдыңа келіп тұрмын деп,

	Ар-намысым қашырман, –



	дейді.

	«Алдыңа келіп, Байеке, арызымды айтып толғаймын» деген де Махамбет. Бұзық болса, ол неге мұнша сөз шығындап әуре болып жүр? Бұл сөздер болары болып, бояуы сіңіп, өтіп кеткен уақиғаны асықпай толғап, сипаттап отырған емес, қолма-қол уакиғаның барысында айтылып отыр. Былайша айтқанда сол көтерілістің жылнамасы да, мәні мен маңызы да Махамбеттің өлеңдерінде тұр. Ол ақынның жоспарлап немесе біреуге бірдеңені түсіндірейін деген ниетінен емес, уақиғаның ретінде айтпауға болмай шыққан сөздер. Жан-жақтан қыса берген соң жердің бостандығы, елдің азаттығы үшін атқа қонған азаматтардың қимылының сипаты. «Қара қазан, сары бала қамы үшін қылыш сермеген» Махамбеттің арманы:



	Еділдің бойы ен тоғай,

	Ел толтырсам деп едім.

	Жағалай жатқан сол елге,

	Мал толтырсам деп едім, –



	болатын.

	Негізінде бұл оқиғалар баяғыда Ақтамберді айтып кеткен:

	«Жайықты келіп алғаны, жағаңа қолды салғаны, Еділді келіп алғаны, етекке қолды салғаны, – деген кептің жаңғырығы. Еділді алып, Жайық бойына казактарды жайып жіберіп, білдірместен бұқпантайлап іштен шала бастаған отаршылдық деген жегінің іштен үңгіп, кеулеп бара жатқан тұсы болатын. Орданың бұзақылары ғана емес, бұл кезде Кенесарының сарбаздары Арқада ат ойнатып, Кіші жүзге де ат басын тіреген. Бұл кезең қазақ даласының әр өңірінен бұрқ еткен ұлт-азаттық көтерілісі кезеңі болатын. Ешқандай бұзақылар немесе тонға өкпелеген саяқтар емес, халықтың қасиетін қашырып, тұрмысын аздырып, елдің берекесін кетіре бастаған алапатқа қарсы көтерілген күш болатын және соны бастап, ұйтқы болған айтулы батыры, азулы ақыны. Бәрінен батқаны да осы ақынның сөзі. Махамбеттің атқан оғынан неше адамның өлгенін біз білмейміз, бірақ айтқан сөзінен мерт болғандар тарихтан белгілі.

	Осы жерде «Хан емессің, қасқырсың...» деген жолдар әркімнің де ойына түсіп тұрады. Барлық жинақта өлеңнің тақырыбы «Махамбеттің Баймағамбет сұлтанға айтқаны» деп берілген. Бұл жердегі «хан» тақ иесі емес, Баймағамбеттің өлшеусіз жүргізген билігіне теңеу ретінде айтылған сөз. Ендігі жерде біздің мақтағанымыздан немесе даттағанымыздан Жәңгір ханға келіп-кетері шамалы, бірақ ақиқат үшін әдейі қадап айтып отырмыз және мәселе кімге айтылуында емес, Махамбетке соны айтқызып отырған қоғамда. Сұлтан ба, хан ба, бәрібір сол қоғамның билік өкілі. Дәл сол кезенде Ордада билік кімде болса, соған айтылатын сөз. Махамбеттің мүддесі «Қара қазақ баласын, хан ұлына теңгеру» ғой, әттең «тілекті тәңірі бермеді». Махамбеттің өзгелерден озықтығы көреген сұңғылалығында. Жәңгір ханның ордасындағы ахуалды білуімен қоса, Орынборда болған кезінде орыстың бұратаналарға көзқарасын да аңдап қайтқан сияқты. Сол кезде Жәңгір кеңсесінде қызмет істеген Ковалевскийдің айтуынша, көтеріліс кезінде Исатайдың ханға мұрсат бермей шауып алуын колдауына қарап осындай пайымдау жасаймыз. Бұл батылдығы мен аңғалдығы қатар түсетін қазақы Исатай батыр емес. Махамбет – уақыт желінің қалай соғарын көреген көкірегімен сезетін замананың ақыны. Сол сезгенін сөзімен де, күйімен де, қылышымен де түсіндіріп бақты. Ол өзінің халық алдындағы жауапкершілігін ханнан бетер сезінген. Дәл сол жерде айтып кетпесе, мойнында қарыз қаларын түйсінген. Сөзбен айтып, қарумен дәлелдеп, күймен иен даланы егілдіре жоқтағаны елді жерден, жерді көлден айырмау. Берекені алып, бөрі тиген қойдай қырып бара жатқан алапатқа бір тосқауыл болар ма деп жанын жалдап-ақ еді. Арыз өтпейтін, сыйластық жетпейтін болған соң:



	Байеке, сұлтан ақсүйек,

	Қыларың болса қылып қал.

	Күндердің күні болғанда

	Бас кесермін, жасырман, –



	деп салды.

	Бұл елдің есесі қайтқанша қылыш қынабына түспейді деген сөз ғой. Домбыра мен қаруды қатар ұстаған, ел қамы мен ер намысы атқа қондырған Махамбеттей наркескен қыннан суырылған соң жарып түспей бола ма! Елі үшін айқасып, айтып өткендіктен Ер, ерінің аруағын сыйлап, атын қадірлегендіктен Ел. Махамбет – елдік пен ерліктің сілтеген сайын жүзі жайнай түсетін Наркескендей жарқын бейнесі.

	2002 ж.





Мәңгілік сағыныш




	Абай даңғылының бойынан түсіп, көшенің келесі бетіне өтейін деп, троллейбусты айнала беріп еді... Аялдамының ығы-жығы қозғалысы мен қым-қуыт дыбысын басып, құлағына бір таныс үн келгендей болды. Жоқ, үн емес, әлдеқандай бір үздіксіз сарын, жанына соншалықты жақын, бірақ өте алыстан жеткендей. Қыз тоқтай қалып, жан-жағына қарады. Анадай жерде, аялдамадағы зәулім ағаштың көлеңкесінде бір жігіт өлең оқып тұр екен.

	Өлеңнің сөзін де, мәнін де ұғып жарытпады. Шынын айқанда аялдаманың шуы оны естіртпеді. Тек соңында көтеріңкі айтылған «Махамбет» деген жалғыз сөзді анық естілді. Қыздың құлағына алыста қалған, балалық шағында қалған сағыныштай сарын келген. Аялдағаны да сол екен...

	– Қарындас, бір саптыаяқ сыра алып беріңізші...

	Дәл құлағының түбінен естілді. Қарсы алдында сұлба пайда болды. Ағаш көлеңкесінде өлең оқып тұрған жігіт. Жігіттен гөрі жігітағасы деген дұрысырақ. Қырынбаған, көзі көкшіл, кісіге кірпік қақпай тура қарайды екен. Шалбары мықыннан түсіңкіреген, жейдесі де дәл кеше-бүгін жуыла қоймағандай. Мәссаған, аяғында қоңылтаяқ киген шабата. Өмірінде бірінші рет қалада жалаңаяқ шабата киген еркекті көріп тұр. Оның үстіне танымайтын адамнан сыра сұрайды. Есі дұрыс емес шығар...

	– Күн өте ысып кетті ғой, қатты шөлдеп тұрмын, қарындас!

	Шөлдесе шөлдеп тұрған шығар. Бірақ барлығы бес-ақ сом ақшасы бар, оны да дүкеннен ет алып, тамақ істеп қоямын деп пәтерде бірге тұратын құрбысынан алған. Сол үшін де «Южный» гастрономынан түсіп еді...

	– Өзіңіз де гастрономға бара жатсыз ғой...

	Жігіт мұның шынтағынан демеп, көшенің келесі бетіне қарай қадам басты. Мынаның дөрекілігіне қыздың жыны келді. Әрі «Ойпырмай, Сараға не деймін, ол ғой үйде ет асулы тұр деп келеді, ақшама танымайтын біреуге сыра алып бердім десем, шашымды жұлар» деген ой маза берер емес.

	«Южныйдың» бүкіл сатушысымен таныс екен, жетектеп жүріп сырасын, колбасасын, нанын, пиязын, қартобын, оны қуыратын майына дейін алдырды. «Бәрін жұмсама, подругаң ұрсады ғой. Жә, мен тағы бір бөтелке сыра алайын, мә, қалған ақшаңды мұқият салып қой».

	«Ой, шіркін-ай, менің қамымды ойлап тұр екенсің ғой». Қыздың әбден жыны келді. Бәрінен бұрын әншейіндегі «орыс мінезі» қайда кеткен? Танымайтын біреуді сырамен сыйлағаны аздай, енді оның мәнсіз мылжыңын тыңда-а-а-п келе жатыр.

	– Шалбарыңыз әдемі екен, қолдан тіккені көрініп тұр, бірақ өте жарасады.

	Жоқ бұдан әрі шыдау мүмкін емес еді.

	– Я не нуждаюсь в ваших комплиментах. Кстати, штаны, не смотря на фирменный знак, висят на вас как у старца!

	– Ойбай!

	Жігіт қарқылдап күліп жіберді. Көзінен жас аққанша рақаттанып күлді.

	– Ойбай, тілі бар екен ғой! Дұрыс, қазақтың қыздары осындай мінезді болу керек.

	– Қазақ қыздарының мінезін зерттеп жүрсіз бе?

	– Жоқ. Қазақ қыздарының қасиетін тарихқа қалдырып жүрмін.

	Бұрылып оның бетіне тура қарады. Қайтер екен дегендей, ол да міз бақпады.

	Не айтқандарын, қанша жүргендерін білмейді, әйтеуір «Южный» гастономынан 10-шы ықшам ауданға дейін жаяу келді. Картобы мен пиязын, оны қуыратын тоң майын көтеріп, ел орынға отыра үйге жетті.

	– Сара мен бір жігітпен... Шаймардан Сариев деген суретшімен таныстым.

	– Ой, ол жігіт емес, үлкен кісі ғой.

	– Оны танисың ба?

	– Жо-ға. Өткенде Сахи аға «Сариев деген біздегі мүлде жаңа тұлға, бірақ мінезі шатақ, одан кейінгілер алдын орап кетті» деп айтып отырған. Соған қарағанда үлкен шығар дегенім ғой.

	Екі қыз етке бергісіз қуырған картоппен шай ішіп отырып, біреуінің тағдырындағы жаңа белеске өтіп кеткендерін де білмей қалды.

	* * *

	Шаймардан Тілемісұлы Сариев Атырау облысында 1937 жылы дүниеге келді. Ол туған топырақта қоңыр үнді домбырамен үндестіріп қоңыр өлең жазатын, қазақтың тағы бір қоңырқай баласы Жұмекен Нәжімеденов дүниеге келген және де сол жылдары... Иә, қазақтың сүт бетінде қаймақтарын тағы бір мәрте сыпырып әкеткен сол бір жылдары іркес-тіркес талай ұл дүниеге келген. Олар ертелі-кеш ат жалын тартып азамат болып, әрқайсысы өз орнында қазақтың ортайған қазанын толтыру үшін еңбек етті. Солардің бірі – Жұмекен.



	Қоңыр-қоңыр күй тыңдап ем жасымда –

	Шешем қалды қоңыр төбе басында.

	Қоянжонға қоңыр ымырт түскенде

	Қоңырайып отырамын үстелге...



	Сол үстелде «қоңырайып» отыратын қоңыр баланың өлеңі күндердің күні болғанда тәуелсіз елінің ән ұранына айналып шыға келді. Іштей тентек теңіздей көкке шапшыған, сырттай құмдай ауыр мінезді қоңыр баланың тереңдегі ойы халқының ғасырлар бойғы арманымен үндес келді. Сонау боздақтардың құрбандығы да өтеусіз қалмады. Солардың бірі – Шаймардан. Қызғылт-қоңыр, қоңыр-сары, қоңыр-қошқыл, сарғылт-қызыл бояулармен туған жерін суретке салды. Бұйрат-бұйрат құм шағылдар, сол шағылдардың арасында отырған шағын-шағын ауылдар. Бір бөлтектен асып түссең адасып кететін, содан соң айқайлап жүріп, дауысқа қарап тауып алатын алақандай ауылы болашақ суретшінің көкірек көзінде мәңгі-бақи сағыныш болып қалды. Сол сағыныш әркезде әртүрлі бейнеде қағазға түсті. Ол суреттеріне «Біздің ауыл», «Менің отаным», «Балықшылар», «Қыздар», «Шопанның отбасы» деп ат қояды. Аты әртүрлі болғанымен заты сол – аспаны биік, даласы кең, теңізі телегей шалқыған, өзені күркірей толқыған туған жерінің әрқилы көрінісі. Сол жерді жаз жайлап, қыс қыстайтын, ыстық-суыққа мойымайтын, қандай жағдайда да «Иә, Алла, топырақты туған жерден бұйырт!» деген тілегінен жазбайтын адамдары.

	Бұл жердің ақсақалдары әңгімені қоңырлатып әріден бастайды. «Орынборда оқыған, Кетрампорды да көрген Мақаш деген правитель болған, анау-мынау биіңе дес бермейтін шешен, оны-мұны дауыңды өзі шешетін көсем болған. Талай-талай заман болып, қарағай басын шортан шалған кезеңде де әділдігінен таймаған азамат болған. Сонысы емес пе, ақпатшаның кәрінен қорықпай «Жалдының» өзіне араша түскені» деп бір қайырады.

	Алдыңғы көп әңгімеден жөнді ештеңе ұқпай ата-әжелерінің о жақ, бұ жағында қалғып-мүлгіп отырған балалар «Жалды» дегенде елең ете қалады. Өйткені «Жалды» деп бұл елде күй атасы Құрманғазыны айтады. Домбыра ұстаған адам «Жалдының» шығармаларынан бастайды. Оның аты «Бісмілләмен» қатар жүреді, әйтпесе аруаққа шет санайды. «Жалды» деген соң-ақ әңгімеге күй араласатынын білетін балалар, ұйқылы көздері жылтырап, «Енді кім не айтар екен?» деп құлақтары қалқая қалады. Десе дегендей, елдік туралы, ерлік туралы, қажет болса қатынына дейін қару ұстаған қазақтың небір қасиеті жайлы әңгіме енді ағытылады.

	Арасында кейбір естілмеген күй ақтарылады. Таңның атысы, күннің батысы шаруадан қолы тимейтін, бір-бірінен «Әу!» дейтіндей қашықтықта құм ішінде отырған ауыл адамдары ымырт үйіріле, мал жайлап болған соң әртүрлі себеппен кезек-кезек бас қосқандағы мәжіліс осылайша қайталана береді. Бірақ жалықтырмайды. Олардың басқа қызық ермегі болмаған соң ба, әлде құм баласының табиғаты осындай біртоға салмақты, ойынынан ойы көп әңгімелерге жақын бола ма? Әйтеуір сол балалардың көпшілігіне құмдай ауыр, теңіздей тентек, арыны қатты өзендей ақжарма мінез тән болды. Оқу іздеп, өнер іздеп алысқа жол тартқанда өздері туған жылдары арманда опат болғандардың елім деп еңіреп өткен мүддесін қайта-қайта қозғай береді. Сарала сағымның сәулесі жүзіне түсіп тұрған қоңыр орамалды қараторы қыздарды салады Сариев. Жоқ, бұлар періште де, мадонна да емес. Кәдімгі қазақтың балықшы ма, қойшы ма, қарапайым қыздары. Мүмкін аяқтары сәл қисықтау шығар. Бірақ Сариев үшін Махамбеттен өткен ақын жоқ, Қыз Жібектен өткен сұлу жоқ, қазақтан өткен қасиетті халық жоқ, осы даладан өткен кеңдік, осы тұңғиық аспаннан өткен биіктік жоқ. Осы осылай деп қана қоймайды, осының бәрін бейнелейді. Оның кейіпкерлері тек қана ұлттық шеңберге сыймайды, сәл биіктеу, сәл көлемдірек, әнтек қомақтылау болып келеді. Әйтпесе белі талшыбықтай балықшыны, еліктің лағындай сауыншыны елестетіп көріңіз. Мүмкін емес қой ол! Бірақ сол қол-аяғы балғадай кейіпкерлердің көзіндегі ұшқынға қараңыз, жүзіндегі байқалар-байқалмас арман мен мұңға қараңыз. Әне, құммінездес қыздардың қылығы содан көрінеді. Сәл-пәл артық сызықпен, айқын бояумен, көтеріңкі кеңістікпен суретші ішкі толғанысты, тесіп шығар қуатты, айтылмайтын армандарды береді. Өзі биік армандарға жетелейтін кең далада өсті, одан шахтаға түсіп жұмыс істеді, одан Харьковтың көркемсурет институтында оқыды. Қандай контраст. Азаматтық көзқарастың қалыптасуы, сананың саралануы үшін іздесе таптырмайтын өмір жолы. Кең даладағы еркіндіктен кейін шахтаға шыдау қандай қиын болса, бүкіл тарихында бірі батысқа, бірі шығысқа, бірі фашизмге, бірі большивизмге, енді бірі жебірейге іштартып тұратын мемлекет ішіндегі мемлекет Харьковке сыю тіпті қиын болды. Оның үстіне өзі дарынды болса, оның үстіне өзіндік көзқарасы, әрі өз халқын өлердей сүйеді, онысын және айғайлап айтып жүреді. Жұдырықпен дәлелдеуден де тайынбайды. Ең бастысы суреттерінде баттиып тұрады. Бейнелеу – жасырып қалатын сөз емес, айтпай қалатын әуен емес, тасқа ма, қағазға ма, кенепке ме, түсті ме, өмір-бақи баттияды да тұрады ғой. «Бояуды қазақша араластыру керек» дейтін ол. Әрине, оны кеңестік идеологияда да түсінетіндер де болы. Тиісті орындарға түсіндіретіндер болады. Сариевтің суреттерін әлдеқалай көріп қалған шетелдіктер бұл не деген ғаламат деп аузын ашып, көзін жұмып жатқанда, өзінің үлкен отанында мінезі сенімсіз, пиғылы түсініксіз, қоғамдық орында өзін ұстай алмайтын тәртіпсіз деп ағаш аттың басына мінгізді. Шет елге баруға ұшақтың ішінде отырған жерінен түсіріп алды. КСРО суретшілер одағының мүшелігінен шығартты. Соның бәріне дәлел қылатыны – «ішеді!» дейді. О, тоба! Туғанынан қымызға бөртіп өскен қазақтың баласын ішеді деп айыптайды. Композитор болса – атақты көтере алмай, ақын болса – таныла алмай, суретші болса – ешкім түсінбегеннен «ішіп кетеді». Сонда оларға кім ішкізіп жатыр деп ешкім сұрай алмайды. Шетінен тізіп айтып тастайтын уақыт өтіп кетті. Күндіз тауып, кешке сәл масаңдау ғана айтқан жолдан шықпай, қаңтарулы аттай шеңбердің ішімен тыныш қана жүре бер десе, бұл жылқы мінез халық көнбейді. Бірі болмаса бірі «ішіп алып» қоршаудан секіреді де жатады. Соның бірі – Сариев. Одақтан шыққан соң оған мемлекеттік тапсырма берілмейтін болды. Еңбектерін де сатып алмайды. Немесе ең төменгі бағамен облыстық музейлерге жіберіледі. Ол баға кейде кенеп пен бояуға шыққан шығынды да өтемейді. Отбасы да бүлінді. Шеберхана ұжымдық тұраққа айналды. Махамбеттің жырымен бейтаныс қызға сыра алдырып тұрғаны осы кез еді. Алматыны көлденеңінен жарып өтетін оқтай түзу Абай даңғылының бойында суретші осылайша өз тағдырының жаңа жолына кезікті. Жоғары жақта көкке шаншылған, басын мәңгі қар шалған Алатау, төменгі жақта тіршілігі қайнаған астана. Бұл қолында екі бөтелке сырасы бар, жаңа ғана танысқан қызбен әңгімелесіп, қаланы жарып өтті.

	* * *

	Күлпаштың арқасында Қазақстанды түгел жайладым дейтін Шәкең. Десе дегендей: бес ұл бес қалада дүниеге келді. Екеуінің тұңғыш ұлы дүниеге келгенде, «Құлпытас» деп ат қоямын ұлыма, адамдар өтеді, жер бетінде тек құлпытастары қалады. Енді Сариевті ешкім де өлтіре алмайды» деп жар салады. Өмірі ештеңеге таң қалмайтын суретшілердің өзі: «Ты что, старик, народ шокируешь?!» деп шоршып түсті. Енесі ғана:

	«Үйсіз-күйсіз қалу ер-азаматқа оңай дейсіңдер ме? Күдер үзе бастаған соң қуанғаны ғой. Балаға ауыр болады, «Еріктас» деп атай беріңдер», – деді ақырын ғана. Небір атақты мен азулыға бой бермейтін Шәкең шүйкедей кемпірдің алдында «Солай ма, тәте» деп сылқ түсті.

	Енді әлгі ұжымдық мекен-шеберхана тіпті тар болды. Басталған, аяқталмаған, нобайлаған суреттер, жас бала және екі бірдей шығармашылық иесі. Өйткені Күлпаштың ғылыми ізденісі бар еді. Ең бастысы – Сариев өндіріп жұмыс істей бастады. Ақысын да сұрай бастады.

	– Өй, жігіттер, мен қатарға қосылдым, мынау әйелім, мынау балам, үй бере алмасаңдар шеберхананы кеңітіп беріңдер, – деп Одаққа барады. Бәрі тік тұрып қолпаштайды, жағдайын түсінеді, ниеттері түзу. Бірақ... содан әрі жылжымайды: Бір күні:

	– Күлпаш, Қарағандыға барайық, шеберхана береміз, кейін үй де болады, – деп келді.

	Несі бар, Қарағанды да орталық. Күлпаш Еріктасты шешесіне қалдырып, екі чемоданды жинастырып дайын болды. Бірақ әңгіме тез айтылады. Ал іс біткенше. Әсіресе біздің елде...

	Қарағандылық жолдастар қолдауға тырысты. Тапсырыс та түсті. Өзіне де қанат біткендей. «Осы баланың тұсындағы ісімнің бәрі жайлы болды, ойым орнығып, алаңсыз жұмыс істей бастадым, соған қарағанда қыз болатын шығар, атын «Жайлы лебіз» қоямын» деп мәлімдеді Шәкең. Тағы дау. «Адамды түсінікпен атағанды қайдан көрдің, оны кім іркес-тіркестіріп жүреді...» Қойшы әйтеуір қыз да болмады, шет елдіктердің үрдісі де қонбады, бала «Лебіз» атанды. Алатаудың бауырында туған Күлпашқа Қарағандының ауасы қиын болды, әрі үлкен балаларын сағынды, қысқасы Алматыға қайтты. Жыл ортасы, мектептерде сабақ басталып кеткен, жұмыстың ыңғайымен Кегенде, Күлпаштың төркіндерінде қыстап шығуға ұйғарды. Жоғары білімді суретші күйеудің қызығын Мәдениет үйі көрді. Шәкең Мәдениет үйін «Қыз Жібек» жырының желісімен безендіріп шықты. Естіген жұрт Кегеннің Мәдениет үйіне арнайы барып көретін болды.

	Бірақ жұмыс істеген соң бояу таусылады, қалам мұқалады. Ал Кегенде олар сатылмайды. Соны іздеп Алматыға келген Шаймарданға ой түсті. «Күшік күйеу болып Кегенде жүргенше өз еліме кетпеймін бе?» Ойдың келгені жұмыстың жартылай біткені. Бір жақсысы екі чемоданнан артық дүние жимағаны жақсы болды. Обалы не керек, ел құшақ жая қарсы алды. Махамбет ауданының орталығынан үй, орта мектептен екеуіне де жұмыс берді.

	Шаймарданға қалам ұстатқан ұстазы өз баласы келгендей қуанды. Шын суретшіден сабақ алып, ауданның балалары бір жарылқап қалды. Алматыдан келген апайдың сабағынан кейін қыздардың бәрі орыс тілі мен әдебиеттің маманы болғысы келді. Әсіресе әрі білікті, әрі білімді әрі немерелерін алып келген келінге Шәкеңнің анасы разы. Бүкіл ауыл разы. Бірақ... Иә, тағы бояу іздеу керек, қалам керек. Оны іздеп Шәкең теңіз асып Астрахань, Дағыстанға кететін болды. Енді Күлпаш ойланды.

	«Қой, берсе де, бермесе де баспанасын, астанаға қайтқан дұрыс шығар». Бұл кезде дүниеге Қуаныш, Жайдарлы, Нұрдәулет атты балалар келді. «Қазақ мадоннасы», «Рада» (екі нұсқасы), «Лебіз», «Натюрморт», «Біздің ауыл» т.б. картиналар ең бастысы мыңға жуық графикалық жұмыстар келді. Сариевтің графикасы дегенді ешкім айтпайтын. Суретшінің өзі де оны елемейтін. Әншейін ермек үшін шимайлай салатындай. Тіпті отырған жерінде сызып тастап кете беретін. «Күлпаш, осы жұмыстарым балаларымды асырайды, сен қам жеме», – дейтін шаршаған, ауру меңдеген суретші. Оған Күлпаштың күмәні жоқ. Бірақ «құлақ естігенді көз көргені» жақсы да.

	Дегенмен Күлпаштың бірінші мақсаты Сариевтің суретшілер одағына мүшелігін қалпына келтіру болды. Әбден ауру меңдеген Шәкең туған жерге оралды. Күлпаш шенеуніктермен шайқасуға Алматыда қалды. «Ойпырмай, 15 минутта мүшеліктен шығарып жібергенде бірауызды болған әріптестердің басы бірікпей-ақ қойды. Ақыры ашынған бір ақсақал: «Өй, жігіттер, Одаққа мүшеліктің енді Сариевке түкке қажеті жоқ. Ол енді бізге керек, оның балаларының алдында жүзіміз жарқын болу үшін керек», – деді. Күлпаш сол күнге жетті.

	– Шәке! Единогласно! – деді телефонға айғайлап.

	– Қойшы біреуі де қарсы болмады ма?

	– Жоқ, бірауыздан қолдады.

	– Сариев жеңді! – деді аржақтағы дауыс сампылдап.

	– Даусының сау кезіндегідей ширақ шыққаны сол-ақ болды, – деді кейін қайнысы Күлпашқа.

	– Бұл 1988 жылдың көктемі еді. Оның артында жүздеген жұмысы, мыңдаған графикасы, 5 ұлы, «Сариевтің мінезі» деген сипаттамасы, туған жерге мәңгі ғашық рухы, Күлпаштай асыл жары қалды.

	** *

	Атыраудың әкімі іздеп жатыр дегенге әуелі түсіне алмады. «Әкімнің менде не жұмысы бар?» Атыраудың Иманғали Тасмағамбетов деген әкімі бар деп, жұрт аңыз қылып еді. Шаруашылықты түсінетін, бірақ өзінің бар ниеті өнер мен мәдениетте жатыр дегенді көзі көрді.

	– Аға биыл 60-қа толады екеннен бастады әкім әңгімесін.

	Оның мұрасы елдің байлығы ғой.

	Атырау аймағының қасиетті даласында туған тағы бір қоңыр бала сол даланы мекендеген халықтың қазынасын іздеп отыр. Қоңырқай үні де құлаққа жағымды екен, шын ілтипатпен әйгілі болуға тиісті-ақ суретшінің жоғын жоқтап отыр. Күлпаштың ұққаны осы болды.

	Тәйірі, қазақтың тірісінде мойындалмай кеткені аз ба?! Сонау Құрманғазыдан бері қаншама ұланын ит қосып қумады. Е-е, айта берсе. Дегенмен тәуелсіздіктің лебі байқалады. Енді Күлпаш қозғалды. Сариевтің 22 жұмысын алып, екі баласын ертіп Атырауға жетті. Әкім азаматтығын көрсетті. Қаланың қақ ортасында жарқыратып көрмесін жасатты. Бала-шағасымен сый-сияпаттап қарсы алды. Болашақта жергілікті өнер музейіне Сариевтің атын беру жөнінде жұмыс жасау керектігін айтты. Тиісті адамдарға тапсырма берді. Әңгіме бұнымен аяқталмайтынын аңғартты.

	Күлпаш күйеуін де, халқын да қайта танығандай болды. Туған жерінде төбе болып жатқан жарының қасына барып: «Шәке! Сенің айтқаның келді, өзің тірілдің. Іздейтін елің, түсінетін халқың бар екен!» деп дауыстап айтты. Құлпытастар үнсіз тыңдайды екен.

	Иә, әңгіме ғана тез айтылады. Әсіресе біздің елде... Дегенмен елім деген ұрпақ болса, құлақ естігенді көз көреді екен. «Атырау облыстық өнер музейіне Шаймардан Сариевтің аты берілсін!» пәрменді көретін кезге Күлпаш та жетті. Оған дейін өзі де педагогика ғылымының докторы атағын қорғап үлгерді. Балалары да ел қатарлы. Ең бастысы өнер бәріне қонған. Атасында болған ботасында шығады-ақ.

	Қоғалы көлдер, қоңыр күйлер, қоңыр-сарғыш құм даланы кезіп жүрген қоңыр әуен. Бәрі де баяғыдай сияқты. Жоқ. Алдыңғы толқын өтіп, кейінгі толқын жетіп жатыр. Тек өткен мен келешекті жалғайтын мәңгілік сағыныш сарыны өзгермейді. Жердің өзіндей, жүректің діріліндей мәңгі сағыныш. Дарынды өнерпаздың бейнелеуіндей мәңгілікке жазылып қалған Сағыныш!

	1997 ж.





Өнерге өктемдік жүрмейді




	Келісілген уақыттан сәл ертерек театрға келдім. Қолында су құятын бірнеше пластик бөтелкесі бар жігіт менің сұрағыма жылышыраймен жауап беріп, есік ашты. Күзетте отырған адам да сондай жылылықпен жауап берді. Бұндай ілтипат Аюханов театрының қалыпты тәртібі екен. Әңгіме жақсы басталды.



	Сара Латиева. «Ораза-намаз – тоқтықта» дейді ғой халық. Міне, біздің де қарын қамын реттеп, рухани азыққа бет бұратын кезіміз келгендей. Өнер мен мәдениетке жақынырақ келсек, Академиялық би театрының бүгінгі жай-күйін білгісі келеді халықтың. Негізінде мәдениет қашан да шетқақпай еді ғой...

	Болат аюханов:

	– Бұдан 40 жыл бұрын, 1967 жылдын 1 сәуірінде мен «Алматының жас балеті» ансамблін кұрдым. Алматының хореография училищесін бітірген 3 қыз, 6 жігіт және жетінші болып мен – биші-жетекші.

	Сіз жаңа айттыңыз, мәдениет ылғи шетқақпай болды деп. Олай емес, кеңестік кезеңде мәдениеттің беделі өте жоғары болатын, өнер фестивальдары, конкурстары, онкүндіктері үнемі өтіп тұратын. Қазір экономика көтерілді дейміз, бірақ нарықтық экономиканың өз заңдары бар. Не күтсең, соған тап боласың деген. Жалпы, өнер ешқашан өзін-өзі толық қамтамасыз еткен емес. Себебі ол нағыз айшықты өнер болса, топтың ішінде емес, жеке-дара тұрады деген сөз. Бұрын бай, бақуатты адамдар, мәселен, корольдер, герцогтер жеке театр ұстауды дәреже көрген. Ал өткен ғасырдың басында меценаттық етек алды, орыстың Мамонтовтарын тарих жақсы біледі. Біздің қазіргі әртүрлі күмәнді, қате жолдармен жарыса баюға ұмтылып жатқандарды бай-бақуатты деп айтуға бола ма... оны әркімнің іші біледі.

	Міне, осы кезде біз жерде де емес, көкте де емес, ортада қалқып жүргендейміз. Өйткені бұрын «Қазақконцерт» біздің қайда, қашан, қанша концертпен баратынымызды нақты жоспарлайтын. «Госконцерт» шетелдік гастрольдерді қосады.

	Қазіргі нарықтық экономикада ондай гастрольдер арман болды. Бір жағынан қарағанда, манағы шетқақпай дегеннің орны бар сияқты: мәжілісте, теле-радио хабарларда, барлық жерде барлық мәселені: экономика, шаруашылық, спорт т.б. айтып жатады. Мәдениет жайлы ешкім жұмған аузын ашпайды. Мәдениет тек қызмет көрсететін топқа айналғандай. Әртүрлі кештер, кейде үкіметтік концерттер... Оның бәрі дұрыс қой. Бірақ екінші жағынан қарағанда, егер сенің тамыры тереңге кеткен өнерің болса, мен классикалық балетті айтып отырмын, соны дұрыстап, жарқыратып көрсету керек кой.

	Біз Лондонда екі рет болдық, 2006 жылы «Бернард Шоу театры» сахнасыңда Равельдің «Болеросы» мен Щедриннің «Карменсюитасын» көрсеттік. Сол күндердің бірінде немереммен бірге Трафальгар алаңында келе жатыр едім, менің жүрісімді білесіз ғой... Бір жасамыстау еркек ұшырасты, кәдімгідей бұрылып карап: бишісіз бе?» деп сұрады. Иә. Қайдан келдіңіз? Қазақстаннан. О-о, Назарбаев! Базарбаев шығар десем, жо-оқ, Назарбаев! – дейді. Сіздер бақытты халықсыздар, айта барыңыз, тағы да келіңіз, – деп шын көңілімен сөйлескені.

	Ұрықсат алу (виза) үшін қыруар қаржыны өзіміз төлегенімізге қарамастан, біздің бұл сапарымыз коммерциялық емес. Бұл – мәдени барыс-келіс. Яғни біз өнерімізбен елдің алдынғы қатардағы елулікке, тіпті ондыққа кіруіне үлес қосудамыз. Жалған сыпайылықсыз-ақ айтайын, Италия, Германия, Франция, Скандинавия елдерінің қай-қайсысында болсын» «сендерді көргеніміздің алды-арты осы болсын» дегенді естігеніміз жоқ. Барлығында «Осындай жас ұжым бола тұрып, соншалықты биік шеберлікке жеткенсіздер. Қандай дәреже! Таңқаларлық класс!» деген қолпаштау. «Алматы балетінің қадамын миллиметрлеп өлшеуге болады» деп жазды 1975 жылы Парижде.

	Әңгіменің бағытын айқындап алып, әрі қарай жалғадық.

	Б.а. Менің сізбен кездесуге неге келіскенімді білесіз бе? Өнерді, өнер адамын соншалықты қорлауға болмайды! Соны тағы бір мінбеден айтайын деп келістім. Жалпы өнер, соның ішінде балет те асырамайды. Батыста келісім-шарттық тәртіп және қатал екшеу тәртібі. Қатардан қалдың ба, формаңнан айырылдың ба, бітті, орынды босатасың. Ащы тер сияқты, сілкіп тастайды. Орташа артист 10-12-15 жыл билесе, жақсы.

	С.Л. Бірақ олар сол уакыттан кейінгі өмірін қамтамасыз етіп алуға мүмкіндігі бар ғой...

	Б.а. Иә. Ал біздің әлеуметтік министрлік 60-қа дейін билеуге бұйырады. 42 жасында қанат біткендей, көбелекше ұшып жүрген немесе ауадағы мамықтай қалқып жүрген әйелді көрдіңіз бе? Ал еркектер ше? Белі, аяғы, бауыры, радикулит... Бишінің сахнадағы өмірі әрі кеткенде 20-25 жыл. Жарқыраған, кұшағы гүлге толы, аққудай жүзіп, қаздай қалқыған өмір. Сосын керегі жоқ. Басқа мамандығы тағы жоқ. Олардың бәрінің бірдей педагогтік икемі болмайды ғой. «Басқа мамандық алсын» дейді біздің министрлік. Қандай, ең бастысы қалай? Шет елде басқа кәсіпті игеру үшін 3 жыл бойына 500 фунт-стерлинг төлеп тұрады. Мысалы, стюардесса немесе механик дегендей. Біздің көсібіміз аяқ-қолын ербеңдетіп жүгіріп, секіру емес, жаныңды бермесең, одан өнер тумайды.

	Ал осы ұжымды мен құрған соң, оның ыстық-суығының бәрі маған қатысты. Бұлар менің балам, менің ауруым. Менің бүкіл өмірім осылармен өтеді. Неге? Өйткені осылардың төбесінен кұс ұшпасын, қатарынан кем болмасын деп тәулігіне 24 сағат менен басқа ешкім де шұғылданбайды. Онда да «Болат Аюханов» деген атым болған соң, кезінде жай ғана жақсы биші емес, өз қолым өз аузыма толық жеткен, екі бірдей жоғары оқу бітіріп, осы саланың толық маманы болғандықтан. Үш кітап жаздым. Ол да осы балеттің сырына, ерекшелігіне, қиындығына арналған. Соларды мен жақсы білемін, сондықтан айту парызым деп түсінемін. Мен айтпасам, кім айтады оны? Кім? Ән салмайтын, билемейтін халық бақытсыз халық. Гоголь айтқан, халықты танығың келсе биіне қара деп. («Би» дегенді екпін түсіріп айтты. С.Л.) Біздің қазақ музыкасындай бай музыка жоқ. Бізде қытай, ұйғыр, вьетанымдықтар сияқты нау-нау деген пентатоника жоқ. Сондықтан оны кез келген еуропалық аспапқа салуға болады, айтуға да болады. Мен «Біржан-Сараны» 50-жылдары орысша тыңдадым. Айтыс пен хорды. (Аюхановтың орыс тілді екенін жұрт біледі. Бірақ арасында қазақшалап жібереді және оны кұлақтың құрышын қандырып, жып-жылы, нәп-нәзік етіп айтады. Қазір де қазақша әндетіп жіберді. С.Л.) Демек, сол кездің өзінде опера орысшаға аударылған. Мен мұнымен музыкалық байлық және орындау жағынан Еуропамен тең тұрғанымызды айтып отырмын. Кезінде Затаевичтің қызығуы, жинауы да тегін емес. «Еуразиялық» деген тегін шығып отырған жоқ. Себебі қай жағынан алғанда да, осыншама мол байлықпен және жасыратыны жоқ, күмәнді ниеттегі көршілердін ортасында отырған Қазақстанға Алла Тағаланың өзі ілгерірек, дарындырақ, ақылдырақ болуды нұсқаған. Талантты таныстықпен ала алмайсың. Табалдырықтан аттамай жатып, төрден орын сұрай алмайсың ғой. Біз табалдырықтан алғашқы 5-6 жылдың ішінде еркін аттағанбыз. Біріншіден, біз алғашқылардың бірі болып 1971 жылы Ленин комсомолы сыйлығының лауреаты атандық. Ол кезде бұның маңызы бар еді. Екіншіден, 2003 жыл Тасмағамбетов Иманғали Нұрғалиұлы премьер-министр болып тұрғанда соның демеуімен «Академиялық» дәреже алдық. Жарнама, жалақы дегендерді шешуге бұл да көмектеседі. Дегенмен қайталаймын, балет асырамайды. Бірақ мен мұнымен қолымнан басқа ештеңе келмейтіндіктен айналыспаймын. Дәл осыны жақсы білгендіктен, оны сүйгендіктен айналысамын. Уақытында үйлі-баранды, бала-шағалы болып қалғаным олжа. Әйтпесе балет-балет деп өмірім өтер еді. Ал қазір шәкірттерімді де тәрбиеледім, балаларымды да жеткіздім. Осыныма бақыттымын. Осы еңбегімнің бәрі халқымның игілігіне қызмет етсін дегенді түсіндіргім келеді. Біз өнерде атты әскер сияқтымыз – қай сәтте қажет болсақ, жиналдық та жүре бердік. Біздің кәсіби шеберлігіміздің жоғары екенін, онын үстіне шын мәнінде мәдениетті, сауатты, орыстың Пушкині мен Толстойын, Достоевскийі мен Гоголін өзіндей түсінетінімізді сол Москва мен Ленинград мойындап отырады. Шетелге шыксақ, еститініміз мақтау. Ал өз үйімізде әлдебір оппозициялық газеттер тырнақ астынан кір іздеп, қатынөсектің маңайындағы бірдеңелерді көңірсітіп жүреді. Бұл да әлгі сауатсыз чиновник, жоқ чинушалардың түсінігі сияқты жыныңа тиеді. Солардың сауатсыздығынан мен театрға жастарды шақыра алмаймын. Өйткені 40 жыл бойы адал, өте жақсы еңбек еткен, бірақ қазір жасы келген адамдарды мен лақтырып тастай алмаймын және де министрліктің жатақханасы жоқ, ал училищені бітірушілердің бәрі ауылдан келгендер, қалада тұратын жері жоқ. Біздің жастарға беретін жалақымыз 250 доллар, ал пәтерақы 300-350 доллар, онда да шетжақтан – жайсыздау орын. Міне, осылар жайлы, артистің әлеуметтік жағдайын айқайлап айту керек. Менің министрлікпен бітпейтін дауым бүкіл тәуелсіздік тарихында бір тынған емес. Олар бізді жыныссыз, жансыз, түйсіксіз машина сияқты көреді. Қызметің бітті, жастығың өтті, бітті, сау бол. Бұл тағдыры қысқа мамандық, тандап берілетін өнер дегенді ұқтыра алмай қойдым. Сондықтан айта беремін, айқайлай беремін. «Сіз әлі тірісіз бе?» дегенді де естідім. Менің төзімімді сынағандары. Құдайға шүкір деймін, мен өнерге келгелі 15 министр ауысты, ал мен әлі қатардамын. Балеттің бекзат өнер екенін кейбір чиновниктерге түсіндіргенше жүре тұрамын.

	С.Л. (Аюхановтың арқауы қазақ, әзілі де қазақша, жымиып қойып жылжытып жібереді. Шыдамасаң жаның шықсын). Сонша министрдін ешқайсысына риза емессіз бе?

	Б.а. Ләйлә Галиевна Ғалымжанова, Уәсилә Кенжалиевна Садықова, әрине, Ілияс Омаров, сосын әдебиетші Мүсілім Базарбаев. Басқалары өнерден аулақ қонғандар еді, олармен әңгімеміз саңырау мен соқырдың кеңесіндей болды.

	Соған қарамастан мен осы өнердің бір бөлшегі екеніме бақыттымын. Оның жақсысына қуанамын, жаманына суаламын. Мені шақар дейді. Дар алдында тұрғандай тура айтқаным үшін солай дейді. 1973 жылы Жезқазған мыс қорыту комбинатында концерт бердік. Артынан комбинаттың директоры хабарласып:

	«Сіздің концерттен кейін еңбек өнімі 70 пайызға артты, тағы да келіңдер» дейді. Ешқандай күлкілісі жоқ. Шынында солай ғой. Жақсы музыка тыңдап, кино, театрға барып, кітап оқыған адам мүлде өзгеріп, мейірімдірек, әдемірек болатыны әлдеқашан дәлелденген. Сөйтіп, халықтың рухын көтеруге, елдін абыройын көтеруге қызмет жасап жүрген ұжымның қажеті үшін шақар болмағанда қайтем? Кешегі шәкірттерім қазір ата-әже болды. 15 адам 50-ге жетпей марқұм болып кетті. Титықтағаннан емес, кәсіптің өзі сондай ауыр. Оны түсіну керек. Оның орнына орындықтан артын көтере алмай отырған әлдебіреу «басқа кәсіп үйренсін» деп ақыл айтады. Амалсыздан шақар боласың. Мен негізі мәдениетті, ақжайсаң адаммын, жұмысқа солай келемін. Соған қарап бүкіл театрдың қабағы жадырайды. Солай болмаса басқаларға қалай өнеге, мәдениет көрсетеміз? (Бүкіл әжімдерімен, шаршаған көзімен жымиып қойды).

	С.Л. Енді бұл өнерге нақты кімнен көмек күтесіз?

	Б.а. Президенттен және осы қаланың әкімі Тасмағамбетовтен. Басқадан үмітім жоқ. Кезінде Даниал Кенжетайұлы Ахметов те көмектескен. Оған үлкен рахмет. Ертісбаев жаңа адам, онымен ұзақ кеңес керек және оны ұстаудың өзі қиын. Бірақ оның бір ұнайтын жері – нақты айтады. Болмай ма, болмайды. Басқалар резеңке сияқты созады келіп, нәтиже де жоқ. Ал біздін нәтижелі жұмысымыз уақытқа тікелей байланысты, түсінесіз бе? Міне, жұмыс уақыты бітті, бірақ мен кете алмаймын, өйткені репетиция бар. Уақытында қарап, қатесін көрсетіп, үйлеспей жатқан қимылын жөндемесең, бишінің бүгінгі еңбегінің зая кеткені. Біз материалдык құндылық өндірмейміз. Бірақ біз сол материалдық кұндылықты өндіретін адамдарға рухани, эстетикалық жағынан көмектесеміз.

	С.Л. Сізді біраз елдер шақырғанын, тіпті түпкілікті қабылдауға ниет білдіргенін білемін.

	Б.а. Қазір де шақырады. Бірақ мен кете алмаймын. Бала-шағаңды шулатып қайда барасың, театр – менің балам, өмірім. Оған қоса мен қазақпын, осы елдің ұлымын. Бұл әсіре қызыл сөз емес. Жақсы, мен кеттім, байыдым дейік: Эйфель мұнарасын сатып алдым, Темзаның бүкіл суын іштім, 4-5 машинам, бір жерлерде аралым бар. Ал не болды? 5 машинамен катар жүрмейсің, аралды арқалап келмейсің, мұнара болса да қозғалмайды. Марқұм, Нуриев досым кетті, байыды. О дүниеге ештеңе әкете алмады, бәрі де қалды, басқаның меншігіне айналды.

	Мен өз елімде, өзімнің еңбегіммен бүгінгі дәрежеме жеттім. Оның үстіне әлемнің кез келген түкпірінде Қазақстанның – қазақтың Аюхановымын. Менің әкемді мен тумастан екі ай бұрын «Халық жауы» деп ұстап әкеткен, сондықтан шешем өз атына жаздырған. Кейін ақталды, сонда куәлікте әкесі – Қуатов Ғазиз деп түзету жасалды. Содан ба, шешем де ылғи: «Балам, туған елдей болмайды, байқа» деп қауіптенетін де жүретін. Шетелден келе самолеттен түскен бойы Шереметьево аэропортынан «Мама, мен елге келдім» деп телефондаймын. Әке-шешем, ағам, апам бәрі коммунист, мен қайда барамын?!

	Мен өз өнерімде әуесқой, таңсық емес, ұлттық кұндылықтың лайықты өкілі дәрежесіне жеттім. Өткен жылы ғана Лондонға «Гәкку» мен «Аққу көлін» қатар апарып көрсеттік. Салыстыру үшін әдейі апардым. Қазақ пен Еуропа топырағының өнерін қатар көрсеттік. А, қандай өнер, қандай мәдениет, қандай шеберлік, қандай талантты жетекші! Қазақстан қандай ғажап! Назарбаев қандай көреген! Салқынқанды дейтін ағылшындардың пікірі осындай. 90-нан асып кеткен, атақты Анна Павлованы көрген бір балет сыншысы кездесуге шақырды. Келіскеніме үлкен алғыс айтты. «Жұрттың ықыласын байқайын деп едім, сахнадан көз ала алмадым. Музыка, уақиға қандай ғажап. Не деген сұлулық! Ғажайып эпос!» деп тамсанды. Сонда мен қай жақтан не іздеуім керек?! Ал балетмейстер ретінде Түркияға төрт спектакль қойдым.

	С.Л. Оларда да осындай би ұжымы ма?

	Б.а. Жоқ, опера балет театрында. Кішкентай ғана Түркияда 5 опера мен балет театры бар. Ал біздің бишара Аюхановтың группасын министрліктің қаржылық мүмкіндігіне сәйкес келмейтін ақша сұрайды деп жаратпайды. Ой, Алла, надандықтың емі жоқ. Солай, Түркия театрларында мен қойған «Болеро», «Кармен», «Фархад–Шырын» және Чайковскийдің фортепьяно мен оркестрге арналған бірінші концертіне қойылған балеттік ізденістер әлі жүріп жатыр. Қазір де шақырады. Бірақ кете алмаймын. Міне, 40 жыл аңсаған «Гәккуді» шығардым. Музыкасын Аида Исакова жазды. Операның кейбір мотивтерін пайдаланды, өйткені ол халықтың құлағында, жүрегінде. Қазір бізде 35 балет, 250 концерттік номер бар. Бұл – он опера театрының репертуары. С.Л. Осынша байлықты өз елімізде ешкім көре алмай ма?

	Мәселен, Алматыда дегендей?

	Б.а. Алматыда көрсете алмаймын, себебі арендаға төлейтін 5000 долларым жоқ. Міне, репетиция жасайтын костюм-декорациямызды сақтайтын орын берді, ал концерт үшін өзің төле дейді. Алматының бриллианты жалтылдап, құндыз тоны жылтылдап шемішке шағып отыратын, әлдебір жақтан келген күмәнді даңғазаға 200-300 доллар төлеп көзге түсіп, балетке 500 теңгелерін қимай, көрген жерде көлгірсіп жалпылдап амандасатын байшыкештеріне де зәру емеспін. Ал халыққа көрсетеміз.

	«Гәккуді» Астанада, Шымкентте, Сарыағаш, Кентау, Жетісай, Түркістанды айнала, Семей, Павлодар, Екібастұзда көрсеттік. Олар мені де, ұжымды да біледі, сондықтан шақырады. Қонақүй, көлік, жарнама, ас-судың бәрін мойындарына алады. Сондада ұтылмайды. Мына жақтан Үшарал, Сарқанд, Талдықорған, Талғарға шақырды. Көрермендердің көзіндегі ұшқынды көрсеңіз! Олар үшін Аюхановпын! Екі сағат концертте мүлде басқа әлемге енгендей әсер алады.

	С.Л. Әрине. Сіздің болғаныңызға қуаныштымыз. Қазақ сізді қашан да мақтан етеді.

	Б.а. Міне, міне, Түркияда да маған осылай дейді. Олар тіпті театрда қолымды сүйіп құрметтейді. Сіз үлкенсіз, бабайсыз ғой деп тұрады.

	С.Л. Олардың үлкенді, әсіресе анасын солай құрметтегені маған ұнайды. Ал өзіңіздің немерелеріңіз бар ма?

	Б.а. Әрине. (Әкелік, аталық мақтанышпен жауап берді).

	Марсель, Эмиль, Санвиль.

	С.Л. Аттарын өзіңіз қойдыңыз ба?

	Б.а. Өзім. Маған сондай жұмсақ сезімтал дыбыстар ұнайды. Ілияс, Гюзел – ұлым мен қызым. Айтқандай мен түрік тілін де құлаққа майдалығынан тез үйрендім. Әрі қажеттігі болды. Литван тілін де солай, балет қоюға шақырды, қажет болды, үйрендім. Үндес, созылыңқы айтылатын тілдер тез үйреніледі. Мен сөйлемегенмен қазақша бәрін түсінемін. Біз класта үш қазақ баласы болдық, бәріміз де тілден беске оқыдық, қазір үшеуміз де жазамыз. Ал қазақша пән болмады, сондықтан меңгермедік. Тілді ақша төлеп немесе бұйрықпен үйретуге болмайды. Ол адамның ішкі арқауы, иманы болуы керек. Қазір адамдарда иман жоқ, байқайсыз ба? Жастар қалай демалады? Шет жақтан ұрлап-тонап тапқандарын Қаскелең жолындағы арзан кафелерге апарып береді, не ішіп, не қойғандарын білмей мәңгіріп жүргені. Оларды бақылайтын ешкім жоқ, себебі сырттан келген. Сөйтіп жүріп бірдеңеге ұрынады.

	Жастарға жалпы тәрбие беретін, елдікке, патриоттыққа ұйытатын тетік жоқ. Мысалы, бұрын балалар, жастар ұйымдары болатын, бәрі бір бағытта жұмыс істейтін, ол үшін жауап беретін. Қазір бұрынғыны лақтырып тастадық, жаңасын ойлап тапқанымыз жоқ. Уакыт тоқтамайды. Тәртіпсіз, надан, сыйластықты білмейтін ұрпақ өсіп келеді. Алтын-күмістері жарқыраған оқушылар «Оқыт мені!» деп мектепте шалқайып отырады. Мұғалім оған қарыз, міндетті сияқты.

	Қазір жоғары оқу орындарының стипендиясы 3000 тенге, ал техникумдарда 1500 тенге, өскенде де осылай айырмашылық, қалып отырады. Сонда мыналардың асқазаны кішкентай ма, болмаса ішегі қысқа ма? Бұл қандай есеп? Ал жетіспейтін мамандықтар дәл осы ПТУ-ларда оқытылады. Қазір толған заңгер, экономист. Жер қазушы, кен өндіруші, егін өсіруші жоқ. Үнемдеп, үнемдеп, ақырында шетінен ауру, жасынан кемтар, шалажансар маман шығады.

	С.Л. Иә, жұрттың үкіметке өкпесі де осы.

	Б.а. Аштық жайын тоқ білмес деген сол. Біз қазақтар мақтаншақпыз. Ой, біз сондаймыз, баймыз, таланттымыз, анауымыз бар, мынауымыз бар. Дұрыс, еліміз бай, әлем таниды, есептеседі. Енді сол байлыққа әркім өз орнында үлес қосуы керек қой. Менің анам ақылды адам болатын, сол айтатын: «өзіңнен баста, ешкімнің бетіне түкірме, сыртынан сөйлеме, өсек айтпа, өз ісіңе өзің жауап бер» деп. Мен соғыстан кейін ақсақ-тоқсақ адамдардың оралғанын, біреу қуанып, біреу қайғырып, бүкіл аула улап-шулап жылағанын, оның алдында карточкамен берілетін нанға түні бойы кезекке тұрғанды көрдім. Кезектің номерін мамам алақаныма сия қарындашпен жазып береді, сол-бойынша таңертең сабаққа барып, нан алып үлгеруім керек. Қазақ айтады ғой «жамандық шақырма» деп. Құдай енді ондай заманның бетін аулақ қылсын. Мен саясаткер емеспін, бірақ қазір соғыс жоқ, нан мол. Сонда әркім өзі қалаған мамандығын жетілдіріп, шын сүйген ісімен елдің игілгі үшін неге қызмет істемейді екен деп қынжыламын.

	С.Л. Сонда Аюхановтын арманы?

	Б.а. Менің арманым – Қазақстанымның, шын мәнінде, өркениеттің алдыңғы қатарына шыққанын, материалдық байлығына сай рухани байлығын әлем мойындағанын көру. Жаңағы қынжылыс, реніштеріме қарамастан мен бақытты адаммын. Өйткені мен өз еңбегімнің жемісін көрдім. Бірақ мен еліме дені сау, нәтижелі өнерпаз ретінде керекпін. Сондықтан өзім де, театрым да шабытты, лайықты жұмыс істеуі үшін тырысамын. Мен артыма қарауды ұнатпаймын. Сүрініп кетіп, мұрныңды бұзуың мүмкін. Біздін балетте «андеор» – деген түсінік бар, «ашық» дегенді білдіреді.

	«Андедан» – «жабық». Сондай-ақ биде ілгері-кейін қозғалыстар бар. Би қойғанда, жағымсыз кейіпкерлерді кейін жүргізіп айшықтаймын. Ал өмірде тек «ашық» адамдарды, ілгері жүруді жақсы көремін.

	Түзелмейтін романтик Аюхановтың болмысы осы. Қырық жыл армандаған ғашықтар жыры «Қыз Жібектің» желісімен «Гәкку» атты үш бөлімді толық балет қойып, оны әлемге танымал «Аққу көлі» мен салыстыра көрсін деп Лондонға апарған, 40 жыл бұрын 10 адаммен құрған «Алматының жас балеті» атты кішкентай ғана тобын «Қазақстанның Академиялық би театры» дәрежесіне жеткізген Аюханов – бұл. Өзім жайлы айта берсін, бірақ артистерімнің үстінен кұс ұшырмаймын дейтін директор да осы. Театрдың көркемдік жетекшісі, өнертану профессоры, Қазақстанның халық артисі, Мемлекеттік сыйлықтың лауреаты, Республиканың тәуелсіз меценаттар клубының «Платиналы Тарлан» сыйлығының лауреаты, Халықаралық «Фомгед» би фестивалінің арнайы жүлдесінің иесі (Стамбул), Халықаралық Сократ медалінің иесі (2010), Халықаралық Ақпараттандыру академиясының академигі. Мен айтпасам кім айтады деп, қазақтың классикалық бидегі орны жайлы үш кітап жазған автор. Ол туралы да әлемдік «Ұлы мылқаулар» сериясынан Уланова, Плисецкая, Эсамбаевтармен қатар «Аюханов» атты жеке кітап шыққан. Қысқасы, кәсіптік шеберліктің, азаматтық патриоттықтың тірі үлгісі, қазақтың әлем таныған биші-балетмейстері Болат Ғазизұлы Аюханов осы.

	2008 ж.





Ең бастысы – өз қолтаңбаң




	Бақытжан ӘБІШЕВ – мүсінші, Казақстан Жастар сыйлығының, Жамбыл атындағы халықаралық сыйлықтың лауреаты, «Қазақстан Республикасы Мемлекеттік сыйлығы», ҚР Президентінің «Бейбітшілік және рухани келісім» сыйлығы белгілерінің авторы.



	Сара Латиева. Бәке, дәстүр бойынша әңгімені жолдың басынан бастайық. «Мүсінші болғым келеді» деген таңдау қайдан шықты?

	Бақытжан Әбішев: Таңдау деген болған жоқ. Бұл табиғи қалыптасты деуге болады. Мектепке барғанға дейін-ақ қолыма түскен нәрсені шимайлай беруші едім. Мектепке барған соң қабырға газетіне жолдастарымның «айшықты» бейнелерін салатын болдым. Олардан өзін-өзі танығандар сабақтан шыққан соң «жауап қайтарып» та қалатын.

	С.Л. Кәдімгі еркекше...

	Б.Ә. Иә, жұдырықпен ғой. Бірақ пәлендей әсері бола қоймады. Маған бейнелеп «сөйлесу» оңай болатын. Көркем өнер саласы дегенді ата-анам да қолдай қоймады. Анам кесіп ештеңе деген жоқ. Бірақ әкем сенімді мамаңдық: мысалы, мұғалім, инженер, дәрігер деген сияқты, алғанымды тәуір көрді. Негізінде батыста, дамыған елдерде де шығармашыл, суреткер дегенді кәсіп деп санамайды. Қазір де солай... Егер сен сондай асып туған дарын болсаң бәрін таста да тек сонымен айналыс дейді. Үй, күй, жағдай сұрама, сол дарыныңмен бол дейді.

	С.Л. Біздің елде өзіміз білетін ондай адам жалғыз Калмыков қой...

	Б.Ә. (Бақытжан күліп жіберді) Иә, ондай болу әркімнің қолынан келе бермейді.

	С.Л. Ал кәдімгі еліктегендей, сондай болсам-ау дегендей тұлғалар болды ма?

	Б.Ә. Мамандықтың өзіне табиғи жолмен келдім дедім ғой. Менде арнайы мақсаттан гөрі санадан тыс сезіммен іздену басым болды. Жалпы өнер тарихындағы жаңағы айтқандай тұлғалармен өзіміз кездеспесек те «сондайлар болыпты» деген атағы еліктіретін. Сонан кейін «Атақты адамдар өмірінен» дейтін сериядағы кітаптарға қызықтық. Солардан Микелианджело, Рафаэль сияқты ірі суреткерлердің өмірі жайлы оқып, олардың шығармашылығы жолындағы қиындықты қалай жеңгенін, жалпы сондай адамдардың қандай қиындықтарға тап болуы мүмкіндігін білдім. Соның өзі адамды алға ұмтылдырады. Мен күй тыңдағанды жақсы көремін. Құрманғазының күйлерін тыңдағанда көз алдыма тұтас сурет, айшықты мінездер елестейді. Шығармашылықпен айналысқан адамдардың өмірінде қиыңдық, ерекше бетбұрыстар, тосын жағдайлар болуы заңды деп күні бұрын мойындап қойғанмын. Мені өнерге алып келген осы сезімдер мен сезінулер деп ойлаймын.

	С.Л. Ата-анаң сенің табысыңды көріп үлгерді ме? Олар таңдауымды онша қолдамады дедің ғой.

	Б.Ә. Анам көрді, қазір де бар. Көрмелеріме барып, мен туралы айтылған пікірлерді оқып тұрады. Әкем көре алмады. Ол кісі мені табанды болуға, жауапкершілікке, қолға алған істің нәтижесіне жетуге үйретті. Өзі республикада белгілі саладағы үлкен басшы болды да, өз жұмысында қажетті қасиеттерді маған да сіңіруге тырысты ғой деп ойлаймын.

	Қазір сол үшін күніне бірнеше рет алғысымды айтып қоямын. Ал анамыз барлық аналар сияқты баласының теріс жолға түсіп кетпеуіне, үйде әр баланың өз орыны, міндеті болуына, басқалардан кем болмауына күш салды. Мүмкін, сонысымен менің еркін шығармашылық қиялымды іштей қолдап, үнсіз көмектескен шығар.

	Бақытжан Әбішевті тек шығармалары арқылы таныған адам, табиғатында тентектік, ағымға қарсы жүретін оқшаулық бар деп қалуы мүмкін. Әлденеге немесе әлдекімге қарсылық көрсеткендей шалқасынан құлаған жылқы («Құлагер»), қалыпты өнерпаз емес, әлдебір ішкі толғанысын басқаға білдірмейін дегендей домбыраны бауырына ала құныса түскен адам («Күйші»), қарғып бара жатқан ат үстінде түсініксіз байрақты жалаулата аршындап өзі де бірге қарғып кетердей серіппедей ширыққан бейнелерге («Ұран») қарап, көзге көрінбейтін, бірақ түйсікпен сезілетін ғаламат қуатты пайымдайсыз. Бұлардың авторы да қолмен ұстап болмайтын жасындай жалт-жұлт етіп, алшаң басқан апайтөс адам шығар деген ой қылаң береді.

	Ал майдақоңыр дауысты, қоңыр көздері жып-жылы қарайтын, орта бойлы Бақытжанның өзімен кездессеңіз, анау аспанға шапшыған тасқын қуаты мен мына биязы бейнені үйлестіре алмай аң-таң боласыз. Шығармашыл жаратылыс ғажап құбылыс...

	С.Л. Бақытжан, манағы сөзімізді жалғасақ, қазір кеңестік қоғамды пәлен-түген деп айтамыз. Бірақ сол қоғамда шығармашылыққа біраз қамқорлық болған сияқты. Бейнелеушілерге шеберхана берілетін, жазушыларға үй, композиторларға еркін уақыт дегендей... Ол шабытқа, талпынысқа себеп болушы ма еді? Б.Ә. Иә, ол қоғамда шығармашылыққа жанашыр құрметпен қараушы еді. Мемлекеттік тапсырыс деген де болды ғой, соған қарай материалдық қайтарымы елеулі болатын. Сонымен бірге қоғам шығарма иесінен шабытқа қоса өз мамандығыңды жоғары дәрежеде игеруді талап ететін. Яғни шығармашылық дарынның терең біліммен, жан-жақты білікпен астасуын талап етті. Бұл өте жоғары сенім және дұрыс талап.

	С.Л. Ал қазір нарық деп, заман өзгерді деп өнерді де, бақша өнімдерін де бір деңгейде базарға салды да жіберді. Бұл жағдайда қалайсыздар?

	Б.Ә. Қиындау. Нарық дегенді санамен түсінемін. Бірақ шығармашылықпен айналысатын адамдар қаншалықты қайсар, қиындыққа төзімді дегенмен, іштей нәзік, тіршілікке икемсіздеу, романтикаға бейімдеу келеді. Оларды саудаға икемдеу қиындау болады.

	С.Л. Демек, бұрынғыдай қолдау қажет дейсіз бе?

	– Әрине, ниет білдіргеннің бәрін болмаса да, шын дарынды екенін байқатқан балаларды мемлекет назарға алғаны дұрыс. Қазір ертеңгі күніне сенімсіз бірақ дарынды балалар бар. Олар қазақ өнерінің болашағы ғой, бүгінгі алдамшы базардың тасасында қалса үлкен өкініш болар еді. Дарын қашан да мемлекеттің, ұлттың байлығы болу керек.

	С.Л. Осыған орай өзіңнің мектебіңді және бірге оқыған әріптестеріңді айта кетсең...

	Б.Ә. Мектептен кейін өзіміздің көркемөнер училищесін (ол кезде Гоголь атында) бітірдім де, сол жылы Мәскеудің Суриков атындағы институтының мүсін факультетіне Томскийдің шеберханасына түстім. Ал әріптестеріме келетін болсақ, құдайға шүкір, Еркін Мергенов, Жеңіс Молдабаев, Қадырхан Кәкимовтермен бірге оқыдық, қатар келеміз деп кім-кім де мақтана алады.

	С.Л. Жалпы сіздердің қатарларыңыз қалыптасқан, қолтаңбасы айқындалған шеберлер. Қазір әлдебір сән бе, әлде біз де сөйте аламыз деген бәсеке бар ма, әйтеуір шет елге кету етек алды...

	Б.Ә. Иә, ондай бар, тіпті менің бір шәкіртім де кетті. Оған бірнеше себеп бар деп ойлаймын. Дамыған елдерде жұмыс істеудің реті келсе, материалдық жағдайы әлдеқайда жақсы болатыны рас, әсіресе жастар үшін бұл айтарлықтай нәрсе. Екіншіден, бағалының бәрі шетте деген санадағы дүмшеліктің әлі басымдығы. Сырттан біреу мақтаса қасындағысын танымай қалатын мінезіміз бар ғой. Кетуін кетіп, қайтып келіп жатқандар да бар.

	С.Л. О несі екен?

	Б.Ә. Бұл біздің менталитетке тән деп ойлаймын. Жерге, туған топыраққа тұрақтылық қазақта өте жоғары дамыған. «Ер – туған жерге» деген қазақ, тіршіліктегі көптеген қызық, рахаттан туған жерін жоғары қойғандықтан айтқан шығар. Ал қандай да шығармашылықпен айналысқан адамның нәр алатыны туып-өскен топырағы. Ойлап қарайық: Алманияға немесе Англияға барып біздің бір бауырымыз кітабын немесе альбомын шығарады екен, әрине ол қазақ тіліңде шығарады. Немістер мен ағылшындар қызмет етіп, қазақша үйреніп, ол шығармамен таныса ма? Әрине, жоқ, өйткені оның бұған мұқтаждығы жоқ. Ал қанша жоғары қаламақы алса да, шығармасы жанашырын таппаған автор қанағат таппайды. Мысалы: бейнелеу өнері басқаларға қарағанда интернационалдау ғой, көкірегі ашық адам көреді. Соның өзіңде қаныңдағы, жанындағы түйсіктер арқылы беретін сезімдерде ұлттық қасиетің білініп тұрады. Қандай интернационал болсаң да өнеріңнің тілі анаңның тілінде сөйлейді. Ал анаған-мынаған еліктеп, солықтап өзі де түсінбейтін дүбәра бірдеңе жасаса, басқа жұрт оны қалай түсінеді. Әрине, бұл менің өз көзқарасым, бірақ нағыз ұлттық өнер сол ұлттың өз топырағында туып, өз тілінде сөйлеп, өз қанымен қоректенуі керек деп ойлаймын.

	С.Л. Сіздің бірнеше шығармаңыз шет елдерде тұр. Сол елдерге барғыңыз келмей ме?

	Б.Ә. Әрине, барғым келеді. Бірақ жайлы жерге барып, елде жоқ жаңалық жасау үшін емес, менің шығармаларымды бағалаған жұртпен танысу үшін, олардың өнерін туған топырағында тамашалау үшін барғым келеді.

	Осы кезде түскі намаздың уақыты болды да, мүсінші жайнамазын алып, басқа бөлмеге шығып кетті. Менің түсінігімде намаздың ерекше бір тылсым құпиясы бар. Ол тілін білмегеннің бәрі ерекше болып көрінетін жадағайлық емес. Намазға ұйыған адам басқа әлеммен тілдескендей, әлдебір ғаламдық құпиялардан қуат алғандай, ішкі көңіл көзінің мүмкіндіктерін ашуға жол іздегендей көрінеді. Сырттай жаратқанның рухына бас иіп мүләйім мінажатта отырғанмен, намазда адам ішкі рухани қуатын үстемелеп отырғандай көрінеді. Біздің үстірт түсінігімізде орысша оқыған, еуропаша тәрбиеленген мүсіншінің намаз оқитын жөні жоқ. Бірақ жан-жануардың қимыл-қозғалысын, мінезін, тіпті тереңдегі философиялық ойын мүсіндей алатын Бақытжанның намазға жығылуынан ғажап үйлесім көремін. Бұл – ғажайып көркемөнер қуаты мен суреткердің тіршілік мәнін түсіне отырып, тылсымнан кішірейе білуінің үйлесімі. Мүмкін осы үйлесімге жеткендіктен де Бақытжан Әбішевтің шығармалары жалпыға: өзімізге де өзгеге де түсінікті шығар. Оның бір кейіпкері – жылқы. Штрих үшін немесе фонға алынған емес, негізгі бейнемен тең дәрежеде алынады. Олардың бойынан ғаламат драмалық мінез, уақыттың лебін сездіретін қуат байқалады. Адамдардың бойындағы нәзіктік, қайсарлық, ойшылдық, рухани тереңдік, тарихи дәлдікті жылқы бейнесіндегі табиғи еркіндік, күш, сенім толықтырып тұрады. Швейцарияның Лозанна қаласында олимпиада комитетінің штабпәтерімузейіндегі«Олимпиадашы» мүсініндекентаврмен жарысқан адам бейнеленген. Не деген ерік, қажыр, еркін самғау. Кентавр қолымен адам басына кигізілгелі тұрған жеңіс веногы адамның жасампаздық ерлігін қолдағандай. «Томиристегі» билей басқан қазанат үстіндегі патшайымның салтанатын асыра түссе, «Бүркітшідегі» тұяғынан от шашқан жануар аңшының көздегеніне жетпей қоймайтынын бүкіл пошымымен, әрбір бұлшық етімен сездіруде. Ал «Талтүстегі» ат та, адам да ұзақ жолдан немесе мимырт тіршіліктен шаршағандай бастарын төмен иіп мүлгіп қалған. Мүмкін екеуі де өмірдің кешке айналып бара жатқандығына қамығып қалған шығар...

	С.Л. Бақытжан, шығармашылық дегеннің нәтижесіне жеткенше шыдамың бітетін, түңілетін кездер болады. Осы мамандықты таңдағаныңа өкінген кезің болды ма?

	Б.Ә. Ешқашан. Иә, ылғи жақсы бола бермейді. Бірақ мен осы мамандығым арқылы өз халқымды қаншалықты сүйетінімді көрсетуге мүмкіндік таптым, сол мүмкіндігімді толық көрсете алдым деп ойлаймын. Бұл тұрғыда бақыттымын деп есептеймін. Аллаға шүкір.

	С.Л. Ал өнердің осы саласын таңдаған жастарға не айтасың? Б.Ә. Ең алдымен таңдаудың айқындығына сенімді болсын. Сонан кейін тиянақты білім алуы керек. Жалпы өнер негіздеріне қоса, киім үлгілерін жасаушы болса әлемдік киім үлгілерінің тарихы, театр суретшісі болса театр тарихы, кескіндеме, анимация, мүсін болса әрқайсысының бастауынан бергі тарихы, өркендеуі дегеннің бәрін терең біліп, талдай, зерделей оқуы керек. Еліктеу емес, үйрену керек. Ал өз тақырыбын тауып, қолтаңбасын айқындаған соң, тынымсыз еңбектене білу керек. Табыс тек қана еңбекпен келеді.

	Мүсінші Бақытжан Әбішевтің Алматыдағы «Жамбыл», «Тоқаш Бокин», Ақтөбедегі «Әлия», Жаңақорғандағы «Ұлы Отан соғысының құрбандары» сияқты монументалды еңбектері қазақ бейнелеу өнері тарихынан өз орнын алды. Оның «Күйшісі»Алманияда жеке қорда, «Томирисі» Мәскеуде тұр. Күні бүгінгі ең соңғы жұмысы Махамбеттің 200 жылдығы тойында Атырауда ашылған «Исатай–Махамбет» монументі. Қару-жарағын асынған Исатай батырдың қасында жалаңаш етіне жеңсіз қаусырма киген Махамбет, домбырасын қаусыра демеп келеді. Жалаңбас, жалаң қол ақын халықтың ақ жүрегін жарып шығар өткір сөзі, көктегіні көретін көкірек көзі сияқты билей басқан тас-тұяқ тұлпардың үстінде сымға тартқандай ширыға шаншылып қалған. Бұл Махамбеттің өзі ғана емес өлеңінің де бейнесіндей. Ал бір тұғырға екі бірдей атты мүсін орнатылған монумент тарихта бірінші рет қойылып отыр. Бұл қазақтың «Бас кеспек болса да, тіл кеспек жоқ» дейтін, ақындық пен батырлықты қатар қоятын қасиетіне де орнатылған ескерткіш.

	С.Л. Бақытжан, қанша нәтижеге жетсе де адам көкірегінде арман азаймайды. Айтылмаған арман бар ма?

	Б.Ә. «Мен – қазақпын!» дегенді ешкімге дәлелдемей-ақ түсінетін, ол біздің қаламыздан да, даламыздан да, тіршілігіміз бен түсінігімізден де атойлап тұратын кезді көргім келеді. Сол кезді өзім өнеріммен жақындатқым келеді. Мынау қазақ дегенде, Иә бұл қазақтың қасиеті, соның ұлттық ерекшелігі деген кезге жетсем...

	С.Л. Шіркін десеңші! Сол кезді көзіміз көретініне сеніммен қоштасайық, Бәке! және жаңа жұмыстардың көрмелерінің ашылуында кездесейік.

	2003 ж.





Ана байлығы




	Осынау қызыл шағылды өңірге ежелден ән қонып, күй дарыған. Мынау бұйрат-бұйрат, жал-жал қызыл құм күй сырына үн қосқалы неше ықылым заман өтті... Әлі қанша уақыт осылай болар. Бұл белгісіз. Ана бір ойпаңда қараша үй бар, онда бір қара домбыра бар. Кешке салым сол қараша үйден сыптығыр қара жігіт шығып қара домбыраның үнін қызыл шағылға тыңдатады. Сонау ойпаңнан да қараша үй көрінеді. Онда да қара домбыра бар. Кешке салым онан да бір қара бала шығып домбыра тартады. Мұны қара жігіт тыңдайды. Екеуі бірінбірі тыңдап, кезектесіп тартады. Әрқайсысы өз қараша үйінің босағасында отырып тыңдайды. Бұл да бағзы заманнан келеді. Домбыра күйін қараша үйлерге жел жеткізеді. Онан соң уақыт жылжиды. Домбыра күйін ұрпақтан ұрпаққа уақыт жеткізеді. Ата балаға мұра деп домбыра қалдырады. Домбырамен бірге күй қалдырады. Бұл да осы өңірдің салты. Осылай болған. Әлі солай. Солай қалады... Қазақтың қанында ұлттық намыс барында солай қалу керек.

	* * *

	Құм ішінде шағын ауыл. Ауыл шетінде қараша үй. Үй иесі қарапайым шаруа. Кешқұрым үй иесі есік алдындағы құм төбенің басына шығып малдас құрып отырады. Шаруа қолының тері сіңіп қара қайыс болған домбыраны алдына алады. Ұзын, салалы саусақтарымен шерте бастайды. Бастапқы кезде домбыра әртүрлі үн шығарады. Домбырашы сонау көкжиекке көз тіге отырып шанақты әрпі-тәрпі тыңқылдата береді. Көз алдына ұзын бойлы, тік жауырынды, ақсары келіншек елестейді. Қоңыр көздері әрі сұсты, әрі нұрлы. Саусақтары домбыра мойнын екі орап алуға жетерліктей. Сонша ұзын саусақтар домбыраға жанасқанда іпикемді. Домбырашы бетін майда самал желпіп өтті. Көзінен келіншек суреті ғайып болды. Оның орнына басына қарқарадай жаулық ораған салиқалы бәйбіше келді. Сол баяғы күніндегідей тік, кербез, байсалды. Ұзақ жылдардағы қайғы бетіне аздап әжімді іздер түсіргені болмаса сүйегі асыл табиғатты өзгерте алмапты. Баяғысындай кере қарыс саусақтар домбыраны ұршықтай үйіреді. Әсем-ау. «Енді мұндай әйел баласы тумас» деп ойлады домбырашы.

	Домбыра үні қалыпқа түсіп тұтасып келеді. Домбырашыны қаумалай, алқа-қотан ауыл адамдары отырыпты. Мал жамырап болып, ауылдың ызың-шуы басылған уақыт. Жанға жайлы самал бар. Айнала қызыл құм созылып жатыр. Қозғалмайды. Ол да күйге құлақ түргендей. Бала-шаға үлкендердің алдына шығып, домбырашыға бір табан жақын отыр. Талдырмаш ақсары қыздың көзі домбырашының екі қолына ілесіп, құлақ пен сағақтың арасында зыр жүгіруде.

	Домбырашы күй артынан күй төкті. Күйден нөсер төкті. Жиналғандарда селк еткен ешкім жоқ. Қыбыр етсе мына сиқырлы үнді үзіп алардай. Тіпті дем алмайтындай. Тас мүсіндей ұйып қалған.

	Ымырт түнге ұласты. Ауыл адамдары біртіндеп тарай бастады.

	– Ақа, маған домбыра үйретші.

	Домбырашының иығына бір нәзік қол жанасты. Даусы да нәзік. Ол бұрылып қарады. Қабағы сәл дір етті. Таңданғаны. Есіне өз ұстазы кербез келіншек, салиқалы бәйбіше түсті. «Өй, ондай болып енді әйел баласы тумас».

	– Әслимаш, сен бе? Үйрене аламысың? Қыз басын изеді. Жүзінде нық байлау.

	Түн қараңғылығы басқан ауылдың әр жерінен лаулап жанған от көріне бастады.

	* * *

	Уақыт байқатпай жылжиды ғой. Күні кеше сияқты еді. Тек қана сияқты. Әйтпесе одан бері қаншама өзгерістер болды. Сондағы домбырашы қазіргі Нарын құмында бір төмпешік болған. Сондағы ақсары қызбен қатар ойнап өскен Бақыт бүгінде Алматыда. Қазақтың Құрманғазы атындағы ұлт аспаптар оркестрінің бас домбырашысы. Қазақ ССР-іне еңбегі сіңген артист Бақыт Қарабалина. Әсиманың өзі үйлі-баранды. Бірақ домбырасын тастаған жоқ. Аға өсиеті де осылай болатын. Мүмкін бұған Әсиманың күйеуі Салахаденнің де домбыраны қадірлеп, күйдің парқын білетіні себепші болған шығар. Қанша айтқанмен, жанындағы жолдасы жаратпай күңкілдеп отырса тастап кетуі де кәдік қой. Ширек ғасырға жақындады, Әсима апай еңбектен де қол үзген жоқ. Мұнда да жолдасының еңбегі болса керек.

	– Домбырадан қол үзе алмаймын, – деді бір сөзінде апай. Себебі ес білген кезде үйрендім, содан бері ажырағаным жоқ. Тіпті мен мұны бір кәсіп қылып та тартқан кісі емепін. Бірақ қолыма ұстамай тұра алмаймын. Мұны күніне бір ұстау маған бес уақыт намаз іспетті. Баяғыда алғаш үйреткен Баһуден ағам: «Күніне бір ұстамаса, домбыраны шайтан жайлап алады» деп отыратын. Және ол кісі «ешқашан домбыраны тастамайсың» деген шартпен үйреткен. Содан қалған машық болар. Оның бер жағында да қуанышқайғыда серік болған домбыра бұл. Жарты байлығым секілді.

	Осы жерде қолқалап апайға екі күй тартқыздық. Құрманғазының «Көк ала аты» мен Мақаштың «Байжұмасы». Кейінірек бұл күйлерді апай қазақ радиосының «Алтын қорына» жаздырды. Сөйтіп келер ұрпаққа қалдырды.

	Өнер сүйген адамда ғана осындай абзал ниет болады. Ана жаны ізгі мақсат, асқақ арманға толы. Ол қазір «Батыр ана» аталады. Үлкен ұлы Бақтықожа Уфадағы мұнай институтының 4 курс студенті болса, ең кішісі Сара 4 жасар – балалар бақшасына барады. Бұлардың арасындағы сегіз бала да өмірде өз жолдарын тапқан. Мағрипасы Шевченко қаласында дәрігер болып қызмет істесе, Марғубасы Ақтөбеде оқиды. Ал Нұрғожа, Нұрлипа, Ләтипа, Мәдина, Мәриялары Чапаев совхозында Горький атындағы орта мектептің озат оқушылары. София болса Сарамен бірге балалар бақшасына барады. Балаларының арасында тұрған Әсима апай жапырақ жайған терек іспетті.

	– Менің мұндай болуыма, – дейді апай, – қос бәйтерегім атам мен енемнің көп көмегі тиді. Осында он баласы бар деп мені «Батыр ана» дейді. Шындығында нағыз батыр үйдегі қарияларым. Енем қазір 79-да. Соған қарамай балалардың үсті-басын қарап, тамағын пісіріп отырады. Осы он баланың бейнетін солар көреді де, зейнетін біз көреміз. Осылай демей не дейін. Өзім мектептің асханасында жұмыс істеймін. Таңертең кетіп үйге кешке бір барамын. Ал жолдасым Салахаден болса мектепте мұғалім. Ол да ертеден кешке дейін мектепте жүреді. Балалардың ерте кететіні, кеш келетіні бәрі атасы мен мамасының қарауында. Сол балалардың бәрі де жақсы аталады. Жолдастарына сыйлы. Ол да сол ата-енемнің арқасында. Соған қарамастан осы балалардың тәрбиесіне әке шешесі Әсима мен Салахаден Ізмұханбетовтардың еңбегі зор дап жатады. Сол екеуі болмаса қандай боларымызды құдай білсін.

	Мына домбыраны тастамауыма да солар себепші. Негізі олар да өнерді шет көрмейтін. Келін боп түсіп отырған тойымда атам мен қайнағам қолқалап екі күй тартқызды. Иә, қазақша шымылдықтың ішінде отырып тарттым. Ол бір жағынан біздің елдің өнерге құрметі болса, екінші жағынан домбырама еркіндік дегендері болар.

	Ия, бұл бір берекелі шаңырақ. Үлкені мен кішісінің, әкесі мен баласының, енесі мен келінінің әзілі жарасып құт-береке дарыған шаңырақ.

	– Әсима апа, өзіңізбен бірге өскен Бақыт апай астанада тұрады, оқып білім алды, бағы жанып еңбегі еленді. Сіз оқымай қалғаныңызға өкінбейсіз бе? – деп сұрадым, бір реті келгенде. Апай күрек тістерін көрсете ақсия күлді. Өзіне өзі разы болған күлкі.

	– Жоқ шырағым, әлгіде айттым ғой, әркімнің өз орны болу керек ата-енем бар, өзімді сыйлайды. Балаларым бар, өсіп ұшып жатыр. Өмір бойғы серігім, домбырам бар. Балалардың әкесі жолдасым болса, онымен де әлі бір «Жә» десіп көрген емеспіз және бір разы болатыным балаларымның бәрі де өнерден құр алақан емес. Бәрі бірдей домбырада, баянда ойнайды. Ән салатыны бар. Тіпті Сараға дейін домбыра өңгеріп отырғанда жомарт табиғатқа дән риза боламын.

	Шынында да деп ойладым, апаймен қоштасып тұрып, – керемет адам емес пе? Бұл – бала кезінде әжесімен еріп барып, тірісінде аңызға айналған Динаны көрген, содан бастап домбыраға ниеті ауған, ақырында ауыл-аймаққа белгілі өнерпаз ретінде танылған, қазір он баланың анасы және солардың бәрін өнерге, ізгілікке тәрбиелеген, енді өзі де әйгілі домбырашы Әсима Ізмұханбетова.

	– Жарты байлығым – домбырам, жарты байлығым балаларым, – дейді апай.

	Рас-ақ.

	1969 ж.





	Көп жыл өткен соң, ақын Тайыр Жароков пен жазушы Хамза Есенжановтардың 100 жылдығына орай ұйымдастырылған ғылыми-практикалық конференцияда: «Бұл кісілердің шығармалары бүгінгі ұрпаққа да керек. Сондықтан оларды мектеп оқулықтарынан алып тастау асығыстық болған. Сол қателікті түзетуіміз керек», – деген баяндама жасалды. Баяндамашы мектеп директоры София Салахаденқызы Ізмұханбетова, баяғы Әсима апайдың Софиясы екен. Демек ата-ананың жолын қуған, ізгілік дәнін баптауда.

	2008 ж.





Аққуға аспандағы үнін қосқан...


	(Қаламқас Орашеваны еске алу)



	Әйнек терезеге көзім түсіп кетіп еді, оператор Ғалияның көзі мөлтілдеп жасқа толып тұр екен. Мына жақтан жыршының «Уа-а-ай!» деген көтеріңкі үнімен бірге домбыраның «дыңң-ң» деп созылып барып аяқталған дыбысына бері қарай бұрылғанда, мөлтілдеген көз жасы аппаратқа тамып-тамып кетті.

	– Ғалия, бұл түрімізбен бүгін жазып бітіре алмаймыз ғой...

	– Қажет болған соң бітеді ғой, Сәке. Мына кісінің үні адамның арқасын шымырлатып, бүкіл бойын билеп алады екен, уақиғамен бірге арғы ғасырларға барып қайтқандай болдым.

	Оператор жылы жымиып, жазылған таспаны тексеруге бұрылып кетті.

	– Бұл балладаны тыңдағанда ылғи осылай, уақиғасы да, ақынның жазуы да жұрттың жанына жақын болуы керек, – деді қасымда отырған Қаламқас.

	– Солай да шығар. Дегенмен орындаушының еңбегі көбірекау деп ойлаймын. Ал енді қайсысын айтасың?

	– Енді екі-үш ән жазайық. Бәрібір хабар жасағанда монтаждайсыз ғой.

	Осыған келісіп, ол орындыққа шалқая отырып, әйнектен Ғалияның белгі беруіне қарай «А-а-ай! Арғымақ сені сақтадым...» деп термелетіп жөнелді...

	Әуеннің ырғағына қарай қасын әнтек көтеріп қойып, домбырамен бірге ырғала әндетіп отырған Қаламқасқа қырынан қарап, алғаш көргенімді еске алдым. Көргенім деуге келмес те. Теледидарды қосып қалсам биік қабақ, жазық маңдай, түлкі көзді ақсұр әнші жырлап отыр. Ой, алла, мұндай да кең тынысты әрі биік дауыс болады екен-ау! Және дикциясы айқын, тақпақ айтқандай сөзді нақпа-нақ жеткізеді, сонымен бірге үнінің сұлулығы адамды баурап, еріксіз үйіреді. Әйтеуір дауыс болған соң «әу» деген емес, таңдауы мен мақсаты айқын, өнерді шын кәсіп еткен адамның нық сенімі байқалады. Өзінен Ғарифолла Құрманғалиев мектебі байқалады. Енді мұның кім екенін білейін деп, тапжылмай отырып тыңдаймын ғой. Нұрпейіс Байғаниннің «Нарқыз» поэмасын жырлап отыр. Бала кезімде атам марқұм жыр оқытып, арасында өзі оқиғаның әрі қарай қалай өрбитінін әңгімелеп айтып отыратын және «жырды әндетіп оқыңдар, тақпақ оқып тұрғандай таңқылдамай» деп ескертіп отыратын. «Шіркін-ай, мынау менің атама тыңдататын әнші екен» деп тамсанып отырғанда «Нарқыз» да бітті. Бітті де түлкі көзді келіншек жанарын төңкеріп тастап орнынан тұра берді. Экранда келесі хабар басталып кетті. «Қап, мыналардың ызасын-ай! Мәдениетті қауым сияқты кімнің шығармасы, орындаған кім екенін айтады деп отырсам... «Керек адам өзі біліп алсын» дегендей, көгілдір экран менің қынжылғаныма пысқырған да жоқ, денсаулықтың алғы шарты деп, хабарын жалғастыра берді.

	Әрине, атам айтқан жырауларды көргенім жоқ, бірақ атамның соншалықты құрметпен еске алып әңгімелегеніне қарап, олар ерекше адамдар болып елестейтін. Оның үстіне менің балалық шағым әсіре белсенділердің домбырамен, қобызбен, демек домбырашы-қобызшылармен күрескен өліара кезеңде өте шықты. Неге тыйым салынса пенде деген соған ынтығып тұратыны белгілі ғой. Әрі тыйым салынған халықтың рухани байлығы, қанына сіңген, небір қиын-қыстау замандарда еңсесін түсірмей, есін жиюға сеп болған өнері болса қайдан тыйыла қойсын. Қайта әлдекіммен жарысқа түскендей ұлттық бағыттағы жастар көбейе түсті.

	Жаңа ғана Махамбеттің отты жырын орындаған Қаламқас Орашева сол халықтың қанымен, жанымен арқауы бір жыршылықты мұрат тұтқан өнерпаздың бірі. Өнер жолына түскен оншақты жылда орындаушылық өнерімен репертуарын бірге дамытып келеді. Талантты жастың орындауында Бұқар жырау, Базар жырау, Шернияз, Қашаған секілді халық ақындарының өлең-жырларын Қазақстанда тыңдамаған ауыл кемде-кем шығар. Қай жерге барса да өнер десе ішкен асын жерге қоятын халық құшақ жайып қарсы алып, алғыс-батасын беріп, үсті-үстіне қайталап сұрап, тіпті радио-теледидардан соның орындауындағы ән-жырларды өтініп жатқаны. Бұл бір жағынан жыршыға деген құрмет болса, екінші жағынан халықтың ұлттық өнеріне деген құмарлығы.

	Күнде таңертең мектепке кетерде радиодан беріліп жататын Ғарифолла Құрманғалиевтің орындауындағы әндерді қалт жібермей тыңдап өскен Қаламқас, күндердің күнінде өзі де осы аруақты әншінің алдынан дәріс тыңдап, тәлім аламын дегенді ойына да алған емес-ті. Ән басталардағы «А-а-а-о-о-а-ау» деген бір демді тыңдағанда өзінің де демі бітіп қалатын кішкентай қыз үшін құртақандай қара қалақтың ішінен ән салып тұрған әнші ерекше жаратылғандай болып елестейтін. Сондықтан оны көрем деу, өз аузынан сөзін естимін деу адам ойлауға да болмайтын арман сияқты еді. Бірақ сол әнші туралы әлдебіреулер әңгіме ете қалса ынтыға тыңдайтын.

	Сөйтіп жүріп онжылдықты тәмамдаған Қаламқас өнер қуып Алматыға аттанды. Ауылдағы кейбіреулердің көлденең сөзі себеп болды ма, анасы сонша алысқа әрі артистің оқуына барам дегенін құп көрмеп еді, бірақ өзі де өнерді жанындай сүйетін әкесі тұңғышының талабына қарсы болмады. Қайта құптап, тілеуін тілеп шығарып салды. Өзінің талабы, әкесінің тілегі қабыл болып, Қаламқас республикалық эстрада-цирк студиясының халықтық бөліміне оқуға қабылданды. Ұстазы Қазақ ССР-інің халық артисі Ғарифолла Құрманғалиев еді.

	«Өнердің сыртқы түрі ғана жеңіл, қызылды-жасылды болып көрінеді ғой. Артисті сахнадан көріп қызықтаушы халықтың бәрі бірдей оның жанын түсінеді деп айта алмаймын. Әрине, өнер жолын шын қалаған адам оның бар қиындығына шыдаймын деп келетін болса керек. Бірақ соның талқысына шыдамай орта жолдан тастап кететіндер де болады. Сонымен бірге өнер адамның басқа тіршілігінен босатпайды ғой. Артистігіне қоса ана болуға да, әйел болуға да, қарапайым да адал адам болуға да міндеттісің. Ал тіршілікте соның бәрі керек, сонымен бірге көптеген ұсақ-түйектер де керек. Менің жолдасым Жақсылық Сәрсенғалиев те әнші. Екеуіміз қатар гастрольге шығуға тура келетін кездер болады. Шындығында өнер қуған адамға ел араламай болмайды, онсыз әлдебір қайнар бұлақтың көзін бітеп тастағандай күй кешесің. Себебі тыңдаушыларыңды бетпе-бет көріп, лебізін естіп, өзіңнің оларға әсеріңді көзбе-көз байқап отырудың пайдасы ерекше. Ал біздің үш баламыз бар, олар ата-анасының қасында күнде болғысы келеді. Тіршіліктің осындай кереғарлығынан шаршайтын, әлдебір болымсызға тарығатын кездер де болады. Сондайда ұстазым, өнердегі пірім – Ғарифолла Құрманғалиевтің жалғызақ сөзі есіме түседі. «1935 жылы халық өнерпаздарының тұңғыш республикалық слетіне қатыстым. Соның ұйымдастырушылары «Шындап айналыссаң өнерің халық қажетіне жарайды екен, астанаға келгенің жөн» дегенді естісімен анау-мынауға қарамай бала-шағаммен түгел көшіп келдім. Ол кезде үй мәселесі қиынақ, тіпті оны жоқтамаймыз да. Біз үй-ішімізбен театрдың кішкентай бір бөлмесінде бірнеше жыл тұрдық». Ғарекең мұны мақтан үшін айтпайды.

	Сол жылдар қиын да болса қызықтырып тұратындай сағынышпен, өнерге деген ғашықтықпен айтады. «Мен тіршіліктің китіңінен тарығып отырғанда ұстазымның сол сағынышты, ғашық жүзін елестетіп, өзімнің болымсыздығыма ұялып қаламын. Содан өзімді өзім қамшылаймын. Ал өнерде қамшылау да керек. Онсыз шабандап қалуың мүмкін» дейтін Қаламқас оңаша бір ой үстінде.

	Қамшылауы зорлық емес, шығармашылық ізденіс, толғаныстан туған нағыз шабытты тіпті арқалы өнердің өресін көрсетті. Өз қатарының арасында ұзақ, тұтас жырларды айтуға ден қойғандардың алғашқыларының бірі Қаламқас еді.

	«Нарқыздан» кейін Байғаниннің «Төрехан» поэмасын жырлады. Кәдімгі әлқиссасын әңгімелеп бастап, тыңдаушысын оқиғаға ынтықтырып әкеліп, небір көне мақамдармен жырлап беретін. Сол кезде көздері нұр шаша, бойы еңселеніп, қазақша айтқанда арқасы қозып, титтей сызаты жоқ биік әрі күшті даусы төгіліп, әрі сөзі жаттатып отырғандай айқын, сонымен бірге үн, сөз, орындау мәнері тұтаса бірігіп ерекше сұлу сурет туатын. Өзі де ұзын бойлы, еңсесі шалқақ, нағыз алма мойын, аршын төс, келбетті адам ғой. Ал домбырасын қолға алғанда мүлде өзгеріп, көздері жасаурап, әлдебір тұманға сіңіп кеткендей алыстап, дәл қасыңда отырса да басқа бір кеңістікке өтіп кеткендей оқшауланып шыға келетін. Бір-екі минуттық ән айтса да, ұзақ толғау немесе тұтас жыр айтса да арқаланып, сол оқиғаның нақ ортасында жүргендей, тыңдаушыны да сол әлемге жетектегендей кейіпке енетін. Жыр біткенде сәл ғана тым-тырыс отырып, жасаураған көздерімен айналаны шола қарап, әлгінде ғана өзі ішінде жүрген әлемнің ғайып болғанына таң қалғандай қабағын көтеріп қойып, сәл жымия басын иіп, тыңдаушыға ілтипат көрсетеді. Келесі шығарманы орындағанда тағы солай. Шығарманың мазмұнына қарай бет-әлпетінің өзгеруі өз алдына, салалы саусақтарынан, ырғала теңселген бүкіл бойынан бір ерекше қуаттың екпіні сезіледі. Қанша шығарма орындаса сонша рет бүкіл болмысымен өзгеріп шыға келетін. Шығарманың характеріне қарай дауыс екпіні көтеріліп немесе бәсеңдеуіненақ көп нәрсе аңғарылады. Қаламқас табиғатында арманшыл, күнделікті күйбең тіршіліктің қамына соншалықты назар аудара бермейтін, әлдебір қиялдар жетегінде жүргендей көрінетін. Бірақ ойға алғанын жүзеге асыруда табанды, бірбеткей қайсарлық танытатын. Қарақалпақ еліне арнайы барып Наурызбек жыраудың мақамын үйренді. Маңғыстауды аралағанда сондағы егде өнерпаздармен кездесіп Қашаған жырларының ерекшелігін, жалпы өңірдегі жыршылық пен әншіліктің айырмасын бағамдады. Ол өнерге келген кезде бұл сала енді ғана еңсе тіктеп келе жатыр еді. Сондықтан көптеген әншілердің репертуары ұқсас болатын. Әрине, сол бірнеше толғаулар мен халық әндерін айтып та тыңдаушысын қалыптастыруға, халыққа рухани қызмет етуге болады. Бірақ Қаламқастың табиғатында орындаушылықтан шығармашылық басым болатын. Ол әлдеқашаннан орындап жүрген шығармасының өзін әрдайым бірінші рет айтатындай еді. Сонымен бірге ылғи жаңалық іздеп жүретін. Бүкіл тарихын, болмысын ауыздан ауызға жеткізу арқылы ғасырлар бойына сақтаған халықтың ұлттық әншілік өнерінің ашылмай жатқан қырлары барын өнерпаздық түйсікпен сезетін. Соны табу үшін ізденетін. Сол үшін әндерге, шағын толғауларға қоса ұзақ балладаларға барды. Мәселен, Махамбеттің толғауын, бір деммен айтып шығу керек. Созып, құйқылжытып, құбылтып әлеміштеудің қажеті жоқ. Ал балладаларды тыңдаушының құлағына жағымды, сонымен бірге мазмұнды басып кетпейтін әуенмен айту керек. Әуен жоғары шырқап кетсе, тыңдаушы оқиға желісінен айырылып дауысты қызықтап кетеді. Әншінің негізгі мақсаты – балладаның, жырдың мәнін жеткізу. Әуен бұл жерде қосымша құрал, бірақ көрнекі құрал. Кәнігі жыраулардың өз мақамы болған. Атақты Мұрын жыраудың 1943 ж. Алматыға келіп «Қырымның қырық батырын» жаздырғаны белгілі. Жыраудың қасында айлап отырып, айтқанын хатқа түсірген ақын, халық жазушысы Мәриям Хакімжанова: «Бірнеше ай отырып жырлардың сөзін жазып болған соң, қайталап оқытып, қате жерін түзетіп жаздырып, риза болып отырды. Сонан соң енді мұның мақамын қалай етеміз? Мәриям, мақамымен айтпаса жырдың сәні болмайды ғой», – деп қатты қапаланды. Өзі жай есіне түсіргенде немесе қатесін түзеткеннің өзінде мақамымен әндетіп айтатын. Тақпақтап айту дегенді түсінбейтін. Сонда Ахаң (Ахмет Жұбанов) үй-үйді аралап магнитофон таппады. «Біздің қолымызға түскен жігіттер жыраудың мақамын үйрене алмады», – деп еске алатын. Демек, мақам біздің құлағымыз үйренген ән-әуен емес, мұны сол жыраудың өзіндік фирмалық белгісі деп қабылдау дұрыс болар. Сол Мұрын жыраудың «Қырық батырын» өз құлағымен тыңдаған Мәриям Хакімжанованың: «Жырау айтып отырған жырдың мазмұнына, өлеңнің буын санына қарай мақамын өзгертіп отыратын. Бір жерлерінде боздатып, бір жерлерін көтере шалқытып, бір кезде екпіндеп екіленіп кеткенде жазуымызды ұмытып, тыңдап қалатынбыз. Сонан соң шаршап қала ма, әлде өзіне көңілі толмай ма, «Е-е, сексен деген еңсеңді көтертпейді екен» деп үнсіз қалатын. Сонан біраз демалып, әлгі тоқтаған жерінен әрі қарай жалғағанда сол мақаммен алып жүре беретін», – дегені бар.

	Соған қарағанда мақам-жыраудың осы жырларды айта жүріп, оның тыңдаушыға әсерін, оқиға мазмұнының әсерлі жетуін бақылай келе қалыптастырған әуені. Бұл біз естіген жыраулардың бәрінде болған. Қаламқас Орашева өзінің шығармашылық ізденісінде осы дәстүрге ден қойып, сонымен кәдімгідей айналысып, айтарлықтай нәтижеге жетіп, халықтың көлемді жыр тыңдау мәдениетін қалыптастыра бастаған болатын. Оған Қаламқастың орындауындағы жырларды қайталап беруді сұрап радио-теледидарға келіп жататын хаттар куә. Жалпы Қаламқас не істесе де өнерпаздықпен, шабытпен істейтін. Оның қолынан дәм татқандар біледі: дастарқанындағы әрбір тағамы дәмімен де, көз тартар көрінісімен де есте қалатын. Концерттік киімдерінің, әсіресе бас киімінің әшекейлерін өзі үйлестіріп, өзі тігетін. Өмірінің соңында шетелге концерттік сапарға дайындалу үстінде «Олар қазақтың әні ғана емес киіну мәдениетін, сол арқылы ұлттық деңгейін тану керек қой» дегені есімде. Өнер мен өнерпаз жайындағы сондай әңгімелердің естелік болып қалатынын кім білген...

	Қазақ радиосының студиясында ән салып отырған Қаламқасты тыңдап отырып көптеген жоспарлардың сөз жүзінде қалатынын, әрине, білген жоқпын. Жарты сағаттық бір ғана хабарға керекті бірнеше ән, бір-екі толғау, бір ғана балладаны жазып алдық. Ара-арасында көңілі босап кеткен Ғалияға әзілдеп қойып, шетелден келгеннен кейін жыраулық өнердің халық мұрасына қосқан үлесі жайлы көлемді әңгіме қозғамақ едік. Кейбір шығармалардың халыққа неге жетпейтінін, қазіргі тыңдаушылардың халық әндеріне көзқарасы мен түсінігі жайлы да айтпақ едік. Әттең-ай!..



	Арғымақ, сені сақтадым,

	Құлағың сенің серек деп.

	Азамат, сені сақтадым,

	Бір күніме керек деп...



	Көз алдымда көзі оттай жанған әншінің арғымақ қалыпты алға ұмтылған бейнесі, құлағымда мәңгілік сағынышқа айналған биік те сұлу, күмістей таза, бұлақтай мөлдір даусы қалды.

	1997 ж.





Мен қазақ әйеліне қайран қалам...




	Әркімге өз уақыты, әсіресе жастық шағы қымбат, ұмытылмастай қызыққа толы болуы заңдылық шығар. Ол қайталанбайтындығынан да солай көрінетін болар. Бірақ біздің жастық шағымыз – алпысыншы жылдардың ортасы шынымен асқақ арманға толы, ертеңімізге сенімді кезең болатын. Студент қауымының уақыты көп болатыны белгілі. Лекциядан қашып киноға барып, стипендиядан қағылмау үшін әлгі жіберіп алған лекциясын түні бойы жаттап, емтихан тапсыра салып, кешке театрға барып, қаланың бүкіл жаңалығын көзбен көруге үлгеріп жүретінбіз...

	1966 жылдың көктемінде «Аққанат туралы аңыз» балетінің премьералық қойылымына бардым. Композиторы – Ғазиза Жұбанова. Екі актілі балет аяқталды, шымылдық жабылды. Сәлден кейін қайта ашыла бастағанда, жұрттың қол шапалақтауынан зал дүркіреп кетті. Өнерді соншалықты түсініп едім дей алмаймын, осы қуанышты халықтың арасында қол соғып тұрып, өзім де әлденеге шаттанып тұрдым. Қазақ қызы, композитор, оның шығармасы әлемдік дәрежеде танылып отыр (залда шын жапондықтар отырғанын да байқағанбыз) деген сезімнен қарадан-қарап мәз болдым.

	Композиторды, балетмейстерлерді шақырып, сахнаға шығардық. Кімді күткенімді білмеймін, бірақ осындай қарапайым, біртүрлі ұяң композитор болады деп ойлағаным жоқ. Шын асылдың сырты жылтырамайтынын, сыры ішінде болатынын түсінуге әлі ерте еді. Жапонияда композитор болуға талпынған шәкірттен ең алдымен ана тілін жетік білуді талап етеді екен. Мұның мәнісі – тілде сол халықтың әуенінің, сазының арқауы, рухы бар деп есептеледі. Бұл қазаққа да қарасты қағида. Біздің өнер өкілдері бұрынғы Одақ көлемінде немесе шетелге өнер сапарларымен шыққанда, қай елде болса да, халық әндерін, күйлері мен әуендерін өте жақсы қабылдайтынын айтып жүреді. Демек, нағыз халықтық шығармаларда тіл мен әуеннің бір-бірімен үндесетіні сондай, сені ешқашан естімеген адамдардың жүрегіне де жол табасың.

	Бір әңгіме үстінде Ғазиза апай: «Бірде атақты әнші Ғарифолла Құрманғалиев, Ғазиза, сен құранның мақамына назар аударшы, онда өте мол өнер қазынасы жатыр» деген болатын деп, есіне алғаны бар еді. Құранның мақамы жайлы Ғарифолладай үлкен әншінің ойында жүруі де әрі сол ойын Ғазизадай үлкен композиторға айтуы да аса маңызды нәрсе екені қазір өте-мөте түсінікті. Құранның мақамы деген – әрбір дұға оқушы пенденің Аллаға разылығын, оған жасаған мінәжатын, оған деген өтінішін, сенімін өз көңіліндегі бар ілтипатымен дауыстап айту. Айтушының сенімі кәміл, бар иманымен ұйып отырғандықтан соншалықты құлаққа жағымды естіледі. Айналып келгенде бұл да халықтың ділі мен рухының үйлесім табуы.

	Ғазиза Жұбанова шығармаларында сол тіл мен ділдің, рухтың үйлесімі бірден құлаққа шалынады. Композитордың ел сүйіктісі болуының бір мәні сол – шығармаларында халықтың, ұлттың сыр-сипат, мақам, рухани үні сезіліп тұрады. Ән, романс, симфония, опера, балеттерінің бәрінен де құлағымызға ұлттың жағымды, жылы әуені келеді.

	Әдетте, музыкаға аудармашының қажеті жоқ дейміз. Әуеннің қасиетін түсіну үшін оның шынында да қажеті жоқ. Оған тыңдайтын құлақ болса жеткілікті. Сөйте тұра, неміс, француз, ағылшын композиторы, үнді, араб, итальян әуені деп бөлеміз.Тіпті кеңестік кезеңде отанымыз бір дегенмен орыс, белорусь, украин, грузин, әзірбайжан, татар, өзбек әуендері деп бөлетінбіз. Түбіміз бір деген қазақ, қырғыз, өзбек, түркімен, башқұрттардың да әнін, ырғағын, ритмін бір-бірімен шатастырмайтын едік. Сондай-ақ әлемдік кеңістікке шығып, адамзат құндылығына айналған Вердидің «Аида» операсында араб мақамын, Пуччинидің «Чиочио-сан» операсында жапон сазын, Бородиннің «Игорь князь» операсында қыпшақтар биінің ырғағын анық байқатады. Өйткені тақырып соны талап етіп тұр. Өйткені композитордың шеберлігі алып отырған тақырыбына қарай басқа халықтардың музыкалық рухын толық меңгеріп тұр. Сондықтан да ол шығармалар әлемнің қай түкпірінде естілсе де, итальян немесе неміс, әйтпесе орыс композиторларының жапон, араб, испандықтар өмірінен жазылған шығармасы деп қабылданады. Бір-бірін жоққа шығармайды, ешкімді шатастырмайды.

	Апаймен әңгімелескен кездерімде өнер жайлы, өмір жайлы, адамның арманы жайлы талай сөз қозғалды. Сонда айналып-айналып әкесін – Ахмет Қуанұлы Жұбановты аузына ала беретін. Әрине, қазақ музыкасы хақында әңгіме бола қалса, Қазақстанның кәсіпқой музыкалық тарихының басында тұрған, қазақтан шыққан тұңғыш дирижер, академик, музыкадан ғылым докторы, профессор, композитор, қазақтың тұңғыш консерваториясын ұйымдастырып және оның бірінші ректоры болған Ахмет Жұбановты еске алу заңды нәрсе. Былайша айтқанда, өзінің толыққанды кәсіпқой копозитор болуына жагдай жасаған, қолдау көрсеткен әкені еске алу үлкен ғанибет. Бірақ ол кісінің әңгімесінде бұл – баланың әкеге деген махаббаты ғана емес, кішінің үлкенге ілтипаты, шәкірттің ұстазға құрметі, өнерпаздың өнер құдіретіне табынуы.

	– Өмірде біздің қандай дәрежеге қолымыз жетсе, бір игілікті іс істесек, қоғамнан өз орнымызды тауып, дұрыс жүрсек, ол – ең алдымен әкеміздің еңбегі. Музыка мектебі – талапты балалардың емес, талантты ата-аналардың мектебі» деген әзіл-шыны аралас әңгіме айтылады. Шындап ойлансақ, расында солай ғой. Себебі нағыз сауатты, кәсіпқой музыка маманын тәрбиелеу үшін баланы 7-8, тым болмаса, 9-10 жасынан оқыту керек. Ал бұл жастағы бала кім болғысы келетінін, қандай мамандықты таңдайтынын, неге бейім екенін қайдан біледі? Оны біреу баулу керек қой. «Әке – балаға сыншы» дейді қазақ. Біз ағайындылар түрлі мамандықты меңгердік, әр салада қызмет істейміз, әрқилы дәрежеде жеткен табыстарымыз да бар шығар. Соның бәрі әкеміздің көрегендігінен, мейірімінен, ерекше қамқорлығынан деп түсінемін. Бала деген әбден өсіп, өзімен-өзі болған кезде ғана шын қуаныш. Ал оған дейін қаншама уақытыңды, еңбегіңді, көңіл шуағын, ерекше назарды талап етеді. Мұны қазір ғана, өз балаларым өсіп қалғанда, шын түсінгендіктен айтып отырмын. Әйтпесе, бала кезімізде әкемізге қаншалықты мазасыздық, орынсыз қобалжулар әкелгенімізді білуші ме едік? Қазір сондай сәттерді өзім бастан кешкенде, ерекше жауапкершілікті ұқтым, өтелмес қарыздар екенімді сезінемін. Ең алдымен әкемнің алдында, сол кісі арқылы елім алдында, өз қатарластарым алдында, атқаруға тиісті істерімді үнемі есте ұстап, салмақтап отырамын. Егер мен халық сыйлағандай азамат, жолдасым сүйгендей жар, балаларым құрметтейтіндей ана бола алсам, соның бәрі әке-шешеміздің тәрбиесі, өмірлерінің бізге қалдырған нәрі, біздің алып қалған ең үлкен байлығымыз, – деп бір жолы Ғазиза апай ағынан жарылды.

	Қандай мақтанышқа да лайық байлық қой, шіркін! Ғазиза апай сіңлісі Роза екеуі музыка саласында, Болат пен Қайыр Жұбановтар химия ғылымында, Ажар Жұбанова – биология ғылымында өз орындарын алған тұлғалар. Академик, профессор, ғылым докторлары. Бұларға қоса Ақырап, Мүслима, Асқар, Есет, Қызғалдақ Жұбановтар бар. Бұлар Ахаңның 37-ші жылдардың зұлматында атылып кеткен ағасы – Құдайберген Жұбановтың балалары. Нақақ емес-ау, қазақтың тіл білімін түбегейлі ғылыми айналымға шығарып көтеру керек, жалпы тарихына сай ұрпақ тәрбиелеу керек деген ниеті үшін, сол бағыттағы толағай еңбектері үшін атқан оны. Сол ағасының жесірі – балаларымен бірге Ахаңның үйінде тұрғаны, екі үйдің оншақты баласы бірге тәрбиеленгені және бәрінің де қазақ ғылымында атаулы орны барлығы елге мәлім. «Баланың өзі болғандай, келіннің өзі келгендей» дегендей, бәрі өсіп, өздіөзді болғанда шіркін деп айта салу оңай-ақ. Бірақ екі көзіңнің бірі жау болып тұрған кезде, «халық жауы» атанған ағаның бала-шағасын өз балаларымен бірге бағып-қағу, әрқайсысына өмірлік дұрыс бағыт беру, ең бастысы балалардың бауырларына мейірімді, Отанына адал, халқына ілтипатты болып өсуіне әсер ету, бұл жай ғана ағайындық емес, үлкен азаматтық, керек болса, ерлік. Ұрандаған, айқайлаған ерлік емес, күнделікті тәуліктің 24 сағаты бойында жылдар легінде үздіксіз жалғасқан жүректілік. Сол ағаның айбынды мекеме алдында да, тарих алдында да, халық алдында да толық ақталғанын бүкіл елімен бірге балалары да тойлады. Бұл Ахмет Жұбановтың тарихтағы тағы бір жеңісі еді. Ғазиза апай айтқан байлықтың ішінде осындай өлшеусіз мейірім, халықтық қасиет те бар.

	Мұның бәрі Ахмет Қуанұлының қызы ғана емес, «Ғазиза Жұбанова» деген аты бар, жоғары білімді профессор, әннен операға дейін шығармалар жазған белгілі тұлға болған кездегі пайымдаулар, тұжырымдар ғой. Оған дейін ше?..

	Оған дейін кішкентай Ғазиза өзі сияқты балалармен бірге Алматыдағы № 51 орта мектепте оқыды. Солармен бірге әртүрлі науқандарда колхоз жұмыстарына қатысты (мұндай шаралар кеңестік кезеңде үйреншікті болатын), ұшқыш болсам, адам қиялы жетпейтін биіктерді бағындырсам деп армандады... Бұлар елдің сол кездегі ахуалына қарай туған жасөспірімдік қиялдар еді.

	Бірінші рет 7-сыныпта,«Кім болам?» деген тақырыпта шығарма жазғанда: «Композитор боламын» деп ашық жазды.«Неге солай жазғанымды ешқашан түсіндіріп бере алмаймын» дегенді апайдың өзі. Ол кезде түрлі-түрлі қиялдар болатын. Жоғарғы сыныптарда филолог немесе тарихшы болу да дұрыс көрінетін.

	– Ғазизаның композитор болуы – Жаратқанның таңдауы, – дейді филология ғылымдарының кандидаты Мүслима Құдайбергенқызы Жұбанова. – Филология, жалпы, тіл білімі, тарих деген біздің әулетіміздің болмысына тән нәрсе ғой. Менің әкем Құдайберген оншақты шет тілін меңгерген, өмірінің соңына дейін балаларына да солай тәрбие берді. Ахмет ағам қазақ әдебиетінде жаңа шыққан кітапты алып келіп, «бәрің кезекпен оқып шығыңдар» дейтін. Оқып шыққан соң бәріміз бірге кітапты талқылайтынбыз. Әркімнің өз пікірі болатын, ағам бәріміздің түсінігімізді түгел тыңдайтын, шығарманы талдауда бағыт беретін. Әуезов, Мұқанов, Мүсірепов, Мұстафин, Жароков шығармаларын біз алғашқылардың бірі болып оқыдық деп сенімді айта аламын... Біз Ғазиза екеуміз бірге жатамыз. Көрпенің астында біреуміз май шамды жағып ұстап, екіншіміз кітапты ұстап оқимыз...Сонда кітапты басқалардан бұрын оқып, онда не жазылғанын елден бұрын білу дәреже болатын. Әрине, құр зуылдатып оқып шығу емес, түсініп, мағынасын талдап білу шарт. Ағам үстірт бірдеңені айта салсаң, қатты ренжитін. Жалпы, ол кісі не нәрсені болса да жеңіл-желпі, жүрдім-бардым істеуге, көпіртіп көп сөйлеуге, өтірік мақтанға, анық білмейтін нәрсені білемін деп айтқанға қарсы болатын. Өтірік айтқан адаммен сөйлеспейтін...

	Біздің туған жеріміз Ақтөбе облысының Темір ауданындағы 9-шы ауыл аталатын. Ауылдың бір жағында Мұғалжар таулары, бір жағында шетіне көз жетпейтін шалқар дала, Қаракөл деген терең көліміз болатын. Оны біз ерсілі-қарсылы жүзіп өте беретінбіз. Сол көлдің жағасында жартас болатын, жартастың астында аппақ, тап-таза сусылдаған құм болатын. Ғазиза екеуміз сол құмда ойнайтынбыз. Сонда Ғазиза әлгі аппақ құмды саусақтарының арасынан сусытып отырып: «Мүслима, тыңдашы, аққұм ән салып тұр!» дейтін. Ал мен саусақтың арасынан сусыған құмды ғана көремін... Ол табиғаттың әрбір дыбысынан: желдің ызыңынан, судың аққанынан, таудан ескен лептен... бәрінен «ән» еститін. Біздің ауылда екінің бірі домбыра тартады, шетінен әнші, жырды бесіктен тыңдап өстік, сондықтан өнерге бәріміз де шет емеспіз. Бірақ әлгі аппақ құмдағы ойынымыз, оның құмның әнін тыңдайтыны ылғи есімде тұрады.Сол кезде біз 4-5-тердегі баламыз ғой. Бірақ ол сол «Аққұмын» үнемі сағынып жүретін. Ел жаққа барғанда міндетті түрде барып аппақ құмды саусақтарының арасынан сусытып біраз отыратын. Туған жерінен нәр ала ма, алыстап кеткен балалық шағын іздей ме, әлде бәрінің бастауындай көретін әкесін сағына ма?.. Соңғы рет 1988 жылы бардық. Тағы келеміз деп қоштасып едік. Бірақ...

	Композитор Ғазиза Жұбанованың тұңғыш романсы ұлы Абайдың туғанына 100 жыл толу мерекесінде орындалды. Содан кейінгі бүкіл саналы өмірі музыка мектебінде, Алматы, одан ары Мәскеу консерваториясында, кейін оның аспирантурасында оқу және бәрінде де үздік оқу әрі жазу, жазу болып жалғаса берді. Ән, романс, симфония, оратория, балет, опера жазу...

	Менің ол кісімен азды-көпті әңгімелескен кезімде «Аққанат» пен «Хиросима» балеттері, «Еңлік-Кебек» операсы көрерменнен бағасын алып үлгерген. Бірінші симфониясы – «Жігер» (мұны әкесі Ахмет Жұбановқа арнаған) тыңдаушылар назарына жеткен. Алда «Әйелдер аралы» атты екінші симфония, 5 жасқа толмай шетінеп кеткен ұлы Ақанға арналған үшінші симфониясы – «Сарыөзек метафоралары», «Арал аңызы», «Татьянаның хаты», «Адамды сақта» («Возлюби человек человека») ораториялары, «Жиырма сегіз», «Құрманғазы» опералары, «Қарагөз», «Баттерфляй ханым» балеттері бар еді.

	Ал ректормен сөйлесіп отырғанда композиторлықты, яғни жаңа шығарма, шабыт, бір сәт те болса бақытты ететін премьеларды қоя тұрып, мәселе шаруашылыққа, ұстаздыққа қарай бұрыла береді.

	Негізі, композитор болу үшін ең әуелі талант қажет дейміз. Себебі титтей де болса дарының болмаса, қанша академия бітіргеніңмен ешқашан композитор шықпайды. Ал дарынның бар екенін білген соң, ең қажетті нәрсе – сенім. Өзіңе әбден сенген соң барып еңбек, тағы да еңбек... Әрі дарынды тануда кеш қалмаған дұрыс.

	– Баланың бәрі бірдей Моцарт сияқты 4 жасында музыка шығарып, оны есте қалғандай етіп ойнай бермейді ғой... Сондықтан оны тануда ата-ананың, мектептің өте үлкен ролі бар. Балада дарынның ұшқыны бар екенін 14-16 жастан кешіктірмей танып, баули алсақ, көп нәрсе ұтар едік. 18-19-дағы жасөспірім композитор болам десе, кеш қалуы мүмкін. Себебі, бұл кезде баланың дүниетанымы, айналаны қабылдауы алғашқы таза қалпында болмайды. Ол бұған дейін әрқилы әуендерді тыңдап, соларға еліктеуі мүмкін, содан келіп өнерге деген алғашқы таза әсерін жоғалтады... Қалаға қарағанда ауыл балаларының қабылдауы әлдеқайда кіршіксіз, пәк келеді. Бұл жерде күнделікті өмірдегі әсерлердің орны ерекше. Мысалы, біздің елде симфония, оратория, кантата сияқты шығармаларды тыңдайтын қауым жоқ, тіпті операны да әлі түсінбейді деген пікірлер айтылады. Соны әжептеуір мәдениеттіміз, өркениеттен хабардармыз деген адамдар айтады. Мұндай пікірлерді айтқызатын желдің қай жақтан соғатынын мен қазір білемін. Кезінде Мұхтар Әуезовті ескілікті көксейді, Қаныш Сәтбаевты ұлтшыл, Ахмет Жұбановты ағасының артынан «халық жауы» атандырып, елден қумақшы болған сондай пікірлер еді. Мен мұны қазір елуге келгенде анық біліп айтып отырмын...

	Ал шын музыканы тыңдаушы іздесеңіз, ауылға барыңыз. Мен 1963 жылы Қазақстан композиторлар Одағын басқарып тұрған кезде облыстарда музыкалық фестивальдар ұйымдастыруды қолға алдым. Әрі ол жастар музыкасының фестивалі болу керек. Өйткені еліміздегі жас композиторларды, солардың жаңа ізденісіне қолдау керек еді. Бірінші фестиваль Шығыс Қазақстан облысында, екіншісі Қарағанды облысында өтті. Қалалықтар тыңдамайтын, түсінбейтін симфонияны далалықтардың демін ішіне ала тыңдағанын сонда көрдім. Өйткені олар«құлағы бұзылмаған», сұлулықты ешқандай ағымға байланыстырмай, сол қалпында бағалайтын тыңдаушылар еді.

	Жаңа нәрсе бар, жақсы нәрсе бар. Жаңаның бәрі жақсы бола бермейді. Өзіңнің негізіңді сақтай отырып та жақсы жаңалықтар жасауға болады. Бұл ақиқатқа менің сол фестивальдарда тағы да көзім жетті. Консерваторияның бірінші курсында жүргенде мен қазақтың үш әнін «Япурай», «Қорлан» және «Көзімнің қарасын» аспаптарға арнап өңдедім. Қанша тер төккенім өзіме ғана белгілі. Ұстазым әндердің рухына сай бейне жасауды, әуеннің саздылығын көрсететін жаңа үйлесім, көтеріңкі сезім талап етті. Жұмыс ұстаздың мақұлдауына ие болды. Менің мақтанышыма айналғаны – өз романстарының біріне шығыс музыкасы қажет болғанда мен өңдеген «Көзімнің қарасын» кірістіргені...

	Ал сол Юрий Александрович Шапорин – Родион Щедриннің, Александра Пахмутова, Софья Губайдуллина, Эдисон Денисов, Андрей Шнитке, Евгений Светланов, Ғазиза Жұбановалардың ұстазы, белгілі композитор, көрнекті музыка маманы болатын... Ұстазы жайлы айтқанда Ғазиза апай әлі де ұстаз алдында отырған шәкірттей кішілікпен, бірақ мақтанышпен жылы жымиып қойған-ды...

	Бұл Ғазиза апайдың әр жайға қатысты ойлары. Жалпы, Ғазиза Жұбанова сынды композитордың шығармаларына көзқарас та қилы-қилы болған. «Жұбановтың қызы болған соң...», «Мәскеу консерваториясында оқып, сондағы әртүрлі ағымдармен әуестенген...» деген сияқты пікірлер де айтылған. Бірақ бір ғажабы, оның барлық шығармаларында қазақ әуені, домбыра үні жүреді. Барлық шығармаларына қазақ даласындағы елді елең еткізер оқиғалар қозғау салған. Тіпті жапоннан келген «Хиросима» мен «Баттерфляй ханымның» өзінде қазақ еліне, қазақтың еркін рухына үйлесімді мазмұн бар. Сонымен бірге бүкіл адамзаттық деңгейдегі тақырыпты қозғайды. Мәңгілік махаббат, адамдардың бір-біріне мейірімі, өз отанын сүю, елдің бейбітшілігі мен халықтың амандығын ұлықтау, адамды өмір сүруге ынталандыру – осылардың қайсысы қазаққа, адамға жат тақырып? Ғазиза Жұбанованың шәкірттері де ұлттық колориттегі жоғары шеберлікті адамзаттық қасиеттермен ұштастыруды көздейді.

	Жұбанованың ректорлығы кезінде Алматы консерваториясында бірқатар елеулі өзгерістер болды. Театр факультетінің негізінде 1978 жылы театр және көркемсурет институты ашылды. Халық аспаптары кафедрасы – домбыра, қобыз бен баян және оркестр дирижері деген үш кафедра жұмыс істейтін факультет болып қайта құрылды. Шекті аспаптар кафедрасы скрипка және альт пен виолончель болып бөлінді. Қазақ музыкасын тереңірек зерттеу үшін қазақ музыкасы мен фольклоры кафедрасы ашылды. Музыкалық арнаулы оқу орындары педагогтарының мамандығын жетілдіру факультеті ашылды. Осы факультет жұмысының нәтижесінде музыкалық және мәдени-ағарту училищелеріндегі оқыту сапасы айтарлықтай жоғарылады. Методика және психология кафедрасы да сол кезде ашылды.

	Сол жылдары әлеуметтік мәселелермен арнайы шұғылданған ректордың ықпалымен жаңа пәтер алған, жатақханаға қолы жеткен мұғалімдер мен студнттердің алғысы мол.

	Әрине, Ғ. Жұбанова ойындағысының бәрін бірдей орындай алмады. Опералық-симфониялық дирижер, музыкалық театрлардың режиссері және балетмейстер мамандығын консерваторияның өз қабырғасында дайындағысы келген. Бірақ Кеңес одағы кезіндегі Мәдениет министрлігі бұл ұсынысқа бірнеше рет тойтарыс берді. Ол мамандарды орталықта (демек Мәскеу мен Ленинградта ) дайындайды, соларды шақыру керек деген уәж болатын. Шақырылып келгендер мұнда түбегейлі қалғысы келмейтін және олардың жергілікті ерекшеліктерден мүлде хабары жоқ екені олардың басын ауыртпайды ғой.

	Дегенмен, Ғазиза апай өзі басқарған 12 жылдың ішінде Алматы консерваториясын Одақтағы жетекші музыкалық оқу орны деңгейіне көтере білді. Осы консерваторияның негізін қалаған әкесінен алған өнегесі, жан-жақты түбегейлі алған білімі, тегіндегі ұстаздық қасиет еңбекқорлығына қосылып,ойына алған, алдына қойған мақсаттарының жүзеге асуына жағдай жасады ғой деп ойлаймын, соның бәрі бақытты отбасы аясында атқарылған жұмыстар...

	Студент кезінде отау көтерген Әзірбайжан Мәмбетов екеуі 5 баланың ата-анасы болды. Үлкендері Дина (ұлы күйшінің құрметіне Ахмет Жұбановтың қойған аты) мен Әлия – музыка мамандары, педагогтар. Әліби – композитор, кенжелері Адай – филолог (Ақан кішкентайында шетінеп кетті деп жоғарыда айттық). Бұл да ата-анасынан алған тәрбиесі болса керек.Өмірдің ащы-тұщысын бірдей көріп, толыққанды тіршіліктің мәнін сезінгендіктен де өзгелердің жағдайын толығырақ түсінген болар. Сондықтан да Ғ. Жұбанованың шәкірттері осы күнге дейін сондай ұстазы болғанын мақтан етеді...

	Ғазиза апайдың кезіндегі студенттер Айман Мұсаходжаева – қазір тәуелсіз Қазақстанның музыка Академиясын басқарады, әйгілі скрипкашы; Жәния Әубәкірова Алматы консерваториясының ректоры, атақты пианист.Қаншама өнер шеберлері шет елдерде көрнекті ұжымдарда қызмет етеді.

	Ғазиза апайды ешкім де сұлу еді дей алмаса керек, тіпті бір көргенде танымайтын адамның есінде қалмайтын қарапайым болатын. Бірақ сәті түсіп тілдесе қалсаң, осы бір кішірек қоңырқай көздері ішкі мейіріммен шуақ шашып тұратын ақсары әйелдің ақырын да нық үнінен ерекше жылылық сезіп, көңіліңізде адам атаулыға ілтипатыңыз оянар еді. Артық пафос, өрелі адамға тән деп есептелетін көтеріңкі мінез жоқ, өзің сұрамасаң атақ-дәрежесін де тәптіштемейтін сыпайылығын көргенде, шығармашылық деген әлемнің есігін ашар-ашпастан желпініп жүретін «мінезді тұлғалар» үшін қарадан-қарап ұялар едіңіз. Сонан соң қазақтың «терең су білдірмей ағады» дегенін есіңе алып, бізге сондай болу қайда дегендей пұшайман күйге түсер едіңіз. Бүкіл болмысынан адамға деген ілтипатқа қоса, өзіне деген сенім, қимыл-қозғалысынан мақсатты ісіне мығым табандылық сезіліп тұрған осы бір орта бойлы, ашық жүзді, құлаққа жағымды қоңыр үнді адаммен кездестірген тағдырға шексіз риза болар едіңіз...

	Ғазиза Жұбанова – қазақ әйелдерінен шыққан тұңғыш кәсіпқой композитор, барлық салада музыка жазған, қазақтың музыка өнерін әлемге танытуда өлшеусіз еңбек еткен көрнекті тұлға. Шын мәнісінде дарынды, намысты, табанды, қазақы қалпымен қайран қалдыратын жан еді. Ондай адаммен замандас болудың өзі еңсеңді көтереді.





Қазақтың қызы қандай-ды...




	Бұл тірісінде аңызға айналған адам болатын. Сол аңыз қалпында арамызда жүрді. Соған қарамастан ұзақ жылдар бойы тасада қалды. Қоғамның талқысы... Соған қарамастан Хиуаз Қайырқызы Доспанова өз өмірін жеңіспен аяқтады.

	Келген адамға бірден «Мен 1-нші топтағы соғыс мүгідегімін және еңбек ардагерімін, қазақтан әйгілі қызыл армияның офицері болған жалғыз әйелмін, маған дейін де ешкім болған жоқ, біздің елде. Сонан соң комсомол жұмысында болдым. Алматы Қазақ Советтік Социалистік Республикасының астанасы болып тұрғанда қалалық партия комитетінің салалық хатшысы болдым. Қазақ ССР Жоғарғы Советі Президиумының хатшысы болдым...» деп өзін таныстырады.

	«Мұнысы несі, әлде өзінің лауазымды, жоғары дәрежелі кезін жоқтап, әрбір кездескен адамға қайталап айтып, өзін-өзі жұбата ма екен?» деп ойланып қалдым. Тіпті басқа да пендешілік ойлар келді.

	Әңімелесе келе бұл пендешілік ойлар менің пенделешігімнен шығып жатқанын түсіндім. Әлгіндей тосын танысумен ол келген адамның өресін өзінше сынайды екен. Бұл өзі менің кім екенімді біліп келген адам ба, әлде баяғыдағы атақты кемпірдің қазіргі түрі қандай екен деп әуестікпен келген адам ба, деген кішкентай қулығы екен.

	Әрине, көкірегінде көзі бар адамға «Хиуаз Доспанова» деген есім бірден қазақ қыздарының ішінен тірісінде аңызға айналған ұшқыш-штурманды, Ұлы отан соғысы кезінде фашистердің басына нағыз ақырзаман орнатқан, сондықтан да «түнгі мыстандар» атанған және сондықтан Гитлердің өзі әрбір атып түсірілген әйел-ұшқыш үшін соны орындаған солдатқа «Темір крест» беріп, біраз күнге үйіне демалысқа жіберуге уәде еткенін, қысқасы соғыс кезінде атақты Марина Раскова командир болған әйгілі әйелдер авиаполкінде болған жалғыз қазақ қызын елестер еді.

	Соғыс басталмастан бірнеше жыл бұрын Мәскеуден Қиыр Шығысқа дейін тоқтамай ұшып өткен Гризодубова, Осипенко, Раскова деген әйел-ұшқыштардың ерлігі мыңдаған жасөспірімнің кеудесіне асқақ арман орнатқан. Соның бірі – Қазақстанның батысындағы Орал қаласының мектеп оқушысы Хиуаз Доспанова болатын. Марина Раскованың «Штурманның жазбалары» кітабын жаттап алды десе болады. Не істесе де тыңғылықты істейтін, әрі баланың үлкені болғандықтан жауапкершілігі ерекше Хиуаз айтқанын орындауға, бастағанын аяқтауға өзінөзі дағдыландырған. Осынысы үлкен арманға жетуге септігін тигізді.

	Жалпы Адам ата – Хауа анадан тараған ұрпақ жерде туыпөскенмен, өмір-бақи биікті армандап, көкке ұмтылып өткен ғой. Зеңгір көкте еркін қалықтау, айшылық алыс жерлерге көзді ашып-жұмғанша барып қайту, көк бұлттардың арғы жағында не барын көру ...тым болмаса биік маңсапқа, зор атақ-дәрежеге жету. Әйтеуір Аллатағаланың жаратқан пендесінің жай ғана жерде жүрейін деген біреуі жоқ, бәрі көкке ұмтылған. Әлде бәрінің бірдей шыдамы, еңбекқорлығы, табандылығы, білімі жетпейтінін біліп, Жаратқанның өзі таңдаулылардың мәртебесін үстем етейін деп асқақ арманды бәріне таратқан ба?! Бәрібір бәрі бірдей жете алмайды ғой...

	Қалай болғанда да Хиуаз арманына жетті. Қызының қайсарлығын білгендіктен бе, әлде басқа да кедергілер табылар деп бетінен қақпайын деді ме, әйтеуір қазақ қызына мүлде таңсық жолға Қайыр Доспанов қызын ақ ниетімен жіберді. Өзі пысық, сабағы өте жақсы, қоғамдық жұмысқа белсенді оқушының қалалық аэроклубта жаттығуына мектеп директоры Матвей Костюков та қарсы болмады. Әрине, жауапкершілік Хиуаздың өз мойнында болатын.

	Қаланың сыртындағы аэроклубқа велосипедпен барып келеді. Ондағы тәртіпті, барлық істегі нақтылықты, адамдардың арасындағы сыйластық пен құрметті үйге айтып келеді. Шаршағанын ешкімге білдіргісі келмейді. Таңдаған өзің, жаңынды қинап нең бар еді десе қайтеді? Аэроклубтағы бірге жаттығып жүргендер «өзіңнің кіпкішкентай бойың атылайын деп тұрған серіппе ғой» деп әзілдейтін. Сол табандылығы мен алғырлығының, ең бастысы көздегеннен таймайтын қайсарлығының арқасында мектепті алтын медальға бітірді, ұшқыш деген куәлікті де алды. Бұл жойқын соғыстың қарсаңы – 1940 жыл еді. Иә, серіппедей қайсар, алған бетінен қайтпайтын табанды, ол бұдан 68 жыл бұрынғы Хиуаз болатын...

	Ал бүгін, 2008 жылдың наурызында менің қарсымда соғыс салған, уақыт салған салмақтан шөгіп бара жатқан Хиуаз Доспанова атты кіп-кішкентай кемпір отыр еді. Ана Хиуаздың арманы асқақ, мақсаты айқын, бүкіл өмірі алдында болатын. Мына кемпірдің өмірі де, ерлігі де кейін қалған, өзімен бірге келген ойы ғана. Өмірдегі құндылықтар жайлы, алыстап кеткен жолдастар туралы, сағынышқа айналған сыйластық хақындағы ойлар...

	– Жыл келді, Наурыз құтты болсын! Халіңіз қалай, апа?

	– Баяғыда пионер, комсомолдың бар кезінде «Сіз соғыс ардагерісіз ғой, көмектесейік деп келдік, қандай көмегіміз қажет?» – деп жастар келіп жүретін. «Мүгедек дегенмен өзімді өзім қарай аламын, шаруамды да атқарамын, соңыра күшім келмейтін заманда келіп көмектесесіндер», – дейтінмін. Қазір олар да жоқ, менің де қолымнан ештеңе келмейді. (Апай күліп қойды).

	– Осында тек екеуіңіз тұрасыз ба?

	– Иә, шал ана жақта, мен мында. 6 жыл болды далаға шықпағаныма. Ауаны сағындым, қаланы сағындым, халқымды сағындым. Бірақ өзім жүріп-тұра алмаймын.

	Екі бөлмелі пәтер тап-таза, апайдың төсек-орны да аппақ, шалының бөлмесі де жып-жинақты, бір артық нәрсе жоқ. Күтімді, берекелі шаңырақ екені көрініп тұр.

	– Бала-шағаңыз бар ғой?

	– Балам бар, құдайға шүкір, оған ешкімді теңгермеймін. Балам – жаным сол, оны тірі жанмен салыстырмаймын, сүйенерім де сол, қызығым да сол (Баласын айтқанда апайдың үні ширап, өзі де көтеріліп отырды). Күніне бір келіп, осы үйдің керекжарағын әкеліп тастайды. Оның өз үйі бар, жұмысы бар, бізбен үш үй. Мұғалім ғой, ертеңнен кешке дейін тыным жоқ.

	– Немерелеріңіз бар ма?

	– Бір немерем бар. Ол да құдай мен үшін.

	– Ағайын-туғаннан ешкім қалмады ма?

	– Ағайын-туған бар, бәрі де жастар, ішіндегі ең кәрісі мен. Айтып отырмын ғой, майдың 15-нде 86-ға толамын. Жалғыз інім бар туған, ел жақта, жақында келіп кетті. Қалғандарының бәрі жас қой, Орал, Атырау, Қызылорда жақта, құдайға шүкір, бар туыстар.

	– Мына жаңа қоғам ұнады ма, апа?

	– Капитализімді мен сендерден жақсы білемін. Владимир Ильич Ленин (осылай толық әрі нықтап айтты) өзінің еңбегінде жан-жақты айтқан. Оны біз талдап оқығанбыз...

	Кенет әңгімесін кілт үзіп:

	– Сен кімсің? – деп шұқшия сұрады. – Документің бар ма? Мен Жазушылар Одағына мүшелік билетімді көрсеттім.

	Мұқият қарап отырды. Әлденеден күдіктеніп отыр ма деп, менің мен екенімді дәлелдейтін құжатты да қолына ұстаттым. Екеуіне кезек-кезек қарап отырып: «Мында журналист деп неге жазбаған?» деп сұрады.

	– Ол жазушылық құжат қой. Ал журналистік кәсібім.

	– Өзің қайдан келдім дейсің?

	– Астанадан шығатын журналдың тапсырмасы.

	– Е-е... Ал сендердің қандай капитализм құрып жатқандарыңды мен білмеймін. – Тағы кілт бұрылып, алдыңғы әңгімесін жалғап кетті: – Мен телевизор қарай алмаймын, бір көзім көреді ғой, экранның жыбырлап тұрғанынан басым ауырады. Газеттердің ірі әріптермен жазғандарын ғана оқимын (қырсық қылғанда біздің газеттер барған сайын әріпті ұсақтатып барады ғой). Сондықтан сендердің малый бизнес, средний бизнес, крупный бизнесті қалай құрып жатқандарыңды мен білмеймін. Келгендердің бәрі өзің сияқты, маған ештеңе айтпайды, қайта өзімнен сұрайды. Жылдап үйден шықпай отырған мен не білемін...

	Сексен бесің оңай емес. Әлгі оқыс мінездері бір қарағанда үлкендіктің әсері сияқты еді. Мәселе басқа жақтан шықты. Хиуаз Доспанова соғыстан кейін жоғары саяси білім алған адам. Яғни Мәскеуден марксизм-ленинизм институтын бітірген, арнайы саяси кадр ретінде даярланған. Сонан соң Қазақстан комсомол комитетінің бірінші хатшысы болып тағайындалды. Өзі айтқандай осы тұста екінші антын – коммунисттік антын қабылдады. Халқына, коммунисттік идеяларға адал қызмет етуге. Біріншісі – соғыс кезінде дайындықтардан өтіп, нағыз майданға кірерде қабылдаған әскери анты болатын. Отанына қырағылықпен қызмет етуге, оның жауларымен күресуге. Сол кездерден қалыптасқан ішкі ұстаным, нақтылық, мәселенің басын ашып сөйлесу өзгермеген. Кіммен, қандай мақсатта, не үшін сөйлесетінін анық білуі керек. Бұл қазіргі бірде кекетіп, бірде езу тартып айта беретін «іштен жау іздеу» емес. Бұл –шын мәнісіндегі коммунистік іскерлік, идеяға берік және ел үшін тиімді, адал қызмет ету. Әлгі бизнестердің түрін сартылдатып салалап айтқанына қарап, оны шынында бізден артық білетініне күмәнім қалмады. Бірақ бұл кісілердің сол білгенін елдің игілігі үшін жүзеге асыруға да мүмкіндік бола бермеді ғой...

	– Е-е, жазушысың. Біздің кезімізде де болған жазушылар. Мұхтар Әуезов, Сәбит Мұқанов, Тайыр Жароковтерді оқитынбыз.

	Олар елдің алдына шығып сөйлегенде жұрт дем алмай тыңдайтын. Сөзі дуалы қанша жазушылар, ақындар болды ғой заманында.

	– Әрине. Солардың қайсысымен жақсы араластыңыз? Майдангер жазушылар дегендей?

	– Менің хабарласып, араласқаным Талғат Бигелдинов, Бауыржан Момышұлы, Сағынғали Сейітов, Мәлік Ғабдуллин, Жұбан Молдағалиев. Осы елдің ортан қолдай азаматтары ғой! Бауыржан Момышұлы елім деген, намыс деген азамат қой. Мәлік Ғабдуллин қандай еді? Сыпайы, білімді. Осы күнге дейін таң қаламын, мен бір шаруамен базарға ма, дәрігерге ме шығатын болсам ылғи алдымнан кездеседі. Ол кезде мына Комсомол (қазіргі Төле би) көшесіне шығатын арка болушы еді. Содан шығып автобусқа отырамын. «Амансыз ба, қайда барасыз? Жақсы, біздің де бағытымыз екен» деп бірге жүреді. Әңгімелесіп барып, қайтамыз. Үйге дейін шығарып салады. Арасында сен бізге керексің, сен жалғызсың ғой, сондықтан қымбатсың, әйелдің, үй-ішінің жағдайын жақсы білесің ғой, кейінгі сіңлілеріңе, жастарға керексің деп қояды. Әйтеуір жалғыз жүргізбейді.

	– Сіздің бір жаққа баратыныңызды қайдан біледі?

	– Соны өзім де білмеймін. Әйтеуір кездесе кетеді. Немесе

	«Халіңіз қалай, бізден көмек керек пе?» деп ағай жіберді деп, бір балалар сәлем беріп тұрады. Ағай дегенің кім десем, «Бауыржан Момышұлы» дейді.

	– Олардың бәрімен соғыстан кейін елге келген соң таныстыңыз ба?

	– Жұбан Молдағалиев пен Сағынғали Сейітовты соғыс кезінен білемін. Біз Марина Раскованың әйелдер әуе полкында болдық. Онда бір де бір еркек болған жоқ, ылғи қыз-келіншектер. Мен запастағы әскери ұшқыш болып келдім. 1942 жылы майда Оңтүстік майданға бет алдық. Дайындықтан өтіп, кәдімгі соғысқа кіруге. Бізді Раскованың өзі майдан шебіне дейіне шығарып салды.

	Құдай салмасын, содан басталды ғой. Біздің полк туралы немістер неше түрлі лақап та таратқан, әлгі әрбір әйел-ұшқышты атып түсіргенге темір крест бергендері де рас. Өтті ғой небір сұрапыл.

	Бір күні біздің полкке бір топ адамдар келіп, полктың жайжапсарымен танысыпты. Майдан газеттерінің тілшілері екен. Полк командирі Евдокия Бершанская әңгіме арасында «Между прочим, там есть одна казашка» депті. Соны ести салып, ертеңіне жетіп келіпті танысуға. Соғыс дегенің өмір мен обойманың арасындағы сәт қой. Қазір, бүгін барсың, ал ертең кім біледі...

	Сондағы тілшілер Жұбан Молдағалиев пен Сағынғали Сейітов болатын. Содан 1 жұма полкта қонақ болып, бүкіл жағдайын біліп, менің жағдайымды көріп, бастықтарымен танысып кеткен. Қазіргі «Егемен Қазақстан» ол кезде «Социалистік Қазақстан», соған «Қанатты қыз» деген статья жіберген. Сол заманда, соғыс кезінде (сөзге екпін түсіріп айтты) қазақтың бір қызы бар дегенді естіп, майданның алғы шебіне іздеп келіп танысып, елге танытқан жігіттер.

	– Иә, замандастарыңыз мықты, шынында батыр жігіттер екен, бірақ өтіп кеткен соң біліп жүрміз ғой...

	– Әр халықтың да азаматтары бар ғой, бірақ әркімге өз ұлты жақын.

	Сол «Социалистік Қазақстандағы» статья шыққан соң ба, қазір ұмыттым, поляк газеттері көп жазды. Ол кезде Польша коммунистік бағыттағы ел ғой. Жалпы поляктар мәдениетті, ақсүйектеу, зиялы халық.

	– Жастық шығыңызды еске аласыз ба?

	– Сексен беске келгенде жастық шақ деген детсадтың кезі сияқты елестейді. Онің несін еске аламын. Әрі көп нәрсе ұмытылады. Енді не керегі бар, өтті, кетті. Әрнәрсе өз заманында деген. Біздің заманымыз кәриелердің, ерлердің заманы болатын. Сонан да киындау болған шығар. Сендерге оны көрсетпейақ қойсын. Бұл заман жастардың, балалардың заманы, сол қызықтарыңнан айырмасын, тек соның қадірін біле алсаңдар...

	Бұл тағы қандай ойдың бастауы екен деп ойлап қойдым. Бұл кісімен қалыпты сұрақ-жауап түрінде әңгімелесу қиын. Қанша дегенмен үлкен кісі, психологиялық, физиологиялық салмақты көп көрген, қаншама оқиғаларды басынан өткізген. Әңгіме үстінде соның әр жайы көтеріліп жатады. Бұл тіпті бірді айтып, бірге кету де емес. Нақтырақ айтқанда, бір ойдың бірнеше тармағы қатар тарқатылып кетеді. Сонда екеуміздің ой өріміміз бір бағытта тоғысуы керек екен.

	– Бала кезіңіздегі Наурыз есіңізде ме?

	– Мен патша заманынан кейін туған адаммын. Сосын революция болды. Бізге наурызды көрсеткен жоқ.

	– Тың көтеру үшін Қазақстанға адам емес, техника әкелсе болатын еді, деген әңгімелерді естідім. Сіз тың көтеру кезінде жауапты қызмет істедіңіз, осы пікірге не дейсіз?

	– Соғыс бітті, құдайға шүкір, дейміз ғой. Бәріне де шүкіршілік деп келе жатқан халықпыз ғой... Дегенмен әлгі айтқаның қателеу болар. Тың көтеруге мен Мәскеуден адамдарды іріктеп әкелген кісімін. Бір-екі вагон емес, тұтас составпен әкелдім. Солардың бәрінің документімен танысып, кімнің қандай мамандығы бар, қандай пайдасы бар деп іріктедік. Сосын оларды жинап, Қазан вокзалынан составқа отырғыздық қой. Сонда ылғи жастар, ән, би, гармонмен сырнайлатып билегенде вокзалдың төбесіне жеткенше секірді. Сондай қуанышпен, үлкен мақсатпен келді тың игеруге. Көпшілігі соғыстан келгендер ғой, сондай сұрапыл, жойқын қиратудан кейін жаңа өмір бастаймыз, бейбіт тұрмысқа қажет құрылыстар саламыз дегенге бәрі де құлшына қатысты. Арасында теріс пиғылдағы, ауырдың астымен, жеңілдің үстімен жүргісі кегендер де болған шығар. Бірақ негізінен еңбек етуге, соның қиындығына төзуге, содан өздерінің адал нанын табуға ниеттенген адамдар келді. Сосын техника дегенді адамға қарап бөлетін. Қанша совхоз, колхоз бар, оның жері қандай, соған қарай трактор, машина, комбайн, тырма, сеялка дегендер бәрі-бәрі есептеліп бөлінетін. Адам болмаса техника да болмайтын.

	– Қажеттен артық жыртып жерді тоздырды, қазақ халқының болашағын ойлаған жоқ деп жүрміз ғой қазір...

	– Өтіп кеткен нәрсенің қатесі анық көрінеді ғой, оның үстіне... Бірақ мен тыңға келгендердің дұрысымен кездескен шығармын. Бірде Целиноградтан бір топ адам келді, әйел, еркегі аралас. Біз мына сіз салдырған ЦУМ-ды түгел сатып алуға, келдік дейді. Біз қазір қандай жаңа мода барын білмейміз, бірақ жаңа жылды жақсы қарсы алғымыз келеді. Міне, егін жиналды, ақшамызды алдық дейді. Ал ЦУМ-ға біздің пайдамыз тиеді, енді Мәскеуден ең соңғы модадағы дүниені, товарды тікелей Алматыға жібереді дейді. Сонан қазақшалап үйден шай бердім. Дүкенге телефонмен жағдайды түсіндіріп тапсырма бердім. Шамасы бір-екі күн жүріп, шаруаларын бітірген болу керек, кетерде тағы келді. «Сізді бай адам дейтіңдер өтірік айтады екен. Сіз өте мәдениетті, адамды түсінетін басшысыз, бірақ қазақтың ең кедейі екенсіз», дейді.

	– Менің үй-жағдайымды, киім жағдайымды көрді ғой, дүкенді көрді. Жұрттың мен туралы әңгімесін естіді, сонан айтқандары шығар. Менде қайдағы байлық, 24 сағат жұмыста жүресің, онда ресми қызметтік костюм және әскери қалыппен фасон жағына онша мән бермейтінмін.

	– Бірақ әдемі болатынсыз.

	– Не?

	– Әдемі болатынсыз.

	– Әй қайдам... Жас кезінде, бала кезіңде бәрі де әдемі болады ғой.

	– Сонымен, шаруаларын түзеп, сізді мақтап-мақтап, елдеріне көшіп кетті ғой...

	– Иә, көшкендер болды. Тіпті кетерде әдейі келіп қоштасып кеткендері де болды. Бір-екі жыл өткен соң, әлгілердің бір-екеуі тағы келіп тұр. Қанша жерде болдық, көрдік, Қазақстандағы өзіміз өсіргендей дәмді нан ешқайда жоқ екен. Сосын 5-6 отбасы түгелімізбен қайтып келдік дейді. Басқалар да бар шығар, бәрі бірдей маған есеп бермейді ғой. Мыналар келген кезден бастап менімен жұмыс барысында байланыста болған адамдар ғой.

	– Әрине, Қазақстанның наны тәтті. Оны тіпті өсірмегендер де жақсы біледі екен... Кімге өкпелеп отырсың дегендей апай бетіме зер сала қарады.

	– Ал әлгі сіз салдырған ЦУМ дегендері не?

	– Е, соны, сонан соң қазір объявлениясы (бұл ғимараттың атауы дегені) «Президенттің емдеу-сауықтыру кешені» деп жазылған Министрлер кеңесінің ауруханасы, емханасы, дәріханасын тұтас ансамбль етіп салдыруға көмек еткем. Фамилиясын ұмытып қалдым, сол аурухананың директоры келіп: «Хиуаз Хаировна, мұны бірден тұтас ансамбль етіп салдырайық, сол тиімді болады.

	Адамдар әр жаққа сабылмайды, оларға да, бізге де тиімді болады. Осыны жоғары жаққа түсіндіріңіз» деп өтініш айтты. Өзі әбден дайындалып дәлелдерінің бәрін жайып салды. Шынында сол дұрыс сияқты. Халыққа тиімді нәрсені істемегенде не үшін қызмет етеміз? Мына Академияның Үйі, жаңағы ЦУМ, бәрі де біздің Мәскеуден неміз кем, біздің халқымыз сондай құрметті неге көрмейді, деп істелген шаруалар ғой. Енді соның медсестрасы болса да, сондай бір әжеміз бар еді, осы ыңғайлы орынды салдыруға септігі тиген екен, қазір халі қалай екен деп, хабарласуды да білмейді. Бұл әрі беріден кейін мәдениеттілікті көрсетеді ғой.

	– Ешкім хабарласпай ма?

	– Өзіміздің военврачтар бар кезінде құдайдың рахаты еді. Олар өздерінің тәртібі бойынша белгілі уақытта келіп, әнжермінжеріңнің бәрін тексеріп, қажет емін, кеңесін айтып отыратын. Қазір олардың жоғы жоқ, бары өзім сияқты ғой, қайдан келсін...

	– Қазіргі жастар не көрді? Оқып бітірді де, келіп отырды. Сосын сағатына қарап, заңда солай деп уақыт санап отырғаны. Жастар оқып білім алуға, мәдениетке, елді жақсы көруге, елге қызмет етуге, достыққа үйренуі, сөйтіп өздері де алға ұмтылуы керек қой. Жаңа айттым ғой, біздің уақытымыз қариялардың уақыты деп, оның жақсы жақтары да болған. Жақсы нәрсені қалдыру керек қой. Оны әрі қарай дамытып, кейінгі ұрпағыңа беретін болсаң, өмірдің қызығы сол емес пе?!

	– Зейнетақыңыз қанша, апа?

	– Құдайға шүкір, наным мен дәріме жетеді (бұл жөнінде мәселе жоқ дегендей сеніммен және өрлікпен айтты).

	– Зейнетке қашан шықтыңыз?

	«Һі!», – деп күліп алды.

	– Партияның XX съезі деген болды ма? Сонда өткеннің қателіктерін өшкерелеу деген болды ма? Міне, содан ел-елде, жер-жерде қателік дегендерді әділетсіздік дегендерді, айту басталды. Маған да Мәскеуден біреулер келіп әңгімелесті. Өздері менің әскердегі одан кейінгі оқуымды, жұмысымды бәрін біліп отыр. 300-ге жуық әскери тапсырмамен ұшқансыз, неге Батыр атағын алмағансыз деп сұрайды. Оны мен қайдан білейін, менің майдандастарымнан оншақты адам Батыр атанған, мені де ұсынған, қағаздың бәрін хаттап жіберген, оны өзім көргенмін, бізде атақты Панфилов дивизиясында болған, Мәскеуді қорғаған Бауыржан Момышұлы да алған жоқ ондай атақты деймін. Қойшы әйтеуір біздің, сіздің деп біраз әңгіме айтылды. Содан бірталай уақыт өткен соң... Хрущев деген секретарь болды ма? (Мен басымды изедім). Соның қолымен арнайы нұсқау келіп тұр. Оларға ыңғайлы болғаны мен 1-нші топтағы соғыс мүгедегімін ғой...

	– Иә, «Кавказды азат еткені үшін» медалінің, «Қызыл жұлдыз», «ІІ дәрежелі Отан соғысы» ордендерінің иесі, гвардия аға лейтенанты (қазақ қыздарында жалғыз ғана) Хиуаз Доспанова іскерлігі мен шыншылдығының «арқасында» жоғарғы өкіммен зейнеткер болып шыға келді.

	Аңыздың ақыры.

	Мен 7-8 класта оқып жүрген кезде біздің ауылдан Алматыға аяғы жеткендер «Ойпырмай, Хиуаз Доспанова деген сондай беделді екен, көшеге шыққанда Бауыржан Момышұлы, Жұбан Молдағалиевтер күзетіп жүреді екен» деп аңызға бергісіз әңгімелер айтып келетін. Сол кісіні көрсек, шіркін!» дейтінбіз.

	Тағы бір апамыз: «Мен түскен үйдің танысы екен, солармен еріп барып апайға сәлем бердім. Шынашақтай ғана кісі екен, «күш атасын танымас» деген рас-ау... Екі аяғым бірдей сынып, гипсте жатқанда бұдан да өліп қалмаған екенмін деп едім, елге аман келіп, балалы болғанда, тірі қалғаныма қуандым деп мәз болып отыр», – деп жыр мен жұмбақ етіп әңгімелейді.

	Қызық-ай, батыр адам да бала туғанына қуанады екен деп таң қаламыз. Менің қарсы алдымда қазақтың қарапайым кемпірі отыр. Өзінен туған баланың қызығын көргеніне шүкірлік еткен ана отыр. Өзі өмір сүрген ғасырдың бүкіл тауқыметін көрген әйел отыр. Бұл кісінің қасіреті қатардан ерте қалған жалғыздық. Соғыс болсын, оқу болсын, одан кейінгі жұмыс болсын, қайнаған өмірге белсенді араласқан, барлық жерде елім үшін, халқым үшін деген сеніммен жұмыс істеген адам уақытынан бұрын қатардан шығарылған. Жоғарғы өкіммен зейнетке шыққан. Бұл адамдық, азаматтық намысқа тиетін нәрсе. Бірақ рухы күшті адам, өмір біреудің өлшеп-пішуімен емес, әркімнің саналы тірлігімен өтетінін пайымдаған адам. Былайша айтқанда, өзіңді және айналаңды құрметтеп өмір сүре біл деген қағиданы саналы түрде меңгерген. Оны түсінген және құрметтей, қадірлей білген замандастары – Бауыржан Момышұлы, Талғат Бигелдинов, Мәлік Ғабдуллин, Жұбан Молдағалиев, Сағынғали Сейітов тағы басқалардың қолтығынан демеуі сол кезде «кездейсоқ» кездесе берген. Алыс ауылға аңыз болып жеткен жайлардың арғы жағында қарындасқа деген, елдің қадірлісіне деген сондай құрмет жатыр екен. Олар соғысты көрген, ерліктің бағасын білген ат төбеліндей азаматтар еді. Бірақ тәлімі қандай?! Сол тәлімді сіңіре алдық па, әлде тамсанумен өте береміз бе?

	Менің алдымда жасына жетпей қартайған ардагер отыр. Бүгінгі 85 жасы емес, біз – қазақпыз деген қауым бұл кісіні алпысқа жетпей-ақ қартайттық. Барымызды қадірлей білмейміз. Осымен нешінші рет айтылып отыр... Әркімге – небір дарынға, ел үшін туған батырға, ғұлама ғалымға қатысты айтылады, бірақ сабақ алмаймыз. Өтіп кеткен соң, қап, сүйтпегеніміз-ай, бүйтпегеніміз-ай, түсіріп алмай, сөйлетіп алмай, қайда қарап жүргенбіз деп тілмарсимыз.

	Ал Хиуаз Доспанова осы күнге жетуімен нағыз Батыр екенін тағы бір дәлелдеді. Бұлар қыз болып қылымсып үлгермеген ұрпақ. Армандады, оны игеріп үлгермей соғыс басталды. Соғыстың сұмдығын көзбен көрді, бірақ нағыз қасіретін кейін сезді. Өйткені соғыс кезінде қайғыруға да, ойлануға да жағдай жоқ болатын. Жау әне, уақыт міне. Кім уақытын жібермей, қырағылығын жоғалтпай міндетін атқарып, яғни атып үлгереді, сол жеңеді. Ойлану, күмәндану, әртүрлі қисындар кейін келеді. Әрине, соғыста өліп қалмасаң ғана. «Соғыста өлгендердің бәрі – шейіт» деген нағыз ақиқат. Ойлануға, күмәндануға үлгермей, таза ерлік жасап кеткендердің бәрі шейіт. Өйткені олар қарсы алдындағы қауіптен тайсалмай қарсы барды. Ешқайда бұрылмады, бұқпады, сонысының өзі ерлік.

	Менің кейіпкерім де ешқайда бұрылмай, жалтармай өмір сүріп келеді. Бұл кісі ешкімге ешқандай арыз айтып, ештеңе сұраған емес. Иә, айтқызбай түсінетін, сұратпай білетін замандастарын сағынады. Сондай текті азаматтарды жоқтайды. Бұл халқынан, әкім-қарадан, мәдениетті қауымнан «Сіз кезінде адал қызмет атқарып едіңіз, қазір халіңіз қалай?» деген ілтипатты күткен адам. Соны естимін бе деп саналы өмір сүрген адам. Әйтпесе, күш-қайраты қоғамға да, адамға да әлі пайдалы ұзақ жылдар бойғы жалғыздықтан нендей ойлар келмеді бұл басқа...

	Ұлы Жеңістің 60 жылдығы қарасаңында Қазақстан Республикасының Президенті Нұрсұлтан Назарбаев Хиуаз Қайырқызы Доспановаға «Халық Қаһарманы» атағын берді.

	«Халіңіз қалай, Батыр апа?» дегенді ақыры естіді. Өзі қорғаған Тәуелсіздіктің арқасында. Елі, халқы бұрын да іздейтін. Оған «Ақ босаға» газетінің 2001 жылғы 5 (131) мамырдағы «Қазақтың қаһарман қызы» мақаласы, оған ілесе «Жас алашта» 5 маусымда, «Егемен Қазақстанда» 22-маусымда жарияланған материалдар дәлел. Енді Елбасының ілтипатын көрді. Елім деген еңбегі еш болмапты.

	– Өмір сүрудің өзі де ерлік қой, апа?

	– Солай шығар. Біздің қазақ айтады: «Қырық жыл қырғын болса да ажалды өледі», – деп. Қазақтың әрбір мақалын талдап кітап жазуға болады. Бұны неге айттым? Ә, иә, соғыс кезінде тапсырманы тура ұшар алдында беретін. Бір станцияны бомбылауға ұшып келеміз. Юля Пашкова деген серігім бар. Бұл оқиға менің кітабымда да, басқа статьяларда да айтылды. Сонан аспанда келе жатып, Юляның ата-анасы осы станцияда тұратынын білдім, туған жері ғой. Сұрап, сұрап, оның үйінен аулақтау жағын бомбылап, аэродромға қайттық. Кейін сол станцияға арнайы барып Юляның үйін көрдім, ата-анасы да дін аман. Ал Юля байғұс соны білмей кетті. Өмір деген сол. Қалай болатынын қайдан білесің...

	Бірақ қартаю қиын екен. Мен кейде айналамдағыларға ашуланып «Менің жасыма келіңдер» деп ұрсамын.

	– Сіздің жасыңызға келе алсақ...

	– Келесіңдер. Соған жақсы келіңдер. Бұл сендерге берген батам болсын. Ешқашан соғыс көрмеңдер, сонда оның зардабын да көрмейсіңдер. Мына келген замандарың сияқты шаттықта, қуанышта өмір сүріңдер!

	«Біздің заманымыз кәриелердің, ерлердің заманы болды» дегенін енді түсіндім. Бір ғасырда революциясын, оған байланысты зардаптарды айтпағанның өзінде екі дүниежүзілік соғысты басынан өткізіп, үшіншісін әне-міне деп өткен ұрпақ кәрие болмағанда қайтсін? Оның үстіне әр ұлттың өзінше қасіреті қаулап тұрса, оның ұлдарының жалғыз мақсаты елін ішкі-сыртқы қасіреттен қорғау болмай ма? Оларда қайдағы балалық? Ойналмай қалған ойындарын армандап өтетіні содан екен-ау...

	Қай бизнесті қалай бастап, қалай қостайтынын анық білмесе де тойшыл, шоушыл, шетінен шат-шадыман қауымды бала демегенде кім демек? Сексен бесің қалай-қалай қағытады...

	Замандастары байқағандай, бұл кейінгі ұрпаққа берері көп тұлға еді. Қандай өнегесін алып қала алдық, кім білсін...

	Қоштасарда мәдениеттіліктің белгісі ретінде түрегеліп, өз бөлмесінің есігіне дейін келді.

	– Өзің қайдансың?

	– Ордаданмын.

	Кәрі жанар жылт етті. Туған жер деген ұғым жалт етті.

	– Сіздің Ордаңызданмын.

	– Ой, нағыз өзімнің сіңлім екенсің ғой. – Көрі қолдарымен екі бетімнен сипап, маңдайымнан сүйіп, батасын берді. Демі жеп-жеңіл.

	– Көріскенше күн жақсы болсын, апа! Шынымен шығарса, журналды әкеліп беремін.

	– Кел, кел, әкел. Аман жүр.

	Қазақтың қызы деген ғажап атқа лайық, қарындас деген қасиетті сағынышқа лайық, қазақтың біз көрмеген Батыр қыздарының тірі тұлғасы, ұзақ өмірінде антына адал болған, нағыз ерліктің бейнесі Хиуаз Доспанова босағаға сүйеніп қала берді. «Халің қалай, ардақты апа?» деп келер бір ілтипатты ұрпағын күтіп тұрғандай.



	Сөз соңы.

	Хиуаз апаймен әңгімеміз 2008 жылдың 17 наурыз күні болған. Бұдан 35 жыл бұрын келісілген кездесуіміз болмай да қалған. Соған дәл осы 17 наурызда қоштасып тұрып соншалықты өкіндім. Қазір де туған өлкенің атын естігенде бір сәтке жалт екен жанар көп нәрседен хабар берді. Әлі де әңгімелессек қой! Бірақ шаршап тұрған адамға қайталап қолқа салуға батылым бармады. Уәде еткенімдей бұл әңгіме жарияланған журналды да көрсете алмадым. Журнал жарыққа шыққанға дейін, Батыр апамыз өзі қайталап айта берген 86-сын толтырып, 20 мамырда мәңгілік мекеніне жол тартты. Қырқындағы бата оқырда ұлы Ерболат пен немересі Баянға осындай әңгіме болып еді деп ескерттім. Ендігінің бәрі ұрпақтарына...

	Осылай пенденің бір өкініші шығады да тұрады. Сонда да осындай абзал адаммен дидарласқаныма, оның кәрі жанарына тура қарап отырып тілдескеніме, кедір-бұдыр мінезін байқап, ғажап мейіріммен берген батасын алғаныма шүкірлік етемін.





Өмірдің ылдиы мен өрі кезек...


	Халық Қаһарманы, Халық артисі Әзірбайжан Мәмбетовпен сұхбат



	Қазақстан және КСРО Мемлекеттік сыйлықтарының лауреты, КСРО және Қазақстанның халық әртісі, Қазақтың М.Әуезов атындағы академиялық драма театрында отыз жыл еңбек еткен, оны әлемдік деңгейдегі өнер ордаларының биігіне көтерген Халық Қаһарманы Әзірбайжан Мәдиұлы Мәмбетов 70-ке толды.

	Той сыралғысы ретінде Әуезов театры өзінің дәстүрлі «Театр көктемі» фестивалін биыл Мәмбетов шығармашылығына арнады. Біз Алматыға арнайы келген Әзірбайжан Мәдиұлымен біраздан бері ойда жүрген жайлар төңірегінде әңгімелесіп едік.



	С.Л. Әзеке, 1959 жыл қайта келіп, Сіз әлі Әзірбайжан Мәдиұлы Мәмбетов емес, Азик болып қайта бастасаңыз қалай болар еді? Осынша уақыт өткеннен кейін сол кезеңге қалай қарайсыз?

	Ә.м. Мен өткен өміріме ешқандай күмән келтірмеймін, өкінішім жоқ. Бұл театр өмірінде үлкен жаңалықтар басталған кезең еді. Жаңа режиссерлер, жаңа драматургтер, мүлдем жаңа леп келді. Сонымен бірге ол кезде Мұхтар Омарханұлы тірі, Ғабит Махмұтұлы, Сәбит Мұқанов, Тахауи Ахтанов сияқты тарландардың бәрі бар еді. Өмірімнің кішкентай кезеңі болса да солармен бірге өткеніне, солардан тәлім-тәрбие алғаныма өзімді өте бақыттымын деп санаймын.

	Оқуды Мәскеуден бітіріп, дипломдық спектаклін Атырауда қойған жас режиссер академиялық театрға қазақ сахна өнерінің негізін қалаған майталмандар әлі сахнада жүрген кезде келді. Келді де өзі сияқты жас автор Қалтай Мұхаметжановтың «Құдағи келіпті» деген комедиясын қойды, ондағы Арыстан атты стиляганы өзі ойнады. Жастар жағы дуылдатып қарсы алды. «Театрға жас, современный режиссер келді деп желпілдетіп әкетті. Бірақ үлкендер жағы әліптің артын бағып, ойланыңқырап жүрген. Осы кезде кезекте тұрған Әуезовтің «Айман-Шолпанын» қою керек еді. «Өзі орысқолдау екен, Мұқаңның пьесасына бара алар ма екен?» деді біреулер. «Батыл, жас қой, беру керек» деді біреулер...

	– Сонымен мәселе қалай шешілді, Әзеке?

	– Худсовет (көркемдік кеңес) болды. Бәрі жиналып өз пікірлерін айтып жатыр. Үлкендер жағы сенбейтіндей көрінді. Тілі шалалау деді. «Режиссерге тіл емес, түсінік керек» деп отырмын ішімнен. Бір кезде Серағаң (Серке Қожамқұлов) тұрып:

	– Әй, Қапан, осы отырған бәріміз де спектакль қойып көрдік. Сен де, мен де, мына Елубай да қойды. Оның шамасын ішіміз сезіп отыр. Ол кезде таңдайтын заман болды ма, жоқтан жонып дегендей тіршілік еді. Енді мына бала арамызға келген екен, өзі арнайы режиссердің оқуын бітірген, осыған дейін істеген жұмыстары ауызға ілініп үлгерді. Енді осыған сеніп көрейік, бәріміздің ойлағанымыз осы театрдың ертеңі ғой. Қойсын «Айманды...», тіпті бүлдіріп бара жатса көрерміз, – деді. Сонымен көпшілік келісті. Пьесаны қолыма алып, жұмысқа кірістім. Үш актыны қысқартып, екеуге түсірдім. Ары-бері төңкеріп өзімше жаңа талапқа сай жинақылап болдым дегенде «осылай да осылай, менің өзгерістеріме келісесіз бе, қарап бересіз бе?» деп, Мұхаңа хабарластым.

	«Әкел, көрейін» деді. Бардым. Әйелі есік ашты. «Мұхтар Омарханович сізді күтіп отыр» деп кабинетке қарай өткізіп жіберді. «Валя, шай қоя бер» деді Мұхаң менің сәлемімді алған соң. Кімнен оқығанымды, қайда, не қойғанымды сұрап алып, пьесаның бірінші бетін ашты. Екі-үш бет өткенде түсі бұзыла бастады. Бірнеше бетті аудара қарады да, папканы жаба салды. «Жарайды тастап кет, өзім хабарласармын» деді маған қарамастан.

	«Әлгі шалдардың тілегі болды, бұны қоймайтын шығармын» деп қайттым.

	Содан бір ай өткенде «келсін» депті. Бардым. Әйелі есік ашты, өзі кабинеттің есігі алдынан қарсы алды. «Валя, шай қоя бер». Баяғы папканы тағы ашты. Менің қызыл қарындашпен қараған жерлерімнің кейбірінде ол кісінің қара сиясының ізі бар. «Қысқартуыңның дұрыс жерлері бар екен, бірақ мыналарды өзгертуге болмайды, ал мынаған келісемін, пьесаның арқауын түсініпсің. Ал жүр, шай ішейік», – деп Мұхаң орнынан тұра бастады. Қуанып кеттім. Шай үстінде театрдың жалпы жайынан, мүмкіндігінен біраз әңгіме айтты. Сол жолы ұлы адамнан бірінші сабағымды алдым. Өнердегі әділдік, жанашырлық, ортақ іске деген мазасыздықты көрдім. Жақсының шарапаты еді ол.

	С.Л. Сонымен Мұхаңның шайын ішіп, батасын алып, «Айман-Шолпанды» қойдыңыз. Ал оқу бітірген кездегі армандар ше? Ананы қойсам, мынаны алсам дегендей. Біле тұрып істемеген, болмаса қолыңыздан келмеген іс бар ма?

	Ә.м. Бұл өте қиын сұрақ. Ол көптеген жағдайларға байланысты ғой. Режиссердің әрқилы армандары болуы мүмкін, бірақ ол өзі жұмыс істейтін театрдың мүмкіндігіне тәуелді. Мысалы, Офелияны, Гамлетті ойнайтын артистері жоқ театрда Шекспир қойылмайды. Біздің кезімізде жекелеген жағдайлар болды. Товстогонов шет театрда жүрген Смоктуновскийді тауып, Гамлетті қойды. Бірақ ондай мүмкіндік әркімде бола бермейді. Еркін шығармашылықтың мұндай демократиялық көрінісіне енді ғана жол ашылып келе жатыр деп ойлаймын.

	Ал жалпы менің шығармашылығыма қатысты айтқанда... Ол белгілі бір дәрежеде тағдырға байланысты. Шабыт, ізденіс, жолы болған деп жатамыз, соның бәрін орайластыратын тағдыр.

	«Айман-Шолпанды» мен «ақжолтай» спектакль деп есептеймін. Онда менің жаңашыл көзқарасыммен Мұхаңның «тірі сөзі» қабысты. Әрине, сол кезде Мұхаңның тіліне бойлай қойып едім деп айта алмаймын. Ол кезде қазақ тілінің қадыр-қасиетін білетін Қаллеки, Серағаң, Елағаң, Рақия, Бикендердің жарқырап жанып тұрған кезі еді. Тіл мәселесіне келгенде мен олардың алдында қол қусырып тұрамын. Ал сахна өнеріндегі жаңалықты олар қолдап, қоштап отырды. Солардың арқасында мен Мұхаңның, Ғабеңнің шығармаларымен жұмыс істедім. Солардан тәлім алған менің замандастарым қазақ театрының дамуына үлес қосты. Жалпы театрда жеке шауып бәйге алмайсың. Неше жерден талант болсаң да түсінісетін әріптестерің, ұжымың болмаса шаңың шықпайды. Жалпы сахна өнерінің тарихымен салыстырғанда біздің театр әлі жас. Кеңестік кеңістіктегі армян, грузин театрлары сонау грек театрымен тамырлас, тарихы ғасырлап саналады. Орыстың сахна өнері туралы анау-мынау дегенімізбен қазір бүкіл әлем театры Станиславский жүйесіне ден қойып отыр. Осылардың барлығын ондаған жылдар ішінде қамтып, ізденіп, үйреніп келе жатқан біздің театрдың жетістігін халқымыздың өнерге деген құрметінен, ерекше қабілетінен іздеу керек. Біз әлі іздену үстіндеміз, мен де солай. Сыпайысығаным емес, жетістіктерім де, мақтанарлық табыстарым да бар. Бірақ алда әлі алынбаған биіктер көп.

	Ал біле тұрып біреуге қысастық жасаған, әдейілеп жолын кескен жерім жоқ. Өнер талабынан әртүрлі жағдайлар болған шығар, дегенмен қолымнан келгенше өзім ұстаған жолымда бүкіл қауымымды алға сүйреуге тырыстым.

	С.Л. Тәуелсіздіктің он жылдығын тойлап, арғы-бергіні екшеп, сараптауға тырысудамыз ғой. Ал осы тәуелсіздік біздің өнерге не берді, әсіресе театр өнері бұрын да айтулы қатарда еді ғой...

	Ә.м. Е-е... (ойланып қалды). Жалпы тәуелсіздік мен үшін 1986 жылдан басталған. Әуелде алаңға «не болып жатыр екен» деген әуестікпен барғанмын. Репетициядан кейін, бүкіл қаланы шулатып бара жатқан не жағдай екенін көрейін деген ниет болған. Әрине, жалғыз емеспін. «Жүз рет естігеннен бір рет көрген артық» дейді ғой қазақ. Сол көргеннен басталды тәуелсіздік. Сол алаңда бас та жарылды, басқа да жарылды. Бүкіл өмірім қақ жарылғандай болды. Оқыдым, еңбек еттім, атақ алдым. Менің кеңес үкіметіне өкпем болмауы керек. Бірақ сол басыма тиген таяқ қоғамның болмысын көрсетті. Әркімнің басына бір таяқ төніп тұрады екен, тек ол біреуге тиеді, біреуге тимейді. Осыны түсіндім. Бұл – тағдырдың ісі. Тағдырға атағың да, ақшаң да, беделің де түк істей алмайды. Бір-ақ сәтте бәрінен айырылып, жұмыссыз қалдым, Ғазизадан және айырылдым. Жалғыз қалдым. Сол кезде мені қорғап, тиісті жерлерге бір ауыз сөз айтпады деп Қалтай, Әбдіжәміл, Зейноллаға, тіпті Сәкен Жүнісов, Әкім Таразилерге өкпеледім. Өйткені мен билігім, білігім жеткенше олардың пьесасын сахнаға шығардым, елге танылуға көмектестім, өкпелеуге құқым бар деп ойлаймын. Театр екіге жарылып, кеше ғана «Әзекелеп» соңымда жүргендер сатып кеткенде қатты күйіндім. Себебі, олардың қалыптасуына, өсуіне, атақ алуына, тұрмысының түзелуіне жағдай жасаған едім. Олар менің жағдайымды неге түсінбейді деп өкпелеуге қақым бар ма? Біз барлық мәселені бірге талқылайтынбыз, ақылдасып шешетінбіз, тіпті бірге ішетінбіз. Сөйтіп сенген адамдарым... Әй, қойшы соларды!..

	Тәуелсіздік бұрынғы түсінікке жаңа мән берді. Әрине, бұрынғының бәрін сызып тастауға болмайды, өз кезінде биік өнер жасағандардың еңбегі қашан да құрметке лайық. Бірақ тәуелсіздіктің өз бағамдары болады, өйткені қоғам өзгерді ғой, ал жаңаның қандай екенін күні бұрын қалай білесің.

	С.Л. Иә, сіз «Қан мен терді» сахналадаңыз, сонда да қоғам өзгергенде адам да өзгеріп шыға келетін. Кеше төрде, бүгін төменде. Ал сонда алдағы күн белгісіз деп әрекет жасамай, жақсылығым қайтпайды деп адамға қайырым жасамай, сіресіп отыру керек пе?

	Ә.м. Жоқ, олай істеуге болмайды. «Ештеңе істемеген адам ғана қателеспейді» дейді ғой. Адамның жаны мейірімге толы болса ғана бағаланады. Мазмұны мейірімнен тұратын адам жаманшылыққа бармайды. Мен неге Чеховтың пьесаларын жақсы көремін. Себебі, онда мейірім бар. Чеховтың өзі:

	«Анау көшенің арғы жағындағы үйде біреу жыласа, соны сен жаныңмен сезінуің керек, сонда ғана ұлы жазушы боласың» деген. Чеховтың геройларының бәрі кішкентай адамдар, бірақ қандай тұлғалар...

	Қысқасы, дүниеден қарадай түңіліп жүргенде Елбасы шақырып алып, жұмыс ұсынды. Халық Қаһарманы атағын берді. Бұл бір маған ғана емес, қазақ өнеріне көрсетілген құрмет қой. Солай емес пе?!

	С.Л. Әкемтеатрдың жарты тарихына куәсіз ғой. Барлық спектакльдеріңізге қатысса да «Бөкеева неге Мәмбетовтың актрисасы болмады, Мәмбетов неге Жантуринмен жұмыс істемеді» деген екі сұрақ театр танитын жұрттың ылғи ойында тұрады. Неге?

	Ә.м. Мен театрға келгенде Х.Бөкеева қалыптасқан актриса еді. Ол кісі Одаққа белгілі шеберлердің қатарында болатын. Бұл жерде мәселе ұрпақтардың ауысуында жатыр. Менімен бірге театрға тұтас бір жаңа толқын келді. Олар – Асанәлі, Сәбит, Райымбек, Торғын, Нүкетай, Әнуар, Фарида, Раушан, Матандар. Менің шығармашылығым бәрін жаңадан бастап жатқан осы замандастарыммен қалыптасты. Ал Бөкеева, Жандарбековалар алдыңғы толқын болатын.

	Өкінішті, әрине. Кеңестік кеңістіктегі театр тарихында елеулі оқиға болған «Ана–Жер-ана» спектакліндегі Толғанай ролін Мәмбетов Бөкееваға бермеді. Бөкееваның сол кезде Одақ көлеміндегі санаулы актриса екендігіне қарамастан, министрлік пен театр басшыларының пікірімен келіспеген, өзінің де театрда қалу-қалмауы екіұдай болып тұрғанына қарамастан бермеді. Өте өкінішті. Бөкееваның Толғанайы әйел атаулының бойындағы мейірім мен қайраттың, махаббат пен қажырдың, парасат пен нәзіктіктің бейнесі болары анық еді. Толғанайды екі актрисаға – Сәбира Майқанова мен театрға кеше ғана келген Фарида Шәріповаға қатар берді. Бұл актрисалардың фактурасы да, қарымы да, білім мен тәжірибесі де бір-біріне мүлде кереғар еді. Бұл шешімді сол актрисалардың өздері де түсінбей, күдікпен қабылдады. Осыдан кейін өнер жарысы басталсын. Нәтижесінде сахнаға екі бірдей ірі тұлға, Майқанованы «театрдың анасы» деген теңеуге жеткізген, Шәріпованы қандай биіктерге де сеніммен қаратқан екі Толғанай шықты. Бұл Мәмбетовтың жұртшылықты таңқалдырған суреткерлік көзқарасы мен азаматтық жауапкершілігінің нәтижесі болатын.

	Ә.м. Енді Нұрмұхан Жөнінде. Ол «Ана–Жер-анада» Қасымды ойнады. Киноға көп түсе бастады. Сол кезде үй-ішілік мәселе шықты. Ол кезде партияның ажырасу дегенге қалай қарайтынын білесің. Бірақ жиналыспен адамды ұстап тұру мүмкін емес қой. Нұрмұхан ешкімді тыңдамай Мәскеуге кетті, киноға түсті. Екі қызы бар еді, түптің түбінде айналып қазығын тапты. Енді келіп, әйелі оның театрдан кетуін Мәмбетовпен келісе алмағандықтан деп жүр. Мен актер емеспін, келіспейтіндей біздің арамызда ештеңе жоқ. Тіпті ол кезде Жантуринмен шендесетін, онымен таласқандай адам жоқ. Ноғайбаев па, ол өз жолымен келе жатқан, басқалар тіпті жас. Мен сол үшін репертуарға «Ричард-ІІІ» алғанмын, ойнамады. Ричардты Әнуар Молдабеков ойнады. Оның театрдан кетуіне менің еш қатысым болған жоқ.

	С.Л. Мүмкін тарих үшін үй-ішілік пыш-пыштан гөрі таланттар тайталасы деген дұрыс шығар...

	Ә.м. Бірақ Жантурин үшін трагедия болды ғой. Оның даусы қандай еді, шын мәнісінде теңдесі жоқ актер ғой. Бәрі жақсы келе жатыр еді. Әне-міне КСРО халық артисі атағын алайын деп тұрған (Әзекең сәл ойланып қалды). Менің ойымша ол өзін-өзі жеңе алмады. Оның ептеген астамшылығы бар болатын, өзіне өте сенімді еді. Өзін Шоқан сезінетін. Шоқан да далалық мінезімен «мені патша неге қабылдамайды?» деп бүлінеді ғой. Ол бізге, қазаққа – Шоқан, ал Николай патшаға географиялық қоғамның мүшесі ғана.

	Нұрмұханға менмендік кедергі болды-ау деп ойлаймын.

	С.Л. Әзеке, егер Ғазиза апайға кездеспесеңіз... Сіз өз өміріңізді қазір басқаша елестете аласыз ба? Басқа да қыздар болған шығар, мүмкін сұлуырақ...

	Ә.м. Иә, болған, кәдімгідей ойландырған (күліп қойды). Бірақ Ғазиза... Біз онымен Москвада таныстық қой, кездесіп жүрдік, сонан ол менің бірінші спектакліме музыка жазды, «Ертіс жағасында» деген Шахмет Хұсайыновтың пьесасы болған.

	С.Л. Оны қайда қойдыңыз?

	Ә.м. Осы театрда қойдым. Иә, бірінші спектаклім. Репрессияға ұшырағандар туралы. Иә, екі-үш рет жүрген соң алып тастады, антисоветский деп. Вот, содан басталды. Оқып жүрген кезде ол мені өзінің творчествосымен қызықтырды. Сыртқы сұлулығымен емес, ол сүйкімді, жұмсақ, аса мейірімді болатын. Ең бастысы – жоғары мәдениетті, нағыз зиялы еді. Кейін бірге тұрған кезде ол менің сөзімді, мінезімді ылғи қадағалап, байқап отыратын. Бір жерлерде сөйлейтін болсам, ол міндетті түрде қарап, «Әзеке, мына жерін жұмсарт, мына жерін алып таста» деп ыңғайлап беретін. Өскен соң балаларым да «Папа, ана материалды мамама көрсетіп ал, а то у тебя такой сумбур» дейтін болды. Енді біз айта береміз ғой ерсілі-қарсылы. Ал Ғазиза соның бәрін реттеп, үйлестіріп отыратын. Сондықтан мен өз өмірімді Ғазизасыз елестете алмаймын.

	Мен бұл сұрақты әдейі қойдым. Ғазиза апай қайтыс болғаннан кейін осы театрда, өзінің кабинетінде Әзекеңді көргенім бар. Ол қашан көрсең де жинақы жүретін, сөзі өктем, өзіне сенімді Әзірбайжан Мәмбетов емес-ті. Іштей қатты қарным ашып қалды. Айналасын, балаларын іштей кінәлап та қойдым. Кейін Мүслима апаймен (Құдайберген Жұбановтың Ғазизамен егіздей болып бірге өскен қызы) әңгімелескенде: «Ғазизадан айрылғанда Әзірбайжан далада қалғандай болды ғой. Хорланға Ғазизаның романстарын айтатындықтан көңілі ауды-ау» дегені есімде.

	С.Л. Әзеке, «Наурыз фестивалі» дегенді бір кезде өзіңіз бастап едіңіз. Оған сол кездегі қазақ театрының беделі де себеп болды. Енді тұтас фестиваль сіздің шығармашылығыңызға арналып отыр. Қалай сезінесіз?

	Ә.м. Мұндай кезеңдер ылғи да сағыныш әкеледі. Бүгінгі көрермен фестивальға қатысқан әр жылдардағы спектаклдерді қызыға көреді. Демек әлгі қойылымдар ескірмейді, бүгінгі күн үшін де өзекті мәселелерді қозғаған сияқты. Өміршеңдігін жоймаған еңбек – уақыт сынынан өткен еңбек деп ойлаймын. Іштей қуандым.

	Міне, тағы бір жаңалық. Болат Әбділманов – Абай. Қалибек Қуанышбаевтың Абайын көргендердің әлі көзі бар. «Бұл кім?!» десіп-ақ қалды. Бұдан отыз жыл бұрын, отыздың о жақ бұ жағындағы Сәбит Оразбаевтың Сүйеу қартты ойнағанындай құбылыс болды бұл. Сәбит-Сүйеу кезекті бір қарттың ролі емес, қазақтың рухы мен тұрмыстық ұсқыны болып шыққан. Оның қиындығын, бағасын Сәбит қана біледі. Содан кейін Оразбаев Әбілхайырдай трагедиялық, Жантықтай трагифарстық бейнелерге батыл қадам басты. Енді міне, отыздың о жақ, бұ жағындағы Әбділманов – Абай. Мынау көкіректен шыққан күмбір үн, аласы аздау қара көздің шарасына толған жас, қуанғандағы ашық жүз не дейді, кімнің сырын шертеді? Абай заманының ызғарын да, шуағын да анық аңғартпай ма? Бұған жету үшін қаншама ұйқысыз түндер, күлкісіз күндер өткізгенбіз. «Абай» деген аттың қаншама салмағы барын Болаттың өзі ғана шамалайды және Мәмбетов шамалауы мүмкін. Өйткені ол жүк ауырын көтеріп, жауапкершілік салмағынан өткен режиссер, азамат. Ғазиза атты қыздың нәзік сыршылдығына, аса тәрбиелі зиялылығына көңілі құлап, Ахмет Жұбановтың әулетіне, қазақтың қасиетті шаңырағына кез болды. Бұл шаңырақта азаматтық, халқына адал қызмет, мойынға алғанды абыроймен аяқтау жоғары бағаланады екен. Тағдырдың жазуымен атаана тәрбиесін көрмей қалған жас жігіт үшін бұл үлкен тәрбиелік орта болды. Ғазиза апайдан айырылғанда Әзекең үшін сол қасиетті қарашаңырақ біржолата құлап түскендей болғаны рас. Бірақ тамыр жайған терек қандай дауылға да төтеп бере алады екен.

	Нелер кетіп, не кетпес, азамат ердің басына?! Өмірдің ылдиы мен өрі кезек. Әзекең терең бір күрсініп қойды.

	2002 ж.





Арманның темірқазығы




	Бұл тақырып оны көптен мазалайтын. Сонау алғашқы студенттік жылдарынан десе де болғандай. Сол кездің өзінде-ақ осынау өзі өмір сүрген кезеңнің шаттық жырын жазсам дейтін. Өзінің күнде көріп, таңқалып жүрген нәрсесін өзгеге де көрсетсем дейтін, бірақ дәл сол қалпында емес, басқаша бір өрнек, басқаша бояумен жүрекке жылы тиер бір дүние жазсам дейтін. Тіпті, кейде осы арман оның бала кезден бергі мақсаты секілденетін.

	Оның туған жері жазық дала-тын. Бірақ таза жазық деуге келмейді. Одан гөрі құм таулы жазық десе болғандай, белес-белес құм төбелер сағымға оранып тау сияқтанып көрінетін. Сонан соң орманы бар еді. Бірыңғай қарағайлы орман, қысы-жазы түсін бермей көкпеңбек болып тұратын. Әсіресе, кешқұрым сарғыш құм тауларының үстіне сонау аспаннан бері көгілдір шымылдық түсіргендей көрінетін. Осы көріністі күнде көріп жүріп, осынша әдеміліктің бәрі тек қана мұның туған жерінде болғанын іштей мақтан тұтатын. Неге екенін кім білсін, дүниеде бұдан асқан жер жәннаты бар деп ойламайтын. Өзінше балалық та болар.

	Бұл туған ауылда бұған ұнайтын және бір жақсы салт бар. Кешке мал жайланып болған соң ауыл ақсақалдары бір шаңырақта бас қосады. Ел жайы, ер жайы әңгіме болады. Үлкен-кішінің басы қосылып мәжілістер болады. Әңгімені шетпұшпақтап балалар да тыңдайды. Кәрі құлақ қариялар арғы атасының батыр болғанын, болмаса нағашысының Абылайдың аруағы қонған ер екенін әңгімелейтін. Ал біреулерді қисынсыз жерде Исатай мен Махамбетті ауызға алып кемсеңдесетін. Енді базбіреуі алыста қарауытқан шоқыларға қарап: «шіркін, тыңдар құлақ болса анау шоқылардың әрқайсысы тұнып жатқан күй ғой» дер еді.

	Сонан соң әкесі Сағади қолына домбырасын алып құлақ күйін келтіре бастайды. Отырған қауым мұны байқап, бар зердесі домбыраға ауады. Сонан соң... Ия, сонан күй күмбірлеп, бейбіт тыныштықта даланы кезіп кете барады. Кейде сыңқылдай күліп, кейде сыңси жылайды. Боран болып уілдеп, теңіз болып өкіреді. Тіпті ішін тартып өкситіндей...

	Кейде әкесінің екі жағын ала мұның екі ағасы Қадем мен Ғылман да домбыраларын ұстап отырыса қалатын. «Шіркін, Сағадидің саусағы-ай, тисе болды, домбыра сөйлеп жүре беретін» дейтін тыңдаушылардың бірі. «Қадемнің қағысы бөлек, түбі осыдан мықты домбырашы шығады» дейтін екіншісі. «Ғылманда асқан бір кербездік бар. Домбыра тартқандағы бар пішіні кербез келіншектің сәукелесін еске түсіреді» дейтін үшіншісі.

	Бір қызығы осындай мәжілістер күнде қайталанатын. Бірақ күйге деген керенаулықты бұл байқаған емес. Рас, ол кезде бала ғой. Айтылған сөздің бәріне бірдей түсіне де бермейтін. Соған қарамастан балалық ынтамен тыңдай беретін...

	...Қазір ойлап отырса, осы күнгі арманы сол кезде-ақ қалыптасқан сияқты. Тек ол кезде сол арманға жету үшін не істеу керектігін білмепті. Ал қазір біледі. Оқу, көру, еңбектену қажет. Анық арман деп тапқаның сонда ғана жүзеге асады.

	Базарбай өз ойындағы дүниесінің алғашқы нұсқасын Қазақтың мелекеттік Құрманғазы атындағы өнер институтының композиторлық бөлімінде оқып жүрген соңғы жылында шығарды. Талқыға да ұсынды. Тәп-тәуір бағасын да алды. Көпшіліктің алдында орындалып та жүрді. Бірақ өзіне соның бір шикілігі бардай-ақ көрінетін де тұратын. Мұның ойынша әркімде «өзіндік қолтаңба» болу керек. Ал менде ше? Осы шығарма менікі болғанымен қолтаңба менікі ме? Осыдан бір бөтендік сезілмей ме? – деген ойлар маза бермейтін. Бұл өзіне сенбеушілік емес, сынау еді. Ақыры шығарманы қайта қарау керек деп шешті. Одан бері бес жылдай уақыт өтті. Көптеген әндер шығарды. «Серпер» атты симфонияның, «Қазақфильм» студиясы жасап шығарған «Мұхтар аға» атты деректі кинолентаның музыкасының авторы. Аяқтаған жұмысының ұзын саны әжептеуір.

	Өмірде өзі кездескен құбылыстың бәріне де ол зер сала қарайтын. Бәрінен де өз мақсатына өзек болғандай түйін іздейтін. Заводтағы жұмысшыға да, даладағы диқанға да таңдана қарайтын. Олардың бәрі де өз қимылдарымен өмірдің үзілмес өрнегін тоқып жатқандай көрінетін. Әрқайсысынан өзгеше бір із көретін. Композитор да шешен сияқты деп ойлайын бұл. Нағыз шешен білгілі бір ойды жеткізуде, басқаның сөзін пайдалана тұрып, арасында өз сөзін айтып кетеді. Сол сиқты композитор да бұрынғы-соңғы жақсылардан үйрене жүріп, өзіндік жаңа әуен таба білу керек. Әйтпесе, өзге тілге еліктеу, болмаса, басқадан көшіру болады. Білім де керек мұндайда. Ең әуелі өз халқыңның, ана тіліңнің тарихын білу керек. Оны білмейінше халық туралы, замандасың туралы, заманың туралы бір нәрсе шығарамын деу құр әурешілік.

	Осы орайда ол көп оқитын. Әсіресе, көп кездесер авторы – Олжас Сүлейменов. Оның әр шумағында, әр жолында көрінбес құпия жатқандай қайта-қайта оқитын. Оқитын да ойға қалатын.

	«Ол елінің де, жерінің де, тілінің де тарихын жақсы, өте жақсы біледі», – деп ойлайтын Олжас туралы. Осы орайда одан көп үйренуім керек-ау. Кездесіп әңгімелескенде де Олжас бұған көп ой салатын. «Міне, мынадай ғажап заманның жасы осындай болсашы», – деп разы болатын оған. Базарбай Жұманиязовтың сол Олжастың поэмасы бойынша жазылған «Жер» атты кантатасы республикалық комсомол сыйлығына ие болды.

	1965 жылы жұртшылық алдында бірнеше рет орындалып, қайта қарау керек дегені осы кантата болатын. Сонан бері бір сәтке есінен шықпаған шығармасы. Енді келіп көпшіліктен әділ бағасын алып отыр. Жалпы қауым құлақ қойған соң тыңдауға жарағаны. Кантата «Шыңғыстау бойында», «Қыпшақ даласында», «Ақын», «Әйелдер», «Жер» атты бес бөлімнен тұрады. Күрделі де кесек шығарма. Автордың болашақтағы мол мүмкіндігіне анық айғақ болғандай.

	Бірақ арман жеткізер емес. Бітпеген кезде бар мақсаты осы кантата сияқты еді. Сөйтсе тіпті де олай емес екен. Ол өнер институтында профессор Брусиловскийдің класында оқыған. Ұстаз «Үнемі алға қараңдар, әрқайсыңның өздерің ғана ұмтылатын мақсаттарың болсын» деп үйрететін.

	Қазір ойлап отырса, мұның арманының Темірқазығы әлі алынбаған биіктер, шықпаған шыңдар, жазылмаған екен. Ол – ақынның өлеңі, диқанның егіні, суретшінің бояуы екен. Ол – арман – биіктік және еңбек.

	Алда «Халқым туралы ән», «Кек» – симфониялық поэмалар, «Отан туралы кантата», «Қуаныш» – симфониялық күй, «Еңбек даңқы», «Отан салтанаты», «Мерекелік шеру», «Достық», «Кең байтақ отаным менің» сияқты көлемді шығармалар, «Махамбет» операсы, дәрежелі атақтар, лауазымды қызметтер, абыройлы марапаттар, бәрі де алда еді.

	1970 ж.





Мұхиттың салады енді «Айдайына»...




	«Ғарифолла Құрманғалиев» дегенде менің көз алдыма өзінен дыбысы бұрын естілетін, сонан соң аппақ, түп-түзу болып артында қалған ізі көрінетін, содан кейін барып зеңгір көкте түймедей болып бара жатқан өзі байқалатын ұшқыр ұшақтар келеді.

	Біз мектептегі сабақтан шығып қайтып келе жатқанда Орданың Мәдениет үйінің маңдайшасындағы радиодан концерт берілуші еді. Сол концерттерде Ғарифолла Құрманғалиевтің орындауындағы Мұхиттың әндерін, Шегенің ариясын, «16 қыз» сияқты халық әндерін тыңдағандар: «Ойпырмай қандай дауыс, демі қалай жетеді-әй!» – деп таң қалысып бара жататын. Концерт күнде беріледі. Күнде тыңдап жүрсе де, біреу болмаса біреу күн сайын тамсанып, пікірін дауыстап айтып өтеді. Ұшқыр ұшақтар да зеңгір көкте із қалдырып күнде ұшады. Сонда дыбысының ізін ала көктегі ақ бұлттарға еніп бара жатқан ұшақтар «А-а-аа-ау, Мұхитың салады енді Айдайына-а-а-а-ай» деп шырқырата көтерілген әнші даусының нақты көрінісіндей елестейді. Күнде тыңдасаң, күнде осылай. Бір сәт Мәдениет үйінің бұрышына тұра қалып, шырқап, шығандап бара жатқан әнді басыңды шалқайтаа-а көкке қарап шығарып саласың...

	1965 жылы ҚазМУ-ге оқуға түсіп, қазан айының ортасында, жасөспірім кезімде армандағандай, Абай атындағы опера және балет театрының «Қыз Жібек» операсына бардым. Шеге – Ғарифолла Құрманғалиев:



	«Уа-а-ай!

	Тотыдайын таранған,

	Сұңқардайын сыланған,

	Сұлу Жібек ар ма екен! –



	деп сахнаға шыға келгенде, бір жағынан таң қала, бір жағынан риза бола көздері жалт-жұлт етіп Төлегенге қарағанда, бүкіл кеңістікті елеңдеткен толқын жүріп өткендей немесе осы бір шарықтаған әннен дауыл тұрғандай болды. Мына бір өзіне де, аузына да тыным жоқ қағылез әнші – біресе екі бүктеп ұстаған қамшысымен сахнаның сыртын нұсқап, лезде екпіндей басып хан қызының тұсына келіп, жалт етіп қыз жеңгесі мен нөкерлерін шола қарап, соның бәрінде қыз сипатының теңеуін бірінен бірін асыра әндетіп жүрген Шеге бүкіл сахнаны, залды шарықтаған әуенге толтырып жібергендей елестеді. Осы бір даусы ұйқы ашардай ашық, қайдан шыға келгені белгісіз ақын бүкіл сахнаны қозғалысқа келтіріп, сұлу Жібекті елеңдетіп, оның жеңгесін шамырқандырып, тыңдаушылардың әуестігін оятады. «Енді не болар екен?» деген қауым сұлу Жібек пен сырбаз Төлегеннің хикаясына еніп жүре береді.

	Ғарекеңнің орындауындағы Шеге мен Естай («Біржан-Сарадан») бізге өзі емес, аты мен дақпырты ғана жеткен, нағыз халықтың сөзін ұстаған ақындарды елестетеді. Сол шайырларын халық үнемі төбесіне көтеріп, төрден орын беріп те еді.

	«Қыз Жібекте» үшінші актыда бүкіл елі Төлегенді алыс жолға – Жібекті алып келуге аттандыруға жиналып, сол үшін Базарбайдың (Төлегеннің әкесі) батасын алуға күтіп тұрады. Базарбайдың келе жатқанын музыка хабарлап, артынша асасын нығыздай сілтеп өзі де көрінеді. Ол сахнаның ортасына жете бере Шеге – Ғарифолла:



	– Ассалаумағалейкүм, алтын орда,

	Ен байлық, сән-салтанат бәрі қолда.

	Ақиық ортамыздан ұшқалы тұр,

	Атадан болса рұқсат алыс жолға!



	– деп боздап қоя береді. Онымен бірге бүкіл ел қол жаяды. Бірақ паң Базарбай пейіл бермей, ақынға қарай «Тәйт!» деп асасын сілтеп қалады.

	Екпіндеп келе жатқан ақын өктем дауыстан ығып, сәл кідіреді. Бірақ бір сәтте бойын жиып алып, тізерлей отыра қалып:



	– Базеке, қолыңды жай, бер батаңды,

	Атаға жараса ма тым қаталдық!

	Барайық бәріміз де қосшы болып,

	Төлеңгіт – жігіт басы неге атандық?.. –



	деп екпіндете жалғайды.

	Осы екі шумақпен Ғарекең тұтас образ жасайды. Бұл жерде қадірлесі Төлегенге қолдауы да, ақындығынан басқа байлығы да жоқ, сондықтан жігіт басы болып жүрген кіріптарлығы да, тіпті томырық, бір мойын Базарбайға деген ызасы да көрінеді. Соншама шалқар биік дауыспен әр сөзін шегедей қағып ап-анық жеткізгенде, ақын образына елтігеніңіз сондай, жүгіріп барып Базарбайға «Не деген қатыгезсің!» деп айғайлағың келеді. Сахнаның шарттылығын, мазмұнда солай екенін білсең де, солай еткің келеді. Тыңдаушылар қозғалақтап, біреулер шарасыздан күрсініп, шыдамсыздар дыбыстап жіберетіні де болады. Бұл әншінің шеберлігі. Шеге – Ғарифолла Құрманғалиевтің орындауында досқа да, өнерге де адал, сонымен бірге өз орнын білетін жанды образ. Мүмкін өзі де сал-серілердің соңын көріп қалған, өнер дегенде ішкен асын жерге қоятындардың өнерлінің жанын түсіне бермейтінін байқаған әншінің өмірден көргендері де әсер еткен болар. Қалай болғанда да Құрманғалиевтің Шегесі – қайталанбайтын құбылыс. Көргендердің айтуынша, «Кыз Жібек» операсының алғашқы Шегесі – Манарбек Ержановтың жасаған бейнесі де аса айшықты, таңқаларлық толыққанды болыпты. Оған алғашқы ретінде ерекше жауапкершілік жүктелгені де белгілі. Соған қарамастан Ғарекеңнің Шегесі Манекеңнің көшірмесі болмай, өзіндік бояуымен, өзгеше үнімен ерекшеленетінін көзкөргендер де, өнерді түсінушілер де айтады. Айналып келгенде бұл – екі әншінің де мықтылығы, әрі қазақ өнерінің байлығы.

	Студенттік жазғы демалыста ауылға барғанда әңгіме әуелі жаңалықтан басталатыны белгілі. Мен ауыл жаңалығын білгім келеді, ауылдағылар қаланың жайын сұрайды.

	– «Бір қора қызымен» Ғарифолла Кұрманғалиев келіп кетті, – деп бастады бір жылы жаңалықтарды әкем. Ол кісі мәдениет саласында істегендіктен өнерге қатысты оқиғалардың ортасында жүретін.

	– Шынымен бір қора қыз келді ме?

	– Басы – Шабал Бейсенова. Сонан соң «Құдайым қызды маған үйіп берген» деп толтырады екен. Тіпті жетпей жатса он алты қызды санап береді ғой.

	Әкем екеуміз бір-бірімізді толық түсінгенімізді білдіріп, күліп жібердік.

	– Ғарекең дүлдүл десе, дүлдүл екен, – деп әкем қайтадан жалғады сөзін. – 12 күнде жиырма шақты концерт қойды. Бастап жүрген Шабал екеуі, бес-алты жас қыз-жігіттері бар. Кейін олар да мықты болар, бірақ бұл жолы елдің есіл-дерті үлкендерде болды. Кейде күніне екі концерттен береді. Сонда даусында бір жарықшақ жоқ қой. Қайдан шығып жатады? Небір құдіреттер бар-ау өмірде және бір ғажабы тәртібі темірдей екен. Концерттен екі-үш сағат бұрын «Шырақтарым, мен кішкене мызғып алайын» деп өзіне берілген бөлмеге кетеді. Ол кезде қасындағы жастар да мазаламайды. Содан концертке 1-1,5 сағат қалғанда шығып, клубқа барады. Ешкіммен сөйлеспейді, келіп сәлемдескендерге де басын изеп өте береді, тоқтамайды. Клубта киініп, домбырасын алып жай тыңқылдатып отырады. Сонан соң жастардың бәрінің дайындығын тексеріп өтеді. Өзі ылғи ең соңында шығады ғой. Соған дейін алдыңғылардың қалай айтқанын, жұртқа қалай ілтипат көрсеткінін, тіпті сахнада қалай жүргеніне дейін бақылап отырады. Кейде концерттің соңынан ескерту жасайды екен. Ал концерт біткен соң емен-жарқын сөйлесіп, қонақасыда өз қатарларымен әзілдесіп, көшелі әңгімелесіп отырады. Кұрметтің ешқайсысын кері қақпайды. Бірақ: «Ал балалар, ертең де жұмыс бар, демалайық. Ертең баратын жерімізге қанша жүруші едік?» – деген сөзі қасындағы жастарға белгі бергені сияқты екен, олар да «Иә, Ғареке, демалайық» деп жинала бастайды. Қанша күн бірге жүргенде ауырып-сырқап, мазаны алғанын, не артық-ауыс сөйлегенін көргенім жоқ. Қайта қонақасы бергендер «Ішіңіз, алып қойыңыз» деп қызбаланып бара жатса: «Қой, қалқам, Рабиғаның шайына жете алмай қалып жүрермін», – деп қисая кетеді. Осыдан кейін дастарқанды жинатады. Рабиға – бәйбішесі екен. Сонда әр концертте он шақты ән, кейде одан да көп айтады. Жұрттың сұрағанын да қайтармайды. Сонда қандай денсаулық, қандай мәдениет десеңші! Алпыстан асқандағы кезі ғой біздің көргеніміз. Жас кезінде қандай болды екен, шіркін.

	Әкем өзі бірге жүрген күндердегі Ғарекеңнің әзілдерін әлі біраз әңгімеледі. Сол сапардағы елдің құлақ құрышын қандырған концерттер жайлы басқалардан да естідім. Сол кезде өзім тыңдағанда алған әсерлерім де «тіріле» қалды. Мұхиттың әндеріне қоса тұтас ән мектебін осы заманға жеткізген дүлдүл әншіні бір рет те болса тірідей тыңдаған адам оны ешқашан ұмытпаса керек. Ол сахнаға шыға келгендегі «А-ха-а-ауымен» тыңдаушыны бір сілкіндіріп алып, адамның демі жетпейтін биіктерге көтеріп әкетеді. Ол – Мұхиттың назы ма, әлде Медеттің зары ма немесе кербез қыз бен керім жігіттің сыры ма, әйтеуір жер басып жүрген пенденің бәрі бірдей бойлай алмайтын, сон-а-ау биіктерде ғана айтылатын жан сыры. Олардың аса тазалығы, тұңғиық тылсымдығы сонша, одан төмендетуге болмайтын сияқты. Екі-үш шумаққа сыйып тұрған тағдырдың не бір сырларын осынау биік дауыс сонау биік кеңістікке шығарып, еш кедергісіз әлемге жаяйын дегендей. Бұл әндердің тұрған бойы философия болатын. Әншінің түсінігі мен шеберлігі, шығарушының кейінгілерге аманаты, мазмұндағы тағдыр, бәрі-бәрі қосылып, тұтас сурет жасайтын. Соның бәрі екі-үш шумақ пен екі-үш минутқа сиятын. Бұл – құдірет. Мүмкін сондықтан да ән мен әншінің қадірін білетін италиялықтар Ғарифолла Құрманғалиевтің көмекейінің көшірмесін өздерінің музыка музейіне алып кеткен шығар?

	Күләш Байсейітова туралы кітап жазамын деген ниетпен, бірге жұмыс істегендердің бірі ретінде Ғарекеңмен де кездескенім бар. Ол кезде эстрада-цирк училищесінде сабақ беретін. Жетпістен асқан кезі. Бірақ ширақ, елгезек, көк көздері сол кезде де өткір, айналаға жіті қарайды. Тақырыптан ауытқымай нақпа-нақ сөйлейді. «Ондай адам енді қайтып тумайды ғой, қалқам» деп сөзін бастады.

	– Біздің қазіргі опера театры 1933 жылы драма театрынан бөлінген ғой. Негізі әуелде бір ғана театр болған-ды. Оны «қара шаңырақ» дейтініміз содан. Күләш, Құрманбек, Қанабек, Үрия, Манарбек, бәрі де сол театрдан келді. Солармен әуелі музыкалық театр ашылды ғой. Алғашқы көрсеткендері «Айман-Шолпан» мен «Шұға» болған. Халық Айманның әндерін жаттап алып, айтып жүрген. Айманды Күләш айтқан. Театрға келгеннен бастап өмірден өткенінше қызметтес болдық, партнер де болдық.

	«Күләштай біреу айтты, ойнады» дей алмаймыз. Оның әрбір жасаған образы мінсіз шебердің қолынан шыққандай, ешбір алып-қосары жоқ болатын.

	Бұл әсіре мақтау да емес, атақты адам еді деп көлгірсу де емес, ақиқаты солай. Казақ өнерінде тағы бір Күләш болады деп айта алмаймын. Жоқ, қарғам, одан бері 20 жылдан асты, небір күміс көмей, жезтаңдайлармен бірге жұмыс жасадық. Міне, алдымнан сабақ алып отырған жастар бар. Ешқайсысының өнерін кемітпеймін, бәрінің де өз орны бар, тіпті білімі ілгері де болар. Бірақ өнерге де, өмірге де Күләштай адал, бүкіл болмысымен, жан-тәнімен қызмет ететін тағы біреу келеді-ау деп ойламаймын. Күләш – туған қалпымен өлген адам. Ондай адал, ақпейілдік... әй, қайдам...

	Алғашқы опералардың бәрі өзіміздің қазақ, әндері негізімен жазылып еді ғой. Сол опералардың 75%-ын менен алған. Биік көтеріп айтатын әндер ғой бәрі, дайын ариялар болатын. Халыққа шыншылдығы жағынан да жақынырақ болсын деді. Күләштің ерекшелігі – осы операға алынған әндердің ерекшелігін күндізтүні үйренумен болды. Соның тарихын, негізгі шығуының себебін сұрап, біліп жүруші еді. «Қара қаншық» – бұрын Бекежанның қосшы жігітінің әні болатын. Кейін осы ән Күләшқа ұнап, Жібектің ариясына айналды. Бұл операда:



	– Әуелде бас қосқаным-ай, Жағалбайлы-ай,

	Жылқысын көптігінен-ай баға алмайды.

	Өлгені Төлегеннің рас болса,

	Құдайым Қыз Жібекті неге алмайды? –



	деп айтылатын ариясы.

	Опералардың жартысынан көбі менен алынған әндер дедім ғой. Одан басқалары да бар. Сонда сол әндердің тарихын, шығуын біледі дегендердің бәрінен ерінбей, ұялмай сұрап жүретін. Образ жасауға көмектеседі-ау деп ойлаймын.

	Онымен ойнағанда жұрттың бәрі жанып кететін. Өзі жалпы адамға жылы сыйластықты жан болатын. Ал сахнада мүлдем тартып әкететін құдіреті бар еді. Онымен ойнағанда жұрттың бәрі шынымен ғашық болып, шынымен жек көріп, ғажап өзгеріске түсетін.

	Айттым ғой, туған қалпымен өлген адам деп. Күләштің ешкімге, ештеңеге қызғанышы, күншілдігі болмайтын. Кейінгі жастарға, партнерге үйретуі керемет болатын. Музыкалық оқуы жоқ еді ғой. Бірақ табиғи слух, сахнаны сезінуі, образдың табиғатын түсінуі, партнерлерінің мүмкіндігін байқауы ғажап еді. Оның әншілігі, ойыны, партнерлігі бір-біріне сай болатын. Жасаған образдарының мінсіздігі содан болар.

	1936 жылы Мәскеудегі бірінші онкүндіктің соңында үлкен концерт бердік қой. Сол концертте Күләшті 2-3 рет қайта шақырып, ән салғызды. Иә, опералардан бөлек, концерттің өзінде солай болды.

	Е, шырағым, солай, Күләштай біреу ойнады, айтты дей алмаймын.

	Бұл әңгімеден кейін де 30 жылдай уақыт өтті. Ғарекең 80-ге дейін сахнада ән салды. Артында ондаған шәкірттері қалды. Ұстаздарынан үйренгенін олар да кейінгі ұрпаққа беруде. Бірақ Ғарифолла Құрманғалиевтей тағы біреу болады деу қиын. Қазақ даласынан өткен небір аңыздар заманалар желімен биіктеп барып қазақтың өз көгінде тұрып қалған ғой. Соның бірі – Ғарекеңнің даусы. Қазақтың қайталанбас Мұхит мектебінің бірден-бір жоқтаушысы әрі қайта жаңғыртушысы, Қазақстанның халық артисі, Мемлекеттік сыйлықтың иесі – Ғарифолла Құрманғалиев.

	Ғарекең салады енді Айдайына-а-а-!..





Ұлы мәртебелі кездейсоқтық




	Актер сырттай қарағанда оңай, қызық көрінетін мамандық, сондықтан ол үшін не істеу керек, қайда барып оқу керек дегенді жастар көп сұрайды. Соған жауап ретінде көрнекті актер, КСРО халық артисі, Мемлекеттік сыйлықтың, «Отан» орденінің иесі Асанәлі Әшімовпен әңгімелескенбіз.



	С.Л. Асеке, мамандық таңдау да оңай шаруа емес. Актер болуыңыздың себебі не?

	А.Ә. Бала кезімде актер боламын деп өзім де ойлаған жоқпын, бірақ тағдыр осы жолға салды. Өнерде «ұлы мәртебелі кездейсоқтық» деген болады. Сол кездейсоқтың Алматының зоотехникалық-малдәрігерлік институтына түсемін деп келген мені белгілі режиссер Асқар Тоқпановқа кездестірді. Ол кісіге менің «артис» дегенді менсінбей отырған қыңырайған мінезім ұнап қалды. Сөйтіп Асекеңнің қалауымен, Ахмет Жұбановтың қолдауымен Құрманғазы атындағы консерватория жанынан ашылған актерлік курстың студенті болып шыға келдім. Мен өзім бекіре балық сияқты бір нәрсені қолыма алсам аяғына жеткенше тынбаймын, басым тасқа тигенше қайтпаймын. Өнер соқпағы қиын да қызықты жолмен бүгінгі күнге жекізді. Жалпы актер болуды бала кезінде армандайындар көп емес, себебі мағынасын терең түсінбейді. Тек кейбір жас қыздар, киноға түсу, модель болу деген сияқты шартты нәрселерді қиялдайды. Ал драма актерінің жөні бөлек. Өнердің ең шыңы – драма. Осы жағын меңгерсе киноға да, теледидарға да, театрға да араласа алады. Ол үшін не істеу керек? Ол үшін тарихты тереңірек оқып, әдебиетті жан-жақты білу қажет. Біздің қазақ әдебиеті, қазақ тарихы, онымен де шектелмей шет ел, жалпы әлем әдебиеті мен тарихын, мәдениетін білу керек. Сонда ол адамнан жақсы актер шығатынына көзім жетті. Ол берілген тексті қайталап айтатын қуыс кеуде емес, өз бетімен ізденіп, ойланып образ жасай алатын тұлға бола алмаса, бәрі бекер.

	С.Л. Ең бірінші рет гүл алған сәтіңіз есіңізде ме?

	А.Ә. Өз жұмысыңды жақсы орындасаң гүл де, сый да, атақабырой да келеді. Алғашқы гүл алғаным есімде жоқ, бірақ алғаш рет сахнаға шығып, көрерменнің қол шапалақтауына ие болғаным жадымда.

	С.Л. Алғашқы роліңіз Айдар ғой?

	А.Ә. Айдар, «Абай» трагедиясындағы ақынның шәкірті. Оны мен жиырма жылдай ойнадым. Сахнаны апыл-тапыл басып білген бастауым сол. Әрине, бірден көп нәрсені түсініп кету қиын. Сахна деген шаршы, оның әрбір сантиметрін игеріп кетуге көп уақыт керек. Актер тек қана партнерімен емес, декорация, қолға ұстап жүрген реквизит, соның бәрімен тілдесу керек. Көрерменнен осы күнге дейін кінә жоқ, жақсы жұмысыңа келеді, бір-бірімен хабарласып келеді, демек іздейді.

	С.Л. Бірталай «жағымсыз» ролдер ойнадыңыз, сол үшін көрерменнің өкпелеген кезі бар ма?

	А.Ә. Ол жалғыз біз емес, орыстарда да, басқаларда да болған. Мысалы, Гитлерді ойнаған актерге қырын қарау. «Жас гвардияда» Стахович деген сатқынды ойнаған артистке бір үйде су бермей қойғаны анекдотқа айналып кеттті. Бекежанды ойнағаннан кейін бір топ жігіттермен келгенімізде бір кемпірдің: «Мынаны қайдан ертіп келдіңдер?» дегені бар. Артынан өзі: «Сен балам, жақсы екенсің, бірақ анау...» деп ақталып жатыр. «Жағымсыз» дейтін де ештеңесі жоқ қой Бекежанның. Ол – даланың рыцары ғой. Елді қорғауы, айналасындағы жастарды тәрбиелеуі, қызға деген махаббатының қандай кінәсі бар? Бір төтеден қосылған жігіт мұнын ынтық болып жүрген қызын алып кетемін дейді, қыз да соған бұрылып кетті. Намысы жібере ме?

	Менің түсінігімде ең жағымсыз дегендердің бойында да бір саңылау болады, мен соны іздеймін. Екіншіден, мен актермін, мамандығым осы. Сондықтан көрермен қалай қарайды деп емес, образды қалай шығарамын деп жұмыс істеймін.

	«Жағымсыз» бейнені жұрт жек көрсе, менің жұмысымның жақсы шыққаны.

	С.Л. Осы мамандыққа кез болғаныңызға өкінген кезіңіз бар ма?

	А.Ә. Жоқ. Киноға түскенде алғаш аппаратқа, жарыққа, партнерге үйрене алмай киналған кездер болды. Кино орысша түсірілетін, орысшамыз да шамалы. Сол кезде қиналып, жарық беретін, реквизит, декорацияға ғана жауап беріп жүретін жұмысшыларға қызығып, аналардың орнында болсам ғой, мына тозақты көрмейтін едім деген сәттерім болды. Бірақ өкініш емес.

	С.Л. Шынымен осы жолым дұрыс екен деген ойға қашан келдіңіз?

	А.Ә. Оған біраз болды. Көрермен ұнатып, автограф ала бастағанда, үкімет тарапынан еңбегімді бағалай бастағанда, осы жолым дұрыс екен деген шешімге келдім. Елдің осы ықыласын ақтауым, шеберлікті жетілдіріп, бұдан да жоғары дәрежеге жетуім керек деген ой ылғи да көкейімде тұрады.

	С. Л. «Ұялмаған әнші болады» – дейді. Соған қалай қарайсыз. а.Ә. Бұл енді әншейін қазақы сөздер. Ұят деген әр адамда болу керек, әсіресе актер қауымында. Сахнаға дәлдүріштене шығып, болмаған жерге кіріп кетіп жүретіндерді өзім жек көремін.

	Ұялмаған деген сөздің астарында жүректі болу, тапқыр болу қажет деген ой жатқан шығар. Ол әркімге де, қандай мамандық иесіне де керек. Актердің сахнаға, көрермен алдына шығарда қобалжуы, бұл – іздену процесі. Толқып, қобалжып, жүрексініп шығып, сонан соң сахнада «Король» болу, бұл да шығармашылық процесс. Ал бастан-аяқ қорқып, тізең дірілдеп жүрсең (осы жерде Асекең күліп жіберді) одан түк те шықпайды. Сахнаны, рольді толық меңгеріп, көрерменді партнердің дәрежесіне жеткізуге тиіссің. Сонда еңбегің өзіңе де, өзгеге де жұғымды болады.

	С.Л. Актердің қоғамда алатын орны қалай?

	А.Ә. Актердің қоғамда алатын орны үлкен (бұл сөзді нықтап, шегелеп айтты). Актер қандай қоғамда болмасын, халықтың алдында, соған ой сала, жақсыға үйрете, әсіресе жеткіншектерді жетектей жүруі керек. Көрерменнің артында жүрген актердің өзіне де, қоғамға да қайыры жоқ. Ол сахнадан ой айту арқылы адамдар ойына қозғау салады, қандай бейне жасаса да көрерменді ізгілікке, ілгерілеуге бастап, актердің күрделі, астарлы бейнесі арқылы қоғамдық даму жүзеге асырылады. Сондықтан актер көрерменнен екі-үш қадам ілгері жүру керек. Әрине, біздің халық бұл мамандықты анау-мынау... деп онша менсінбейді. Оған тағы өзіміз кінәліміз. Актер атаулының бәрі бірдей ерекше дарынды болуы мүмкін емес. Біреулері аса дарынды, біреулері жете-қаба, біреулері соның артынан келе жатады.

	Бір театрда екі аса дарынды актер болса, ол үлкен театр. Әйтеуір, актер деген атым бар деп, әр жерде артық сөйлеу, бейпіл әрекет, арақ ішуі кездеседі, сондайлардың арқасында халық арасында актерлердің жұғымы жоғалады. Содан барып елде «е, ол артис қой» деген пікір қалыптасады. Ал шын мәнісіндегі актерлер қай ортада да, қандай қоғамда да өзін лайықты ұстайды, өзінің негізгі міндеті – қоғамның көшбасшысы міндетін жоғары алып жүреді. Негізі актер деген атақтың өзін категориямен беру керек деп есептеймін, сонда ол қоғамдағы орнын да ұмытпайды.

	С.Л. Қазақ өнерінің «алыптарының» алдын көріп, дәмдес болып қалдыңыз, солардың әрқайсысының орнын сипаттап бере аласыз ба?

	А.Ә. Ол мүмкін емес. Ол үшін кітап керек. Ел айтып жүрген алыптар сонау Жұмат Шаниннен, Жүсіпбек Аймауытован бастап, кейін Қаллеки, Әміре, Иса, Серағаң, Елағаң, олардан кейінгі Шәкен бастаған топ... Бұлардың бәрі мыңнан жүйрік шыққандар. Бұлар да бірден қалыптаса қойған жоқ. Бірақ талантты туған адам тез үйреніп, тез меңгереді. Қаллеки, мәселен, Мұхар Әуезовпен тепе-тең сөйлесетін, Мұхаңмен дос болған адам. Шәкен де солай. Ұлы Мұхтар бұларды сыйлайтын. Елағаңды «Елюша» деп отыратын. Сөйтіп отырып бір-бірінің пікірімен санасып, ортақ істе ақылдасып, сөздерін жерге тастатпайтын. Актердің драматургпен достығы – театрдың жақсы болуының негізі. Қазір ондайды білмеймін. Біреулері үйінде жатып пьеса жазады, біреулері оны ақ тер көк тер болып ойнайды және екі жақ та бір-біріне риза емес. Ал Қаллекилер Мұхаңның өзіне сын айтатын. Егер дарынды режиссер болса Әуезовтың өзіне, Шекспирдің өзіне корректура жасап жіберуі мүмкін. Себебі ол қатып қалған музыка емес нотадан өзгерте алмайтын. Бүгінгі күннің деміне орай ізденістер керек. Бірақ Мұхаң мен Шекспирдің негізгі ойы, адамсүйгіш астары өзгермеу керек. Олардың ойы қай заманға да, қай қоғамға да сай келеді. Сондықтан олар «алыптар» тобында. Сондықтан да Шекспир күн тәртібінен түспейді, Әуезов – мәңгілік.

	С.Л. Өнер жолындағы ерекше есіңізде қалған бір оқиғаны немесе жағдайды айта аласыз ба?

	А.Ә. Мұхтар Әуезовті бірінші көргенде таң қалғаннан басым айналып қалды. Қазір 50 жылдай уақыт өтті, әлі көз алдымда. Театрда, үстінде қытайы ақ материалдан тігілген кителі бар, ол кителдің сән кезі ғой, маңдайы жарқыраған бір алып адам маған қарай жылжып келе жатыр. Тау келе жатқандай таң қалдым. Қатарымнан өткенде артынан еріп жүре бергенімді де білмеппін, оны көруге, кездестіруге болады, ол да ел сияқты жер басып жүреді, тамақ ішеді деген ой келмейді екен ғой. Кәдімгі театрға келген халықтың арасында келе жатқанын көргенде мүлде беймәлім әлемге енгендей болдым.

	Менің ең бірінші көрген кином «Амангелді». Оны бір 40 шақты рет көрген шығармын. Қатар орналасқан колхоздарды аралап көрсете береді, соның бәрін қуып жүріп көреміз. Сонда бүгін Амангелді атпаса екен деп тілеймін. Сол Амангелдіні ойнаған Елубай Өмірзақовты көргенде тағы қатты толқыдым. Сол ұлы, ертегідегі аңыздай адамдарға таңқала жүріп, солар жүрген театрда жұмыс істеп, елге еленуге тырыстық.

	С.Л. Бәрін қайта бастасаңыз не істер едіңіз?

	А.Ә. Онда да осы жолға әкеліп түсіретін шығар деп ойлаймын. Жасөспірім толқымалы кезімізде ауыл шаруашылығы ма, тау-кен бе, қай жағы әсер етсе, соған кетіп қалуымыз мүмкін еді. Менің суретші болғым келеді, сонымен кішкене шұғылданушы едім, бірақ оны қайда оқытатынын, қалай оқитынын да білмедік. Тағдыр осы жолға әкеліп салды, соны жеріне жеткізуім керек деп есептеймін. Әр адамда, балада да бір принцп болуы тиісті. Бастаған ісіңді орта жолдан оны-мұныны сылтауратып тастап кетпеу керек. Өнердің жолы ұзақ, қиын. Ол – өмір-бақи мемлекеттік емтихан, өле-өлгенше күнделікті спектакль, дайындық, бәрі де халық алдында ұятқа қалмау, өзіңе-өзің дұрыс жауап беру, жеткен биігіңнен төмендеу. Қиналған кезде әлгі айтқан, көре қалған алыптарымен ойша сөйлесемін, қиялымда кеңесемін.

	Олар ойнап кеткен бейнелерді қайталап жатамыз. Сондайда жаңа жол іздейсің... табуың керек.

	С.Л. Отелло мен Абайды армандап өтіп барамын деген сөзіңіз бар еді, солардың орнын толтырғандай роль болды ма?

	А.Ә. Болды ғой. Мысалы: Еламан. Бұл армандағыдай образ. Соны ең бірінші мен жасадым. «Қараш-қараштағы» Жарасбайда мен шындығында Абайды ойнадым. Иә, Жарасбай деген атпен Абайша ойландым, билік айттым, қамықтым. Бірақ армандау керек. Мәселен, қазір берсе сол ролдерді ойнамауым да мүмкін. Бірақ басты рольдерім солар болар еді-ау деген арман арман күйінде қалады.

	С.Л. Қазір өзіңізге режиссер іздейсіз бе?

	А.Ә. Іздеймін. Маған режиссер қажет. Қандай болса да, тіпті ұлы актерге де режиссер керек. Сыртынан қарайтын суреткер көз, пікірлесу, әңгімелесу, дауласу үшін керек. Пьесаны алған соң, оны біз әрі қарай дамытуға тиіспіз. Автордан жоғары тұру керек. Актерді биікке көтеретін режиссер. Автордың өзін таңқалдырып, оның сөзінің астарын көрерменге көкейден өткізе жеткізіп спектакль шығару қажет.

	Ол үшін бәрінен де өзгеше ойлайтын, көретін және соны жүзеге асыра алатын, автордың әдеби шығармасын театрдың тілімен, сахнаның құралымен өзі де танымастай таң қалдыратын режиссер керек.

	С.Л. «Актер болғым келеді» деп жеке өзіңізге келген бала есіңізде ме? Солардан актер шықты ма?

	А.Ә. Ондайлар көп. Мына Жаркенттен бір кішкентай бала енді киноға түскен. Содан оқығым келеді деген соң, оқуға түсірдім. Бірақ кейін көрінбей кетті, сірә шықпаған болар. Сосын кішкентай кезінде мектеп сахнасында, ата-аналары арқылы кішкентай балалардың роліне барып қалған жастар да ұмтылып жатады. Бірақ қабілет деген басқа нәрсе. Ол шын дарын болса, жарып шығады, тек сол сәтінде жанашырлық танытып қолдай алсақ. Мен өзімнің Сағиымды айтар едім. Соның актер болуына, оқуына қарсы болдым. Мектепте жүргенде «көрерміз, басқасы да бар ғой» деп жүретінмін. Бірақ біздің үйге үлкен актерлер келеді, соларды көреді, әңгімелесіп жүреді, шешесімен бірге опера театрының спектакліне қатысқаны да бар, солардың бәрі сіңген болу керек, бір іс-сапардан келсем «Мен актерлікке оқуға түстім» деп қарап тұр. Өзінше дайындалып барған ғой. Сонда Асқар Тоқпанов: «Әкесінің дарыны жұқпай қоймайды, атасы анау, шығады бұдан актер» депті. Театрда да жақсы актер болатын қабілеті бар еді. Шоқанда безупречный (қайталауға, өзгертуге болмайды) жасаған эпизодтары бар, біздің көмегімізбен әрине, бірақ өзінде болмаса сенің көмегің түкке жарамайды, ол үшін ойнамайсың ғой. «Мынаны былай етсем қайтеді» деп ойласқан сәттері көп болды. Қарасам оныкі дұрыс, сондай келіскен кездеріміз көп. Тек ертерек жанып кетті, құлыным, жанып кетті...

	С.Л. Актер болғысы келген балаларға не айтасыз?

	А.Ә. Бұл оңай жол емес, шырағым. Өлдім-білдім, айқайұйқай, аузын қисайтып, көзін бақырайту актерлік емес. Өзінше тұйық, ойы бар, адалдығы бар, принціпі бар, көп ізденіп оқитын балалардан актер шығады. Білмегенін білгісі келетін, көргеніне таңқала алатын балалар үміт күттіреді. Менің Әуезовты көргендегі таңқалғаным мәңгілік қалды, менің еңбегімнің жемісті болуына жетекші, жүйелі жол болды. Булығып барып ашылғандардан шығады. Өз денеңді еркін игере алмай, қолыңды қайда жіберерге білмей, сөзіңді шатастырып жүресің. Сонда намыстанып, шала білініп жүрсең, біткенің. Немесе жастығыңа, түріңе сай бір роль келе қалады да, бірден герой болып шыға келесің. Кейінгі жұмыстың бәрі осылай болады екен деп шалқып кетсең де біткенің. Жығылып, сүрініп, біреуге қызығып, еліктеп, үйрене жүріп, толық еркіндікке жете алсаң, сенен актер шығады. Сол үшін табандап жұмыс істеп, жалықпай оқып, тынымсыз ізденіп үйренуің керек. Ол – шыдам, күдік, торығу... сөйтіп бәрін басынан бастау деген сөз. Актер – өмірде беймәлім, сахнада «король» болу керек.

	С.Л. Әңгімеңізге рахмет.





Ең әдемісі – Жер




	– Келді, келді! – деген бір баланың даусы естіліп еді, үлкен мектептің кең ауласында шуылдап жүрген балалардың бәрі біреу бұйрық бергендей, көше жаққа қарады. Мектеп ауласының көше жақ қақпасынан жаяулап кіріп келе жатқан екі жігітті көре салып «Келе жатыр!» деп айқайлаған бір топ бала соларға қарай тұра жүгірді. Ана жігіттер де ширақ адымдап, ортаға екпіндей келе берді. Алдыңғы жеткен бала жарқын, жылы жымиып келе жатқан ұзын бойлы, сымбатты жігітті құшақтай алды. Қалған балалар соларды қоршай шүпірлесіп, әрқайсысы өзі сөйлесіп алайын дегендей: «Мен бірден таныдым, Тоқтар аға сізсіз ғой», «Біздің мектепте ұзақ боласыз ба?», «Ғарышқа тағы ұшасыз ба?», «Ұшып жүргенде Алматыны көрдіңіз бе?»,

	«Ғарыштан жер қандай болып көрінеді екен?» деп сұрақтарын қарша жаудырды.

	Енді ғана бой алып өсіп келе жатқан жас көшеттердің ортасындағы жалғыз шынардай бойлап тұрған қазақтың тұңғыш ғарышкері Тоқтар Әубәкіров олардың барлық сұрақтарына жауап беруге тырысып-ақ бағуда. «Ғарыштан қарағанда ең әдемісі – біздің мақтанышымыз – Жер. Ол тіпті алақанға салып қойғандай кішкентай ғана. Қазақстанды да көрдім».

	– Балалар, Тоқтар ағаларыңа рұқсат етіңдер, дайындаған төрімізге шығарайық, сол жерде барлық сұрақтарыңа жауап береді, – деп мектеп директоры таратпаса, балалар осылай оңаша сөйлесе беретін еді.

	– Иә, ол жерде бізге кезек бермей жоғарғы кластар сөйлейді ғой, – деді біреу бұртия қарап. Шыны солай еді. Шындық болғандықтан, директор да, ғарышкер де, онымен бірге жүрген Қазақстан комсомолының бірінші хатшысы да жарыса күліп жіберді...

	– Толағайдай дәу екен, менің құшағым жетпеді, – деп ғарышкерге алғаш жетіп құшақтаған бала өз әсерін айта бастады. Айтқанда жаңа ғана қадірлі қонақтың өз қолымен кигізген төбетейін маңдайына қарай басыңқырап қойды.

	– Төбетейді кигізгенде не деді саған?

	– Айналайын, бақытты бол! – деді.

	Қазақтың тұңғыш ғарышкерімен құшақтасып амандасып, оның қолынан қарапайым ғана көк барқыт төбетей киіп, «айналайын» деген сөзін естіген мына бір тәмпіш мұрын қара бала аяқ астынан жолдастарының алдында беделді боп шыға келді.

	Қазақ даласында кездескен жүздеген, мыңдаған балалардың бәрі бірдей ғарышкердің есінде қалмас та. Бірақ оның шуақты күлкісі мен жайдары жүзі балалардың есінде мәңгі сақталатынына сенімдімін.

	Мектептің алдындағы уақытша сахнада тұңғыш ғарышкермен кездесуге арналған жоспарлы шара қызу өтуде. Сұрақ та көп, балалардың ілтипаты да ересен.

	– Ғарышкер болуды қашаннан армандадыңыз?

	– Мен ғарышкер емес, ұшқыш болуды армандадым. Біздің Қарқаралыда туған екі баланың бірі ұшқыш болғысы келетін. Өйткені Нүркен Әбдіровтың ерлігі біз мектепте оқыған кезде дүрілдете айтылатын. Батырдың анасы да бар еді ол кезде. Нұркеннің батырлығының өзі барлық баланың қиялына қанат бітіргендей еді. Ал ғарышқа мен Президентіміз Нұрсұлтан Әбішұлы Назарбаевтың шешімімен ұштым.

	Кейінгі жылдары сұхбаттасушылардың бәрі бұл оқиғаны, яғни, Тоқтар Әубәкіровтың ғарышқа ұшатынын өзі білместен бұрын Президенттің елге әйгілеп жібергенін, оған Тоқтардың әжептәуір қарсылық білдіргенін, ақыры бұл сен үшін де, мен үшін де керек емес, қазақ халқы үшін керек дегеннен кейін келіскенін егжей-тегжейлі жазады. Сондай-ақ Әубәкіровтың ғарышқа ұшқанға дейін-ақ бүкіл Кеңестер Одағындағы ерекше құпия адамдар қатарында болғаны, оның өмірбаянын өзімізден бұрын Америка бүге-шігесін қалдырмай жариялағаны, Гиннестің рекордтар кітабына енгені, әуеде екі рет жанармай құйдырып, жерге қонбастан солтүстік полюске ұшып барып қайтқан көзсіз ерлігі үшін Кеңестер Одағының батыры атағын алғаны, Солтүстік мұзды мұхиттың үстінен алты рет ұшып өткені, 50-ден астам жаңа реактивті ұшақтарды сыннан өткізгені, оның ішінде «МИГ-29 К» реактивті ұшағын ұзындығы бар болғаны 130 метрлік «Тбилиси» кемесіне қондырған ерекше шеберлігі мен төтен ерлігі де кейін жария болады. Ал бүгінгі кездесуде бір кезде аспандап ұшуды армандаған өзі сияқты балалардың жарыса қойған сұрақтарына жауап беріп, өзінің де балалық шағын еске алып отырған қазақтың намысты азаматтарының бірі ғана.

	– Сіздің ұшқыш болам дегеніңізге ата-анаңыз қарсы болған жоқ па?

	– Әкем Әубәкір менің 7 айлық кезімде қайтыс болыпты. Біз анам екеуіміз қалдық. Ол кісі аурушаң еді, сондықтан мен еңбекке ерте араластым, өзім де бойшаң, денелі болдым. 15 жасымда милицияға барып: «Не мамамды сендер асыраңдар, не маған паспорт беріңдер», – деп талап еттім. “Сен кімсің” дегенге атамның баласымын деп, сонан орысшалап Оңғарбайұлы Әубәкіров деп паспорт жазып берді. Онымен кез келген жерге жұмысқа алуға міндетті болатын. Сөйтіп үш жыл анамды асырадым. Мен 18-ге толып, ұшқыштар училищесіне кетерде ол кісі оң батасын беріп қалған. Менің барлық ісімнің абыройлы, нәтижелі аяқталуына сол кісінің батасы себеп деген сенімдемін...

	Ананың тілеуі ғой, солай да шығар. 3700 сағаттық сынақ ұшулары кезінде Тоқтар небір «өлім мен өмір тайталасқан» сәттерді басынан өткізді. Зеңгір көкте жалғыз өзі, дұрыс шешім қабылдауға санаулы секундтар ғана берілген сәттер өтті. Кеңестік құрылымның әуелі істі аяқтап, техниканы сақтау керек деген қатаң қағидасын бұзып: «Машинаны таста, өзіңді құтқар!» – деген бұйрық алған да кезі болды. Бұл шын мәнінде құтылмайтын қауіп төнді деген сөз. Бірақ қалыптасқан жауапкершілік те жібере қоймайды және өзің істеген машинаңды тастау да қиын. Өйткені Әубәкіров ұшақты фирмада өзі жасап, өзі соны сынайтын ұшқыш-сынақшы. Ақыры ұшақты да құтқарып, өзі де аман-есен жерге қонды-ау. Сол ұшақ атышулы «МИГ-29 К» болатын. Осы жолы бұған дейінгі ұшақтардың сәтсіздігін де анықтап шықты. Мүмкін баласының өмірін сақтап, еңбегін ақтап шыққан ананың тілегі шығар.

	– Әуелі ғарышқа ұшуға қарсы болдым дейсіз, қорықтыңыз ба? Тоқтар балаша мәз болып күліп жіберді.

	– Сынақшы-ұшқыштарда, жалпы бұлттан аса барып қайтқан адамдарда қорқынышқа орын қалмайды. Ал қарсы болғаным 45 жаста ғарыш емес, одан төменірек ұшуды да азайту керек. Бірақ денсаулығым толық жарамды болып, жұлдызды қалашықта жаттығуларға кіріскенде қатты қуандым, себебі бұл мүлде баска деңгей еді.

	Иә, енді ол ғарыштық ғылымды, ғарыш кемесінің ерекшелігін игере бастады. Сонымен бірге өзінің өтініші бойынша жасалған биотехника бағытындағы, медициналық бағдарламадағы ғылыми зерттеулердің ерекшелігін меңгеруге тиіс болды. Қазақстан сияқты ауылшаруашылығы ауа райына тәуелді аймақта бұл зерттеулердің орасан пайдасы болды. Ол жөнінде әлі күнге дейін ғылыми жұмыстар жасалып, ғалымдық дәрежелер корғалуда. Шындығында ғарышқа қазақтың намысы ұшты. Содан кейінгі сапар, осында басталған ғылыми зерттеулер, бәрі де осы сапарға тікелей байланысты еді.

	– Сонда ұшқыш-ғарышкер болу үшін не керек?

	– Ең алдымен денсаулық. Денсаулығың болмаса, не оны күте алмасаң әрі қарай қиялдаудың қажеті жоқ. Ал денсаулығың жарап тұрса, ең бастысы – табандылық пен тәртіп.

	– Балалар, Тоқтар ағаларыңды бізден кейін де күтіп отырған жерлер бар, тағы да шақырармыз, бүгін рұхсат етейік, – деген директордың сөзіне наразы болған оқушылар шу ете қалды.

	«Бір-екі ауыз тілдессем» деген үмітімнің ақталмайтынын өзім де сезіп тұр едім, енді шегінетін жер қалмады.

	– Тоқтар, өзіңді көре алмай, атыңды мақтаныш етіп алыста жүрген шет елдердегі қазақтар үшін бір ауыз тілегіңді білдір.

	– Рахмет оларға. Менің бүкіл еңбегім, осы сапарым да бүкіл әлемдегі қазақтардың намысына қызмет етті деп ойлаймын. Мен ғарышта 8 тәулік болдым. Сонда бүкіл әлемді, өзіміздің Қазақстанды, алыстағы қазақтар тұрып жатқан елдерді де бірнеше рет айналып шықтым. Мен олардың бәріне де ризамын, бәрін де жақсы көремін. Осыны жеткізіңіз.

	Осылай деді де, қолымды асығыс қысып, жымия қарап сахнадан түсе берді. Оқушылар шұбыра шығарып салды. Осы күлкіні қайдан көрдім деп ойладым, әлгі қою мақпал үнмен айтылған екі-үш ауыз сөзді қайталап тыңдап тұрып. Иә-иә, бүкіл ғарышқа ұшу тарихында әлдебір бейкүнә ақпейілділіктің бейнесіне айналып кеткен «Гагариннің күлкісі». Сірә, бұл әркімнің аяғы жете бермейтін тылсым кеңістіктің демін сезіп, адамзаттың пендешілігінен әлдеқайда жоғарылап кеткен таңдаулылардың біз білмейтін әлемнен алып келген пейіл-демі шығар. Пейішті кім көрген? Әлде пейіштің лебі осы бір баладай риясыз, ақпейіл жымиюда тұр ма екен? «Тоқтардың күлкісі». Онда қазақ атты халықтың намысы, ақ ниеті, баладай адалдығы, батырдай қайраты тұр. Пейіштің нұры түссе түскен шығар...

	Бұл кездесу 1992 жылдың 20 сәуірінде өткен. Одан бергі жылдарда да осы сенімім өзгерген емес.

	2003 ж.





Элегия


	(триптих)





ЕЛДІКТІҢ БЕЙНЕСІ


	1963 жылы мектеп бітіріп, арман қуып алыс-алыс қалаларға барып оқуға түсеміз, сонан соң дипломды маман ретінде коммунистік кұрылыстың бір кірпіші болып қаланамыз деп қиялдап жүргенде, әлдеқайдағы шұбартаулықтардың үндеуіне байланысты өткен жиналыстың нәтижесінде Қазақстан қойын 50 миллионға жеткізуге үлес қосып болып, аудандық «Октябрь туы» газетінде корреспондент едім. Бір күні газеттің редакторы Сүлейменов Хамит шақырып алды.

	– Алматыдан сенің ағайындарың келе жатыр екен, соны айтайын деп шақырдым.

	Не дер екен дегендей редактор бетіме үнсіз қарап қалды.

	Ештеңе демедім, себебі ештеңе түсінбедім.

	– Бір топ ақын – жазушы келе жатқан көрінеді, ауданға баратын уақытымыз жоқ, тура Ордаға барамыз да, сонан қайтамыз депті. Сен журналист боламын деп жүрсің ғой, барып ағайындарыңмен таныс, газетке материал алып кел. Әрі үйге де барып қайтасың. Шәкең мен апайға менен сәлем айт.

	Жерінің біраз бөлігі Капустин Яр полигонына берілуіне байланысты 1952 ж. Орда ауданы таратылып, аймақ Жәнібек ауданынына қарайтын болған.

	Редактордың әке-шешеммен жақсы сыйластығы бар еді, сондықтан кейде өзімсініп қаттырақ айтып, артынан жаймашуақтанып жанашырлығын білдіріп отыратын. Мұны да солай түсіндім. Сонымен келе жатқан ақын-жазушылардың шығармаларынан стенд жасаған аудандық кітапхананың бір қызы, аудандағы мәдени жағдайдан хабар беретін әнші-күйші топты басқаратын бір қыз және редакциядан мен болып, үш қыз 1965 жылдың маусымның ортасында «Орда қайдасың?» деп жолға шықтық.

	Түс ауа келеді деген ақын-жазушылар кешке айнала әзер жетті. Кешкі алтыдан бастап жиналған жұрт клубқа сыймай кетті. Бірақ қонақтар кешігіп жатыр деп тарайтын ешкім көрінбейді. Бір кезде «Келді, келді» деген шу шықты, іле-шала Оралдан Ордаға дейінгі жолдың шаңынан түстері теп-тегіс ақсұр болған екі «Волга» құйрық тістесе келіп тоқтай қалды. Шынын айтқанда машинадан түскен адамдардың да кейпі сол «Волга» шамалас еді. Бет-ауыздары, үсті-бастары шаң-шаң жолаушылар көздері жылтырап, тістері ақсиып, клуб алдында тұрған жұртпен амандасты. Олардың ішіндегі ортадан жоғары бойлы, жүзі салмақты, жұқалтақтау келген кісі ілгерірек шығып:

	– Жол алыс, айтылған мезгілге жете алмадық, оған кешірім сұраймыз. Енді бет-аузымызды жуып дегендей кішкене үстібасымызды тәртіпке келтірейік, көбіне шыдағанда азына шыдаңыздар деп сыпайы ғана өтініш айтті. Сонан көп ұзамай бір бастаушы бір қостаушы екі машина қосылып, төрт жеңіл машина осы қонақтарға әдейі дайындалған жайға қарай жөнелді.

	Әрнәрсенің бір шегі болатыны секілді, бұл күту де шегіне жетіп, даланың биік аспаны тегіс қараңғылық құшағына ене бастағанда, неше күннен бері ауыздан түспеген ақынжазушылармен кездесу басталды. Сахнадағы стол басына жайғасқан қонақтарды аудандық партия комитетінің бірінші хатшысы Рахметолла Егізбаев таныстыра бастады. Манағы жұрт алдына шығып, кішігірім өтінген өзіміздің жерлесіміз Хамза Есенжанов екен. Оның қасындағы орта бойлы толықша, шалбардың сыртына жіберген шолақ жең алабажақ көйлегі бар Ғабит Мүсірепов болды. Бағана күн барда қара көзілдірікпен тұрғаны айрықша сәнді көрініп еді қазіргісі мен үшін ерсі көрінді. Ақын-жазушылар жайлы ел аузында айтыла беретін қилы-қилы қалыптан тыс мінездердің біріне жорыдым.

	Қонақтарды елге таныстырып болған соң, бірінші болып Хамза Есенжанов сөз алып, бұл сапар біраздан бері ойда жүрген шаруа екенін, ақын-жазушылар қауымы елмен осылай жолығуға қашан да асығып тұратынын, осы сапарда Тайыр Жароков бірге келмекші болғанын, бірақ ұзақ науқасқа ешкім араша бола алмағанын қысқаша баяндап өтті. Ақыры кезектен тыс мәселелермен Оралда бөгеліңкіреп қалғандарын сондықтан аудан орталығына да бара алмай, бірден Ордаға келген жағдайларын кешірім өтіне отырып түсіндіріп өтті. Ақырында ақындарға кезек беру үшін сөзді ұзатпай мінбені Ғ.Мүсіреповке ұсынды. Ол кісі көп сөйлеген жоқ. Көп күттіргендеріне қарамай ықыласпен күтіп отырған халыққа рахмет айтты. Халықтың осындай ілтипаты қаламгер атаулыға, әсіресе мынадай өндіріп жазып жүрген ақындарға (әрқайсысын меңзеп, аттарын атап көрсетті) үлкен шабыт беретінін, әрі жауапкершілік жүктейтінін ескертіп өтті. Сонан соң аудандық кітапхана, мәдениет үйі қызметкерлерінің өздеріне ауданның мәдениағарту жұмысын таныстыру мақсатындағы көшпелі көрмелері үшін ризалығын білдіріп, кезекті ақындарға берді. Әрқайсысын бір-екі ауыз мінездемемен таныстырып отырды. Біртүрлі кербез паңдықпен Қуандық Шаңғытбаев, топандата Ғафу Қайырбеков, салмақпен Леонид Кривощеков, сыпайы ғана Сағи Жиенбаев бір-екіден өлең оқыды. Бәрі де уақыттың кештігін ескеріп, жоспарлы сұхбатты қысқартуға тура келгенін өкіне ескертіп өтті. Қонақкәде біткен соң аудан өнерпаздары «ауылдың алты ауызынан» мезірет жасады. Ақыры қонақтарға деген ресми құрмет аяқталып, түнгі сағат екілердің шамасында арнайы қонақасы дастарқанына келдік. Мұнда да Хамза Есенжанов сөз бастады. Өз байқауымша Хамзекең ылғи үй иесі секілді өзімсіне ел атынан сөйлейді де, Ғабеңе аса ілтипатпен құрметтей қарап оның осы өңірмен танысуы ел азаматтары үшін үлкен мәртебе екенін ескерте өтті және оны әсіре қолпаштау, көтере мақтау сөздермен емес, қарапайым ғана, бірақ сыйластығы байқалып тұратын салмақпен жеткізеді. Ал Мүсірепов болса Хамзекеңдей көшелі жазушымен және мынадай ақындармен сапарлас болудың өзі үлкен олжа екенін айта келіп, әңгімені өнерге, поэзияға қарай бұра берді. Осы сапарға Тайыр Жароковтың аса ықыласты болғанын, бірақ жете алмағанын өкінішпен еске алып, осындағы ел билігін ұстап отырған азаматтарға, республикаға мәлім ұстаз Ғұмар Зариповқа көңіл айтты. Тайырдан қалған сөз мына ақындарға аманат деп, тағы да ақындарға кезек берді, бұл жерде әр ақынға: «Ел азаматтары біле жүрсін, сен ананы оқы, сен мынаны оқы» деп атап отырды. Сол билікпен Сағи Жиенбаевқа осы сапар үстінде туған жаңа өлеңін, Қуандық Шаңғытбаевқа «Элегиясын» оқытты. Ауылдың бір-екі жігіті ән салып, күй тартып еді, оларды ден қоя тыңдап отырды. Сонан соң жастар отырған жаққа бұрылып: «Мына Ғафу сендердің Қасым ағаларыңның «Дариға сол қызын» өз аузынан үйреніп қалған адам. Енді сендер соны Ғафудан үйреніп қалыңдар», – деп қадап айтты. Оның арасында қасында отырған біздерден аудандағы өнер жайын, халық театрының не көрсетіп жүргенін, қандай өнер ұйымдары жұмыс істейтінін сұрастырып отырды. Бұл өңірде пәлен деген, түген деген өнерпаздар өткен ғой, солар жайлы не білесіңдер деп сұрастырып отырды. Шынын айтқанда, бірталайын сол кісінің өзінен бірінші рет естіп едік.

	Ертеңіне Орданың солтүстік батысындағы көгалда қонақтардың құрметіне шағын бәйге, күрес ұйымдастырылып, ақын – жазушылар ауыл адамдарымен кездесті. Орда топырағында соғыстың о жақ, бұ жағында туғандардың бәрі алдынан сабақ алған Ғұмар Зарипов пен Файыз Ахметұлы, мен үшін Ордамен бірге өмір сүріп келе жатқандай көрінетін бір топ үлкен кісілерді Хамзекең мен Ғабеңе таныстырып, бұлар сұраған деректерді қайсысынан алуға болатынын қадағалап, түсіндіріп тұрды. Ақындар жағы мәдениет үйінің қызметкерлерімен, ауыл жігіттерімен әнгімелесіп, әлденені қойын кітапшаларына жазып алып жатты. Әйтеуір екі сағат бойы көгал үсті дабыр-дұбыр әңгіме, шырқалған ән, күмбірлеген күй, балуандар мен шабандоздарды қолпаштаған гу-гуге бөгіп тұрды. Жиын соңында совхоз директоры Тауасих Мырзағалиев қонақтарға шабыт тілеп,болашақ туындыларында Орда атты қасиетті топырақты ұмытып кетпеулерін өтіне тұрып, ел атынан Хамзекеңе ақ бота, Ғабеңе бәйге күрең ат мінгізетінін жариялады. Бағымшы жігіттер ортаға бәсірені жетелеп шықты. Алдына көлденең тартылған ерттеулі күреңге мініп Ғабең көгалды бір айналып келді. Жиналған қауым бәйге күреңнің үстінде қаздиып тіп-тік отырған, басын шалқайта беріп, тізгінді әнтек қағып қалып, сыдырта жөнелген Ғабеңе таңқалғандай, қызыққандай, риза болғандай қарап қалды. Жұрт есін жиғанша Ғабең де ақ ботаның бұйдасынан ұстап, маңдайынан сипап тұрған Хамзекеңнің алдына келіп, дік етіп тоқтай қалды. Аттан түсті де, қарсы алған жігітке тізгінді ұстата салып, аттың кекілін ұстап, жағынан сипай қағып қойды. Сонан соң Хамзекеңе бұрылып ботаның алдынан, жанынан қарап алып, оның көзін, мойнын, тірсегін, басын бұрғандағы көзқарасына дейін тамсана сипаттап шықты. Жұрт үн-түнсіз тыңдап қалды. Маған Ғабең кешеден бері осы жерде сөйлейін деп әдейі үндемегендей көрінді. Ботаның сипатын аяқтай бере Ғабең совхоз директорына, үлкен кісілерге қарап күреңнің бабы әлі жетіңкіремей тұрғанын, бабы келіссе сондай-сондай бәйгелерге (ат бәйгесінің біраз түрлерін атап өтті) қосуға болатынын, қамшыдан үріккен кезі болғанын, аса салмақты адамды мінгізуге болмайтынын ескертіп өтті. Ақырында осындай сый жасаған елге рахмет айта тұрып, күреңді өздері кешеден бері шет жағын аралап, ауасын жұтып, суын ішкен орман шаруашылығына қалдыратынын «Ғабиттің күреңі» –деп бәйгеге қосып тұруын ғана өтінетінін айтты. Шабандоз бозбаладан аспасын әрі қамшы сілтемесін деп тағы ескертті. Жұрт тағы таңырқап, үнсіз қалды. Хамзекең де ақ ботасын бір ұйымға тапсырып, елге қарап, бір-екі ауыз сөз қайыр-хош айтты.

	Содан 15 жыл өткен соң Күләш Байсейітова жайлы кітап жазамын деген арман жетелеп, оны көрген адамдардың басы ретінде Ғабеңе өтініш білдірдім. Үні Орданың көгалындағыдан гөрі қоюлау, бірақ сондағыдай маңғаз қалыппен кім екенімді, қолымда не барын, жоспарым қандай екенін, уақытым қанша екенін тәптіштеп сұрап алды да, кездесетін уақытты белгіледі.

	«Біздің үйдің қоңырауы істемейді, сондықтан есікті қаттырақ қағу керек және шыдаммен күту керек» деп тәптіштеді.

	Айтылған кезде келіп есік қақтым. Шынымен осы уақыт па еді, әлде қателестім бе деген күдік келе бастағанда, іштен дыбыс шықты. Сәлемімді алған соң, былай қарай деп, бастай жөнелді. Жұмыс бөлмесіндегі жазу үстеліне өзі жайғасып, маған да орын нұсқады. Қабырғадагы кітап сөрелеріне, үстел үстіндегі 5-6 кітап пен қалам, қарындаштарға қарап, әңгімені неден бастарымды білмей отырғанымды байқады ғой деймін, «Шын аты Гүлбаһрам, шешесі еркелетіп Гүләш деген, бірақ ол атау әне бір орысша «гуляш» деген тамақ сияқты естілетін болған соң «Күләш » деп кеткен, оны білесіз бе?» – деп өзі жетектеп жіберді. «Білем, архивтегі материалдардан кездестірдім». «Архивті толық қарадыңыз ба?» «Қарадым. Бірақ Күләш Байсейітованың архиві деуге қиын екен», – деп қойып қалдым. Үнім әлдекімге өкпелегендей, әлдекімді кінәлағандай болып шықты. Ғабең де «мынау өзі қандай адам» дегендей бажайлай қарап алды да, созыңқырап:

	«Жоқтаушысы болмаған соң сүйтеді ғой», – деді. Түсінбедім. Түсінбегенім сонша, Ғабеңе тіктей қадалып қалдым. «Иә, менен не білгіңіз келеді?», – деп ыңыранған дыбыс шыққанда өзімнің қайда, неге келгенім есіме түсіп, селт ете түстім. Содан мына кісі қуып жіберместен бұрын айтып алайын дегендей, жаттап келген сұрақтарымды зуылдата жөнелдім. Сөзден сөз туып, Ғабеңнің бірер сағат деген уақыты 4 сағаттан асып кетті. Осы уақыт ішінде жарты ғасырлық тарихты өзім қайта жасасқандай болдым. Сөйтіпті, бүйтіпті деген қазақшылықпен сырыққа құрық жалғап айтылатын әңгімелердің біразын түптеп сұрап алдым. «Қыз Жібек» операсының жазылуы, театрда қойылуы, кейіпкерлердің көрерменге әсері, 1936 жылғы Мәскеудегі онкүндікте кезектен тыс қайталап көрсетілуі жайлы ауызымды ашып, көзімді жұмып дегендей, бір сөзін қағыс жібермейін деп дем алмастан тыңдадым.

	«Жоқ, ол қате. Қанабектің кітабында өтірік жазылған, Күләш қайтыс болғанда мен Қытайда болатынмын, – деді, Ғабең келесі сұраққа қатқылдау. Біздің кейбір жігіттерді түсінбеймін», – деп қынжыла қосып қойды. Сәл-пәл үнсіз отырды да, бірқалыпты қою үнімен сөзін жалғастырды. – Сол жылы маусымда Қытайда қазақ өнері мен әдебиетінің онкүндігі өтетін болып, соған орай «Оянған өлке» деген кітабымды Қытайдағы қазақтар үшін араб әрпімен шығару белгіленген. Мен соған байланысты аудармашымен жұмыс істеу үшін ертерек кетіп, Үрімжіде болатынмын. Үрімжінің ең жақсы қонақүйінің «Апартаменты» деген атшаптырым бөлмесін беріп қойған. Қонақ күтетін, демалатын дегендей барлық сервисімен жабдықталған. Ештеңе іздеп ешқайда шықпаймын.

	Бір күні таңертеңгі сегіздер шамасында бір ғаламат дауыс жер-көкті кернеп барады. Не болып қалғанын түсінбей, әлгі апартаментының есігіне, не терезесіне барарымды білмей абыржып қалдым. Дауыс сұмдық. Барған сайын зорайып, жаңғырып, күңіренген сарын төбе құйқамды шымырлатып барады. Әйтеуір қолыма ілінген бірдеңелерді киіп болғанымда, дауыс та есіктен кіріп болды. «Ғабит аға-ау, айырылып қалдық қой! Арманда қалдық қой қара жамылып, ағатай-ау!», – деп келіп бір әйел көрісті. Шыңжан қазақтарынан шыққан бір әнші әйел бар, атын ұмытып отырмын, даусы біздің Рахима Мұсабекованың даусына келеді, сол екен, Күләшті жоқтап, дауыс салып келген. Есікке көзім түсіп еді, сондағы қазақтардың бетке шығарлары иін тіресіп тұр екен. Бәрі де жоқтап келіп көрісті.

	Күләштің өлімін мен солай естігем. Әлгі қонақ үй түгел қара жамылып, аза тұтты. Сондағы қазақтар кезегімен келіп көңіл айтып, азалы ас беріп, енді бірнеше күнде келеді ғой күтіп жүргендерін өкінішпен қайталап, қатты қайғырды. Екі-үш күн жұмысымыз да тоқтап қалды. Сондағы қабырғалы ел бүкіл Қазақстанның өкілі ретінде Күләштай аяулы жаннан айырылып қалған азасын маған білдірді. Ал елге келгенде білсем, қазақтан ешкім дауыс шығармапты. Тек, қырғыздың Сайра Киізбаевасы дауыс салып келіпті деп естідім. Сонда біз өз қымбатымызды жоқтай да алмаппыз ғой. Сөйтіп, отырып артынан қате сөйлеп, жұртты шатастырады.

	Ғабең қабағын шыта, қатқылдау аяқтады сөзін. Сонан бұл өзі осы айтқанымды түсінетін адам ба екен, дегендей маған шаншыла қарап қалды. Жоқтаусыз кеткен Күләшті аядым ба, әлде Ғабеңнің наразылығын туғызған жігіттерге ызаландым ба, арқам шымырлап, күрсініп қалдым.

	– Адам өзі өмір сүрген уақытқа тәуелді болады, – деп Ғабең қалыпты үнімен әңгімені жалғады. – Қоғамнан, уақыттан тыс өмір сүру мүмкін емес. Ал өнердің өмірі адамнан да, уақыттан да ұзағырақ болады. Сондықтан өнерге қатысты жағдайларды қате айтып, кейінгілерді шатастыруға болмайды. Күләш қазақтың ән өнері дегеннің символындай болған адам. Ол өзі өмірде кәдімгі қазақи психологияда өскен, адаммен бет жыртысуға бара қоймайтын, жауырыны сәл күржіктеу, шұлығы бұратылыңқырап жүретін қарапайым адам болатын. Ал сахнаға шыққанда оны танымай қалатынсың: өнерінің құдіреттілігі сонда, театрға бірге келіп отырып, сахнадан көргенде «Мынау кім екен?» деп елең етіп қаласың.

	Жигановтың «Алтыншашында» шымылдық ашылған кезде сахнаның түбінен – орманнан шыққан Алтыншаш – Күләш көрерменге қарай жүріп келе жатады. Қасымда отырған автор – татар композиторы Назиб Жиганов соны көргенде-ақ «Мында біздегіден әлдеқайда артық екен» деп қалды. Бұл сәтте Күләш – Алтыншаштың әлі даусы шыққан жоқ болатын. Бірақ сол шашы жалбыраған жабайы қыздың бүкіл болмысында адам назарын аударғандай ғажап толыққанды характер байқалатын. Өнер құдіреті деген сол. «Күләшті сұлу еді, көрікті еді, ақылды еді» деп асыра мақтаудың керегі жоқ. Сондай-ақ пәлен болған екен, түген болған екен деп даттаудың да керегі жоқ. Оның да екі аяқты пендеге тән әлсіздіктері, қатар жүріп өзіміз де түсінбеген қазақи надандыққа келетін мінездері болатын. Бірақ Күләш өнеріне адал болатын. Оның бүкіл саналы өмірі қазақ өнеріне қызмет етумен, қазақ өнерінің мәртебесін көтерумен өтті. Сондықтан ондай адамдар жайлы айтқанда негізгі тұлға – өнерге қиянат жасап алмауды ойлау керек. Өйткені өнер – халықтың қазынасы. Ол қазынаға жақынырақ барып, пікір айтатын болсақ, келер ұрпақтың алдында үлкен жауапкершілікте екенімізді ұмытпау керек. Менің Күләш жайлы білетіндерім осы ғана демеймін, бірақ айта алатындарым осы ғана, – деп сөзін аяқтады Ғабең.

	– Ал кітабыңды жазып болған соң әкел, қарап берейін, – деді қоштасарда.

	Астыма ат мінгізгендей қанаттанып шықтым. Сол бетіммен есеп берейін деп, Мәриям апама тарттым. Сол кісі желкелеңкіреп жібермесе Ғабеңе бара қоюым да екіталай еді.

	1984 жылы біздің «Жазушы» баспасының проза редакциясына Ғабит Мүсіреповтің «Оянған өлке» романының екінші кітабы «Жат қолынданың» қолжазбасы түсті. Сол кездері Ғабең ауырып қалыпты деп ести беруші едік. Сондықтан ба, қолжазбаны шұғыл дайындау қажет болды. Редакторы шаршаңқырап, арасында күңкілдеп қойып, сол кезде Ғабеңнің тұрағы болған Қазақстан жазушылыр одағының шығармашылық үйіне қайта-қайта барып жүріп, қолжазбаны дайындап бітіреді. Бітірдім деген қолжазбаны көтеріп кеткен редактор, ертең Ғабең баспаға келеді, деп оралды. Шынында да ертеңіне түс қайта бүкіл коллективті директордың бөлмесіне жинады. Ғабең келіп отыр екен. Кәрілікке бой алдырған ба, әлде аурудың әсері ме, етті денесі жұқара бастағандай көрінді. Бөлме көлеңкелеу еді, соған қарамастан қара көзілдірікпен отырды.

	Жұрт жиналып, жайғасып, абыр-сабыр басылған соң, директорымыз Әбілмәжін Жұмабаев, Ғабеңнің келу мәнісін коллективке ескертіп өтті. Сонан соң реті келіп қалған соң сізді көріп, әңгімеңізді тыңдасын деп коллективті түгел шақырдым деп Ғабеңе сәл түсінік берді. Сонан кейін сөзді Ғабең алды. Орындығында сәл шалқая бір қозғалып алып, Ғабең ақырын ғана сөз бастады. Редакторға алғысын айтты. Ескертпелерінің негізінен дұрыс екенін, әрі-бері жүргізгеніне кешірім сұрай отырып жеткізді. Сонан соң қандай атақты болса да жазушы әрбір шығармасының басылып шығуын асыға күтетінін, қазіргі кезде ауру мен уақыт екі жақтап қысып, өзінің шыдамсыз екенін, шығармашылық есебінде ерекше орын алатын бұл туындының кітап болып шығуына өте асығулы екенін қарапайым шынайылықпен түсіндіріп өтті.

	– Бір шығарманың екі кітабының арасына 30 жылдай уақыт түсіп отыр, – деді Ғабең. – Бұл көп уақыт. Кейбір мәселелерге көзқарасың өзгереді. Жыл өткен сайын кейбір мәселелерді қабылдауың, сезінуің өзгереді. Бірақ оқушының, халықтың алдындағы жауапкершілігің өзгермейді. Өзіңді көтерген өнерге деген адалдығың өзгермеу керек. Әрине, бұрынғыдай қайрат жоқ. Бірақ қазіргі бар күш-қайратымды, мүмкіндігімді осыған салдым. Кітапты қолына алған қалың қазақ «Мынау не дейді?» демесін деп намысқа тырысып барымды салдым. Бұйырса, кітап болып шыққанын көріп, оқушымның пікірін естігім келеді. Бұйырмаса, амал жоқ. Әйтеуір арымның алдында, сіздердің алдыңызда адалмын, аянып қалғаным жоқ. Соны айтайын деп, өздеріңізбен көрісейін деп әдейі кездесуге келдім.

	Ғабең сөзін аяқтады. Директор мен бас редактор ол кісінің кітапты көретініне кепілдік берді және уәделерін орындады. Редактор кітаптың байқауға деген (сигнальный) даналарын өз қолынан апарып авторға тапсырып келді.

	«Қоғамнан тыс өмір сүру мүмкін емес» деп еді Ғабең. Қоғамның да адамның да өзгергенін көзіміз көріп, біз де біраз айтулы өзгерістерге куәлік ететін кезеңге келдік. Ғасыр ауып барады.

	Халықтың өнеріне адалдық, істеген ісіңе жауаптылық дегенде, оның арғы-бергісін алып-қоспай құрметтеуді елдіктің белгісі деп ұғындырған Ғабеңді – Ғабит Мүсіреповті жоқтаймын. Жаңа ғасырда солардың орны ортайып қалмас па екен...





ЕРЛІКТІҢ БЕЙНЕСІ


	1986 жылдың желтоқсанында Алматыда аяқ астынан дүмпу шықты. Дүмпігені соншалық, оқиғаны басуға деген бұйрық та, күште тікелей Мәскеудің өзінен келді. Біреулер мәселенің мәнжайына қаныққанша, біреулер түп-түгел қолымен қойғандай қылып гуілдетіп жатты. Ал жұрттың ойында ештеңе жоқ еді. Әрнәрсені күнібұрын біліп жүретіндердің сыбыр-күбірі шындыққа айналып, Қазақстан Орталық партия Комитетінің бірінші хатшысы Д.А. Қонаев қызметінен алынып, орнына Ресейден әкелініп Г.А. Колбин сайланды. Осы міндетті атқарған Пленум мәжілісі бар-жоғы 18 минут-ақ алған екен. Бірақ дүмпуі келесі ғасырға жетті.

	Сол кезде Жаңа алаңға жиналған жастардың алдына шығатын аузы дуалы бір адам болмады-ау деп, әр қазақ өзінше қамығып, екеу, үшеуара сыбырласып жүргенде, «Қазақтың қарагөз аруларын надан солдафон шашынан сүйреп сабап жүргенін көргенше, кешегі қанмайданда өліп қалуым керек еді» депті Жұбан Молдағалиев», – деген сөз гу ете түсті. Молдағалиев дәл осылай деп айтты ма, әлде естігендер әдет бойынша бір-екі сөзді өшіріп, бір-екі сөзді өсіріп айтты ма, онысы белгісіз. Бірақ ақиқаты ақынның жұрт алдына шыққаны, сөзіне жұрттың құлақ қойғаны. Құлақ қойғаны соншалық, Қазақстандағы «бір топ маскүнемдер мен есіріктердің басбұзарлығын тыюға» қабаттастыра, зиялы қауым мен студенттердің саяси бағытын айқындайтын жиындар мен жиналыстар оқу орындарында, жатақханаларда жеделдетіп өткізіле бастады, ол жиындарды өткізушілер не деп сөйлеу керек, қай мәселеге басымырақ назар аударуды нұсқап көрсететін тұтас канцелярия жұмыс істеді. Сондай бір жиынға баспасөз саласындағы көп шенеуніктің бірі болып істейтін жақсы досымды жұмсапты. Еуропашылдау адам еді, мәселенің қай жағынан келерін білмей отыр екен, бәрібір ешкім тыңдап жатқан жоқ деп ақыл айттым.

	– Ол институтқа барғанда баяғы алаңға шыққандар есіріктер мен маскүнемдер болатын, сендер ақылды балаларсыңдар, ондайларға ермеңдер дегендей әңгіме айтуың керек қой, шамасы?

	– Солай болу керек.

	– Сен оны қой. Онан да әңгімені орысшадан әліпті таяқ деп білмейтін қазақ даласына Тарас Шевченко, Федор Достоевский сияқты ақын-жазушылардың, Григорий Потанин сияқты ғалымдардың, Адольф Янушкевич сияқты саяхатшының, Александр Затаевич сияқты Еуропадан білім алған музыка зерттеушісінің жер аударылып келіп, өз елдерінен таппаған еркіндік пен кұрметті осы «жабайы» даладан тапқанына қарай аудар. «Сары орыстың бәрі орыс» дегендей қазақ оларды ұлтына, түріне қарап бөлмей-ақ «орыс» деп қабылдады және бәрін де елдерінен жырақ жүрген міскіндер ғой деп аяушылық білдіріп, тіршіліктеріне білгендерінше көмек етті деп, мәселені әріден қозға. Бәрі бірдей ұйып қалмағанмен, көкірегінде сәулесі барлардың құлағында қалады, қазіргідей аттанға айғай қосып елірмейді.

	– Шынында солай екен-ау. Жақсы болды ғой, неден бастарымды білмей отыр едім.

	Досымның не айтқанын білмеймін, бірақ содан кейін менен ақыл сұраған жоқ. Бұл екі ортада қала тіршілікті қойып, мәселені біржолата шешуге кіріскендей көрінді. Қайда барсаң да гу-гу әңгіме. Үш күндік оқиғаның үш жүз күндік, әлде одан да ұзаққа кететін әңгімесі басталды. Көшеде, дүкенде, көлік ішінде, тіпті 30-40 жыл бір аулада көрші тұрып, бала-шағаларының туыпөскенін көрген ежелгі көршілерге дейін кім кімге не үйретті, кім кімнен қандай өнеге алды деген мәселені түптеп анықтап алуға қызу кірісіп кеткенін көрдім. Сол күндері ақын Жұбан Молдағалиев тағы бір тарпаң мінез көрсетті.

	Желтоқсанның сол бір ызғарлы күндерінің ізін суытпай әртүрлі салиқалы мекемелерде Қазақстанға келген жаңа хатшы Г.А. Колбинмен кездесу өткізіле бастады. Бір кездесу Қазақстан Жазушылар Одағында өтті. Осы кездесудегі Ж.Молдағалиевтің сөзін қаны қазақпын деген пенде жаттап алып, ауыздан ауызға таратты десе болады.

	«Мені мынадай сұрақтар мазалайды: билікті орындар қолына құрал беріп, тәртіп орнатуға шақырған адамдардың бәрі бірдей мінсіз интернационалист екеніне сенімдіміз бе?! Олардың арасында пиғылы да, қолы да таза емес, қайта мынандай кикілжіңді пайдаланып, алаңға жиналғандардың ашу-ызасын қоздырып, сол арқылы ұлтаралық араздықты қоздыруға тырысқандар болған жоқ па екен? Көзі көргендердің айтқанындай 17-18-дегі қыздардың шашынан сүйреп сабаған солар емес пе екен?! Айналып келгенде, сонғы күндері қалалық көліктерде, көшеде, тіпті кейбір қоғамдық орындарда естіліп қалатын қоқан-лоққы, балағаттар солардан тарап жатқан жоқ па? Осындай масқара оқиғаны және оның зардаптарын көргенде, шынымды айтсам, осы күнге дейін тірі жүргеніме өкіндім.»



	... Әжелер секілді бір батыр маған,

	Ықпаған нажағайдан сатырлаған.

	Қазақтың еш әйелі өз ырқымен,

	Ешкімге, еш алтынға сатылмаған.



	... Жоқ, оны жеңе алмады басыр заман,

	Халықты босағадан асырмаған.

	Алдында қалшылдаған хан тұрса да,

	Шығыста солар бетін жасырмаған.



	... Аз қызық ала білген шерлі күннен,

	О, баба, бірдей терлеп терлігіңмен,

	Құран да, хан да оған бермепті ерік,

	Сыйлатқан әжем өзін ерлігімен.



	Бұл 1965 жылы жазылған жолдар. Желтоқсан оқиғасынан 20 жыл бұрын жазылған. Ал ол өлең жазылардан 20 жыл бұрын ақын осы әжелері мен қарындастарын қару алып қанмайданда қорғаған. Демек, желтоқсанның ызғарында қазір айтылған сөздер ақынның ары мен рухының үні. Ол ақын ретінде, азамат ретінде өмірбақи халқының жоғын жоқтаған, сонысынан қазір де айныған жоқ.

	Иә, әлгі атақты жиналыста тағы мынандай сөздер айтылды.

	«Мен – қазақпын және өз халқыммен мақтанамын. Маған оның өте күрделі тарихы, одан да бетер бүгінгі күні қымбат. Бүгінгі күн үшін ол бүкіл халықпен бірге революция жылдары мен кеңес үкіметін орнату кезеңінен абыроймен өтті, жартысына жуығын қаусатқан аштықты, өзінің ең жас әрі үздік зиялыларынан айырған 37 мен 38 дің трагедиясын басынан кешірді. Бірақ оларды ешнәрсе алған бағытынан тайдыра алмады. Соғыс жылдарында қазақтар Отанымыздың ең сенімді әрі ержүрек қорғаушылары болды. Осы бір ұлттық жікшілдіктен ада, мейірімді, батыр, мырза, тәкаппар әрі аңқау халық өзінің кеңпейілдігін тың игеру кезінде тағы көрсетті. Тыңға келгендердің ішінде бұрынғы қылмыскерлер, ақша қуған кездейсоқтар да болғаны ешкімге құпия емес. Сондайдардың жергілікті тұрғындардың ұлттық намысына тиген кездері де болған. Бірақ қазақтардың ұлы істің маңызын түсінуге санасы да, шыдамы да жетті.»



	Мен – қазақпын, мың өліп, мың тірілген,

	Жөргегімде таныстым мұң тілімен.

	Жылағанда жүрегім, күн тұтылып,

	Қуанғанда күлкімнен күн түрілген.



	Мен – қазақпын, ажалсыз анамын мен,

	Құрсағыма сыйдырдым даланы мен.

	Пәк сәбимін бесікте уілдеген,

	Дәуірлермен құрдаспын, данамын мен.



	... Қарсыласпай өлмедім, қан татырдым.

	Құлап қалсам артынан қайта тұрдым.

	Сансыз басты диюдай сан тіріліп,

	«Мен – қазақпын» дегенді айта тұрдым.



	... Құс ішінде ұнайды қыран маған.

	Күрт құлаймын, құласам, бұраңдаман.

	Іштей сүйем сүйсем мен, іспен сүйем,

	Көлгірсімен көзіңше, ұрандаман.



	... Досым еді украин Кобзары да,

	Қанып еді Жыр – Тарас көп зарыма.

	Сен итеріп оны да жібергенсің,

	Арыстан жал Аралдың көк жарына.



	Танған жоқсың әлі сол бағытыңнан!

	Дер еді олар, бір тұрса табытынан,

	Қазақтың да білерсің кім екенін,

	Соға қалса кұз дауыл тағы тыңнан!..



	Ақын тілімен періште сөйлейді. Немесе халықтың ұлы рухы сөйлейді. Бұдан ширек ғасырға жуық уақыт бұрын жазылған жырда дәл бүгінгі күнді көріп отырғандай көсемдік жатқан жоқ па?! Жоқ, әдейі арандатудың қажеті жоқ, ақын бүлікке шақырып отырған жоқ. Ол өз халқының болмысымен мақтанып отыр және оның өжет рухының өлмейтініне сеніп отыр. Иә, біз байғұстар бұл жырды сол ширек ғасыр бұрын да оқығанбыз. Ой, керемет екен деп түсінгенсіп, өзіміз жазғандай-ақ шулап-шулап қойғанбыз. Бірақ соның тереңіне бардық па? Әй, қайдам... Оны сол кезде түсінсек әлгі атақты жиналыста мынадай сөздер айтылар ма еді, айтылмас па еді...

	«Соңғы пікірім. Кейде басшы жолдастардың өзінен тиісті министрлікке ескерту тұрғысында, республика жоғарғы оқу орындарында басқаларға, мәселен, орыстарға қарағанда қазақ жастары көбейіңкіреп кетіпті деген кінәні естіп қаламыз. Ал олар Қазақстанда болмағанда қайда көп болады? Алыс қазақ ауылындағы шабандар мен механизаторлардың орыс тіліне орашолақ балалары Мәскеу мен Ленинградтың, Куйбышев пен Новосибирскінің немесе Украинаның жоғарғы оқу орындарынадағы емтихан конкурсына төтеп бере ала ма?»

	Шын-ау. Қазақтың баласы өзінің астанасында көп болмағанда қайда көп болады? Бірақ соны осы кезге дейін айтқан кісі бар ма? Жұбан орысшыл, оны қазақтардан гөрі, Мәскеудің орыстары қолдайды деп те сандалдық қой. Қолдаса қолдайтын шығар, өйткені Мәскеудің орыстарының ішінде де шын ақынды танитындары барына сенімдімін. Бірақ сол Жұбанды осы қазақ тыңдағанда бүгінгі сыңаржақтығынан бір саты жоғары тұратынына да сенімдімін.



	Республика! Ерікті ел – Қазақстан!

	Келді ақыры көп күткен жаз алыстан.

	Келді алыстан аңсатып, армандатып,

	Торды бұзған мен де бір мәз арыстан.



	Аталғанға не жетсін өз атыңмен!

	Ән төгіліп тұрмай ма азат үннен!

	Мен – орыспын, мысалы, деген қандай,

	Тартсаңдағы сол үшін жаза кімнен...



	Желдей еркін, түздей кең, таңдай азат

	Мен – Қазақпын деген де қандай ғажап!

	Мақтан етсін халықтар халықтығын!

	Жетер сан жыл шеккені малдай азап.



	Жарлығым сол – патша бол тағдырыңа!

	Таңың атты – ұрлатпа таңды ұрыға!

	Осы бір сөз сап етті ә дегеннен,

	Түнек қаупі төнгенде таң нұрына.



	Құлап түсті шекара бағанасы –

	Қабырғамдай қираған маған осы.

	Таразыда теңселді өлу – өлмеу,

	Азаттықтың, елдіктің мағынасы.



	Қандай дүние жетеді балауына!

	Бәрі сенің, жан Отан, қалауыңа!

	Өз бейнеңдей әлемге тұр танылып

	Қазақстан гербі де, жалауы да!



	Мен – қазақпын, биікпін, байтақ елмін,

	Қайта тудым, өмірге қайта келдім.

	Мен мың да бір тірілдім, мәңгі өлмеске –

	Айта бергім келеді, айта бергім!



	Бұл – желтоқсан оқиғасынан ширек ғасырға жуық, тәуелсіздіктен отыз жыл бұрын жазылған өлең. Бұл – тәуелсізбіз деп бөркімізді аспанға атып, айқай-сүрендегелі бері ақы беріп жаздыра алмай жүрген өлең. Өлең емес-ау, қазақ деген халықтың өзін өзі жоғалтып алмау үшін құрандай жаттап алатын дұғасы ғой. Шіркін-ай, тым болмаса қырқында тұрса, Жұбағаң әлгі «маскүнемдер мен есіріктердің» алдында ту ұстап тұрғандай екен-ау! Жоқ, Жұбағандай ту ұстаушысы болғанда қазақтың намыстан өртенген жастары нақақ жаланың құрбаны болмас еді!

	Иә, бас кессе де, тіл кеспейтін қазақтың небір от ауызды, орақ тілді ақындары қысталаң заманның қитұрқы саясатын қандай ханның алдында да әшкерелей алатын батыр да болған. Соның бірін арамыздан екі күннің бірінде көріп жүргенде тани алдық па?! Ғасыр ауып барады. Тоқтамайтын уақыт халқының қабырғасына сүйеу болатын аузы уәлі, сөзі дуалы азаматтарын да азайтып барады. Солардың бірі – ақындығы мен батырлығы тең Жұбағамды – Жұбан Молдағалиевті жоқтаймын. Шіркін ... жаңа ғасыр олардың өтеуіне кімді берер?...





ӨРЛІКТІҢ БЕЙНЕСІ


	Жаңа Жылдың алдындағы қарбалас. Қазақ Ұлттық университетінің тарихында мәңгі қалған №1 жатақханасы. «Виноградов, 88» десе, университет түлектерінің жүзі жылып сала береді.

	Сол Виноградов (қазір Қарасай батыр), 88-дегі 99-шы бөлменің 9 қызы, иә, соншама сағынышпен еске алатын жатақхананың бөлмелері кішігірім қоймаға жарағандай еді, сондықтан заңды 8 адам және жанашырлықпен бір адам қосылып, емін-еркін тұратынбыз. Жаңа жыл кешін қарсы алудың әбігерінде едік.

	«Осы көйлекпен барсам бола ма?», «Әй, бояуыңды бере тұршы, өзімдікті бітіп қалыпты», «Менің бигудиімді кім алды?» деген сияқты жауапсыз сұрақтардың арасында есіктен сығалаған біреу: «Сара деген кім, соны әп-әдемі бір жігіт шақырып тұр» деп дауыстады.

	Біріншіден, маған келуге әлі ерте, екіншіден: ол әп-әдемі емес. Демек, мен емес.

	Әбігер әрі қарай жалғасты. Ұзақ отыруға тура келсе мыржықталмайтын көйлек дұрыс, ал тоңбау үшін...

	Есік шалқасынан ашылды да «Сара Латиева деген кім, шақырып тұр» деп сарт етіп жабылды. Тура құйын жүріп өткендей. Төсек жанында көйлек таңдап отырған екі қыз бір-бірімізге қарадық.

	– Сені іздеген жұрттың бәрі ұлы тойда келетін болды, – деді сонан соң Шәрбан.

	– Жоқ, әлі тек қана 8 ғой, ол болуы мүмкін емес.

	Осы кезде жоғалған бигудиді қайнатып, кубовойдан келген бөлмелес қыз: «Сені шақырып тұр», – деді маған қарап. «Әлі уақыт болған жоқ, неғып бәрің қақсап қалдыңдар, мен емеспін...» дей беріп едім, әлгі қыз бигудиді үстелдің үстіне қоя салды да, менің қолымдағы көйлекті жұлып алып:

	«Әй, осы жатақханада, тіпті факультетте сенен басқа Латиева жоқ және ол дәлізде, есіктің алдында тұр, бар, шық!» – деп шаңқ ете қалды. «Мынаған не болған, ей?» деп ойладым іштей, соншама шулатып жүрген кім екенін көрейін деп есікке қарай жүре беріп. Шықсам дәлізде орта бойлы, кепкасын баса киген біреу газет оқып тұр. Одан басқа бөтен ешкім көрінбейді, әрлі-берлі қапылып жүрген жатақхананың тұрғындары. «Әзілдерінің түрінай!» деп кері бұрыла бердім де, кенет таңқалғаннан «Аға-а!» деген үнім оқыс шығып кетті,

	– Сарочка, амансың ба?! Ал жинала ғой, үйге кеттік, мамам күтіп отыр.

	Барлық мәселе бір сәтте шешіле қалды.

	«Қайрат ағам келіп тұр, мен кеттім.»

	Шәрбан да аң-таң, кейін келген кісіге не деймін, дегендей иегін көтереді. Білмеймін, дегенді білдіріп иығымды қиқаң еткіздім. Сонымен әп-әдемі жігітке еріп, жатақханадан жөнеп бердім. Біраз жүріп, автобус аялдамасына келдік. Жаңа жыл жақындап қалды, қолдарында сөмкесін, портфелін, торқалтасын толтыра көтерген жұрт келген-келген автобустарға лап қояды. Олардың орнына жұмыстан, дүкеннен, тағы әлдеқайдан шыққандар келіп, аялдама қайта ығы-жығы бола қалады. Бірінен кейін бірі келіп жатқан автобустар осынша халықты топырлатпайын деп жарысқандай. «Ал кеттік!» деді ағам мүйістен бұрыла берген автобустың маңдайы көрінер-көрінбестен. Әйтеуір аяғыңды алып жүрсең болды, екпіндеген халық демеп-ақ жібереді. Сол көмекпен автобустың ортасына дейін келіп қалдық. Әрі-бері итерісіп, «Извините», «Пожалуйста», «Будьте добры» дегендердің арқасында әжептеуір жайлы тұруға жетіп, қаланың мен білмейтін жағына қарай заулай жөнелдік. Алдыңғы күні жауған қар қаланың түнгі оттарына шағылысып жылт-жылт етеді. «Қызық екен, дәл жаңа жылдың қарсаңында кенеттен кеттік үйге дей ме екен, адамның басқа жоспарлары да болуы мүмкін ғой» деп іштей өкпелеп келемін, ағамның түнгі қала туралы ақпараттарына құлақ қоя тұрып. Автобус тағы бір бұрылыстан өтіп, екпінін баяулатқанда «Қазір түсеміз» деді есікке қарай беттеген ағам. Қаланың ортасындай емес кәдімгідей қыстың ызғары сезіледі екен. Көшенің оттары да сиректеу. Аялдамада бір-екі аттағанда-ақ шықырлаған қар, шыңылтыр аяздың бет қарыған лебі ауылды есіме түсірді. Дәл осындай күртік қардың ортасымен тапталған жолды шықырлата мектептен қайтушы едік. Немесе түнгі ай жарығында жылтылдаған аппақ қарды сықырлата кешкі кинодан қайтушы едік. «Ауыл сияқты екен». «Иә, – деді жол бастау үшін алға түскен ағам. – Бұл Алматының шеті, СМУ15 жағы ғой». Сол бетімен 3-4 қабат үйлердің жанынан өтіп, екі жағына күртік қарды үйіп қойған тротуармен екпіндей басып, штакетникпен қоршалған ауланың есігін сықыр еткізіп ашып, тура ауылдағыдай төбесі шиферлі тас үйдің табалдырығына келіп тоқтай қалдық. Қағар-қақпастан есік те ашылды. Сыртта тұрғанда-ақ мұрынды қытықтаған сүрдің иісі есік ашылған сәтте «Қош келдіңдер!» дегендей бүкіл кеңістікті ала бұрқ етті. Есік ашылған сәтте ағам: «Біз келдік, мама!» деп дауыстай кірді. Ауыз үй деген екі аттам-ақ екен, сыртқы есіктің жабылуы, ішкі есіктің ашылуы жарыса өтіп, жып-жылы бөлменің ортасынан бір-ақ шықтық. Жүзі де осы бөлмедей жып-жылы қараторы келіншек «Жақсы келдіңдер» деп қарсы алды. Оның артынан «Қарағым, аман-есен келдің бе?» деген ақ жаулықты кемпір көрінді.

	– Мама, Сараны алып келдім.

	– Жақсы болды келгенің, – деп мені шешіндіріп, сыртқы киімді алып жатқан келіншегі де қостай қалды.

	– Сәлембердік! – дегеннен аспай кідіріп қалған маған қарай жүрген үлкен кісі «Қадамың құтты болсын, қарағым!» деп екі қолын бірдей созып келіп амандасты да, бірден төрге қарай жетеледі. Үлкен адамның шын пейілімен қос қолдап амандасқаны жайлы әсер етеді екен, біртүрлі есейіп кеткендей сезіндім.

	Біз амандасып болғанша, арғы бөлмеден киім ауыстырып ағамыз да шықты.

	– Өткенде Ерақаңның үйінде сені көрдік дегеннен бері үйге ертіп кел, ертіп кел деп мамам қоймап еді, соның сәті түскені бүгін болды...

	7-қарашадағы мерекелік шеруге І-ІІ курс студенттері міндетті түрде қатысуы керек деген жазылмаған заң бар. Сол бойынша 1965 жылдың 7-қарашасында Қазақстандағы жалғыз университеттің І-курс студенті ретінде шерулетіп, мәз болып келе жатыр едік. Желке жағымнан атымды атаған ап-анық дауысты естідім. Артыма қарап едім, таныс ешкім көрінбеді, әркім өз бетінше мәз-майрам. Тек бір қатар кейін шеткерірек келе жатқан ұзын бойлы, қалпақты біреу тура маған қарап келеді. Танымайтын адамым. Жөнімізбен жүре бердік. Біраздан кейін әлгі дауыс тағы естілді. Қайта бұрылдым, мені іздеген ешкім жоқ. Бірақ әлгі қалпақты әлі тура қарап келеді. «Бұл не?» дегендей кідіре беріп едім, қатарды бұзбаңдар деді өкшелеп келе жатқандар. Алаңдағанмен кідіруге болмайды, сол бетімізбен улап-шулап астанадағы бір шеруді аяқтап, жатақханаға келдік. Ресми шаруа аяқталды. Енді кешкі қыдырыс, мерекені өзімізше атау деген сияқты бейресми шаруаларға кіріспекші едік. «Сені төменде біреу шақырып тұр» деген хабар алдым. Үшінші қабаттан төменге түсіп келу де жұмыс. Шаршай-шаршай төменге түстім. Ешкім көрінбейді. Кенет қаракөлеңкеден біреу бері қарай жүрді. Манағы қалпақ. Сірә, күңгіртте тұрған адам жарық жақтан келе жатқан менің түрімнің бұзылып кеткенін байқап қалса керек, лып етіп қасыма келді де: «Сара, мені танисың ба, Жігермін ғой, сені әдейі іздеп келдім» деп бастырмалата жөнелді. «Жігер болсаң қайтейін» дедім іштей, оның сөзінің мағынасы санама жеткенше қырсығып.

	– Мана көшеде сөйлесуге кісі көп болды. Сені алып кел деп Ерғали жіберді. Өзбекстаннан Секер апам келген.

	Ашуым басылып кішкене ойлана бастадым. Аталған есімдер таныс, әкеңнің сондай-сондай туыстары бар, деп әжем айтқан. Айтып-айтып келіп «Шіркіндермен адам сияқты қоштасуға да келтірмей алып кетті ғой, Сайқынға апарып пойызға тиеп Шымкент деген жаққа жіберіпті» деп сөзінің аяғына қарай даусы дірілдеп, босап алатын өзі.

	«Пойызға тиелген жұрт» сол кездегі Орда ауданының колхоздарының халқы. 1952 жылы «Капустин Яр» полигонына Орда ауданының Нарын құмынан Тарғын бойын түгелдей берді де, ауданды таратып, оған қараған колхоздардың халқының бір бөлігін Оңтүстік Қазақстанның Жетісай ауданына, бір бөлігін Орал облысынан Чапаев (сол кездегі атауы) ауданына көшірді. Ешкімнен сұрамай, келіспей, жоғарыдан келген пәрмен солай болған. «Соғыс бітсе қалғанының бәрі орнына келер» деп үзіле бастаған үмітті жалғап, сіңірін соза жеткен жеңістен кейінгі тосын көш елдің онсыз да жұқарған жүйкесін одан бетер тыйтықтатты. Анық бір жаққа көшу керек болса неге етек-жеңін қымтап жиналуға мұрсат болмағанын ешкім түсінбеді. Мұндағы малыңның есесіне барған жерлеріңде мал беріледі деді. Бірақ қайда барады, қанша жүреді, оны ешкім айтпайды. Жолшыбай біреудің амалдап қашып кеткенін, пойызбен кеткендердің айдалада темір жолдың босауын күтіп сағаттап, тіпті тәуліктеп тұрғанын, сондайда далада тамақ пісіріп ішеміз деп отырғандардың кенет жүріп кеткен составтан қалып қоя жаздағандарын пәленбай уақыт өткен соң естігенде елдегілер жағасын ұстаған. «Сонда бұл үкіметтің не білгені бар?» дегенді ешкімге айта алмайды ғой сорлылар. Өз елінің ішіндегі көш болса да жері-суы басқа мекенге үйренісіп кетудің қандай қиындықтары болғанын жұрт ондаған жыл өткен соң білді.

	Елді шулатып, ағайынды алыстатқан сол полигон әлі күнге дейін жұмыс істейді. Мен мектепте жүргенде, студент кезімде тосыннан жер астынан гүріл естілсе таңқалмайтынбыз. Тіпті «жерден шыққан күн қандай болады» екен деп қараймыз деп соқыр болып қалғандарды да көрдік. Соның бәріне елдің қорғаныс қажеті үшін ғой деген «түсіністікпен» қарайтынбыз.

	Содан кейін 40 жылдан астам уақыт өтсе де, жаңа жиырма бірінші ғасыр келсе де, Қазақстан тәуелсіз ел атанса да, сол аймақтың халқы «түсіністігін» жалғастыра бермек. Полигон аумағында қазақтың көркем де кербез төре күйшісі әрі ел тізгінін ұстаған Дәулеткерейдің қонысы, өзі бастаған ағайын-туысының сүйегі, қазақтың Шоқанмен қатар ғалымы, Ресей географиялық қоғамының толық мүшесі, патша әскерінің құрамында қызмет етпегендіктен атақ-лауазымынан кұр қалған Салық Бабажановтың, сырбаз ақын Шәңгерей Бөкеевтің сүйегі жатса да халық «түсіністіктен» бір ауыз сөз айта алмайды. Өйткені полигон «Капустин Яр» аталады. Иә, таратып жіберген аудан орталығы Ордадан 120-ақ шақырым, арада 20 жыл өткен соң қайта ашылған аудан (қазір Бөкейордасы ауданы) орталығы Сайқыннан 60-ақ шақырым. Атауы да орысша, басқару орталығы да Ресейде. Бірақ жарылыс жасалатын, сынақ өткізілетін жер сұлу Тарғының (өзен аты) бойы...

	Әжем айтқан әңгімелердің арғы-бергі арқауы тарқатылып кетті ғой.

	– Мені қайдан білесіз?

	– Мен сені кішкентайыңнан білемін, Дина апайдан оқыдық қой. Мұнда оқуға түскеніңді Ерғали біреулерден естіпті, соны естігеннен бері іздетуде. Мен Зооветте оқимын.

	Енді түсінікті болды. Студенттердің ақпарат көзі ол кездегі ең жедел әрі нақты дерек болатын. Оның үстіне өзімнің апамның аты аталған соң күдік сейілді. Шаршай-шаршай үшінші қабатқа көтеріліп, Шәрбанға жоспардың өзгергенін хабарладым.

	– Мен жалғыз қалам ба? – дейді ол абыржып.

	– Жалғызың не, қазір Сағат келеді ғой. Оның үстіне бәрі өзіміздің қыз-жігіттер. Жалғыз кетіп бара жатқан – мен, әлдебір қалпаққа еріп....

	Сонан трамваймен тарсылдатып тартып бердік. Бір жақсысы жақын жер екен, бесінші аялдамадан түсіп, көп жүрмей-ақ бұрынырақта салынған әдемі ағаш үйдің артқы жағындағы екі-үш тепкішекті есігінің алдына келдік. Есікті ашып қалғанда Жігерді көрген әйел адам «Е-е-е»деді де, әрі қарап біреуді шақырды.Іштен ер адам шығып амандасып: «Дұрыс болды, шайға дәл келдіңдер» деп ішке бастады. Ішке-сыртқа дегенде осы үйдің сыртқы есігінен төріне дейін толық бес қадам болмайды-ау деп қалдым. Төргі бөлмеге (негізі бұл үйдің бүкіл тұрғын жайы осы бір-ақ бөлме) кіріп келгенде ортадағы дөңгелек үстелге шай жасалған, соның есікке қарама-қарсы басында ер адам, оның сол жағында (есіктен қарағанда) кемпір, оң жағында әйел адам, одан бері тағы екі адам үстелді жағалай отыр. Бұлар арқасын төрдегі төсекке сүйеп, төрдегілер қабырғаға сүйеніп, аяқтарын бәрі де үстелдің астына соза жайғасқан. Биік етіп төсек-орын жиналған кереует бөлмені дәлме-дәл ендеп тұрады екен. Жалғыз терезе сол төсектің артында, жартылай ғана жарық түседі. Сол жақ бұрышта кәдімгі темір плита, оның үстінде тамақ пісіп жатқан қазан, қайнап тұрған шәйнек, тасқұман тізіліп тұр.

	Шай ішіп отырғандар «Жаңа қонақ келді» деп дабырлата кірген бізге қарап бір сәт тына қалды.

	– Жоғары шық, Қайраттың қасына отыр, – деп жөн сілтеді бізді қарсы алған үй иесі. Мені іздеткен де осы кісі екені түсінікті болды.

	«Жоғары шық» деп айту оңай. Мынадай айналмақ түгіл қырындап өту мүмкін емес кеңістікте өмірі көрмеген адамдардың иығынан баса, сыртынан жүріп көр. Төрдегі әйел адам сәл төмен ысырылып, мен де әлімше қысылып-қымтырылып дегендей көрсетілген орынға жетіп жайғастық-ау әйтеуір. Шай құйылды. Үй иесі отырғандарға жағалай қарап шықты.

	– Бұл – Латиптің қызы Сара, мама, – деді сонан соң кемпірге қарап.

	– Ө-ө-өй, не дейт?! – Кемпірдің қолындағы кесе түсіп кетті. Ыстық шай етіне тиді ме, әлде естіген сөздің әсері ме, даусы оқыс қатты шығып, жылап жіберді, бірдеңе деп сөйлейді маған қарай қолын созып... Отырғандардың білмейтіндері аң-таң.

	– Кәдімгі Дина апайдың ба? – деді біраздан кейін қасымдағы ер адам.

	– Сол ғой, Қайрат-ау, – деп кемпір одан сайын боздады.

	– Айттым мынаған, мамама кішкене ескертіп қояйын деп, келсе бір-ақ көрсін деп болмады, – деп әйелі күйеуіне кінәлай қарады. Ол болса бір шаруа бітіргендей жайбарақат жымиып отыра берді. Қасымдағы әйел «жағдайыңды түсінемін» дегендей, менің қолымды қысып қойды.

	Мұндайда атып тұрып құшақтасып, қол алысып дегендей жақындасса дұрыс қой. Бірақ ол үшін дөңгелек үстелді жағалай байланысып қалғандар орнынан тұратын.

	СМУ-15 көктемде ерекше жайнап кететін. Тек төртінші ауласының бір бұрышында 3-4 түп шие ағашы ғана бар, қалғанында арам шөп өсіп тұрады. Мұны көрген көршілері қарадан қарап күйіп-піседі. «Құдайдың күнін түсірмей терезені ағашпен көлеңкелеп не көрініпті» деп пәлсапалайды Қайрекең. Әлгінде ғана көршілерінің: «Тым болмаса көк пияз бен укроп сеуіп тастамайсыз ба?» дегеніне шұлғып қалған Жаңыл апам, баласының үлкен пәлсапасын қостап, мәз болып күледі. Сөйтеді де күн аса шақырайып түскен терезеге іштен газет тұтып көлеңкелеп қояды. кейінірек ысырылатын, тым болмаса шалқаятын орыны болу керек. Ол жоқ. Қысқасы, кеңес үкіметінің зорлығының қысасын бірінші рет Алматыда нағыз ет-жақынымды тапқан сәтте көрдім... Сөйтіп кішкене жылап-сықтап басылып, аман-түгел сұрасып, танысып, шайымызды әрі қарай жалғастырдық. Жаңа жылдың қарсаңында «өткенде көрген» деп еске алынып отырған кездесу осы еді.

	Ондайда екі кемпір екі жақтап елдің, жердің әңгімесін сұрайды. Шынын айтқанда менің әңгімеге себім де шамалы, өздері бір басталған жайды әрі қарай таратып әкете береді. Қазір ойласам, мен оларға елдің әңгімесі үшін емес, сол елден келген, сол жерлерді кеше ғана көрген, бұлардың сағынышындағы адамдармен көрісіп жүрген адам ретінде қымбат болдым-ау деймін. Ал мен олардың көкірегіндегі туған жер мен өскен елге деген сағынышты қазір де түсіндім деп айта алмаймын. Ол бір қабарып тұрған бітеу жара сияқты болатын, басып қалсаң жарылардай сыздайды, бірақ жарылмайды, ылғи шымырдап маза да бермейді. Нарынды, Орданың қарағайын қосып, Жаңыл апам жаяулатып әндетіп те қояды. Біздің елде оны қара өлең дейді.



	Нарынның сырты дала, іші пана,

	Ат міндім өзі ақмоншақ, көзі қара.

	Жігіттер, жалғызбын деп жабықпаңдар,

	Болғанмен өзің жалғыз, құдай пана, –



	деген жолдар есімде қалыпты. «Жаңыл, сен ұмытпайсың-ай, мен осылардың көбін ұмытып қалыппын» деп қынжылады Секер апам, жер-су аттарын, оқиғалардың кейбірін айтқанда. Сонымен, бірінің ұмытқанын бірі еске салып, әңгіме түн ортасына дейін созылады.

	Секер апам келді деп, Жаңыл апам қонақ шақырады. Қонақтары Қайратжанның жолдастары – Тұңғышбай Смағұловтың шешесі, Таңатқан Рсаевтің шешесі, Мадрид Рысбековтің шешесі болып келді. Бәрі де жалғыз ұлымен немесе бір-екі баламен қалып, соларды жеткіземін деп өмір сүрген соғыс жесірлері. Мұңы бір, армандары да біреу-ақ – «Жалғызым аман болсын!». Осы жалғыз тілекпен қаусаған елдің қабырғасын қайта тұрғызған жанкешті аналар. Солардың арасында айырықша тұрғаны – Әбіш Кекілбаевтің анасы – Айсәуле шешем. Тағы бірі – Асқар Сүлейменовтің шешесі – Қымбат (Асқардың қалыбымен бүкіл қалам ұстаған қауымға «Айтотым» болған).

	Бұл кісілердің сыйластығы, араластығы қазақша айтқанда өле-өлгенше жалғасты. Сондағы ортақ әңгімелері – жалғыз балалары. Жалғыздан жарытып, кейін бәрі бала-шағалы болды, аналардың тілегі ақтан келді.

	Әлгі СМУ-15 жақтағы Симферополь 14-ші үйдің шағын ауласы бар. Бұл өзі төрт пәтерлі, бір қабат үй. Соның Қайрекеңнен басқа үш пәтер иесінің алақандай ауласында бойшаң жеміс ағаштары, көкөнісі ме, сәбіз, пиязы ма, гүлі ме, әйтеуір сыңсып тұрады. Қаланың шет жағы.

	Сонымен шай келді, артынан манағы исі бұрқыраған ас келді. Түн ортасында қабырғалас көршілер есік қағып жаңа жылмен құттықтады. Бұлар да шампандарын алып шығып, бәріміз шықырлаған ақ қардың үстінде шампан атып, Симферополь, 14-інші үйдің ауласын у-ду қылып, жақсы тілекпен қарсы алдық. Осылайша мен Алматыдағы ең бірінші жаңа жылым – 1966 жылды Қайрат Жұмағалиев атты ақынның үйінде оның анасы – Жаңыл апаммен, жұбайы Софьямен бірге қарсы алдым.

	Жаңыл апам ел жайын, ондағы мен білмейтін үлкен кісілерді сұрайды. Бірін біліп, бірін білмей әйтеуір түн ортасына дейін әңгімелестік. Қайрат пен Софья 1965 жылдың жазында үйленген жас жұбайлар екен. Софья – Қазақтың қыздар институтын бітірген, физика-математика пәнінің мұғалімі. «Құдам елінде өте сыйлы, үлкен молда, көп оқыған адам» деп өте құрметпен, мақтанышпен айтып қойды апам. Сонымен, Жаңыл апамның қатты өтінуімен, Қайрат ағамның: «Саражан, келмей қалсаң, мамам маған іздетеді, сондықтан іздетпей келіп тұр» деген тапсыруымен, із құрғатпай келіп тұратын болдық. Екінші үй – Ерғали ағамның үйі. Оларда қона жататын жер жоқ. Күндіз тамақ ішкен дөңгелек үстелдің орнына түнде бала-шағасымен ұйықтап шығады. Таңертең төсек жиналып, дөңгелек үстел орнына келеді. Бірақ Жеміс жеңгемнің пейілі кең, қолы берекелі, қашан барсаң да әйтеуір бірдеңесі дайын тұрады. Орал облысының менен бұрынғы студенттерді де ол кісінің ашық қолынан талай дәм татқан, үлкен-кішіге бірдей «Жемақа» атанған жайсаң адам. Сол студенттер, қазір балалы-шағалы, лауазымды дегендей, ағажеңгеммен күні бүгінге дейін араласып тұрады.

	Ерғали ағамның Сансызбай деген ағасы мен Өтемұрат деген інісі Өзбекстанда, Жетісайда тұрады. Секер апам (менің әкемнің немере апасы) солардың қолында. Анда-санда Алматыға келіп, ортаншы баласының (Ерғалидың) үйіне жатып кетеді. Ондайда Жаңыл апам әңгімелесейік деп оны екі-үш күнге қасына қондырады. Сондай күндерге мен де тап болып қаламын.

	...Сонымен Жаңыл апам қонақ шақырады. Шешелерін ертіп Әбіш аға мен Клара жеңгей, Ерақаң мен Жемақаң...Солай-солай жиналады. Шай ішіледі, әңгіме қызады. Келін-балаларының әңгімесін аналары қызу қолдап, жақсы мәжіліс болады. Шай ішілген соң әлгі пияз егілмейтін көкмайсаға киіз, алаша төселіп жігіттер жағы жантайып карта ойнауға кіріседі, мал-мүлкі кетіп бара жатқандай қызу ойнайды. Бір кезде бәрі ду етіп ішке кіреді. Сонда ұтылып қалған адамның «жазасы» – журнал үстелінің астынан өту. Әдейі таңдап алынғандай беті әйнек, биіктігі 40-45 см журнал үстелі бар. Соның астынан әркім салымына қарай бірнеше рет өтуі керек. Қайрекең өзі сып етіп өте шығарады. Бәрінің бағатыны Әбіш аға. Көтеріп кетесің деп үй иесі өзі үстелдің үстіне отырып алады. «Қой, жүрегі қысылып қалар» деп Жаңыл апам ара түседі. «Қайратпен қосып үстелді аударып кетерсің» деп Айсәуле шешем баласына әзілдеп қояды. Ойынның шартын мойындап Әбіш аға адалымен тиісінше өтіп шығады. Қысылыпқымтырылып Ерағаң да өтеді. «Азамат ерге жарасар, айтқан сөзге беріктік » деп жатаған үстел үстінде Қайрекең әндетіп отырады.

	«Жаза» өтелген соң дуылдаса мәз болып, ойынды жалғастыруға көкмайсаға кетеді. «Түйедей» балаларының ойынына қарап аналары мәз. Бала кезінде ойналмай қалған ойындарының қарымтасы ма екен деп ойлаймын, сол кезді еске алып. Соғыс деп, соғыстан кейінгі тірлік деп, балаларының қалай өскеніне қарайтын мұршасы болмаған аналардың айтылмаған армандары ма екен деп ойлаймын. Анасының көз алдында алаңсыз ойнаған баладан бақытты кім бар? Баласының алаңсыз ойынын қызықтаудан өткен арман бар ма ана үшін?..

	Күзге салым уақыт болса келіншектер шие жағалайды. Бірді-екілі піскендерінің дәмін көріп тамсанады. Айтса айтқандай, осы екі-үш түп шие ағашы көршілердің бүкіл ауласының беделін басып кететін. Ол бейшаларды күтіп-баптап жатқан да ешкім жоқ. Әйтеуір көрші Надежда Петровнаның айтуымен Софа діңін әктеп қояды. Жемісі түйенің көзіндей үлкен, әрі дәмді және жыл сайын шаш-етектен төгіп салады. Софья одан жылға жететін тосап қайнатады, күз бойында дастарқанда тұрады, кейін балалар өскен соң бүкіл көшеге етектеп таситын болды. Ары-бері өткен көше тұрғындары да дәмін көріп кетеді. «Қайрат, как ты ухаживаешь за ними?» деп кейбіреулер кәдімгідей назар салады. «Ну, это же секрет фирмы» деп Қайрекең тағы пәлсапалап жүре береді. Ал өзі сол шиенің сортын да білмеді-ау деймін. Үш түп шие түгіл кейін тұтас саяжай алғанда да бұл кісінің бағбан болып кеткені шамалы. Жемісін жеп, көлеңкесінде отырғанын айтпағанда. Апам айтқандай «балалардың несібесіне қарай» көктен беріп, жерден өніп, өздері өсіп жатады әйтеуір. Қазірге дейін Алматының жемісті кезеңі сол бір сортын білмейтін, өнімі азаймайтын, тұқымы азбайтын шиесі болып елестейді. Адам бақыты дегенде жалғыз қарғаларының адам болып, ел қатарына қосыла бастағанын шүкірлікпен қызықтаған аналар елестейді.

	Жаңыл апам ашық, көкірегі көтеріңкі, адам іздеп отыратын көпшіл адам. Кейде бір көріп сөйлескен адамын іштартып үйге ертіп әкеліп, шай беріп жүреді. «Оның кім екенін қайдан білесің, жалғыз отырғанда бірденеңді алып кетсе қайтесің, өзіңді жазым етсе қайтесің?» деп қалада оқыған баласы ондайды жаратпайды.

	«Қойшы, қазақтың баласына не көрініпті, шешесіндей адамға жамандық жасап» деп баласына аса қарсы да келмейді, бірақ қала тәртібін біле бермегеніне өзі де қысылып тұрады.

	Бір жолы апамның Софьяға ұрсып жатқанының үстіне келдім. Өзі қызуқанды адам, даусы ашық, алысқа естіледі. Аулаға жете бергенде естідім де, тездетіп сыртқы есікті жауып, ішке кіре қойдым. Софа ауыз үйге кіріп-шығып бірдеңе пісіріп жүр, апам диванда отыр, бірақ атып тұрып, айқайлап ұрсып алады. Арасында: «Ана байыңмен екеуіңнің есігіңнен мен өлсем ешкім қарамайды, тымырайып біріңнен бірің өтіп отырасың екі жаққа қарап» дегенді естіп қалдым. Өзінің көңілінің қошы болмаса осылай диванға отырады да, байыз таппай тұрып кетіп бірдеңені іздеп немесе Софаның пісіріп жатқан асына ескерту жасап жүреді. Ал көңілі жай болса, кереуетінің алдына қалыңдап төсеген көрпе үстінде ұршығын иіріп, жүнін түтіп, әндетіп отырғаны. Ондайда үйге түйе кіріп кетсе де тәйт демейді, шаруасы жоқ.

	Диванда отырғаннан-ақ шаруаның шатақ екенін байқадым.

	– Апа, сәлем бердік! Немене, Жәкеңнің ешкілері келіп қалған ба?

	– Ә, Саражан, қош келдің. Жай әншейін... Жоқ-ау, адамның күні адаммен ғой, заулап жатқан мәшине (жалпы транспортты айтқаны), зыр етіп барады да келеді...

	Кейін анықталғандай, бар мәселе ауруханада жатқан бір адамға мен айтқан кезде неғып бара қоймадыңдар дегеннен туған шу екен. Сол сәтте ауруханада карантин екенін қызу үстінде Жәкең тыңдай қоймайды ғой.

	Сәл басыла беріп, қайта көтеріліп барып қайтты. Амантүгелден кейін ақырындап ауыз үйге шығып, жеңгеме: «Әй. Тілің бар ма, бірдеңе демейсің бе, десем, «Соны өзім де ойлаймын, сонша айқайлап неғылады екен, қазір жөтеліп қалады ғой» деп қара-ап тұр. Мен автоматты түрде мұны жақтап, енесінен нақақ ұрыс естіп жатқан келін ретінде жаным ашып тұрса, мұның сөзінің түрі әлгі. «Өзіңнің есің дұрыс па» дегендей бетіне бір қарадым да, ішке кіріп, диванға апаммен қатар жайғасып, әңгімеге кірістім. Софаның қасында жүріп алмай, өзімен сөйлескеніме мәз болып отыр. Бірақ өзінің артық кеткенін біліп, іштей келіннің де көңіліне қарағысы келеді.

	Өйтіп-бүйткенше шай әзірленіп, манадан бері пышылдап, бұрқырап жатқан табалар, шәйнектер оттан түсіп, әлгі ауызүйге тынымсыз кіріп-шығып жүріп жасалған балқаймақ та апамның алдына келді.

	– Қаймақты «Россиядан» алдым, мама.

	– Ә, олардың қаймағы жақсы болады.

	Апам ағаш қасықтың сыртына жұқтырып алып, балқаймақтан бір жалап қойды.

	– І-і, жақсы болыпты, шайды құя бер.

	– Енді манағы қызуға жақсы болмағанда қайтсін, – деп мен де қыжырттым...

	Түсіне қойған апам күліп жіберді.

	– Мамам мені жұмысқа орналастырды ғой, – деп күбір етті шай құйып ұсына берген Софья.

	– Мәссаған, әңгіме сендерде екен ғой. Қайда, қайтіп? Апам мүлде жадырады. Маңдайы терши бастады.

	– Әлгі Қайратжанға айтам, айтам, әй, жоражолдастарыңа айтсаңшы, бір жұмыс табылып қалар, нән қаладан бір адамға неғып орын табылмайды деп. Айтам ғой, болады ғой, асығатын не бар деп былқ етпейді. Өзі тау қопарып жүргендей таңертең кетіп, кешке келеді. Содан Сопышты ертіп өзім бардым үлкен бастығына.

	– Кімге бардыңыз?

	– Оқу министріне, – дейді Софа қарадан-қарап қысылып.

	– Енді қайтем бармағанда. Құдадан ұят емес пе, неше жыл бойы оқытты. Енді үйге қамап қойғандай Оның үстіне құда бала

	мен құдашаға (бұлар Софаның аға-жеңгесі, оқу бітіріп, күйеуге шығып кеткен қыздың артынан іздеп келіп, құдалар жақтан бірінші ілтипат білдірген адамдар) берген уәдем бар, Сопышымды қатарынан қалдырмаймын, жұмысын істейді, оқуы далада қалмайды дегем. Содан бардым. Жұмыстары көп екен, адам деген бірі кіріп, бірі шығып жатыр, бәрінің қолында бұрқыраған қағаз, телефонға да тыным жоқ екен, алдындағы қыздың аузы мен қолына да тыным жоқ, оның үстіне қақиған топли киеді екен, қалай шаршамайды байғұс. Күтіп отырып, әйтеуір түске таман бардым ғой алдына. Өзі бір жақсы кісі екен, шай алдырып берді, қазақшаға ағып тұр.

	– Апа-ау, ол Қазақстанның оқу министрі ғой.

	– Қабылдау бөлмесіне шығып мамамды көргенде құлап қала жаздады, хатшысына да ұрсып тастады. – Бұл кісі шаруасын айтқан жоқ, күтемін деді де отырды, деп шыр-пыр болды деп, – Софа да демеп қойды.

	– Иә, апа, сіз маған келдіңіз бе деп, қолымнан жетектеп әкеліп жақсы орындығына отырғызды. Апа, киіміңіз әдемі екен, осылай қазақша киінген үлкен кісілерге сәнді екен деп мақтап қойды. Сосын шаруамды сұрады. Айттым «Шырағым, жалғыз келінім еді, оқытқан үкімет өздерің, жас адамның үйде отырғаны қиын екен, қатарымен жұмыс істесін, соған көмектес деп келіп отырмын».

	– Ол келініңіз қайда, апа?

	– Ана ауыз бөлмеде отыр.

	– Ой, ғажап-ай, деп бірдемені зыр еткізіп басты да, Сопышты шақыртып алды. Әлгі оқу бітірген қағазын (диплом) көріп, мынандай бағамен неғып жұмыс таппағансыз, мүмкін күйеуіңіз қолдамайтын шығар, үлкен кісіні күтіп үйде отырсын дейтін шығар, – деді.

	– Шырағым үлкен кісі дегенің мен, құдайға шүкір, шайымды өзім қойып іше аламын, колхоздың жұмысынан қиын емес. Күйеуі өз жұмысына ие болсын, қолыңнан келсе, сөзімді жерге тастама. Сенің анаң да мендей шығар.

	– Министрге «қолыңнан келсе» дедің бе апа?

	– Оның оң-терісін қайдан білейін, әйтеуір айттым ғой. Сонан қандай мектепке барғың келеді, дегенмен қүйеуіңмен де келіскенің жөн, деп біраз сөйлесті. Сонан Қайратжанның жұмыс телефонын алып қалған. Үш қүннен кейін хабарласыпты.

	– Екі-үш мектепті айтқан екен, Қайрат үйге жақын деп КИЗдегі кешкі мектепті таңдапты. Дүйсенбіден бастап шығамын, – деп Софа әңгімені аяқтады.

	Қысқы сессияның кезі еді. Кезекті емтиханды тапсырған соң, жатақханада қара шай ішіп отырғанша деп, Жаңыл апама тартып кеттім.

	– Саражан, жақсы қелдің. Қайрат ағаңның досы қонаққа шақырған, соған барамыз. – Шақырған кісінің атын айтып еді, танымаған соң есімде қалмапты. Мамасы әңгімешіл деп мақтап қойды.

	Біз келгенде қонақтардың біразы жиналып қалған екен, өзара таныс адамдар екені емен-жарқын әңгімелерінен байқалып тұр.

	Үй иесі Жаңыл апаммен өте ықыласты амандасып, оның тасасында тұрған маған да ілтипат білдіріп, «Мама , Қайраттар келді» деп арғы бөлмеге қарай дауыстап, қонақжай үй иесінің пейілін бідірді. Әйелі болса апаммен сыпайы сәлемдесіп, «Мынау кім?» дегендей маған елеусіздеу көз тастады да, аға-жеңгемді қолпаштап төрге бастады. Арғы бөлмеден үй иесінің анасы шығып амандасты да, «Жаңыл, сен бері жүр» деп, шыққан бөлмесіне қарай кері бұрылды. «Бері жүрген» Жаңыл жоқ, келін-баласына ілесе, мені де жетелей төрге бөлмеде жасаулы тұрған үстелдің жоғарғы жағына қарай барып жайғасты. Жиналғандардың біразы танитынын білдіріп апаммен аман-саулық сұрасып жатты. Танымайтындары диванның орта шенінде отырған үлкен кісіні қолпаштай әңгімелесіп, енді біреулері: «Біз сияқты тамақ жібітемін демейді, жеңгеміз шайға дейін-ақ әу десін де», – деп әзіл-қолқа білдіріп қалды. Кенет әлгі үлкен кісі біртүрлі мақтанышпен қасыңдағы жап-жас әйелге қарап: «Жә, қайныларыңның қөңілін қалдырмай бір-екі ауыз айтып жібер», – деп дүр ете қалды. Жеңге дегені қайныларынан әлдеқайда жас болғанға ма, әлде соншалықты сызылып кербез отырған адамның үні сондай өктем әрі дөрекі шыкқанына таңқалдым ба, бақырайып қарап қалған екем, Софа қолымды қысып қойды. Жеңгеміз де екі айтқызбады, бір сазды әнді айтып-ақ тастады. Ән естігенде апам да: « Е, рахмет, қызым!» деп елең ете қалды. Қайнылары да қолпаштап-ақ жатыр.

	«Әлгі бір көңілді әнің бар еді ғой» деп күйеуі де демеп қояды.

	Үй-иелерінің әрі-бері жүрісінен дастарқанға отыратын ыңғай байқалды. Осы кезде, үй иесінің әйелі: «Апа, бері келіңізші, мамам шақырады» деп келді. Ән тыңдап мәз болып отырған апам қынжылғанмен ештеңе демей, орнынан тұрды да арғы бөлмеге кетті. Бір-екі кесе шай ішіліп, бір-екі тост көтерген соң, жеңгеміз сызылтып ән бастады, даусы дүрілдегенмен ағамыз домбыраны сылқылдатып шертіп қостайды екен. Сырмінез біреулер оларға көпшікті қойып-ақ жатыр.

	– Әлгі мамам... – деп Софа мазасыздана бастап еді, «Тыныш отыр!» деп ағам күңк ете қалды.

	– Софа, алаңдама, ол жақта да дастарқан жасалған, – деп үйдің бибісі жайсаңдық танытты. Дәл осы сөзді күтіп тұрғандайақ, арғы бөлменің есігі сарт етіп ашылды да апамның: «Қайрат, тұр, үйге кетеміз!» деп саңқ еткен үні естілді. Үнімен бірге жаулығын жүре байлаған апамның өзі де екпіндеп шығар есікке барып қалды. «Жарайды мама», – деп мына жерден ағам да атып тұрды. Апамның шешіп кеткен бешпетін ұстап Софа, оның сөмкесін ұстап мен де қаздай тізіліп шыға бердік.

	– Кеткені несі, апа, не болып қалды? – деп үй иесі, «Бала болып кеттің бе, Жаңыл?» деп оның анасы әбігер. Түкке түсінбеген қонақтардың арасынан сөзім өтеді-ау дегендері «Апа, не болды?» деп өзімсіне жақындап еді, «Жә, шақырылған қонақ екенсің, отыр орныңа» деп оны да тыйып тастады. Осы кезде арғы бөлмеден тағы бір кемпірдің шыға келгені. Шыққанымен қоймай, «отырмыз ғой бәріміз де, сіз не сонша бүлініп» дегені. Осы сәтте Жәкең жарылып кетті.

	– Отырсаң көсемсімей отыра бер, мен бала-шағамен бірге ас ішуге келген жоқпын, қатарда отырып қызық көрейін, ән тыңдап мәжіліс құруға келдім, құдайға шүкір, тамақ өз үйімде де бар, – деп бір-ақ қайырды.

	– Ойбай-ау, оның не әңгімесі бар, жүріңіз, төрге отырыңыз.

	– Үлкен кісі ғой, біздің артық-ауыс сөзіміз болар деп едік.

	Бізден бір қателік кетті дегендей кешірім сұрау нышандары естілді. «Енді ештеңе өнбейді, ешкілері жиналып қалды» деп күбір еттім мен де қарап тұрмай.

	– Не, не жинау керек? – деді біреу желке жағымнан. Оған қарайтын жай жоқ, аңтарылған қонақтар мен абыржыған үй иелеріне мойын бұрмастан іркес-тіркес шығып жүре бердік. «Ойпырмай, мына Қайрат шешесіне бір ауыз сөз айтпай еріп жүре берді ғой» деді біреу. Көшеге шыға бергенде біреуді түсіріп жатқан такси кездесіп, буымыз бұрқыраған қалпы үйге жетіп келдік. «Софа, пісіп тұрған тамақ бар ма, қарным ашып келеді» деді қақпаны жауып кейіннен кірген ағам. Оның сұрауын күтпейақ, Софа кіре берістегі газды тұтата берген. Үйдегі плитаның үстіндегі шәугім де көп ұзамай ызылдай бастады. Апам әлі басылар емес. «Жоқ-ау, мені бала сияқты олар арақ ішеді, артық-ауыс сөз айтылады, осы жерде әңгімелесіп, шайымызды ішейік» деп алдандырады. Менің үйімде шайым жоқ па? Ана бір «Тәшкеннен ішкі шалбарға 6 метр атлас алдырдым» деп отырған кемпірмен не әңгіме айтам...

	Ішкі-сыртқы және атлас шалбар дегенді білмейді екем, сондықтан «сауат ашуға» Софаны іздеп ауыз бөлмеге шықтым.

	«Күндіз тамақ пісіріп қойғаным қандай жақсы болды» деп ол өзінше мәз. Онысы шынында да жақсы болды, екеулеп дастарқанды әзірлеп жібердік. Тамақтың исіне көңілденген ағам да әндетіп ауыз үйге бір-екі шығып келді. Бірақ дәл қазір екеуінің де шешелеріне бірдене деуге зауқы жоқ еді.

	– Апа өз үйіміздегі асымызды ішейік, шай әзір болды, тұр. Тұратын ештеңесі жоқ, жастыққа қисайғаны да сол еді.

	Менің сөзім бітпестен-ақ «Иә, ішсек ішейік» деп елең ете қалды. Тамақтың дәмімен, шайдың буымен әр нәрсе орны-орнына келе бастады.

	Кенет апам сақылдап күліп жіберді. Ол кісінің бар пейілімен айналаны еліктіріп әкететін ақжарқын күлкісі болатын. Сонда жазық маңдайы, бүйрек беті, пұшықтау мұрны, қап-қара көзі, бүкіл әжімдерімен қосыла күлетін. Үлкен кісінің баладай жарқьн күлкісін басқадан кездестірмедім.

	Апа, немене, атлас шалбарға күліп отырсыз ба?

	– А-ах-ха-ха! Қайдағы атлас шалбар, сенің сөзіне күліп отырмын, ха-ха-ах! Тіпті көзі жұмылып рақаттанып күлді. Мен түк түсінбей Софаға қарадым. – Ешкілерге ғой, – деп жайбарақат жауап берді жеңгем. – Ол не? – деп әңгімеден құр қалған ағам ашу шақыра бастады. Оған әлгі үйден шығардағы әбігерде айтылған бүкіл сөзді қайталап беруге тура келді. Енді ағам да қосыла күлді. Бұл ана мен баланың бір-біріне риясыз көңілін, ішкі түсіністігін, қандай жағдайда да үзілмейтін арқауын білдіретін ғажап күлкі еді. Ең ғажабы біраз уақыт өткен соң әлгі үйге тағы бардық.

	Бұл жолы олар кеңірек пәтер алған екен. Апамның о жақ, бұ жағындағы тағы екі-үш кемпір болды. Бәрі араласып, әңгімесімен, әнімен, әзілімен бір дастарқанда отырды. Сонда үйдің бибісі өткен жолғы келеңсіздік үшін кешірім сұрап, апамның сол мінезі үшін рахметін айтты. Үлкенді сыйлау деген оның тамағы тоқтығы, киімінің бүтіндігі ғана емес, өмірдің көбі кетіп, азы қалғанда адамның бала-шағасының қасындағы қызықты, сыйластықты кездерін ұзартуы екенін түсінгенін айтты. Мұны ешкім, тіпті күйеуі де күтпесе керек, «сен тіпті апаммен өткен күндерге саяхат жасап кеттің ғой» деп әзілдеген болып жатыр. Бұрынғы қонақтықтан бейхабар басқалар да «бұл не әңгіме болды екен?» дегендей әуестене бастап еді. «Е, қарағым, менің бір тентектігімді, сен де кешір, қанша өмір қалды дейсің, осы жалғыздардың қызығын көзден таса қалдырғымыз келмейді», деп Жаңыл апам әжептеуір босап барып, соны білдірмейін дегендей, мені түсінген екенсің ғой деп күліп жіберді. Айыбын біліп мойындаудың өзі ақылдылық екен.

	Бірде менің келе жатқанымды терезеден көрген Софья қатты қуанды. Былай да сыйластығымыз жақсы ғой, бірақ жақсыжаманға бірдей ұстамды, ағам айтқандай «ішінде ит өліп жаса да білдірмейтін» жеңгемнің бұл мінезі кәдімгідей таңқалдырды. Мен көтерілгенше шыдамай, өзі алдымнан шықты.

	Амандасуға мұрша бермей:

	– Жақсы келдің, мамам күтіп отыр, – деп бастырмалатып алып барады. – Мама, Сара келді, сізбен бірге барады, – деп және қосып қойды.

	– Қайда, неге?

	– Оның бәрін келгесін айтам, айналайын, тек қазір мамаммен бірге барып келші.

	«Жарайды, жауға бармайтын шығармыз» деп ойладым, апамды қолтықтап баспалдақпен төмен түсіп келе жатып. Есік алдында такси күтіп тұр, біз жете бергенде оның ішінде отырған кісі шығып апамның алдынан есік ашты. Сонымен жүріп кеттік.

	– Апа, қайда барамыз?

	– Сопыш айтпады ма, жаңағы ағаңның келіншегі ажырасамын деп бүлініп отыр екен, соған барамыз.

	– Ойбай-ау, маған не бар онда?!

	– Е, сен де сөзге шеберсің ғой, – деді апам жайбарақат. «Сөзге шебер ара биді тапқан екенсіз». Софьяның неге сонша қуанғанын енді түсіндім, мен келмесем амалсыздан сол ереді ғой.

	– Апай, келдік, жаңағы кісінің айтқаны осы үй, – деді таксидің жүргізушісі.

	– Е, білем ғой, шырағым, өркенің өссін. – Бағытына қарағанда апам бұл үйдің есік-төрін жақсы білетін сияқты. Әрине, бізді ешкім күтіп отырмағаны белгілі, бірақ жым-жырт тыныштыққа қарамай апам ауыз үйге тоқтамастан төргі бөлмеге өтті. Қазақы қалыппен жиналған үй екен. Жеңгеміз сол жақта көрпенің үстінде бір тізерлеп отыр. Даладағы шақырайған жарықтан келгенде бөлме күңгірттеу көрінді.

	– Қарағым, аманбысың!

	Жеңгеміз кідіріңкіреп барып ернін жыбырлатты, бірақ үні естілмеді. Оған қараған апам жоқ, кебісін шешті де, төрде жинаулы тұрған көрпенің біреуін жеңгемізге қарай соза төсеп жайғасты. Көрпенің екінші шетінен мен де орын алдым. «Мынау кім?» дегендей үй иесі маған жаратпай қарап қойды. (Үй ішінің кикілжіңін бөтеннің білгенін кім жақсы көрсін).

	– Өзіңнің қолың шебер екен ғой, оймақтай қылып алыпсың ғой үйді.

	Тағы үн жоқ.

	– Балам үйде жоқ па?

	Қанша дегенмен ауылда өскен адам ғой, үлкен кісіге мынандай мінез көрсеткеніне ыңғайсызданып отырғаны сезіліп тұр, бірақ не болса да қайтпаймын дегендей мізбақпады.

	«Бұл өзі біржақты қозғалыс болды».

	– Балаларың қайда жүр?

	– Жүрген шығар әкесі сияқты қаңғырып... Ызаланып бұрқ етті.

	– Қой, қарағым, балалардың әкесі, құдай алдында қожаңды олай деме. Қаңғып қайда барушы еді, жұмыстары сондай ғой, тынымсыз. Өз үйіңде, құтты мекеніңде отырып алтын асықтай күйеуіңді...

	– Ойбай-ай, мекеннің құтты болғанын қайтейін, иесі берекесіз болса. Жұмысы сондай деп, сіз оның жұмысын бағып отырсыз ба? Күндіз жұмыс істеп, екі күннің бірінде біреудің кітабы шықты, біреу елден келіпті деп ләйліп жүргені. Онымен қоймай ұйықтап қалғасын жігіттер оятпапты деп өтірік айтатынды шығарды. Ол не сонда, кіргізіп алайын деп жүрген біреу болмаса, кімді кім қондыра береді. Өз балаңыз қыдырмағасын, өз келініңіз үндемегесін біреуге көсемсіп ақыл айту оңай...

	Қараймын, «елшімнің» түрі бұзылып барады. «Қап, бұл кісінің келін-баласын бекер араластырды» деп ойлап үлгергенше болмады...

	– Әй, шырағым, менің келін-баламда не жұмысың бар?! Келінім жайлы болған соң, балам қыдырмайды. Сендей көкбетке шыдап жүрген күйеуің әулие екен.

	Біздің үйге қонғаны рас еді деп, үлкен басыммен келіп отырсам, о несі-ай! Ал ажыраспасаң одан әрмен, пәлен баламен қайда барып сияр екенсің, – деп «елші» ханым шақшиып шыға келді.

	Ал саған керек болса! Мәселенің былай ауытқуын күтпеген жеңгеміз бақырайып қарап қалыпты. Бұл жерге кішігірім жарылыс керек болды.

	– Ол кісінің бір бөтелке сыра ішсе отырған жерінде ұйықтап қалатыны рас қой.

	Бұл қайдан шыққан дыбыс дегендей екеуі бірдей маған бұрылды.

	– Сен қайдан білесің?

	– Ой, апа, анада «барлық есік ашылсын, барлық шамдар жағылсын» деп келгенде ше? Біреудің кітабының сигнальныйын жуып өздері түнгі бірде келді. Одан Софаның қуырдағын мақтап үшке дейін отырды. Содан «қой, ертең жұмыс, есіміз барда ел табайық» деп жинала бастағанда, бұл үйдегі ағам диванның шетінде отырған күйі ұйықтап қалыпты. «Жарайды, ұйықтай берсін, бұл бір құдай берген адам ғой, бір бөтелке сыра ішсе болды, ешкіммен шаруасы жоқ» деп басқалар үйді-үйіне кетті.

	– Ә, иә, солай, солай.

	Апам әлгі айтылғанның бәрін есіне түсіріп басын изей берді.

	«Осының айтып отырғаны рас па, өтірік пе, дегендей дүдәлмен отырған үй иесі біраз уақыттан кейін:

	– Ой, сорлы, тым болмаса еркекше арақ ішіп қалсайшы, бір бөтелке сыра дегені нес... – деп ызаланды әйел, көзінен ытқып кеткен жасты қолының сыртымен сүртіп.

	– Қой, қарағым, арақ ішпегені жақсы ғой.

	«Сіз не түсінесіз?» дегендей әйел апама қынжыла қарап қойды. Осы кезде абыр-дабыр етіп үйге екі-үш бала кірді. Бөтен адамды көріп сәл кідіріп қалды да, өз үйлері екенін білдіріп еркіндеп, шешелерінің қасына шүпірлей қалды.

	– Папам келген жоқ па, апа?

	– Жоқ. Ж-жоқ, келіп қалар енді. – Әйел тұттыға көзінің астымен апама қарап қойды.

	– Айтқандай, әлгі Сопыш балаларға деп бірдеңе салып жатыр еді. – Апам целлофан пакеттен сытырлатып кәмпит, вафли сияқты тәттілерді шығарды.

	Мың болғыр балалардың дәл уақытында келе қалғаны-ай.

	– Мен шөлдедім, – деді балалардың бірі.

	– Апа, шай ішейік, – деді үй иесі, ернінің ұшымен болса да.

	– Қайнап тұрса, бір-екі кесе ішсек-ішейік, күн ыссы екен.

	«Қап, мына кемпірді-ай, біз келгелі бұл үйде ошаң еткен пенде жоқ, сонда ол шайды ошақтың өзі қайната ма?»

	– Ал, қарағым, қош бол. Қайратжанымның жолдасы болғасын жаным ашып келгенім ғой, досқа күлкі, дұшпанға таба болмаңдар, сен есті адам емессің бе, ол бір далақтаған ақкөңіл жан, мына балаларды кімге жаутаңдатасың?

	Жеңгеміз айнып қала ма, әлде бірдеңе деп қоя ма дегендей апам үйден шыққанша ақылын айтумен болды.

	Үйдің бұрышын айналып, үлкен көшенің бойына шыға беріп едік, ағамыз алдымыздан шыға келді. Әрі ұялып, әрі абыржып, апама сұраулы түрмен қарайды. Апам арқасынан қағып: «Бар, қарағым, үйіңе бар» деді ақырын ғана. Ана кісінің жүзі жайнап сала берді. Сол сәтте ысқырып қалып, өтіп бара жатқан таксиді тоқтатып, манағыдай апамның алдынан есік ашты.

	Сонымен жауға болмаса да, әжептеуір дауға барып, келіп есік алдына таксиден түсе бердік.

	– Жақсы барып келдіңіздер ме? – деп жеңгеміз, сіздер қайдан келдіңіздер? деп ағамыз осы жерден тоқайласа қалғаны. Біреуі дүкеннен, біреуі жұмыстан келе жатыр екен.

	– Ой, көке, бір ауыз сөз айтпай мені қайда жібердің? – деп Софаға дүрсе қоя бердім ғой.

	– Қойшы енді, үйге кіріп айтсайшы, – деп қыбыжықтайды. – Не сыбырласып қалдыңдар? – деп аналар да елеңдей қойыпты.

	Үйге кіріп «елшіліктің» мән-жайын айтып беруге тура келді.

	– Апа-ау, сол кісінің ажырасайын деген ойы жоқ, тек күйеуін қорқытып алайын деген болу керек, – деп сұңғыласимын ғой кенет әзілдеп. – Онда сонша сөзің бекерге шығын болды.

	– Қой, өзімнің баламдай балам ғой, қиылып тұрғасын қалай бармаймын. Өзі бір күнде-ақ ұнжұрғасы түсіп қалыпты. Үйі болмаған еркектің күні күн емес қой.

	Апамның даусы дірілдеп, кәдімгідей қамығып қалды.

	– Шіркін-ай, мына кісі біржола мемлекеттік мәселеге бет бұрыпты ғой, – деп баласы әңгімені әзілге айналдырғысы келді.

	– Дәл солай, келін жайлы болса, күйеуі қыдырмайды деген теориясы бар, – деп мен де қыстырыла қалдым. Манағы сөздер есіне түсіп апам күліп жіберді. Әй, жарықтық-ай, жалғыз баласының тілеуі үшін оның бүкіл жора-жолдасын тік тұрып күтетін еді ғой. Сонысына қарай қалам ұстаған қаншама азамат ол кісіні «Апалап» сағынып жүретін...

	Мен қашан болса да «жақсы келемін». Бұл жолы да апам амандықтан кейін-ақ самбырлап қоя берді. Е, жақсы келдің, Әбіш ағаңның үйіндегі Клара жеңгең қыз тауып, соған ат қоюға Айсәуле шешең шақырыпты, жүр, соған барамыз.

	– Мені де шақырып па?

	– Бөтен адам құсап мені де деген несі, жүр өз ағаңның үйі ғой. Табан тіреп қарсыласайын деп тұрған мен де жоқпын, әншейін сыпайысығаным еді. Аса көп кісі жоқ, өзара сыйласатын, ең бастысы бір-бірінің сөзін жерге тастамайтын аралас-құралас адамдар екен. Үлкен кісілер болған соң Софья келіндігін сақтап кейіндеп қалып еді, «Софья, мамаңның қасына жоғары шық, қызым, сен де» деді Айсәуле шешем. Өзім де адасып кететіндей Софьяға жабысып қалып едім, лып етіп төрден бір-ақ шықтым. Біз келген соң бірден шай әзірленді. Кезек-кезек туманың бауы берік болсын, келін аман-есен қол-аяғын бауырына алсын деген тілектермен шай ішілді. Шайды орталаған кезде Айсәуле шешем:

	«Менің қызыма деген аттарыңды айта отырыңдар, бәйбішелер!» деп айнала бір қарап өтті. «Шынында сондай арнайы міндетіміз бар еді-ау» дегендей қонақтар бір сәтке тым-тырыс бір-біріне көз тастап өтті. Сонан соң әркім өзінің комментариімен ойындағысын айта бастады. Айтады да үй иесіне қарайды. Ол кісі үндемей тыңдайды.

	– Мына Сопыш бірдеңе деп отыр, қаттырақ айтшы, – деді Жаңыл апам.

	– Сәулет... Сәулет болса, – деді Софья анықтаңқырап.

	– Е, иә... – деді оған дем бергендей Айсәуле шешем. Сонан соң қонақтарына қарап: «Бәйбішелер, шай ала отырыңдар» деп қосып қойды. Әрі қарай ысытылған шаймен сәл қыза түскен атау жарыс біраздан кейін саябырси бастады.

	– Жаңыл, сен не деп едің? – деп сұрады Айсәуле шешем. Алдында шынымен аңғара алмады ма, әлде Жаңыл апама деген құрметін байқатайын деді ме, онысын білмедім, әрине.

	– Сәулет! – деп Жаңыл үшін Софья жауап берді.

	– Ә-ә, Жаңылдың аты жақсы екен. Мәселе осымен бітті дегендей болып естілді сөздің екпіні. Сонан көп жыл өткен соң «Қазақстан» телеарнасының хабарында Әбіш ағам: «Екінші қызымыз Сәулеттің атын Қайрат Жұмағалиевтің анасы – Жаңыл апам қойды» – деп нақтылады. Менің де ішім жып-жылы болып кетті. «Сәулет» – менің бір әңгімемнің кейіпкерінің аты еді. Софьяның есіне сол түсті ме, соны сұрау да есіме келмепті. Айсәуле шешем оны шынымен жақсы деп таңдады ма, әлде немересінің үлкені әулетке ұйқас келген соң мақұлдады ма, оны да білмеймін. Әйтеуір өзімнің шалалау әңгімемнен қалған нақты белгіге мәз болдым.

	Айсәуле шешем қашан болса да біртоға салмақты адам болатын. Ешқашан ешкімге елпілдемейтін, жөнсіз ешкімді сыртқа да теппейтін. Бірақ өз көңіліне қонбаған адам ол кісіге сәлем беруге де бата алмайтын. Сырты жайдары болып тұрғанымен ішкі айбары пиғылы түзу емес адамды жақындатпайтын. Ол кісінің киім киісі ерекше болатын. Өзі ұзын бойлы, артық еті жоқ, сыла, сондықтан киім де жарасады. Көйлегінің түсіне қарай зерлеген немесе кесте жіппен оюлаған, камзол, соған түстес бешпет киеді. Құндызбен оқалаған бешпетті де осы кісі киді. Кимешекпен маңдайшалы жаулық орайды. Ол кісінің жаулық орауы да ерекше, әрі сұлу, әрі салтанатты, сонадайдан қарқарадай болып көрініп тұрады және осы киімі ішкі мазмұнына, мінезіне үйлесіп тұрады.

	Жаңыл апамның көйлегі Айсәуле шешемдікіндей жер сызбайды, аяғыма оратылып жүре алмаймын деп, тобықтан жоғары киеді. Бұл кісінің қамзолы контрасты (сары көйлекке жасыл қамзол дегендей) келеді. Кимешек кимейді, бірақ басым суықсырап тұрады деп бір байлам шыт орамал тартады. Оның үстінен маңдайын баса жібек орамал, оның сыртынан үлкендеу шашақты орамал салады. Салқын кездері олардың үстінен үлкен гүлді кашемир орамал немесе түбіт шәлі салады. Ұзын қапқара шашын бірнеше тарам етіп өріп қояды, ана қабат-қабат орамалдардың жылжып кетпеуіне осы шаштарының тікелей ықпалы бар. Бұл шаш өруі де, қызылды-жасылды киінуі де ұзақ жыл Өзбекстанда тұрғанның әсері.

	Бұлармен бірге Асқар Сүлейменовтің анасы Айтотым шешеміз жүреді. Ол кісінің көйлегі өзбекше кеудесінен бүрген, камзолы да мықынсыз, қапсырмасыз, желең. Маңдайдан кейін қарай бір байлам орамалдың үстінен жылтыр люрексті жаулықты байламай бос салады. Ол қалай сусып кетпей тұрады, ана желең камзолдан қалай шаншуламайды, соны өз басым түсінбей-ақ қойдым. Ал бұл кісінің мінезі тіпті қиын. Сондай бір қажеттілік болмаса жұмған аузын ашпайды, көзінің астымен бағып адамның іші-сыртын бірдей көріп отыратын сұңғыла болатын. Әдеби-мәдени қауымның көргендері танып, көрмегендері әркімнен естіп, Асқар Сүлейменовтің мінезін, тосыннан тауып айтатын қыңыр-қиқарлығын әңгімелеп жүреді. Бірақ нағыз тосын мінезді тапқыр, қиқар да шешен, сырбаз да сұңғыла адам осы Айтотым болатын.

	Алматыда театр, мерекелік концерт, айтыс, қысқасы өнер жиындарына баруды сәнге айналдырған осы үшеуі. Ондай залдарда алдыңғы қатарлардан, кейде тіпті үкімет адамдарының орнымен қатар қарқарадай болып Айсәуле шешемнің жаулығы көрінеді. «Е, Әбіштің шешесі отыр ғой, жүр амандасайық» дейді жаулықты таныған біреу. Мұндай жерге келетін қауым белгілі, сондықтан келушілердің жиналуына қарай сәлем берушілер де көбейе береді. Әдеби -мәдени қауым дегеннің қарым-қатынасы – сөз, сөз деген кейде артық, кейде орынсыз айтылып, айтылысымен алысқа тарап жатады. Бүкіл пейілдері жалғыз балаларында болған соң ол сөз бұларға да жетіп жатады...

	Сонымен амандасушылар елпілдеп жетіп келгенде кейбіреулері Айсәуле шешемнің жүзінде тұрған айбарынан іштей тайсақтап, Айтотымның сүрмеленгендей қап-қара қастарының шытынай түйілген ызбарынан сырғақтап, «Балам аманбысың, келін аман-сау ма?» деп елпілдеп тұрған Жаңыл апамның қолынан сүйіп, өтірік күліп кетеді. «Құрысыншы, жалғызыма кесірі тиер» деп отырған Жаңыл апам олар кеткен соң қолын орамалмен ысқылай сүртіп қояды. Оны түсінгенін Айсәуле шешем көзінің киығымен ғана білдіреді. Мәмілеге жоқ Айтотым болса

	«Қойыңызшы, сол тексізді» деп езуін қисайта сыбыр етеді.

	Бұлардан бір-екі қатар кейінірек отырған келіндері «концерттің алдындағы концертке» қарап, қап-ай дегендей қобалжи бастайды. Әйтеуір бәрі жөн-жөнімен кеткен соң демдерін терең бір алып жайғасып отырады. Ал жақын танымайтын жалпы қауым үш кемпірдің сыртынан сүйсініп, киімдеріне, жаулықтарына, осылай күтіп отырған келін-балаларына риза болып әңгімелеп отырады. Соларға қарап әркім өз шешесін солай киіндіруге, ертіп жүруге тырысты. Қазақтың үлкенді сыйлау дәстүрі тек киімнің бүтіндігі, тамақтың тоқтығы емес, ең бастысы рухани арқаудың үзілмеуі әрі соны өз дәрежесінде құрметтеу екені отбасынан орталыққа шыққаны болды.

	Бірде Өзбекстаннан Секер апам келіп, соның құрметіне Жаңыл апам өзінің кемпірлерін қонаққа шақырды. Жоғарыдағы сыйластарын, ауладағы аралас-құралас бір-екі кейуананы және жоғарғы қатарда тұратын министрдің шешесін (Жаңыл апам сол көршісін ешқашан атымен атамай «министрдің шешесі» дейтін). Заманы бір адамдар ғой, әңгімелері жарасып, ас-судан терлептепшіп жайлы-ақ отырған. Кенет министрдің шешесі сөз арасында Айтотыма қарап, «Келініңіз кетіп қалды дей ме...» деп қалды. Бұл Асқар мен Алтыншаштың ажырасқан кезі еді, ана кісі естімегендей болды.

	«Онда сенің не жұмысың бар?» дегендей Айсәуле шешем қабағын көтеріп, көзімен бір түйреп өтті. Шай құйып отырған Софья әңгімені басқа жаққа бұрғысы келіп өткен айтыс жайлы сөз бастады. Айтысты тыңдағандар қызу қостап, кім қай жерде қалай қателескенін, артық кеткенін айта бастап еді... «Мына кемпірдің келінін ана жолы осы үйде көріп едік қой, сол кетіп қалыпты, өзі темекіні бұрқыратып отырған еркекшора болатын» деп «сыбырлады» әлгі кісі жанындағы көршісіне ап-анық етіп. Үп-үлкен адамның соншама неге қасарысып қалғанын кім білген, бірақ Айсәуле шешемнің беп-әлпеті сазарып, Айтотымның қастары қосылып, езуі қисайып бара жатты.

	– Шырағым, ерлі-байлы екеуі жараспады, ажырасты. Ал сіздің менің алтындай немерелерімнің анасы – келінімде жұмысыңыз болмасын. Темекіні Асқар үшеуміз қатар отырып тартатынбыз, білуші ме едіңіз?!

	Айтотымның бүйтіп «сіз» деп сызылғаны бар болсын. Мұндайды күтпеген «министрдің шешесі» абыржығаннан қатарындағы адамның кесесін алып, іше бастады. Ештеңе түсінбеген ол «Бұл менің кесем ғой» деп оның аузынан жырып әкетті. «Айтпаса, сөздің атасы өледі» дегендей Айсәуле шешемнің жүзі жадырап, көзінің құйрығы күлімдей қалды. Үй иесі болғандықтан Жаңыл апам амалсыздан келіп тұрған сөзін жұтып қойды. Министрдің шешесі» кенет «ұмытып кеткен шаруасы есіне түсіп, үйіне барып келуге»орнынан тұрды. Сол кеткеннен қайтып оралмады.

	Баласын сөзге қалдырып, ажырасып кеткен келінді кім жақсы көрсін, бірақ Айтотымның аузынан Алтыншашты ғайбаттаған сөзді мен ешқашан естіген емеспін. Бұл да өз баласын сыйлаудың, айрықша жақсы көрудің бір көрінісі-ау деп ойлаймын. Жалпы, осылардың келіндерін сыйлағанына, жақсы көргендеріне, балаларының алдында көтермелеп отыратындарына қарап, қазақтың қасиетін сақтап келген осындай аналарымыз дегенді көзбен көрген екенмін деп ойлаймын. Соған қарай келіндері де ерекше сыйлайтын.

	Үй болған соң әртүрлі жағдайлар болып тұрады ғой. Қырсық қылайын десе сүт те іріп кетеді. Ондайда шапшаңшыл апам «ыссылай қауып» біраз жерге барып қалады. Айтуы да, қайтуы да жылдам адам мән-жайға қаныққан соң кәдімгідей қысылып, қыбыжықтап берекесі кетеді. Келіннен кешірім сұрамайды, әрине. Бірақ біраз уақыт өткен соң сондағысы артықтау болғанын ептеп байқатып қояды және бір ғажабы қандай жағдайда да дастарқан басында ахуал мүлде басқаша болады. Жаңа ғана бытшыт болып ұрысқанын енесі де, сөз естігенін келіні де ұмытып қалғандай, ыдыс-аяқ та сылдырамайды. Мамыражай әңгімеге ауысады.» Осылары шыны ма екен»деп ойлап қоямын. Кейінірек бір әңгімелескенде Софадан: «Шыныңды айтшы, сондай артық сөз естігенде ренжімейсің бе?» деп сұраймын ғой.» Сен менің ағатайым мен жеңгемді көрдің ғой, мені қалай жақсы көретінін білесің. Ал әке-шешемнің жөні тіпті бөлек. Атам (әкесін айтқаны) мені бәрінен артық көретін. Менің айтқанымды жерге тастамайтын.Сүйткенде оқуды бітіріп, қолдарында бір күн тұрмай, күйеуге тайып тұрдым. Көз алдарында жарты жыл болса да жұмыс істеп, жөнімді айтсам, ешқайсысы қарсы болмайтын еді. Енді осы мамамды ренжітпесем, солардың еңбегін кішкене де болса қайтарғаным болар деп ойлаймын».

	Солай болса солай да шығар. Бірақ нақақ күйіп тұрып, сабырға жеңдіру үшін қанша шыдам, қандай тәрбие керек? Жандары жәннатта болғыр сол кісілердің тәрбиесі қыздарын тек жақсы көру, өз балам деп еркелету емес, екі елдің арасындағы алтын көпір бағытындағы тәрбие екенін осындай жеңгелерімнің болмысынан ұқтым.

	Жалпы Жаңыл апам ұрысса бір нәтиже шығармай қоймайды. Бір жолы театрға барғанда біреудің келіншегінің қаракөл тонын көріп: «Сен неге сондайды кимейсің, әдемі екен» дейді ғой келініне. Жалаңаш жүрмегені белгілі, дегенмен Софаның жылтырағанның бәріне көз сала беретін әйелдігі де жоқ болатын. Тонға да назар аудара қоймаған. Бірақ оған апамның назары ауып қалды ғой. Тондардың бағасын айтпағанда, өзі де табыла қоймайтын кез. Тон жайындағы кезекті әңгіменің үстіне мен тап болдым. Бұл кезде мәселе киімге емес, намысқа тіреліп қалған екен. «Сондай-сондайлар кигенді кимей менің келінім кімнен кем?» дегенде келіп қалыпты. Сонымен қаракөл тонды қалай тапты, қалай алды, ол ағамыздың өз құпиясы. Әйтеуір тонның иесі Софа болғанмен, қуанышы апамдікі. Өзі бірге баратын жерлерге «тоныңды кисейші, сен де пәлен баланың анасы болдың, шалқайып жүретін жасқа келдің» деп болмайды. Сондай жиынды жерлерде қатарлас келіншектер: «Софа, тоның құтты болсын! деп назар аударса, апам мәз. Бұл өздерінің өксігі көп ұрпақтың «біз көрмегенді баламыз көрсін, біз кимегенді кисін» дегені де болар. Бірақ одан басқа да бір тін жүреді. Уағыз айтқандай қайталай беретін құр сөз емес, күнделікті тіршілігіне тән, арғыдан келе жатқан сыйластық бар. Қазіргі айта беретін ұлттық менталитеттің бір көрінісі осы – келінін осы шаңырақтың жоғын жоқтаушы, болашақ ұрпақтың анасы, баласының сүйеніші, алтын көпір деген жалпы сеніммен сыйлау, өзі жетпегенді жеткізеді деп үміт арту. Тіпті әрбір кемпірдің көкейінде мұндай ұлы мақсаттар тұрмайтын шығар. Бірақ ол санадан тыс болмысында тұрады. Иә, келіндеріне ұрсып, кейде нақақ күйдіріп жатады. Оны өздері байқамайды, келіндері жоқтамайды. Себебі бұлар бір отбасындағы біртұтас қауым. Үлкені де келін болған, кішісі де ене болады, одан әрі де ұрпақтан-ұрпаққа солай жалғаса береді, қазақтың болмысы сөйтіп заманаларға өрістейді.

	Осы кісілердің жады керемет болатын. Табиғатымыздың мақаулығынан ба, әлде миға дұрыс жұмыс істете алмаймыз ба, әйтеуір қазір айтқанды қазір ұмытып, шатысып-бытысып жүріп соларға таңқаламын. Адамның аты-жөнін, не істейтінін, қайда оқитынын ұмытпайды ғой. Қайрат пен Софаның Самал атты қызы тұрмысқа шығатын болып, тойға келдік. Қазақтың тойы аяқталғанша қаланың көлігі тоқтап қалатыны белгілі. Тойдан шыққан қонақтар әндетіп тарай бастады.

	– Сен Айсәуле шешемнің көлігіне отыр, әрі қарай апарып салады, – деді Софа, тойдың сарқытын ұстата беріп.

	– Тамаша болды.

	Әбіш ағам іс-сапарда жүр екен. Айсәуле шешем келінімен, Зәузат деген немересімен келген. Шешем алдыңғы орында, артта біз үшеуміз.

	– Балаң жігіт болды ма, қызым? Жұмысың қалай? – деді шешем жұмсақ қоңыр үнмен, басын сәл бұра.

	– Рахмет, шеше, жақсы, ақырындап өсіп келеміз.

	– Үйді кеңіттің бе, күні ертең-ақ жігіт болады, бір бөлме деген тар болады ғой. (Менің пәтерімнің бір бөлме екені, баламның жағдайы қалай есінде тұр десеңші).

	– Солайы солай, бірақ реті келмей жатыр.

	– Е, неге бармайсың ағаңа, неге айтпайсың жағдайыңды? Мен бірдеңе дегенше «Ой, мама, кім тыңдайды оны» деп Кла-

	ра жеңгем араласты сөзге. Күйеулерінің жағдайын ойлап шырпыры шығып жүретін жеңгелерім-ай!

	– Е, қарындастарына көмегі тимесе, қызметті қайтеді, бар ағаңа.

	Сөйткенше болмай машина доғалана салынған көп қабатты үйдің ауласына еніп, қажетті есіктің тұсына тоқтады.

	– Аман жүр, қызым, балаңды жақсылап бақ, – деді менің қоштасуға созған қолымды жұп-жұмсақ, жып-жылы алақанымен сәл қысып. Сонан соң жүргізушіге қарап «мына қызымды есігінің алдына дейін апарып сал» деп қосты.

	– Рахмет, шеше, өзіңіз де жақсы жүріңіз. Зәузат, Клара апа, сау болыңыздар.

	Жаңағы жып-жылы алақаннан бойыма ерекше жылылық енгендей болды. Дәл сол сәтте үйім кеңігендей барлық кемдіктің орны толғандай болды. Баланы сіздей ертіп бағу әркімнің қолынан келе бермейді-ау, шеше» деп ойладым жап-жайлы машинада шайқалып отырып.

	Әрине, айтты екен деп жетіп бармайтынымды өзі де біледі ғой. Бірақ адамға шапағаты тиетін ұлым бар деген аналық сенім, мақтаныш қандай! Әдебиеттегі алдымызда келе жатқан буын демесе Әбіш Кекілбаев маған рулас та емес, ауылдас та емес. Қазақша айтқанда «үш қайнаса сорпасы қосылмайтын» адам. Соған қарамастан, қызмет салып алдына барсам, өз қолында болмаса мәселені шешетін, сөзі өтетін біреуге тапсыратынына да сенімдімін. Сондай қызмет салушылар менсіз де жеткілікті екенін білемін. Маған қымбаты жағдайыңды түсінетін ағаң бар» деген сөз. Тереңірек ойлап көрсем, шешемнің сөзінің төркіні де әріде жатқандай – өз шаруасынан аспайтын, қазақ деген қалың қарындасқа шапағаты тимейтін қызметтің қажеті қанша. Өз баласынан да, өзге атқамінерлерден де талаптың елдік тұрғысынан болатынын қарапайым-ақ аңғартқан сұңғылалығын қайтерсің. Жарықтықтардың аяғының астындағы жұмақтың қадіріне жеттік пе?!

	...Уақыт өтеді ғой Алла тағаланың өлшеулі күні бітіп, Жаңыл апама уақыт жетті. Туу хақ болған соң, өлім ақиқат екені әркімге де мәлім-ау. Бірақ жүзі суық шіркінге пенде баласы ешқашан да дайын болмайтын шығар. Есін білгелі екі елі ажырамаған анасының бақилық болғанын санасы қабылдағанмен, Қайрекеңнің балалық жүрегі қабылдамай қойды. Азын-аулақ ағайын, құрбызамандас, сыйлы ағалары көңілін білдіріп, жұбатып-ақ жатыр. Бірақ анасынан айырылып отырған олар емес қой...

	– Қайратжан, – деді Айсәуле шешем, өзі де немерелі болғанына қарамай ебіл-дебіл жылап отырған ақынның басынан сипап. – Жаңылда арман жоқ, Қайратжан! Өз балаларыңа қарашы. Мына жұртыңа қарашы. Осылардың бәрі Жаңылдың қолынан дәм татқан. Мамаңның арманы жоқ, Қайратжан.

	Естіген жұрт тына қалды. Үлкен кісі тағы бірдеңе айтады деп күтті ме Бірақ әдеттегідей жұбатулар айтылмады. Тіпті енді өзің үлкендікке жеттің, балаларың саған қарайды, қазір олар өз бетінше, сен өзіңше қайғырып отырсың деген пенделік басу да айтылмады. Жаңылдың қолынан дәм татқан мына қауым саған көңілін білдіріп, сонымен бірге өз қайғыларымен бөлісуге келіп тұр, өйткені оның пейілі осылардың бәріне жетіп еді, елі шынымен жоқтап тұр деген уағызды сөздер де айтылмады. Тек біраз уақыт сырлас болған, тағдыры ұқсас, өздері мұңдас замандасының мынау фәни мен бақидың арасындағы өтпелі сәтінде абыржып қалған баласының басынан сипап, аналық кеудесіне басты. Бұл бір ғажап жұбату еді. Жаны жәннатта болғыр, Жаңыл апам да Айсәуле замандасына разы шығар!

	Баласының жұмысына қарай, ұзақ өмірінің соңғы кезінде жаңа астанаға көшіп, жаңа ғасырдың дәмін татқан Айсәуле шешеме де уақыт жетті. Ұлы денесі өзі үнемі сағынып отыратын Маңғыстау жерінен мәңгілік мекен тапты. Жарықтықтың соңғы сөзі: «Әбішімді ренжетпеңдер» болыпты. Әбішінің өзі де аталық, ақсақалдық жасқа жетіп, тіршіліктің өтпелі берекесіздігіне ренжімейтін кезеңге келгенін ана жүрегі елемесе керек...

	Алламен болмаса да, уақытпен келісімге келгендей тіршілік кешкен Айтотым да Асқардан қалған көзінің ағы мен қарасындай немерелерінің есейіп, атжалын тартып мінгенін, ел қатарына жеткенін көріп, дүниеден көшті.

	Уақыт сырғып, заман жылжып, алдыңғы толқынды өкшелеген кейінгі толқын жастық жалынмен алға ұмтылуда. Бұрынғының сөзінде де аналық қасиет, мейірім көп айтылатын. Кейін де айтылар. Мен өзім көрген, қолдарынан дәм татып, батасын алған, ел Анасы деген ұғымның бейнесін бергендей абзал жандарды тілге тиек еттім. Әрбір ана өз баласы үшін отқа да, суға да түсер. Әр балаға өз анасы ай мен күндей көрінер. Қазақтың тарихындағы абзал да ақылды, көреген де көргенді, жомарт та жайсаң, ержүрек те мейірімді аналар аталса, менің көңілімде осы үшеуі тұрады. Бір-біріне мүлде ұқсамайтын, бірақ нағыз Аналық қасиеттері бір-бірінен аумайтын, қазақтың қарапайым ғана үш кемпірі. Қым-қуыт тіршіліктің келеңсіздігі көңілді бұзса, не болса соған бая-шая болып жатқан жастарды көрсем, қаптаған ақпараттан қазақтың баласы жайлы шетін сөз естілсе де мен сол кемпірлерді жоқтаймын. Олардың аналық мейірімінде ғажап биязылық, таңқаларлық өрлік болатын. Уақыттың небір салмағын көтеріп, сынына төзген, халықты ел ететін ұрпақты бүгінге жеткізген Аналық өрлік деп түсіндім өзім. Ғасыр ауып барады. Келер күн кімді әкелер, жалған-ай...





II бөлім





Сахнаның падишасы





БЕНЕФИСКЕ ДЕЙІН


	«Ойпырмай, сайтан алғырдың сиқырын-ай! Қалай-қалай төңкереді-ей көзін...»

	Мұндай сөз жоқ еді ғой дегендей, Хадиша бір сәт аңырып қалды. Соны байқаған Шәкен әдейі Катаринаның қытығына тиейін дегендей, соңғы сөзін нықтап қайталап айтты.

	– Сенің тіліңде, құйрық деп сандалған, – деп Хадиша іліп әкетті. Басынан «құдай сақтады-ау» деген ой зу етіп өте шықты.

	– Қалайша... менің тілім... Байқа, Кэт, менің ашуым қатты...

	– Ендеше сізді ашуландырмай кетейін...

	Көрермендердің бірі жарыса сөйлеп, бірі шиқылдап күліп мәз.

	* * *

	Гримерныйда бетінің бояуын сүртіп болып, енді киіне бергенде есік қағылды.

	– Қазір, бір минут...

	Хадиша орындықтың арқасындағы халатын асығыс кие салып, есік ашты. Шәкен екен. Ол сөйлей кірді.

	– Оу, сен әлі киінбепсің ғой. Таста мынауыңды. Қайда... Ә, мында екен ғой. Мә, тезірек... Мұхаң келіпті спектакльге. Үндемейтүндемей спектакльдің басталуына келіп отыра қалыпты.

	Хадишаның киім ілгіште ілулі тұрған киімдерін алып беріп жатып, Шәкен арнайы келген басты жаңалығын айтып салды. Шәкеннің асықтыруымен киімдерінің бірін ұстап, бірін тастап тұрған Хадиша, мұны естігенде мүлде сылқ етіп отыра кетті.

	– Мұхаң келіпті дейсің бе? Ұят-ай, қырсық қылғанда мен бүгін шатасып кете жаздадым ғой. Байқап қалған болар.

	– Қай жерде шатастың... Қайдағыны айтпай... Әй, сен неге киінбей отырсың? Мұхаң келіп спектакльді «жуып беремін» деп отыр дедім ғой саған. Болсаңшы енді, екеуімізді күтіп отыр.

	– Немене-е... «Жуғаны» калай? Премьерада... Ту-у-у Шәкен, тұра тұршы, әбігерімді алдың ғой. Мұхаң спектакльді көріп пе, әлде...

	– Ой, алла, спектакльді көрмесе автор «жуа» ма екен... Ал кеттік. Туфлиің ғажап.

	Шәкен Хадишаның аяғына қарап таңдайын тарс еткізді. Сонан соң кәнігі әріптестің көзімен бүкіл бойын сынай, көз тастай бере, от басқандай баж ете түсті.

	– Ойбай-ау, манадан бері неғып тұрсың киінбей. Таста деймін мына халатыңды.

	– Енді өзің тұрып алдың ғой. Шыға тұршы, қазір артыңнан барамын.

	– Ойпырмай, осы күнге дейін неғылған ұят сендердікі. Жарайды, жарайды, ал теріс қарап тұрайын. Тек тезірек болшы, айналайын. Шығып кетсем, тағы жарты сағат отырасың, білеміз ғой әйел деген халықты...

	Шәкен теріс қарап әлі сөйлеп тұр. Хадиша халатын жартылай шешіп, кеудешесінің бір жеңін киіп, екінші қолымен белдемшесін төмен тартқылап әбігерленіп тұрып, оның қай сөзіне жауап берерін білмеді. «Осы күнге дейіні несі, белгілі бір жасқа келгенде ұялмау керек пе екен» деп ойлап қойды арасында.

	– Ғаж-жа-ап, – деді Шәкен кенет. Жоғарғы түймесін салмаса да болады.

	– Не ғажап?

	Хадиша басын оқыс бұрып, қырын тұрған айнаға жалт қарап еді, басын сәл еңкейте, өз иығының тасасынан дәл осы айнаға қарап тұрған Шәкеннің көздерімен көзі түйісіп қалды. Бұл еркінен тыс екі қолымен көкірегін баса қойды.

	– Ой, Шәкен, қойшы.

	Шәкен қарқылдап күліп жіберді. Сонан соң мұның шын қысылып, жыларман болған түріне қарап:

	– Қой, сен шынымен сеніп тұрсың ба? Қарағаным жоқ. Осы қазір ғана бұрыла бергенім сол еді, – деп жұбата бастады.

	– Ал формаң шынында ғажап. Ай, айналайын қазағымның әйелдері-ай, осындай болған соң да сендер үшін от пен судан тайынбаймыз ғой...

	Шәкен кенеттен толқып, тебіреніп кетті. Оның дәл не үшін тебіренгенін түсінбесе де, үнінен адал көңілін таныды.

	Бұлар келгенде театр басшылары бар, артистер бар, барлығы Мұхаңды қоршап алып, бірдеңені қызу талқылауда екен. Манағы шатасып кете жаздағаны есіне түсіп, Хадиша кібіртіктеп қалды.

	– Пәлі, Шәкен, сендер бізді ұмытып кеткен екен деп едік, – деп Мұхаң бұларға қарсы орнынан тұра берді.

	– Кешіріңіз, Мұха. Мына Хадишаның ағылшын терісін тастап, қазақ терісін кигенше айналып қалдық, – деді Шәкен.

	«Қайдағыны шығарады» деп ойлады Хадиша, Шәкеннің ылғи жоқ жерден әзіл тауып, айналасын көңілді шуаққа бөлеп жүретінін есіне алып.

	– Тері ауыстырды дейсің бе, Шәкен? Болса болар. Әйтеуір біз бұрын көрмеген әдемі қыздар көбейіп барады, – дей келіп, Мұхаң ерекше бір ілтипатпен Хадишаның қолынан сүйіп амандасты да, сол бетімен төрге, өзінің қасына жетектеп әкетті. Шәкенді екінші қолымен шынтағынан демей, бірге жүруге икемдеді. Сөйтіп, столдың төріне келді де:

	– Ал, Шәкен, өзің білесің ғой, бастай бер, – деді де, өзі Хадишаның орындығын жақынырақ тартып, столға таяңқырап қойды.

	Автордың соншалықты ілтипат білдіріп, құрмет көрсеткені өзімшіл көңілге майдай жаққанмен, үп-үлкен кісінің, бүкіл ұжымның алдында бозбаладай-ақ елпілдегеніне Хадиша қысылып барады. «Жұрт не деп ойлайды» деген қазақы ой да қайта-қайта мазалай берді. Ана жылы атақ алғаннан кейін келген көптеген құттықтаулардың ішінде:

	«Алма-Ата, Каз. театр драмы. Букеевой X.

	Горячо поздравляю с высокой наградой, желаю еще больших блестящих побед достойных Вашему дарованию. С дружеским приветом Мухтар Ауэзов» деген телеграмманы алғанда да, осындай әрі-сәрі қызық күйде болған. Жұрттың бәрі қоғадай жапырылып сыйлайтын, театр ақсақалдары екі аяқты пайғамбардай көретін Әуезовтің «С дружеским приветом» деген телеграммасы әртүрлі ойға жетелейді. Сонымен бірге ерекше ілтипат білдіргендей араларында ештеңе жоғы адамға да, аллаға да аян.

	Әуезов үлкен ортада болып, театр тірлігімен сахна сыртынан таныс екенін білдіріп, актрисаларға комплимент, яғни парыз-қарызы жоқ сыпайы мадақтау айтып, актерлердің халін сұрап, режиссерларға кәсіби тұрғыда шағын ғана ескерту жасап, жалпы ұжымды бүгінгі сәтті спектаклімен тағы бір рет құттықтап қойды. «Осындай Катаринасы бар, мынадай Петруччосы бар мен бақытты автормын, тірі болса Шекспирдің өзі де осылай дер еді» деп әзілдеп қойды. Оның әзіліне шын көңілімен жауап қайтарғандар бұл екеуінің ойынындағы үйлесімді, бірбірінің репликасын қағып алып, сөзді, үнді, қимыл мен мимиканы қақпақылша ойнатқанда көрермен шыдай алмай, қосарлана сөйлеп пікірлерін дауыстап айтып қалады деп, кәдімгідей келелі ойға көшіп кетті. Айтатыны жоқ, бүгін біреудің діңкесінің құрығаны сонша, Хадиша оның сөзін реплика екен деп қалып, шатасып кете жаздады деп, осы жерде Шәкен де лып ете қалды.

	«Ойпырмай, ұят болды-ау» деп ойлаған Хадиша Әуезовке жалт қарады.

	– Пәлі, Шәкен, ол бейбақ бәріміздің ойымызды айтты емес пе? Осындай қыздар бізге неге кездеспеген деп мен де өкініп отырған жоқпын ба... – деп Мұхаң тағы әзілге аударды.

	Қайта-қайта сөзден ұтыла берген Хадиша кенет: «Көз алдыңызда жүрдік қой. Тіпті сіздің сценарийіңіз бойынша киноға да түсіп едік, өзіңіз көрмедіңіз ғой», – деп қалды.

	– Көргеннен бірдеме шықса әлі де үміттенуге болады екен ғой?..

	Хадиша не дерін білмей қипақтап қалды. Оның әрі қысылған, әрі іштей өзіне-өзі ыза болған түрін бір сәт қызықтап қалған Мұхаң, ендігі сәтте сондай салмақты жүзбен бөлмедегілерді түгел бір шолып шығып, қазір сөйлеймін дегендей тамағын кенеп қойды. Сырмінез адамдар бірден абыр-дабыр әңгімеден тыйылып, ақырын ғана жазушыға қарай жылжи бастады. Жастар болса үлкендердің ыңғайын бағып қалды.

	– Міне, менің Катаринам, – деді Әуезов, Хадишаны қолынан алып, епті ғана серілеу қимылмен дөңгелете жетелеп әкеліп, өзінің орнына отырғыза беріп, – Шекспирдің қазақ сахнасындағы тұңғыш Катаринасы. Ұлы драматургтар белгілі бір ел үшін, жер үшін, ұлт үшін жазбайды. Олардың шығармасы қай елде де, қай уақытта да өзінің ортасын таба береді.

	Басында кібіртіктеп бастаған Мұхаңның қою күмбір үні бірте-бірте бір ырғаққа түсіп, сөз дегенің небір ғажап теңеулермен, әсерлі сипаттаулармен құйыла бастады. Білетіндер енді жазушының ұзаққа сілтейтінін сезіп, мұқият тыңдауға тырысты. Шынында да, әңгіме Шекспирдің образдарына, оған кейіпкер болған нақты тарихи адамдарға, олар өмір сүрген замандарға, олардың орыс театрындағы қойылымдарына, ондағы режиссерлердің шығарманы қалай түсінгеніне, орыс артистерінің оны қалай игергеніне ауысып, бір ойдан бір ой балалап өрби берді.

	– Сол режиссерлердің бәрі де актері мен актрисасы болған соң Шекспирге барады, – деді Мұхаң даусы күңгірлеп. – Біздің қазақ театрының бақыты Пыжова мен Бибиковтың біздегі Катарина мен Петруччоны көре білуінде. Сырттай қарап, арсы-гүрсі қимылды, айтқанынан қайтпайтын сыңарезу жігіт пен менменсіген долы қызды көп артист ойнауы мүмкін. Бірақ ол Шекспир бола алмайды. Шекспирге терең түйсік пен ынтызар жан керек. Мына Хадиша мен Шәкеннің ойынына қарап отырып, Шекспир осы екеуіне арнап жазған ба деп қаласың. Екеуінің сөз сайысынан, ұшқын атқан көздерінен қас батырлардың жекпе-жегін көргендей болмайсың ба?! Сөйте тұрып, мына сөз сайысы мен «дөрекі» қимылдың арғы жағында шын махаббат іздеген ынтызар жүрек пен соны тапқан жан ләззаты жатқанын көрмейсің бе?! Катарина! Ка-та-ри-на! Бұл шолжың долы емес, өз қадірін өзі білетін, сондықтан сыйласуға тұратын жар аңсаған тәкаппар да нәзік жан ғой. Қоғамның қалыптасқан салтына орай өтірік қылымсуы, жасырын сайқалдығы жоқ.

	Сонан әрі әңгіме театрдың болашағына, артистердің мүмкіндігіне, олардың шеберлігін жетілдіруге, қазақ артистерінің дарынын таныстыру үшін таңдалатын репертуарға, қысқасы театрдың мән-маңызына ауысты...

	Хадиша шаршағанына, кеш жатқанына қарамастан көпке дейін ұйықтай алмады. Кеше ғана жер басып жүрген қарапайым көп актрисаның бірі еді. Күндіз репетиция, кешке спектакль. Ленинград есіне түсіп, институттағы сабақтар есіне түсіп, ананы ойнасам, театр мынаны қойса деп іштей қиялдайтын. Бірақ кезекті жұмысқа кірісіп кеткенде ол қиял өзінен өзі сейіліп жүре беретін. Ал бүгін басқаша сезімде. Бүгін өзіне қанат біткендей, театрдан үйге жеткенше ауада қалықтап келгендей болды. Бұған не себеп? Мұхаңның сөзі ме? Ол да бар. Мұхаңда сарт мезірет жоқ. Алматыға ауысып келгелі оны түсінгендей болды. Сын айтса да, қолпаштаса да, екіұшты қылмай, дәлелді, жеткілікті қылып айтады. Өкпелей де алмайсың, беталды дандайсуға да орын жоқ. Себебі әр сөзінде салмақ, ұмытылмастай жауапкершілік жатады. Дегенмен, бүгінгі сөзіне ерекше көтеріліп қалғаны рас. Әуелі күдіктене тыңдады, бірақ құлақ қойған сайын іштей мәз болып, басқалар онымды сезіп қоймасын деп қуыстана отырып, айта түссе екен деген, еркінен тыс тілекті аңғарды. Ана жылы атақ алғандағы арнайы телеграммасы есінде. Әр сөзін жаттап алған. Ол мәдениетті адамның ілтипаты болатын. Сонан соң анда-санда, күтпеген жерден манағыдай әзілдер айтып қалғанда, қалай қабылдарын білмей қысылып қалған кездері бар. Үп-үлкен адамның жас жігіттер сияқты қырыңдағаны ерсі көрінді. Өйткені өзі оқыған кітаптардың бәрінде жігіттер жас, әдемі, әсем киінген, суреттей сұлу болып келеді. Махаббат туралы айтатын адамдардың бәрі тек сондай болу керек сияқты. Олардың арасында түске дейін пьеса оқып, түстен кейін артистерді әлем және орыс драматургиясының арғы-бергі тарихымен таныстырып, кешке спектакль көріп, оны талдап отыратын әрі қарыны шыға бастаған театрдың завлиті жоқ. Хадиша өзінің ойына еріксіз күліп жіберді. Сөз жоқ, мұның көңіл күйіне Мұхаңның сөзі әсер еткені рас. Бірақ оған қоса тағы бір беймәлім себеп бар. Ары-бері аунақшып мазасы кеткен соң, төсегінде тұрып отырды. Терезеден тысқа көз салып еді, түк көрінбейді, қап-қараңғы. Қалайда сол себепті табайын дегендей, екі қолымен тізесін құшақтап, көзін тас жұмып біраз отырды. Мынау деп ұстап алғандай ештеңе ойына орала қоймады.

	Бұған дейін де мақтау сөз естіп жүрген. Солардың кейбірін өз дәрежесінен артық санайды. Бірақ іштей көңілі қуанғаны рас. Солардың бірі Шымкент театрындағы табыстары.

	«Москваның Моссовет атындағы театры бойынша 46-шы бұйрық.

	21.ІУ.1942 ж.

	Моссовет атындағы Моссовет драма театры шығармашылық қарым-қатынасты жан-жақты дамыту әрі екі ұлттық театрдың арасында сахналық тәжірибе алмасу мақсатында атқарылған біраз шаралардың аясында, А.Афиногеновтың «Қарсаңда» пьесасындағы дала қызы Жамал роліне облыстық драма театрының артисі Хадиша Бөкееваны шақыруға мүмкіндік тапқан.

	Театрдың көркемдік басшылығы бұл жұмыста актриса Бөкееваға бізде қалыптасқан көркемдік әдіс тұрғысынан әсер етіп, сол арқылы шығармашылық табыстарға жетуіне әрі осы жұмыс арқылы облыстық қазақ театрына да сахналық өнердегі әдістерін үйретуге тырысты.

	Х. Бөкеева бұл жұмыста өзінің табиғи дарыны арқасында сыртқы бейнесі мен ішкі қуаты бір-біріне сай келетін, отанына соншалықты берілген, сол үшін өмірін құрбан еткен кейіпкердің тамаша жанқияр бейнесін таба білді.

	Осы рольде артистка Бөкеева театрдың он бір спектакліне қатысты. Моссовет атындағы театрдың көркемдік жетекшісі мен дирекциясы шынайы сахналық шындықпен ерекшеленген Жамал ролін орындағаны үшін Бөкееваға өзінің алғысын білдірді.

	«Облыстық қазақ театрының актрисасы Хадиша Бөкееваның орыс драма театрының спектакліне қатысуының өзі шығармашылық бірлік пен нәтижелі қарым-қатынасты білдіреді.

	Моссовет театрының директоры Е. Александрова.»

	Иә, тоғыз жасына дейін мектеп есігін ашпаған, көзбе-көз тірі орысты көрмеген Хадиша үшін бұл айтарлықтай табыс еді. Бірақ сол кезде де қазіргідей толқығаны есінде жоқ.

	«Облыстык өнер бөлімі бойынша 10-шы бұйрық. 30.09.1942 ж.

	Облыстық қазақ драма театрының 1942 жылғы 9 айындағы жұмыстарының нәтижесіне қарап, облыстық өнер істері жөніндегі бөлім мынадай шешімге келді.

	Театр ұжымы Ұлы Отан соғысы жағдайындағы өз міндетін дұрыс түсініп, 1942 жылы дамыған социалистік жарыс негізінде айтарлықтай шығармашылық әрі өндірістік табыстарға жетті.

	Шымкент театры ел қорғауға арналған көркемдік дәрежесі жоғары мынандай спектакльдерді көрсетті. Олар: Әуезовтің «Сын сағаттасы» мен Пинчевскийдің «Жеңіс әні».

	Мүсіреповтің «Ақан сері-Ақтоқтысы» театрдың шығармашылық табысы болып есептеледі.

	Осы 9 ай ішінде жоспардағы 183 спектакльдің орнына 210 қойылым көрсетіп, жоспардағы 120 мыңның орнына 246801 сом тауып, жоспарды 205 процентке орындады.

	Табысты арттырып, шығынды үнемдеудің арқасында, театр өзіне бөлінген 100000 сом көмектен бас тартып, оны еліміздің қорғаныс қорына аударды.

	Өз орталарынан Бөкеева Хадиша, Мұхамедияров Әбен сияқты «Республикаға еңбегі сіңген артист» деген жоғары атаққа лайық артистерді тәрбиелеп шығарған театрдың шығармашылық ұжымы да айтарлықтай өсті.

	Осындай жұмыстарды ескере отырып, театрдың үстеме табысының есебінен төмендегі жолдастарға мынандай сыйақы берілсін:

	Театр директоры Берещукқа – 1200 с.

	Театрдың көркемдік жетекшісі, Қаз. ССР-нің еңбек сіңірген арт. Насоновқа – 1500 с.

	Қаз. ССР-нің еңбек сің. артистері:

	Бөкеева X. – 750 с. Мұхамедияров Ә. – 750 с. Артистер: Хайруллина Ғ. – 750 с.

	Дүйсеков Ғали – 650 с. Серікбаев Бикеш – 500 с. Сейтхожина Хадиша – 500 с.

	Батырғалиев Ғали – 500 с Ширясданова Фалузия – 500 с. Облыстық өнер істері бөлімі бастығының міндетін атқарушы Цехер.

	Ленинградтан курсымен түгел келіп, Шымкент қазақ драма театрын ашып, өздерінің интститут қабырғасында ойнаған, жаңадан қойған спектакльдерімен күн сайын көрермен алдына шығып, колхоздарды аралап, еңбекшілерге қызмет ете бастаған кездегі алғашқы рецензиялардан кейін, кәдімгідей еңбектерінің еленгенін, арнайы аттарын атап сыйлық алу шынында да қатты әсер етті. Өнер жолына бекер келмеген екенбіз, осы бағытымыз дұрыс екен дегендей сенім әкелді. Бірақ онда бір топ жолдастарымен қатар болатын, бұған ерекше емес, сондықтан қуаныштан қызуы да көпке тарап кеткендей еді. Бүгінгі күйі бөлек.

	Анадағы «Социалистік Қазақстандағы» Мұқан Иманжановтың пікіріне де көңілі өсіп қалды.

	«Шәкен, Хадиша, Сейфулладағы ерекше атап өтетін бір жақсы қасиет – кейіпкерлердің сөздерін өз дәрежесінде жеткізе білетіндігі болды. Олар өте айқын, көкейге қонымды етіп, сөзді нәшіне келтіріп сөйледі».

	Өзі туралы «Ленинградта оқыған ғой, қазақша сөйлей алмайды» деген сыбыр-күбірді естіп жүретін. Мына пікір соларға жауап бергендей болды. Бірақ оған да онша мардымси қоймады, өйткені пікір оны жазушының көңіл күйіне қарай түрлі-түрлі бола береді...

	Кенет бүкіл денесі дір ете қалды. Иә, дәл солай. Бұл, яғни, Хадиша Бөкеева, адам санатына қосылды. Жүгіріпжүгіріп келіп тоқтай қалғандай жүрегі кенет дүрсілдеп кетті. Өзіне өзі кенет зорайып бара жатқандай көрінді. Қайтсем қатардан қалмаймын, қалай еткенде өз қажетімді өзім табамын, ұстаздарымның сенімін қалай ақтаймын, маған білім берген елімнің алдындағы қарызымды қалай өтеймін деп, бұл енді жанықпайды. Соның бәрін атқара алатынына қазір сенімді. Хадиша енді айқын армандай алады. Есін білгелі соқыр күшік сияқты қаңғалақтап, тұмсығын анда бір, мында бір соғумен келіп еді. Не іздейтінін, қалай жүрерін анық білмей, әйтеуір бір дүрмекпен ыға берген. Оған біреуді кінәлау да, неге бұлай деп сұрау да есіне келген емес. Сол кездейсоқ жолдардың нағыз дұрыс бағытқа бастағанын осы қазір сезініп отыр. Мынау жарық дүниедегі «Хадиша Бөкеева» деген орынын анық қорғай алатынын айқын сезінді. Мұны қалықтатып отырған сол сенім. Өміріне, ертеңіне деген сенім. Хадиша қиын түйінді шешкендей, үстінен ауыр жүк түскендей жеңілдеп сала берді. Сол сезіммен жастыққа басын қойып, жайлана ұйықтап кетті.

	Хадиша палатаға кіріп келгенде, Алтынның қолын ұстап қасында біреу түрегеліп тұр екен. Мұны көріп Алтын қуана езу тартты, екінші қолымен шақыра ишарат етіп, төсегінің екінші жағын нұсқады. Сонан соң қасында тұрған еркекке бұрылып:

	– Қарашы, қарашы, менің Хадишам әдемі емес пе?! – деді. Бұл не істерін білмей қысылып қалды. «Мен кейін келермін» деп есікке қарай бұрылып еді, Алтын: «Жо-жоқ, кетпе, бері кел» деп болмай қойды. «Қысылма, бері кел, бұл Байғали ғой». Алтынның жыр қылып айтып, бұнымен таныстырудың сәті түспеген күйеуі екен. Енді, міне, дүниеден өтер сәтінде өзіне ең жақын екі адамды таныстырып кетейін дегендей. Алтын мұның қолынан тартып, өзі енсіз кереуеттің шетіне отырғызды. Байғали сол күйі түрегеліп тұра берді. Аласа кереуеттің әрі жатқан адамның қасында тұрған соң ба, ол Хадишаға ересен ұзын болып көрінді. «Сендер кейін де бір-бірінді танып жүріңдер» деді Алтын. Хадишаның жауырыны шым ете түсті. Өзі де байқамай Байғалиға жалт бұрылды. Оның да түрі бозарып, тіпті біртүрлі қуарып кетіпті. Бір сәт екеуі бір-бірінің көзіне тура қарап қалды да, артынша Алтынға бұрылып жарыса: «Қойшы сен де қайдағыны...» дегендей бірдеңе айтқан болды. Бірақ Алтын қабағын шыта көлгірсудің қажеті не дегендей, қолын белгісіз бағытқа сілтеген болды. Сосын Байғалиға бұрылып: «Сен енді бара бер, кешке тағы келесің ғой» деді. Байғали еңкейіп, оның бетінен жұмсақ қана өпті де, бұған басын изеп қоштасқан ыңғай білдіріп, палатадан шығып кетті.

	«Қимайды байғұс, – деді Алтын оның артынан есікке қарап жатып. – Бірақ от пен оқтың ортасынан келді ғой, тез үйреніп кететін шығар... Шаршадым, Хадиша, – деді сонан соң бұған қарап. – сондай шаршадым, тезірек бітсе екен».

	Хадишаның жауырыны тағы да шым етті. Аузына ешқандай жұбату сөз түспеді. Тек Алтынның терісі жұқарып бара жатқан қолдарын аялап сипай берді. Алып келген тамақ суып кетті-ау дегендей қозғалақтап қойды. Бірақ соны айтуға да батылы бармады. Мұны үндемей түсінетін Алтын: «Хадиша, анау суып кетті ғой, әкелсейші, – деп өзі асықтыра бастады. – Байғалиды әдейі қалдырмадым. Оның тамақ ішкеніне қарап, адам аштан өлуі мүмкін. Соғыста қалай жүргенін кім білсін. Ім-м, иісін-ай! Пельмен бе? Ғажап екен, иісінен-ақ тоясың. Шіркін, Хадиша, осы сендей етіп ешкім пельмен жасай алмайды.

	Алтынның соншама тамсанып жегені 5-6 пельмен болды. Соның өзін екі аяқ ас ішкендей терлеп-тепшіп, соншалықты берекелілікпен тоқмейілси сіңіріп отыр.

	Бұл Хадишаның қолынан Алтының татқан соңғы дәмі болды. Кейін ойлап көрсе, сол күні Алтын бәрін біліп отырғандай. Әлде шынымен білді ме? Білген соң да әр нәрсенің басын шалып, әдейі мұның ойында қалсын деп бұрын айтылмайтын әңгімелерді қозғағаны ма? Арасында мұның жаңадан киіп барған пальтосы мен қалпағын мақтап, «Е, Райханның» гонорарына алдың ба? Әдемі екен, өзіңе жарасады. Еңбегіңнің жемісін ылғи жарқыратып көрсетіп жүр» деп қойды. Оның астарында мұны демеу ме, өзінің арманы ма, әлде тағдырға деген өкпе жатыр ма, Хадиша аңғара алмады. Әлде тіпті бұнымен қоштасқаны ма екен...

	Бір күні Алтынның басына барып еді. Анадайдан көріп келеді, бейіт басында біреу отыр. Жақындап келгенде ғана бұрылып қарады. Байғали екен. Амандасқан сыңаймен бір-біріне бастарын изесті. Бұл келген соң Байғали кететін түр көрсете ме деп еді, ондай ой байқалмады. Әкелген гүлін жаңа жұлынғандай болып жайнап жатқан раушандардың шет жағына орналастырды.

	– Өмірінің қысқа боларын білді ме, раушан гүлін өте жақсы көруші еді, – деді Байғали.

	«Алтын қайтқан кездегіден де жүдеу. Осының өзі де ауырмай ма?» деп ойлады Хадиша.

	– Өткен жолы қолым бос болып, сіздің «Асауға-тұсау»-ға бардым. Шынымен ғажап екен, – деді Байғали. – Өткен ғасырлардағы ағылшындар емес, өзіміздің қазақтар қақтығысып жүргендей. Қазақтың көзге көрінбейтін ішкі қуатын, қазақ қыздарының жұртқа білдірмейтін ішкі сырын таныттыңыз.

	Шыны ма, әлде әңгіме қозғау үшін айтып келе ме, дегендей, Хадиша көзінің астымен қарап қойды. Байғалидың жол бойы не айтқаны есінде жоқ, тек сөмкесінен кілтін алып, есік ашайын деп ыңғайланғанда: «Жалғыз тұрасыз ба?» дегені оқыстан естілгендей болды. «Жоқ, сіңлім бар қасымда» деді жұлып алғандай.

	«Келіп қалатын уақыты болды» деп тағы асыға қосып қойды. Ол мұның ойын түсінгендей: «Ә, осында тұрады екенсіз ғой», – деді елеусіздеу ғана. Сонан соң қоштасты да, тездете басып кетіп қалды. Хадиша кілтті кұлыпқа салған күйі тұрып қалғанын енді байқады. «Өмірі кісі көрмегендей менің мұным не?» деп ойлады. Тапа-тал түсте бассалатындай, «үйге кіріп шай ішіңіз» демегенім қай сасқаным. Өзі тіпті жүдеп кеткен екен, бейшара жалғыз басты еркектің күні қайбір оңып тұр дейсің.

	Есіктен кіргенде төрден бір-ақ шығатын аядай бөлмедегі кереует шетіне тізе бүккен Хадиша Байғалидың кетіп бара жатқан түрін қайтадан елестетіп, қоштасарда не дегенін есіне түсірейін деп еді, түспей қойды. Оның есесіне «осында тұрады екенсіз ғой» дегендегі үні келді құлағына. Оның қандай мәні барын да пайымдай алмады, әйтеуір қайта-қайта құлағына келе берді.

	«Хадиша, неғып отырсың?» деген дауысқа селк ете түсті. Сіңлісі екен. «Ә, жоқ, жай, ештеңе емес. Алтынның басына барып келдім». Енді түсіндім дегендей сіңлісі: «Е, бәсе, түрің біртүрлі» деді де, шайнекті алып, шай қоюға шығып кетті.

	Жатар алдында жаңа пьесадағы ролінің сөзін оқып шықты. Ұйықтап бара жатып тағы да «осында тұрады екенсіз ғой» деген биязы үнді естігендей болды.

	«Жеңіс!» деген қуанышты хабардың буы басылып, ел соғыстан қалған тірлікті қалпына келтіруге кіріскен. Бірақ соғысқа кеткендердің бәрі бірдей оралған жоқ. Жалпы елде әлдебір көтеріңкі көңіл болғанмен, әркімнің жеке-дара қайғымұңы сейіле қойған жоқ.

	Жұрт театрға бір сәт болса да қайғы-мұңын ұмытайын деп келетін сияқты. Немесе өздерінде жоқ қызылды-жасылды шаттықтан қуат алайын дей ме... Театрдың репертуары да халықтың талабына қарай, партияның нұсқауына қарай қалыптасады. Елдің рухын көтеру үшін деп, «Қара-қыпшақ Қобыландыны» алған. Мұхтар Әуезов жазған, Қапан қояды, Қобыландыны өзі ойнайды, Хадишаға Қарлығаны берді. Есте жоқ ерте замаңдардағы бейнелер. Еліктейтін ештеңе жоқ. Бір жағынан қиялың еркін, қалай көрсетемін десең де, мынау олай емес деп ешкім дауласа алмайды. Зынданда байлаулы жатқан Қобыландыға келіп Қарлығаның билейтін жері бар. Бұл оны арбау биі ме әлде қыздың әлі айқындалмаған өз сезімін білдіруі ме? Би шығыс үлгісінде болуы керек пе, әлде Африканың түземдіктерінің биі сияқты ма? Әй, қалай болғанда қыпшақ даласына африкалықтардың қимылы келе қоймас. Сондай-ақ, Қарлыға сияқты батыр қызға шығыстың былқылдаған биі де жараса қояр ма екен? Би десе башпайлары өзінен өзі жыбырлай бас-тайтын Хадиша, ары-берісі алты қадамнан аспайтын бөлмесін көзбен шола күрсініп қойды. «Қой, босқа қиялдағанша кір жуып тастайын».

	Күндіз репетиция, кешке спектакль, әйтпесе шефтік концерт, болмаса кездесулер. Дүйсенбі күні театрдың демалысы, оның өзі де кейде қоғамдық шаралармен босамай қалады. Бірақ артистердің барлық үй-ішілік шаруасы осы күнге қалады. Басқа күндері босап қалса да, қалыптасқан дүйсенбісі болмаса істері өнбейтіндей. Хадиша да солай бейімделген, бар шаруаны дүйсенбіге орайластырып қояды.

	Қыруар кірді жуып, жайып, үлкен қаңылтыр шылапшынды қаңғыр еткізіп, қабырғадағы орнынан іле беріп еді, ту сыртынан «Сәлеметсіз бе?» деген дауыс естілді. Жалт бұрылғанда қолы қағып кетіп, шылапшын тағы қаңғыр ете түсті. Байғали екен. Маңайдан ешкімді байқамаған сияқты еді, жерден шықты ма, көктен түсті ме? «Е есенсіз бе?»

	– «Қайдан... – шықтыңыз» дей жаздап, Хадиша тілін тістей қойды.

	– Осылай қарай... Байқамай...

	Келерін келіп қалса да, анық не мақсатпен келгенін білмегендіктен Байғали да сасқалақтап, абыржып қалды.

	– Бүгін демалысымыз ғой, сосын кір жуып алайын деп едім.

	«Оны сенен кім сұрады, шырағым-ау» деп Хадиша өзінөзі іштей ұрсып тұр.

	– Иә, біздің де демалысымыз ғой, сонан...

	Хадиша елеусіздеу ғана көз тоқтатып қарап еді, бұрынғыдан да жүдеген бе әлде көйлегінің жағасы кеңдеу ме, әйтеуір, мойны шілбиіп, киімі иығында қолпылдап, өзі де біртүрлі шөгіп кеткендей көрінді. «Мына түрімен қалай ән салады, дауыс қай жерінен шығады» деп ойлады таңқала. «Әкеліңіз, көйлегіңізді жуып берейін, жағасы кірлеп кетіпті ғой», – деді кенет. Қалай айтқанын өзі де білмейді. Мұны күтпеген Байғали да бір қолымен көйлегінің жағасын ұстап, бір қолымен артындағы қабырғаға сүйеніп, бақырайып қалыпты. «Әкел, әкел», – деді Хадиша, енді шегінетін жер жоғын түсініп, шылапшынды ала беріп. Қаңылтыр шылапшын үшінші рет қаңғыр етті. Көйлектің түрі мұндай болғанда, мұны киіп жүрген адамның не күйі бар екен. «Байғұсай». Хадишаның алдында еркек те емес, артист те емес, әнші де емес, бір мүсәпір жан тұр еді. Табиғатынан мейірімді, әсіресе әлі қанағат таппаған аналық мейірімі мол Хадишаның ет-жүрегі елжіреп, аяды. Алтынның кейпі көз алдына келіп жылағысы келді. Еркек дегеннің соншалықты бейшаралығына ызасы келді.

	– Одан да әуелі өзіңді шомылдырайын. Шылапшынға сар еткізіп бір шелек ыстық суды құя салған Хадиша анадай жерден барып жөкені, сабын сауытқа салған үлкен бір кесек сабынды алып келді. «Костюм-шалбарыңды ана жерге қой. Көйлек, мәйкіңді бәрібір жуамын, осы жерге тастай бер». Не айтарын, не істерін білмей, бір бозарып, бір қызарып тұрған Байғалидың жағдайымен ісі жоқ, судың ыстық-суығын тексеріп, босаған шелекпен тағы да ысытуға су қойып әлек. «Тезірек шешін, су суып кетеді» деп асықтырып қояды.

	«Арқасын ысқылағанда терісі ыдырап кетер ме екен? Ойпырмай, осыншама жүдеу болар ма? Сонда мұның қай жерінен дауыс шығады, шырағым-ау?» деп ойлап қойды тағы.

	– Сабыныңыздың иісі әдемі екен.

	Ұялғаннан ба әлде өзін еркек деп есептемеген мына келіншекке ыза болғаннан ба, болмаса інісіндей мәпелеп, ерекше бір қамқорлыкпен қызмет қылғанына риза болғаннан ба, әйтеуір манадан бері үні шықпай қалған Байғалидың тірілігінен хабар берген осы сөз болды.

	– Иіс сабын ғой. Мә, мынаған оранып, кереуеттің үстіне отыра тұр. Қазір кеуіп қалады, – деді Хадиша оның кір киімдерін суға салып жатып. Үнінде қамқорлық және уәж қайтаруға болмайтындай сенімділік бар. Өз ісінің дұрыстығына сенген адамның үні мен қимылы.

	«Мүмкін, бұл да біреуге қамқорлық жасап, бір ошақтың иесі болғысы келетін шығар» деп ойлады Байғали, өзінің кірін жуып, пысылдап жүрген келіншекке қарап.

	– Біз «Біржан-Сараны» дайындап жатырмыз, – деді дауыстап

	– Мұқаң Біржанды маған жазған.

	– Е, жақсы болған екен. Сараны кім айтады?

	– Күлекең мен Шабал.

	Күлекең – Күләш Байсейітова. Бұл кезде Қазақстанның өнері десе алдымен ауызға сол кісі ілінеді, тірісінде-ақ аты аңызға айналып, дүрілдеп тұрған кезі. Бірақ оның даусы Хадишаға ұнамайды, әйтсе де абсолютный слух, жоғары-төмен демейді, кез келген нотаны кез келген жерден ала береді. Артистігі де ғажап. Ақжүнісін көргенде өзі де таңқалған. Үні, түрі, мимикасы, әрбір қимылы, көзқарасы соншалықты образбен тұтасып кететіні сондай, қарап отырып арбалып қалады екенсің. Бірақ былай тыңдағанда даусы өзіне ұнамайды.

	– Сен кіммен айтасың?

	– Шабалмен. Күлекеңмен Әукең (Әнуарбек Үмбетбаев) айтады.

	Бұлар бар мәзірімен шай ішіп болғанда көйлек те кепті. Өзі де жуынып, киімі де тазарып қалған соң ба әлде екеуінің әңгімесі жарасқан соң ба немесе манадан бері көзі үйренді ме, әйтеуір қазір Байғали манағыдай ерсі жүдеу көрінбеді. Тіпті бетінің ұшына қан жүгіріп, өңі кіріп қалған сияқтанды.

	– Хадиша, қалғым келіп тұр осында.

	– А!

	Өзінің атын Байғалидың аузынан бірінші рет естіген Хадишаның даусы оқыс қатты шығып кетті. Сол сөзді естігенде ғана, манадан бері мүлде бөтен еркекті жуындырып, соның кірін жуып, соған шай беріп әбігерленіп жүргенін сезінді. Бұл апалық, аналық, біртүрлі қамқорлық сезім, енді ойласа ерсі, тіпті ұят сияқты ма... Сонда бұл қалай түсінген мені...

	– Қой, қалғаны несі, ертең жұмыс.

	Ал саған керек болса. Сөз болғаныңа, шіркін! Жұмыс болса қалуға болмай ма екен? Хадиша сасқанынан не деуді білмеді және өзінің соншама сасқалақтағанына ызасы келді.

	– Жарайды, жарайды, ашуланба. Бәрібір бір күні келемін. Байғали мұның жауап беруін күтпей, жақын келіп, бетінен өпті де, жылдам басып шығып кетті.

	«Баяғыда Алтынның бетінен де осылай сүйген» деп ойлады Хадиша. «Өзінің демі ып-ыстық екен». «Дауыс қай жерінен шығады» деген сияқты болды бұл ойы.

	«Қобыландының репетициясы ертелі-кеш жүруге айналды. Өзі екінші режиссер, өзі Қобыландыны ойнайтын Қапан да біресе биің шықпай жатыр деп, біресе Құртқамен қатар шыққанда махаббат сезімің әлсіз деп, ұрсып бітті. «Ойпырмай, өмірі әйел болып ешкімді қызғанып көрмедің бе? Қызғаныш қой бұл қыпқызыл. Қарлыға Қобыландыны Құртқадан қызғануы керек. Күні кеше өзінің тұтқыны болған қыз, өмірінде бірінші еркек деп, өзіне тең деп назар аударған адамның жүрегін жаулап алады. Оған Қарлыға қыз басымен қалай шыдайды? Ол әуелі қызғаныштан ширығып, тайталасқа түседі. Сол қызғанышты ойнауың керек».

	Қапанның өз ойындағыдай нәтижеге жеткісі келіп, мұны қайрайын деп айтып отырғанын түсінді. Бірақ оның сөзінің бір жанды жері де бар еді. Шынында неге бұның көңілінде қызғаныш жоқ? Баяғында Ленинградта оқып жүргенде де курстас қыздар:

	««Ойбай-ау, есің дұрыс па, сен бүйте берсең, күйеуіңді біреу айналдырып алады ғой, өзі де әп-әдемі боп жұтынып тұр. Қызғанбайсың ба, тіпті?» – деп шыр-пыр болатын. Әсіресе, орыс қыздар оқытып-ақ бағатын. Бірақ еңбектері еш болды. Бұл сол күйеуді де, қызғанышты да түсінбеді. Оның орнына қалыңқалың романдарын оқып жата беретін. Толстойдың «Анна Каренинасын», «Соғыс пен бейбітшілігін» қайталап оқыды. Бұл оқыған кітаптарда да қызғаныш бар, бірақ оларда сүйіспеншілік бар, сондықтан қызғанады. Ал Хадишада сол кітаптағыдай сүйіспеншілік жоқ. Бірақ өзі кітаптағыдай махаббатты сондай аңсайды. Рас, күйеуі болды, көргендердің бәрі ол бейшараны әдемі дейтін. Бірақ соны бұл көрмеді. Түсініксіз ғайыптан кездесті, түсініксіз тұрмыс болды, сол түсініксіз қалпында жоқ болып кетті. Махаббат та, қызғаныш та болған жоқ.

	Ал Қарлыға қызғана білуі керек. Тіпті көк тіреген Көбіктідей хан қызы, басқаны алдына шығармауы керек қой. Сол үшін де ол қызғана білуі қажет. Задача. Сверх-задача. Осындайда Ирина Всеволодовна не деуші еді? Махаббат жоқ болса оны ойнау керек. Жоқ, бұлай деп айтқан жок әрине. Бірақ жоқ сезімді табу керек қой. Әйтпесе театр болмайды. Театр – жоқты бар деп дәлелдейтін өнер. Бұны қайдан естіді немесе оқыды? Ешқайдан да. Әншейін басында неше түрлі ойлар сапырылысып жатыр.

	«Ата-бабам кезінен, арылмастай дау қалған. Құрыған Қыпшақ! Қасым сені аямастай жау болған!»

	– Қазір.

	Дәптерге бір қарап алып, Хадиша есік ашуға беттеді.

	Не қылған жүз мына жүз? Жазықсыз бесік ішінде жат жаманат білмеген маужыраған баладай...

	– Бұл мен.

	«Сен екенінді көріп тұрмын» дегендей Байғалидың басаяғын тінте қарады, бірақ ойы әлі басқа жақта еді.

	– Неге келдің?

	– Мен... е-енді... жай...

	Табалдырықтан аттай берген Байғали көрінбейтін кедергіге тап болғандай қалт тұра қалды.

	– Неғып тұрсың, жоғары шық.

	Байғали күрсінгендей болды. Хадиша сонда ғана осы қасқағым сәтте өзінің не дегенін, қандай мінез көрсеткенін аңғарып, ұялғаннан беті дуылдап кетті.

	– Ой, кешір. Мен сөзімді жаттап отыр едім.

	Түсіндім дегендей Байғали басын изеп қойды. Бөлмеге өтіп, қолтығындағы ораулы бірдемені стол үстіне қойды.

	– Бұл не?

	– Мясорубка.

	– А-а-а?!

	Ештеңеге түсінбеген Хадиша таңқалып, әрі әуестікпен орауды ашып қарады. Шынында да ет тартатын машина. Ол бұрылып Байғалиға қарап еді, ол да қайтер екен дегендей, бұған тура қарап отыр екен. Неге екені белгісіз екеуі де дауыстап күліп жіберді.

	...Бала болып ойнап, қыз болып бой түзеп көрмеген Хадиша қатар түзеп күйеуге де шықпады. Жаратылысынан тұйық, ішкі сырын аша қоймайтын ұяң болғанмен, махаббатты бұл да іздейтін. Бірақ соның түр-түсі қандай десе сипаттап бере алмас еді. Өйткені өз көңілінде мынандай дегендей анық елестемейтін. Жақсылыжаманды отыз жылға таяу өмір сүрді, тіпті балалы да, күйеулі де болды, бірақ махаббат жоқ. Театр атаулының дәстүрінде болатын партнерлік махаббат дегенді Хадиша білген емес, құптаған да емес. Әркімнің тағдыры өзінің талабына, танымына қарайтын шығар. Әйтеуір ролдеріне қарап мақтап, премьераларымен құттықтап, тіпті өлең жазып жатқандардан да «өзіңізге ғашықпыз, кездесейік, көрісейік» деген жігітшілікті кездестірген емес. Бәрі де өнерін мақтап, соған сәттілік тілеп, қазақ өнерін өркендете беріңіз, деген тілектерін білдіріп жатады. Шынын айтқанда, бұларда бөтен пиғыл неге жоқ деп қынжылған Хадиша да жоқ. Қайта көрерменінің шынайы көңіліне мәртебесі өсіп жүретін. Ол солай болуға тиістей қабылдайтын. Өнердің өзімшілдігі болар, бәлкім... Ал ақбоз ат мінген ханзада, сиқырдан құтылған қара тастан шыққан әдемі жігіт әзірге кездеспеді. Оны аңсап отыратын уақыт та жоқ, «Қобыландыны» шығару керек болып жанталасуда.

	Қойылуы соғыс біткен кезге келгенмен, «Қобыланды» соғыс кезінде жазылған, майдандағы жауынгерлердің де, елдегі халықтың да рухын көтергендей пьеса болатын. Бұл тек осы жаудың бетін қайтаруға емес, халықтың жалпы азаттыққа ұмтылуын, кез келген зорлық-зомбылыққа тойтарыс беруін, адам атаулының азаттығын қолдайтын шығарма болатын.

	Соғысқа кетіп бара жатқан жауынгерлерді Үкімет Үйі алдында сап түзеп тұрғанда «Сіздерді Қобыланды мен Қамбар батырдың, Кенесары-Наурызбайдың аруағы қолдасын! Жауға қарсы солардың қайратын берсін!» – деп шығарып салған. Сол боздақтардың қаншасы бейтаныс топырақта қалды. «Қобыланды» солардың аруағына тағзым ретінде қойылып жатыр.

	Алшағыр мен Қазанды менсінбеген Қарлығада әуелі хан қызына тән тәкаппарлық басым. Тек хан қызы емес, әлдебір ішкі парасаттың мынадай қара күшіне күпсіген надандарға деген қарсылығын бастапқы кезде Қарлығаның өзі де сезбейді.

	Қарлыға – осы кезге дейінгі қазақ сахнасындағы түбірімен жаңа бейне болатын. Мәселе оның еркекшора мінезінде, әкесімен, ағасымен қатар қару ұстаған өжеттігінде емес, қандас халқына деген бауырмалдығында еді. Қарлыға сол үшін, яғни, анасының сүтімен енген бауырмалдығы үшін құрбан болды. Қарлығанікі құр ғашықтық, болмаса жастық желік емес. Ол елде жоқ жігітке деген әсіреқызылдық та емес. Қарлыға Қобыланды бейнесінде анасы айтқан елімен кездесті, оның елі мен жері үшін жасанған жауға қарсы шығатын батыр ұлымен, сүйген жары үшін аянбайтын мәрт жігітімен кездесті. Оны сүймеу мүмкін емес еді. Сондықтан да хан сарайын, ханша деген атты тәрк етіп, Қобыландыға шын пейілімен ерді. Тіпті Қобыландының көңілінде сұлу Құртқа тұрғанын біле тұра, беймәлім тағдырына қарсы тұрмастан ерді. Өйткені ол еркіндікті аңсаған көңілінің калауымен келген сезім еді. Ол сезімнің мерт етпеуі мүмкін емес еді. Өйткені әйгілі Көбіктінің қызы ретінде семсер ұстап сайысқа түсетін, тірі пендені бетіне келтірмейтін намысты Қарлығаның көңілінде бір бейне жататын. Ол анасы айтатын кең далада еркін өскен, елінің намысына суарылған, жасындай жарқылдаған мәрт тұлға болуы керек еді. Аты-жөнін білмесе де сондай бір жанды күтетін, сондықтан да көріп жүрген батырларды көзге ілмейтін. Әзір қолға қонбаған, бірақ елінің намысын да, жарының намысын да қорғай білетін, қамалдың ішін қызойнаққа айналдырған өз ағасы Бірсімбай, жеңісіне мәз болған Қазан менен Алшағыр секілді батырлардан мүлде басқа, олардан жоғары тұрған бір жанның бар екеніне сенетін. Сол бейнені кездестірген Қарлыға жазбай таныды. Таныды да үндеместен соңына ерді. Ақыры мерт болды. Өйткені еркіндік құрбандықсыз болмайды. Қарлыға іздеген жанның да, тәннің де, рухтың да еркіндігіне жетуге әлі ерте еді. Ол жолда Қарлыға ғана емес, талай-талай Қобыландылардың да құрбандығы талап етілетін...

	Ұлы Мұхтар Әуезов жазып, Хадиша Бөкеева сомдаған Қарлыға бейнесі осындай еді.

	– Хадиша, премьера құтты болсын! және басқасымен де құттықтаймын!

	Хабиба біртүрлі жұмбақтап келіп, елеусіздеу ғана, бірақ шын пейілімен бетінен сүйді.

	– Рахмет. Не, немене... қалай-қалай...

	Хадиша біреу құпиясының үстінен түскендей абдырап қалды.

	– Жарайды, жарайды, қысылма, бір-екі рет сырттарыңнан көріп едім, ешкімге айтқаным жоқ.

	– Өзіміз де ешкімге айтқанымыз жоқ. Біртүрлі өзінен өзі... қызық болды.

	Хадиша Хабибаға емес, өзіне-өзі айтқандай ақырын ғана жауап қайтарды.

	– Дұрыс болған, өмірдің бір сәні ғой. Даусы керемет дейді Жүсекең. Жүсекең айтса, мен үшін мызғымайтын заң ғой.

	Хабиба өз сөзіне өзі мәз болып күліп қойды.

	– Иә, жақсы тенор. Бүгін оларда да премьера, «Біржан-Сара».

	– Е, бәсе, құдалар неге жоқ десем, әркім өз тойымен екен ғой. Білем, білем, Жүсекең сонда кеткен. Ал шын көңіліммен құттықтаймын, айтармыз да, той да жасармыз, тек жарасымдарың ұзағынан болсын.

	Хабиба көңілінің тазалығын білдірейін дегендей тағы да құшақтап қойды. Сөйтті де екі келіншек екі жаққа, өз үйлеріне бұрылып кете барды.

	Алтынның тілегі періштенің құлағына шалынды ма, әлде Алла тағаланың әуелдегі есебі солай ма, әйтеуір «қиялдағы ханзада Хадишаның өміріне еттартқыш машина қолтықтаған, тылсым үнді жүдеубас жігіт болып енді. Ырымшыл болса, екеуінің бас қосуы екі театрдағы өмірі ұзақ, атақ-беделі алысқа кететін екі премьераға тұспа-тұс келгенін бір жоралғы деп жобалар еді, ондай ой келген жоқ. Бірақ карточкамен алған қара нан-дарын бөліп жеп, әрқайсысы өз премьерасының қалай өткенін айтып, түн ортасы ауғанша құшақтасып отырды.

	Алда атақ пен абыройға толы күндер, Байғалидың қазақ операсы сахнасындағы небір серілер мен жайсаңдардың партиясын айтатын жұлдызды сәттері, оның «қазақ операсының ханзадасы» атанатын биігі тұрғанын, ең бастысы дос сүйсініп, дұшпан күйінгендей қызу құштарлыққа, нәзік махаббатқа, берік сенімге толы жартығасырлық ғұмырдың дәл осы күннен басталғанын біліп едік деп, осынау машинамен тартылған еттен жасалған пельменнің дәмін тек қазақ емес, бүкіл кеңестік отанның өнері мен әдебиетіне қатысты небір майталмандар өз дастарқандарынан тататынын сезіп едік деп екеуі де айта алмас еді.

	...Адам үш күннен кейін тамұққа да үйренеді, дейді халық. Ал жақсылыққа одан да тез үйренетін болар. Көрермендердің қолпашына, әр жақтан келетін бейтаныс адамдардың хаттарына, құттықтауларына Хадиша да үйреніп алды. Тіпті өзін көрмеген, мүмкін ешқашан көрмейтін де адамдардың өнеріне қолдау білдіріп хабарласқаны біртүрлі ұнайтындай. Сондықтан кезекті бір хат келгенде, кімнен екен деп қарамастан-ақ аша берді.

	«Қымбатты Катюша! 23. IV. 52.

	Кеше газеттен Сіздің лауреат болғаныңызды оқып, қатты қуанып қалдым. Біздің Катюша лауреат деген сезім маған қаншалықты қуаныш әкелгенін Сіз тіпті елестете де алмайсыз. Қымбаттым, тағы да шын жүрегімнен құттықтаймын, күйеуім де солай. Біздің соңғы кездесуімізден бері көп жыл өтсе де, күйеуім екеуміз Сізді де, басқа артистерді жиі еске алып отырамыз. Енді өзім туралы айтуға рұқсат етіңіз. Шымкентті, Өнер Комитетінің басқармасы Григорий Григорьевич Казаровскийді еске түсіріңіз. Халдеріңіз қалай, әрине, ендігі балаларыңыз да бар шығар, сіздің фотографияңызды көргім келеді. Қысқаша өзім туралы... »

	«Он жылдан бері ұмытпағандарыңа рахмет», – деді іштей Хадиша. Есінде. Бір күні репетициядан шыға бергенде театр директоры: «Хадиша, ертең сағат онда облыстық Өнер Комитетінің бастығына бар, тапсырмасы бар екен», – деді. Неге, не үшін деген сұрау болмайды. Бастық айтты екен, бара бересің.

	Өнер Комитетінің бастығы сыпайы адам екен. Бір-екі ауыз амандықтан кейін: «Сіз Маяковскийдің өлендерін оқиды екенсіз, соған байланысты шақырып отырмын» деді. Аржағында не бар екенін білмеген Хадиша: «Иә, «Ленин» поэмасын оқимын, мен жалпы өлең оқығанды жақсы көремін», – деді.

	– Оныңыз жақсы екен. Ендеше сол поэманы алдағы көсемнің туған күніне арналған концертте оқисыз.

	– Алдағы... Оған бір апта қалды ғой, – деді Хадиша жұлып алғандай.

	Бастық төмен қарап жымиып қойды.

	– Әлі тұтас бір апта бар, – деді сонан соң салмақпен. Бұл тапсырманың жауапты екенін түсініп тұрған боларсыз. Қажет болса басқа жұмыстардан босата тұрар, директорға айтармын.

	– Жо-жоқ, керек емес. Өзім де айта аламын ғой. Дегенмен бастық ескертіп қойған болу керек, директор екі-үш рет жағдайын сұрап қалды. Театрдан шыға салып концерттің дайындығына жүгіріп, әйтеуір поэманы оқып шықты. Жұрт дуылдата қол соғып қошемет білдірді. Бірінші рет оқыған соң ба, әлде шынымен сондай жақсы шықты ма, әйтеуір біразға дейін сахнадан жібермей қойды. Қайталап орындайтын ән-би емес, жұрттың ықыласына не істерін білмей сахнаның сыртына қарап еді, режиссер басын изеді. Сосын поэманың соңғы екі шумағын қайталап оқыды. Тағы ду-ду.

	Шынымен риза болды ма, әлде өзінің арнайы тапсырмасы болған соң ба, Григорий Григорьевич Казаровский концерт соңында сахна сыртына келіп рахмет айтты, директорға да артистеріңіз талантты дегендей бірдеңелерді айтып жатты. Одан кейін де жұмыс бабымен театрға келіп жүргенде ылғи амандасып, артистердің хал-жағдайын сұрап қоятын.

	Ал концерт жайында тіпті рецензия да шыққан.

	«Конферансье бір есімнің бас дыбысын соза бергенде, ду соғылған алақаңдардың ықылас сезімінің тасқынын ағытқан сарыны сөз аяғын көміп, залды кернеді.

	Ол есімнің бас дыбысынан басқасын ешкім естігендей де болған жоқ. Бірақ көрермендер кім үшін құрмет етіп, кімді әлпештеп отырғанын жақсы білетін көрінеді.

	Шырайлы күлкі сәулесін ойнатып, қимылының көз ілінбес қылауына дейін мән беріп, көптің құрметіне шексіз ризалығын ізетпен білдірген орта бойлы нұрлы қарындас сахнаға шықты. Ол ортадағы орындықтың арқалығына қолдарын артты да, кенет түсін өзгерте қойды.

	Ол – В. Маяковскийдің «В.И. Ленин» атты поэмасынан үзінді оқыды.

	Көңіл риза болып, көз сүйсініп, құлақ құрышы қанғандай өнер көрсеткен әлгі қарындас – Шымкент театрының жас артисткасы Хадиша Бөкеева.

	Хадиша өсу жолындағы адам. Озбырлықтың өрті қаулап, адам теңдігі аяққа басылған сонау сұм заманның бұғауында бұлқынып, махаббат бостандығын көксеумен сүйген жарының құшағында өмірден қол үзген Еңліктің образын мағынасына жуықтата жасап, Шымкент халқына таныстырған осы кісі. Ол басқа да бірнеше рольдерді атқарады.

	Ол өз білімін арттырып, творчестволық еңбегін нәтижелі ету үшін тынбай ізденеді. Міндетіне алған рольдердің шын образын табу мақсатымен өмір шындығын білу әрекетіне салынады. Мұндай әрекет, бұл сияқты іздену көздеген мақсаттың шыңына жеткізетін негізгі сенім. Сондықтан оның өсе беруіне, творчестволық табыстарға жетуіне біз де сенеміз.

	Ө.Сатыбалдиев.

	«Өсу жолында». «Оңтүстік Қазақстан», 1. V.41.»

	Шымкент те, шымкенттіктер де Хадишаның есінен ешқашан шықпас. Институттан келген бұлар қаншалықты күдікшіл, сенімсіз болса, қала халқы мен басшылар соншалықты ықыласты қарсы алып, жаңа театр үшін бар жағдайды жасауға тырысты. Өнердің жаңа түрін әуес көре ме, әлде өздері сондай сауықшыл ма, әйтеуір күн сайынғы спектакльдеріне зал лық толып отырады. Газетте күн сайын дерлік рецензия жарияланып жатады.

	Қысқа ғана хат соншалықты жақсы естеліктерді есіне түсіріп, Хадиша театрға жеп-жеңіл билей басып жетті.

	– Сізге келген хаттар екен.

	Вахтер тағы бір топ хатты ұстата берді.

	«Хадиша! Сіздің мемлекеттік сыйлықтың лауреаты атағын алуыңызды құттықтап хат жазуға рұқсат етіңіз.

	Сіздің бұдан әрі де Совет халқының яки қазақ халқының гүлденген тұрмысына сай қызмет ете беруіңізге тілектестігімізді бүкіл солдаттар атынан білдіріп осы хатты жазып отырмыз.

	Бұл хатты жазып отырған біз бір топ совет солдаты, оған айып етпеңіз.

	Бізден де аздаған жағдай айтсақ, Германия жерінде демократиялық шекарада, жолдастармен бірге шекараны адалдықпен, Отанға шын берілгендікпен қорғап келеміз. Совет халқы бізге сеніп тапсырғаннан кейін осы сенімді таза ақтаудамыз.

	Сіздер халық мәдениетін бұдан да әрі мүмкіншілігі барынша өркендете беріңіздер, біздегі міндет: осыларды таза сақтау болып табылады. Солай болса біз Отанды адал қорғаймыз деп сенім білдіреміз.

	Қалау Құлтасов, қол коюшы бір топ менің жауынгерлік жолдастарым.

	1952 ж. 22 апрель. Дала почтасы. 68607 «Г»

	«Қазақ халқының ардақты қызы Хадиша! Көрмесем де сіздің осындай бақытқа жетіп, Мемлекеттік сыйлыққа ие болғаныңызға өте қуанып, шаттық көңілге жетіп отырмын. Сондықтан сізге сан мыңдаған алғыс айтамын.

	Советтік армия қатарындағы қазак, халқының ұлы Алес Тыныспаев.

	Амурская обл., Благовещенск қаласы, Дала почтасы. 19903Л-2»

	«Қуанышты жүрегіңізге Қазақстанның бір топ жастарынан жалынды сәлем! 18.05.52 ж. Ашхабад.

	Қымбатты апай Хадиша, біз қазақтың бір топ жастары 20-апрельдегі «Правда газетінен сіздің үлкен атаққа ие болған құрметті атыңызды естіп, сіздің қуанышыңызға ортақ, қуанғандық ой сезімін білдіреміз.

	Гвардия кіші сержанты Тасболатов С. Шункенов С.

	қатардагы жауынгер Түлендиев А. Есенов Б.

	Болтаев У. Жазықбаев А. Юсупов Р.

	«4 апр. 1952 ж. Уважаемая тов. Букеева!

	Матросы, старшины и офицеры Тихоокеанского флота, как и все советские люди с чувством великой радости и гордости за свою любимую родину встретили Пост. Сов. Министров СССР о присуждении Гос. премий за выдающиеся работы в области науки, литературы, искусства за 1951г. новому отряду передовых людей нашей страны, в числе которых названа и ваше имя.

	Поздравляем Вас, тов. Букеева, с этой высокой наградой, моряки-тихоокеанцы обращаются к Вам с убедительной просьбой рассказать через газету «На страже Родины» о себе, своей работе, о Ваших дальнейших планах.

	г. Совгавань, Хаб. края, п/о 6, ред. газ. «На страже Родины». Отв. редактор газеты, полковник Колбин».

	«Уважаемая Х.Букеевна!

	Военный совет Северной группы войск выражает Вам свою искренюю признательность и благодарность за плодотворную работу по культурно-художественному обслуживанию советских воинов, несущих почетную службу за рубежом родной страны.

	Желаем Вам здоровья, счастья в жизни и больших творческих успехов на благо нашей любимой Родины.

	Командующий Северной группой войск, ген-полковник Г.Баклацов, член Военного совета, начальник Политуправления Сев. группы войск, ген-полковник Ф. Кузнецов.

	Жан-жақтан келген бір топ хатты оқып шыққан Хадиша біртүрлі толқып, іштей мақтаныш сезімі билеп әрі ерекше жауапкершілік сезініп, біраз отырып қалды. Мана театрға келе жатқанда вахтер ұстатып еді қолына. Келген бетте боянуға отырды, одан спектакль, содан енді ғана есіне түсіп, оқып шыққаны еді. Елдің әр қиырында жүрген қазақ жігіттері, совет солдаттары өздері танымайтын қазақ актрисасының атақ алғанын газеттен оқып, құттықтап жатыр. Қандай жүректері жомарт еді. Әлде елден жырақта жүрген соң қандай хабарға да елеңдеп, назар аударып жүре ме екен. Хаттарында ешқандай бөтен ниет жоқ, шын пейілдерімен қазақ қызының өнеріне қуанышты екенін білдіреді. Демек, өздері де өнерге жақын шығар. Қалай болғанда да, танымайтын адамдар құттықтап жатса, өнерінің жалпы халыққа қадірлі болғаны ғой. Байтақ отанның қай түкпірінде болса да таза өнерді түсінетін, сыйлайтын адамдардың мол болғаны той. «Артист атақ үшін емес, өнер үшін қызмет ету керек». Иә, ұстаздарының сөзін тағы да естігендей болды. Өнер үшін, халық үшін қызмет ету керек. Атақ өзі келеді.

	Қазіргідей зор қуаныш, мақтаныш сезімі ана жылы Москваның Көркем театрының мерейтойына қатысқан кезде де билеп алған. Өзін күнде көріп жүрген көрермендері емес, бірыңғай мәскеуліктер де емес, ұлы Отанның түкпір-түкпірінен келген, театр өнері қазақтардан әлдеқайда бұрынырақ дамыған елдердің өнер қайраткерлері алдында, атақты театрдың мерейтойына арналған концертте өнер көрсету бұлар үшін үлкен абырой екені өз алдына, үлкен жауапкершілік те болатын. Мәскеудің театрларының өзі де ешкімді шақырмай-ақ той өткізе алатын жағдайы бар және ондағы театралдар анау-мынауды менсінбейді, Станиславский мен Немирович-Данченконың театры Таировтың театры, Вахтанговтың театры, деп бүкіл әлем театры өздерінен басталғандай мақтанышпен, тіпті астамсумен қарайды. Көп болған соң сүйтетін шығар. Бірақ оларда шын мәнінде өнерді сүйетін және жанашырлықпен қарайтын көрерменнің, сыншылардың, өте жақсы түсінетін басшылардың да бар екенін Хадиша біледі. Өздері Ленинградта оқып жүрген кезде қазақ музыка театры алып барған «Ер Тарғын» мен «Жалбырды» ондағы музыка танушылардың, ақын-жазушылардың қалай қызықтап, бірнеше рецензия жазғаны есінде. Өзі де ұстаздарына «тілмаштық» қызмет атқарған. Қазақ музыкасының ерекшелігіне, спектакльдердің костюміне, декорациядағы тұрмыстық детальдарға, Күләш пен Құрманбектің ойынына, Шараның биіне соншалықты таңқалып, өздері үшін жаңа планета ашқандай болғандарына қарап қайран қалған. Шамасы, мәдениетті қауым басқа халықтың өнеріне ерекше қызығатын болса керек деп ойлаған. Одан бері он жылдан асып барады, тіпті Хадишаның оқу бітіріп, дипломды актриса болғанына да он жыл ғой. Бұл уақыт ішінде біраз роль ойнады, өз көрермендерінің алдында әжептеуір беделі бар. Бірақ Мәскеу деген Мәскеу ғой. Кәдімгідей қобалжып барды. Бірақ Шәкен саспайды. Шынымен солай ма, әлде білдірмей ме, әйтеуір: «Хадиша, саспа, Ольга Ивановна айтқан, сіздерден мықты ешкім жоқ», – деп бұған дем беріп қояды. Бұлардың кезегі де соңына таман екен, күтумен-ақ шаршады. Ақыры шықты-ау сахнаға!.. Иә, бәрі де күні кешегідей есінде.

	Көркем театрдың мерекесі жайлы жазған газет-журналдың ішінде бұларды атамай қалғаны жоқ. Әркім әр қырынан келіп, ол шараларға бүкіл кеңес театрларының ішіндегі ең таңдаулыларының қатарында өнер көрсету үшін қазақ театрының артистері Қуанышбаев, Айманов, Бөкеевалардың «Асауға-тұсаудан» үзінді ойнауы таңдалғанын, сол сенімді ақтап бұлардың ойыны бірауыздан ең қызықты, әсерлілердің бірі болғанын, ал Қалибек Қуанышбаевты дарынының күшқуаты жағынан орыстың біртуар артистері В.Н. Давыдов пен М.М.Тархановқа теңеп, біраз дуылдатты.

	Үлкен ортадан марапат естіген кім-кімге де ұнайды ғой. Бірақ мәселе тек қана мақтауда ғана емес. Сол кішкене ғана үзінді мен 1949 жылы Мәскеуде өткен қазақ әдебиетінің онкүндігіндегі концерттен кейін мәскеулік театр сыншылары арнайы келіп мұның спектакльдерін көріп, әдейілеп рецензия жазатын болды. Көркем театрдың тойында көрген үзіндінің бас-аяғын біріктірейін деп әдейі Алматыға келдім деген Олидор, кейін қазақ театрының Мәскеудегі гастрольдік спектакльдерінің бірін жібермей көріп, жан-жақты толық талдап жазды. Бұл көңілді демеп қана қойған жоқ, өсу үшін де, өз өнерін екшеу үшін де пайдалы болды.

	«1948 ж. 27 қазанда Мәскеудің Көркем театрының 50 жылдығына орай мерекелік шара өтті. Сахнаға театр группасы шықты. Тек сахна алдындағы ұзынша алаң ғана бос қалды. Сол алаңда Тбилиси, Ленинград, Саратов және басқа қалалардан келген артистер МХАТ шеберлерінің Көркем Театр алдында өздерінің ең үздік спектакльдерінен үзінділер ойнады.

	Бұл оңай емес еді. Бұлардың алдында астананың қоғамдық және өнерсүйгіш қауымының өкілдері толған зал, ал, артында, сахнада, Көркем Театрдың көпті көрген өнер тарландары. Мұндай талғампаз көрермендерді бірдеңемен таң қалдыру қиын еді...

	Концерт ұзап кеткендей, жалықтыра бастағандай көрініп еді. Міне, Қазақ театрының орындауында «Асауға-тұсау»-дан үзінді деп жариялады. Сахнаға ашулы Катарина оған өлердей ғашықтығын білдірмеймін деп мізбақпаған Петруччо құйындай ұйтқып шыға келді де, өздерінің ұшқыр (стремительный) жекпе-жегін бастап кетті, көрермендер қозғалақтап қалды. Ал мейірімді жүзінен қуақылық байқалатын сүйкімді Баптиста (Қ.Қуанышбаев) жылжып қана теңселе басып кіріп келгенде, залда көңілді күлкі жүгіріп өтті. Қазақ артистерінің өнеріне халықтың ойын-сауығындағы қалтқысыз әзіл, бай қиял, ұлттық поэзиядағы қарапайым қайсарлық пен жан тебірентерлік нәзіктік қайталанбас айқын таңбасын қалдырған.

	Мынандай мерекелік концерттегі салтанатты жағдайдың өзінде олар өздерін дәл өз сахнасындағыдай немесе алыс ауылдағы ашық аспан астында асығыс жасалған сахнадағыдайақ еркін әрі жеңіл сезінді.

	Бұл көрініс театр өнері жанкүйерлерінің есінде сақталып қалды. Енді олар 1958 жылдың аяғына жоспарланған, қазақ өнері мен әдебиеті онкүндігінде көрсетілетін спектакльдерді үлкен қызығушылықпен күтуде.

	Комедияда Петруччо мен Катарина қазақтың халықтық өнеріне етене тән әдістерді қолданған. Міне, Катарина, Петруччо және Трумио ойыншық ағаш атпен шығып келеді. Қыза-қыза олар аттың басын қондырған ақ таяқпен сахнада жүйткітіп алады. Бұл көріністегі артистердің мысқалдай да мазақтан аулақ, байыпты кескін-келбеттері онсыз да күлкілі көріністі одан бетер күлкілендіре түседі. Олар таяқ аттарымен дәл осының алдындағы құйын-перін айқастағыдай қызулана зулатып келеді. Батыл да паң, кейіпте жеңімпаз Петруччо ойқастайды, оның қатарында бастыққан Катарина ырғалады, сәл кейінірек қам-қарекетсіз ақкөңіл Трумио лекітеді. Бұл көріністегі актерлердің қызбалығы (увлеченность) мен қимыл-қозғалысындағы табиғилықтың түп төркіні мұндай жарыстардың қазақтың ұлттық ойындарының бір көрінісі екендігінде жатса керек.

	Ренессанстың ашық бояуы мен қазақтың ұлттық өнеріндегі байлықты қабыстыра білген осынау көңілді де толыққанды сахналық туындыда бірде-бір актерлік кемшілік жоқ еді.

	Айбынды Петруччо – кезбе жауынгер (Шәкен Айманов) Катаринамен бірінші кездескеннен-ақ, өзі еріккеннен из озорства көндіріп алмақ болған қыздың ерекшелігін байқап қалған болатын. Катаринамен мізбақпастан сенімді сайысқа түскен ол барған сайын қыздың ақылы мен өжеттігіне ынтыға түсіп, минут сайын жалындай үздіге ғашық болады. Қазақ сахнасындағы қызуқанды әрі зор қайратты нағыз Ренессанс адамының бейнесінде көрінді. Сондай махаббат әп-сәтте Катаринаны да билеп алды. Петруччомен алғашқы қақтығыста-ақ оның ашулы ызасы қызығуға ауысады. Қалған текетірестің бәрін Катарина өзінің жеңіліп бара жатқанын қуана сезіне отырып және осының өзі жеңіс екенін түйсіне жүріп жалғастырады.

	Спектакльдің қалған орындаушылары да Шекспир комедиясының биік дәрежесіне сай көрінді. Қуанышбаевтың орындауындагы Баптиста мейірімді қушыкеш әрі жуас болып көрінді. Бұл спектакльде «қазақ Коклені, С.Қожамқұловтың орындауындағы Слай ролі айрықша комедиялық өткірлігімен назар аударды. Қожамқұлов шығармашылығындағы батыл тапқырлық ашық буффонада Шекспир спектаклінде ерекше айқын театрлық көрнекілікке әкелген. Е.Өмірзақовтың гротескілік өткір Гремиосы, С.Телғараевтың көңілді, ойнақы Грумиосы, К.Кармысовтың қимыл-қозғалысы суреттей кербез Траниосы және бұл спектакльдің басқа да орындаушылары Шекспир комедиясының көңілді болмысын қайталанбас ұлттық ерекшеліктермен безендіре отырып, қазақ сахнасында ерекше өміршең шығарма туғызған.

	Қазақтың ұлы ақынының өмірін, оның ерекше зор талантын толығырақ көрсететін сахналық шығарма жасау мақсатында театр Ш.Айманов пен Я.Штейннің инсценировкасын алған. Өкінішке қарай бұл инсценировка романның эпикалық қуатын, образдық байлығын бере алмаған. Ол бір-бірімен бастаушылардың сөзімен байланыстырып тұрған бөлек-бөлек көріністердің тізбегі ғана болып шыққан. Көрермендер аса дарынды артистер Шәкен Айманов пен Хадиша Бөкееваның оқуында «Абай» эпопеясының үзінділерін тамсана тыңдаумен болды. Тез-тез ауысып отырған үзік-үзік көріністердің образ

	мінезінің дамуын көрсетуге мүмкіндік бермегеніне қарамастан, талантты артистер болашақ рольдерінің кескінін көрсетердей айшықты көріністер жасады.

	Х.Бөкеева сүйікті бола алмаған әйелдің трагедиясын, махаббат пен қызғаныштың адам айтқысыз қасіретін көрсете шын шеберлікпен ойнады. Мехмене Банудың жеңілісі, деспотизмнің құлауы, шексіз билігіне қарамастан қайғыдан қан жұтқан ханшаның орталық баспалдақ үстінде күңірене жылап жатқан көрінісімен берілген. Қашқындардың ұсталғанын естігенде ол теңселе басып көтеріліп, мантиясына оранып алады да, аранға қамалған аңдай, тақтың бір шетіне бүрісе жайғасады. Солай отырып паң әрі бейшара кейіпте Фархадпен тілдеседі.

	Мехмененің қара қайғысы мен мазасыз мұңына жарқын әрі ержүрек Фархад пен нәзік те сүйкімді Шырын қарама-қарсы алынған. Оларды Ы.Ноғайбаев пен Ш.Жандарбекова ойнайды. Ғашықтардың кездесуі ғажайып нәзік, жарқын лирикаға бөгіп тұрды. Бірақ жас актер халықтың жағдайын жеңілдету үшін өз бақытынан бас тартқандай ойшыл күрескер тақырыбын игере алмады.

	Бұл пьесаны қойған көптеген театрларға тән өте бай өрнектеуден (орнаментальный пышности) бас тартып, спектакльдің сыртқы образын шартты түрде шешу арқылы характерлердің психологиялық тереңдігін күшейткен. Қоюшы орындаушыларды кейіпкерлердің рухани әлеміне жақындата түскен. Өкінішке орай, ансамбльдің әртектілігі, кейбір қосалқы рольдерді үстірт бейнелеу спектакльдің көркемдік тұтастығына нұқсан келтірген. Галанның «Таң алдындағы махаббатындағы» романтикалық құлшынысты бейнелеу бұл актерлерге қиынға соққандай. Қызу сезім, драматизм және ақынжандылық бұл спектакльде қоюшырежиссердің бағытынан аспаған, сахналық характерге жетпеген. Қолдан жасалған патетика, сыртқы әсірелілік деңгейінде қалып қойған. Тек Варвара (Х.Бөкеева) ерекше айшықты көркемдік пен ынтықтықты сақтай алған. Ал бұл қасиет спектакльдің қалған образдарын да түгел билеу керек еді.

	Спектакльдердің нәтижесі әрқилы болғанмен, өз коллективінің мүмкіндігін жан-жақты ауқымды түрде, жас толқынның жаңа дарынды қырын көрсету Қазақ академиялық театрының басты мақсаты болған және осы бағытты дұрыс әрі жемісті деп тану қажет, өйткені театрдың негізгі күші актерде.

	О.Олидор. «Өсу жолында», Театр, 1958 ж. 12.

	Бұл автор «Асауға – тұсаудың» премьерасынан бастап қадағалап, сол кезде-ақ рецензия жазған. Сол кезде, 1943 жылы «Казахстанская правда» газетінде: «Шекспир қазақ сахнасында» деген материалда бүкіл спектакльді талдап берген.

	«Шекспирдің «Асауға – тұсауының» Қазақ Академиялық драма театрындағы қойылымы Совет өнері алтын кітабының жаңа парағы іспетті.

	Шекспир пьесаларының кез келген қойылымы барлық қатысушылардан сахналық мәдениеттілікті, пьесаның идеялық мазмұнын терең сезіне отырып, образ үстінде жан-жақты жұмыс істеуді, мағына мен мәнерлілікті, қарапайымдылық пен шынайылықты аша білуді талап етеді. Қазақ театры «Асауғатұсаудың» сахнаға шығарып, осы талап үдесінен көрінген. Жинақы, көңілді спектакль көрермен қауымды бір сергітіп тастады. Ең бастысы – спектакльдің идеясы дұрыс ашылған.

	Буржуазиялық театр жүздеген жылдар бойы: бұл пьеса «отбасы, ошақ қасы күйбең тіршілігін дәріптейді, күйеу – би, әйел – күң дегенді меңзейді» деп түсіндіріп келді.

	Ал совет театры басқаша уағыздады. Петруччо Катаринаны кемсіту үшін бағындырған жоқ, қайта оны жеке басының беделін, өзгенің қадірін сыйлай білуге мәжбүр етті. Менмен, алаңғасар, еркетотай Катарина сүйікті жар, сүйкімді досқа айналды.

	Спектакльде астарлау, боямалау жоқ. Жақсы мәндегі қарапайым дүние. Қарапайымдылық әрқашан творчестволық бастаманың, ерен еңбектің, көркем зейіннің жемісі десек, мұның бәрі спектакльді қоюшы Б.В.Бибиков пен О.И.Пыжова бойынан табылған. Спектакльдегі көзтартарлық өзіндік өрнек қуантады. Актерлер ана тілінде, қазақ ұлт өнерінің өзіне ғана тән ішкі жалынын, өзгеге ұқсамайтын ерекше нақышын сақтай отырып, өзінше әрі өте сенімді де дұрыс бағытпен ежелгі Англия халық театрының кезбе артистерін елестетеді...

	Спектакль жетістігінің атақ-абыройы ең әуелі артистерге тиесілі. Олар көркем спектакльде маңызсыз, елеусіз ролдердің болмайтындығын терең түсініп, барлық ролді өте нәзік шеберлікпен сомдап шыққан. Тіпті совет театр мәдениетін әлі толық меңгеріп үлгермеген актерлер де бей-жай қала алмаған.

	Қуанышбаевтың орындауында Баптиста сәтті шыққан. Оның ойнау тәсілі совет театрының тамаша спектакльдерінің бірі – Вахтангов қойған «Принцесса Турандотты» есімізге түсіреді. Сондағы жеңіл әзіл, өзіне ғана тән өзгешелік, сөйлеу мәнеріндегі, тексті жеткізудегі жұмсақтық – осының бәрін артист табан астында, сол сәтте-ақ табиғи қалпында ойдан шығарып тұрғандай.

	Бөкеева-Катарина үлкен сахналық көріктің, мол болашақтың актрисасы. Спектакль басындағы оның мысықша атылған қимыләрекеті, қойылым соңындағы әйел затына тән қозғалысындағы әсемдік, роль эмоциясына жан-тәнімен берілуі, сырт бет-бейне, жүріс-тұрысының көз тартар көріктілігі – бұл актрисаның мүмкіндігінің мол екендігін танытты. Шекспирде еркетотай Катарина, Петруччоны оңды-солды ызаландырады, қытығына тиеді, мазақтайды. Иә, Петруччо Катаринаға бір көргеннен-ақ ұнайды, бірақ еркіндік сүйгіш ерке мінезді, өзгенің болмаса да өзінің сезімінің қақпанына түсіп қалуы мүмкін екенін сезген сәтте қызға тән тәкаппарлығы, ағынға қарсы жүзетін әдеті оны ерекше күшпен қарсылық көрсетуге итермелейді...

	Петруччо – Айманов пен Катарина – Бөкеева тамаша қосылған теңдестер. Сырт пішіндері бір-біріне сайма-сай келген олардың сезімдеріне сенесің, ол сезім иландырады да жан-дүниеңді жаулап алады, – деп жазған болатын.

	(Аударма 1987 ж. «Өнер» баспасынан шықкан «Бел-белестер» жинағынан алынды. С.Л.)

	Оқуды бітіріп, Шымкентке келіп жұмыс істей бастаған кезде Хадиша өзі жайлы, театр жайлы, барлық спектакльдер жайлы жазылған нәрсені түгел жинап жүретін. Оның ішінде біршама түсінік пен жазылған талдауда, автордың жеке көзқарасынан туған сыңаржақ пікірлер де, актрисаға емес, сахнаға шыққан әдемі бойжеткенге деген көңіл күй де кездесетін. Шынына келгенде, олардың қайсысы қай дәрежеде дегенге онша назар аудармайтын, өзінің аты аталған соң өзімшіл көңілмен де жинай беретін. Киноға түсіп, Алматыға ауысқан соң біраз нәрсеге басқаша көзқарасы қалыптаса бастады. Астанада әрнәрсенің өлшемі де жоғарырақ болатынын қазақ өнерінің беделді өкілдерімен араласып, пікірлерін тыңдаған соң өз өнеріне де талабының өзгеретінін осында сезе бастады. Ол кезде айтылғанның бәрі алтын деп қабылдаудан арылып, сол айтылғандардан қандай пайда болатынын, өнердің өсуі үшін қандай әсері болатынын екшей білуге үйренді. Премьерадан соңғы қызу құттықтау мен ойланып жазылған рецензияның арасында көп айырма барын да аңғара бастады. Сол тұрғыдан келгенде Хадиша өзі жайлы жазғандардың ішінде үш-төрт автордың шынайы жанашырлықпен, театрды түсініп және көрерменге түсіндіру үшін жазған пікірлерін алғыспен еске алады. Сәтті жұмысыңның өзі әр кезде әртүрлі болып шығады ғой, бұл авторлар соның әр қырын әр спектакльден көріп, ерінбей жинақтап жазған. Солардың бірі театрдың үлкен білгірі Наталья Ильинична Сац.

	«Театр өнерінде ең біріншіден бастап ең соңғы репликасына дейін көрерменнің жүрегіне жететін бақытты шығармалар болады. Сондай сәтті театрлық табыстарға «Қара қыпшақ Қобыланды» спектаклі жатады.

	Біздің ойымызша режиссерлар лирикалық сәттерді онша аша алмаған. Қобыланды мен Құртқаның бірінші кездесуі, есінен танып жатқан жауы – Қобыландыға кенеттен махаббат сезімі оянған Қарлыға күйі, Қарлыға мен Құртқаның кездесуі, осы сәттердің бәрі жеткілікті ашылмаған, режиссерлар да, актерлар да біртүрлі жылдамдатып жіберген. Ал бұл сәттер терең лирикалық шабыт шақыратын, актерлардың ойынына мол материалы бар нағыз жауһар сезімдер ғой.

	Бас кейіпкер – Қобыланды, Ш.Аймановтың оң жамбасына келген. Бұл талантты артистің жаңа шығармашылық табысы. Оның Қобыландысы ержүрек, қимыл-қозғалысы айшықты. Оның жүрісіне, әрбір қадамына, денесінің қозғалысына қарап, нағыз ат құлағында ойнаған икемді жігітті, өзінің тау-тасының қуыс-мүйісін түгел білетін сұрмерген аңшыны байқайсыз. Ол зындандағы көріністі асқан драмалық қуатпен көрсетеді. Оның шынайы сезіміне өте бай үні көмектеседі.

	Өте дарынды әрі сахналық көріктің иесі Х.Бөкеева Қарлыға ролінде өте қызығарлық. Ол қолындағы қаруын епті пайдалана біледі, хан қызының еркетотай салқамсоқтығын әйелдің сиқырлы сүйкімділігімен, билік пен тәкаппарлықты құмары қанбаған махаббат драмасымен нәзік астастыра біледі. Кейбір көріністердің ашылыңқырамай қалғанына қарамастан (Қобыландыға деген сезімінің оянуы, Құртқамен кездесуі), ол жасаған образ соншалықты сенімді әрі жан-жақты айшықты, бір ролде нағыз сайтанның сапалағын да бейнелеген, Оскар Уайлдтің пьесасындағы Саломеяның биіне ұқсас (Бөкеева ғажап билейді) еркінді ала билей алатын және терең трагедиялық, шынайы әсерде өлімді қарсы ала білген жас актрисаның өнеріне қол соқпау мүмкін емес. С.Қожамқұлов ойнаған қызылбастардың ханы көбікті аңыз қылып айтқандай аңқау әрі өте көрнекті. Әуелі біз оны жаймашуақ кейіпте көреміз, ол қанжығасын майлап аңнан қайтқан. Бірақ пьеса оқиғасы біртіндеп бұл образды басқаша ашады. Біздің көз алдымызда айналасының бәрін жалмап бара жатқан қатігез әмірші дәрменсіз денесі барған сайын қанқұмар өрмекшіні елестететін бейне пайда болады, – деп жазды ол 22.04.1946 ж. «Казахстанская правда» газетіндегі «Үлкен шығармашылық табыс» деген рецензиясында. (Аударма менікі. С.Л.)

	Қазақ тілін білмейтін адамның қазақ табиғатын, характерін, пьесаның идеясын жақсы түсінгені әрі өнер үшін жанашырлығы сонша, оның сынаған жерлерінің әсері Хадишаның есінде өмірбақи қалды және содан жиырма жыл өткенде басқа режиссер қайта қойған спектакльде осы сәттерге үлкен мән берді.

	Сонан кейін қатты әсер еткен, шығармашылығының баржоғын бажайлап талдаған бір мақала 1956 ж. («Театр») № 3 журналында жарияланған Л.Гороховскаяның «Х.Бөкеева – Мехменебану» деген еңбегі болды.

	«Назым Хикмет өз пьесасын «Махаббат туралы аңыз» деп атады. Махаббат тақырыбын әрқайсысы өзінше ашатын көптеген кейіпкерлердің арасында, қарама-қайшылыққа толы Мехменебану образы ерекше орын алады. Бұл әйел мейірбан әрі зұлым, кеңпейіл әрі қатыгез. Анығында аңыз кейіпкерлерінің ішінде сахналау үшін ең күрделісі де Мехменебану образы, сондықтан талантты актриса Х.Бөкееваның үлкен табысы тіпті қуантады.

	Оның Мехменебануында ең алдымен адамдық бар. Ол бар болғаны әйел, әрине, еркі күшті, қажет болса ерлік жасай алатын, сонымен бірге қарапайым пендеге тән кемшіліктен де құр емес, ерекше әйел. Актриса алдына әйел жүрегінің ұлылығын әрі әлсіздігін ашып көрсетейін деген мақсат қойған сияқты. Мехменебану – Бөкееваның әрекетіндегі қарама-қайшылық, тиянақсыздық дәл осы әйелдік әлсіздікпен түсіндіріледі.

	Төртінші суретте Бөкеева ұлылық пен әлсіздік тақырыбын ғажап нәзіктікпен ашады.

	Мехменебану – Бөкееваның жалғанның жарығында жақсы көретін адамы сіңлісі – Шырын. Енді мұның жанында сіңлісіне деген махаббат пен бақытты күндесіне деген қызғаныш арпалысуда. Мехмене Фархадқа ғашық, соны сүйе тұрып сұмдык қызғаныштан қиналады. Мехмененің қызу құштарлыққа толы зор махаббаты, дүниеде өзі елден ерек жақсы көретін екі адамның бақытты болуына жол бере алмай-ақ қойды.

	Бүкіл көрініс бойында Мехмене ұстамды, пәк, таза. Сырттай не құштарлығы, не көрнекі қайғысы байқалмайды. Соған қарамастан оның терең қайғыда екенін сезесің, қайғысының тереңдігі сонша, ол үшін өзің қорқып отырасың.

	Шырынмен өткен көріністе Мехмене-Бөкеева жанының ұлылығымен, ересен сұлу ерлігімен басқаның бәрінің мысын басып тұрады. Сіңлісінің бақыты үшін ол тағы бір құрбандыққа – Фархадтан бас тартуға бел байлайды. Осы сәтте оған қарап тұрып, Фархадтың: «Мен сенің аяғыңның астына тізе бүккім келеді... Сенің етегіңді сүйгім келеді... Саған қарап тұрып, өзімнің адам екеніме мақтанам!» деген сөзін әбден түсінесің.

	Бірақ келесі көріністе-ақ ол өзінің ұлы құрбандығын көтере алмағандай, Фархад пен Шырынның зор махаббатын байқап, сұлу сіңлісінен сол бақытты қызғанып, уақытша, мүмкін мәңгіге ажыратармын деген үмітпен, Фархадты Темір тауды тесуге жұмсайды. Бірақ махаббат алдында дәрменсіз екенін түсінген Мехмене, оларды бақытсыз қылғаннан өзі тыныштық таба алмайды.

	Бұл көріністің финалы да ғажап: жалғыз қалған Мехмене таққа апаратын баспалдақпен жоғары көтеріле береді. Дәрмені кетіп қиналған патшайым теңселе басып, ақырын таққа жете бере, сұмдық қасіретпен екі қолын төбесінен асыра көтере бере баспалдаққа құлап түседі.

	Шымылдық жабылады, бірақ Мехменебану бейнесі көрермен көңілінде мәңгі қалып қояды.

	Иә, Мехменебану актриса Бөкееваның даусыз табысы, сондайақ «Фархад-Шырын» спектаклі тұтасымен Қазақ Академиялық драма театрының үлкен табысы. (Аударма менікі. С.Л.)

	Одақтық деңгейдегі беделді басылымда жарияланған бұл рецензия Хадишаның образбен жұмыс істеудегі ізденістерін құптағандай болды. Қазақи психологияға сыймайтын Мехменебану бейнесі Хадиша үшін мүлде жаңа, тосын образ болатын. Сонымен берге ол кез келген актриса қызығатын жұмыс еді. Драматургия аталатын ерекше жанрдың негізгі объектісі адам характері, былайша айтқанда адамның ішкі сыры, жан құпиясы. Жайшылықта адамдардың бір-біріне білдірмейін дегенін драматургия дүйім жұрттың алдына шығарады. Сондықтан драматургия тілінде қазақ, орыс, ағылшын немесе түрік деген жоқ, қилы-қилы мінездер, сол мінездердің қақтығысы, қуаныш-қайғысы, жеңісі мен жеңілісі ғана бар. Қазақ, орыс, ағылшын немесе түрік болып туған артистер де осы шекарадан асып, драматургияның ғаламдық болмысын меңгергенде, өз талантының көкжиегін әлдеқайда биіктетіп, құлашын еркін жазып самғай алатын болады. Өзі білетін, көрерменге де таныс бейнені шығару бар да, мүлде бейтаныс бейнені өзінікіндей етіп шығару бар. Актердің шеберлігі де осында. Ол шеберлікке де, тәжірибеге де, адамның өз мінезіндегі ұқсастықтарға да байланысты болуы мүмкін. Бірақ ең бастысы ол психологиялық еркіндікке, көрегендікке, әлеуметтік тұлға ретінде азаматтық жауапкерлікке байланысты. Қандай бейне болса да өз шекпеніңнің көлеміне қарай икемдеп алмай, әрбір жаңа бейне арқылы өзің бұрын шықпаған биіктерге ұмтылу, көрерменіңе бұрын көрсетпеген жаңа мінез сыйлауға ұмтылу, актердің іштей өсуіне, ізденуіне, тәжірибе жасауына, солар арқылы жаңа биіктерге көтерілуіне жол ашады.

	Мехменебану – Хадиша үшін осындай мүлде жаңа биіктік болды. Әр автордың шығармасында өз мінезінің әр-қыры жүретіні сияқты, әр актердің жасаған бейнесінде де өзінің мінездері қылаң беріп қалады. Шекспирдің Катаринасы, Островскийдің Катеринасы, Алексей Толстойдың Мария Темрюковнасының арасында бір қарағанда ешқандай ұқсастық жоқ. Басқа-басқа замандар, басқа-басқа қоғамдар, өмір сүрген уақыты да сәйкес келмейді.

	«Катерина-Бөкееваның жан күйзелісінде тек қана қасірет емес, тек қана адамгершілік тазалық емес, соларға қоса, ең бастысы, қараңғылыққа деген қарсылық, еркіндікке, жарыққа ұмтылу бар. Ол өлімімен еркіндікке деген күресін көрсетті, амалсыздан, жеңілгеннен өлген жоқ, қайта мешеулікке көнбеймін деген күресі болды», – деп жазды сыншылар.

	Ал 1945 жылы республикалық орыс драма театрының (қазіргі М.Лермонтов атындағы Академиялық орыс драма театры) Қазақстанның 25 жылдығына арнап Ал. Толстойдың «Иван Грозный» пьесасын қойып, оған Х.Бөкееваны шақыруы театр үшін де, Хадиша үшін де қызықты тәжірибе болды. «Спектакльдің режиссерлік шешімінде Иванның өз әйеліне – черкес княжнасы Мария Темрюкқызына деген махаббатына үлкен орын беріледі, драматург мұны Иванның барлық іс-әрекетінде, жоспарында оны қолдап отыратын дана және жігерлі әйел етіп суреттейді.

	Темрюкқызының образы Хадишаның жеке басының касиетіне өте жақын еді, мұның өзі актрисаның осы ролдегі зор табысының кілті болды.

	Темрюккызы роліндегі Бөкееваның тұңғыш көрінуінің өзіақ мығым және әсерлі жатыр. Ол жұрт алдына сұлу, уылжыған жас, асқақ күш иесі ретінде шығады. Ол Иванмен әлі таныс емес, онан өзін аулақ ұстайды. Ұядан ұстап алып, темір торға отырғызған тау қыранындай қыз, өзінің болашақ қожасына тәкаппар қарайды. Өзінің ерлігі мен өжеттігін сөз ете, қызды өзіне тартпақ болған Иванның әрекетіне ашықтан ашық әжуалай қарайды. Ол паңдана, Грозныйдың қытығына тиетін сөздер айтады: «Ақымақтың сөзін есту үшін мені осындай алыс жерге бекер-ақ әкелген екен». Иван өз ашуын тежейді де, едәуір таңырқап былай дейді: «Сен ақылдысың... өткірсің... ал мен черкестің тағы қызы деп ойлап едім». Бұл сөзге жауап ретінде Бөкеева зілді мысқылмен кейіпкердің қалай, қай жерде тәрбие алғанын, неге үйренгенін Иванға түсіндіреді. Ол адам айтқысыз асқақтықпен: «Грузия патшасының сарайында менің көйлегімнің етегін сүйетін еді», – дейді. Қыздың дауыс ырғағынан орыс патшасын мысқылдау естіледі, сонымен қатар өзінің әйелге тән сүйкімділігі байқалады.

	«Иван Грозный» спектаклінде Бөкеева режиссер Я. Штейнмен тұңғыш рет кездесті. Бұл кездесу табысты да жемісті болып шықты. Бұлардың келесі бірлескен еңбегі М.Әуезовтің «Қобыланды Бөкееваға үлкен шығармашылық табыс әкелді», – деп жазды өнер зерттеуші Е.Богатенкова.

	Осы пікірлердің бәрінде қайталанатын тәкаппар теңеуі Хадиша жасаған бейнелердің бәріне тән. Бірақ бұл кім, не болса да менсінбей мұрын көтеру емес, бейнелеп отырған образдың мінезіне сай, өзінің орнын білетін, басқаларды сыйлай отырып өзін де сыйлата білетін, адамгершілікті бағалайтын тәкаппарлык. Сонымен бірге оның бәрі – тек Бөкееваға тән мінез емес, орыс, ағылшын, қазақ әйелдерінің бойындағы өз орталарында қалыптасқан қасиет.

	Енді соған түрік авторы жазған Мехменебану қосылды. Сөз жоқ, бұл ролімен Хадиша өз шығармашылығының тағы бір кезеңдік биігіне көтерілді.

	Әйелге тән қызғаныш, күндестік, мейірім, махаббат сияқты сезімдер жалпы адамға тән зұлымдық, әлсіздік, айлакерлік, өкініш, шарасыздық сияқты қасиеттермен бірігіп, кей-кейде адам ойлап таппайтын мінезді жасап шығарды. Осындай күрделі де жауапты бейнені, актер үшін армандай бейнені дайындау үстінде Хадиша оның өз шығармашылығында қандай орын алатынын аңғара қойған жоқ. Тек әрбір спектакльден кейінгі көрерменнің ықыласына қарап, әрбір жаңа пікірлерді тындап бұл образдың актрисалық табысқа қоса, қазақ өнері тарихындағы жаңа бейне екенін түйсіне бастады. Барған сайын өзін де таңқалдырған Мехмене бейнесі актриса дарынының трагедиялық-драмалық ерекшелігін ашқанын сыншылар да кейінірек талдай бастады. Соны алғашқы көрсеткендердің бірі Гороховская болатын. Дос сүйсініп, дұшпан қызғанғандай Мехменебану кейін одақтық дәрежеде сәтті қойылған спектакльдердің бірі ретінде хрестоматиялық мәнге ие болды.

	Көп жыл өткен соң, Қазақ театрының тарихын жазған академиялық еңбекте де бұл спектакльге, оның ішінде Мехменебану роліне айрықша назар аударылып, театрдың табысты жұмыстарының қатарында кеңінен талданды. Хадишаның жұмысына ерекше баға берілді. Хадишаның ғана емес, бүкіл театрдың тағы бір өсу белесін көрсеткен бұл спектакль туралы әлі талай айтылып жазылады. Өйткені бұл кезең театрдың негізгі күші – актерлердің жан-жақты кемелденген тұсы еді.

	Назым Хикметтің өзі: «Мақсатым аңыздық үлгіде болса да адам бойындағы бір ғана асыл қасиетті көрсету болды. Атап айтқанда ол қасиет сүйе білу және махаббат жолында күресе білу еді. Адамның ең қасиетті махаббаты – оның Отанына, туған еліне деген махаббатын көрсеткім келді», – деген екен. (Таң. шығ. ІІ том, 330 б. М., 1950 ж.)

	Қазақ театрының қойылымы да осы бағытты басшылыққа алды. Негізінен екі-ақ түс: ақ пен қара. Халықтың жоғын жоқтаушылар – аппақ, оған қарсылар – қаралар. Костюм де, декорация да солай шешіледі. Зерттеушілер де осы тұрғыдан қарайды.

	«Трагедиялық халдегі Мехменебану спектакльде Фархадқа қарама-қарсы бейне болып көрінді. Конфликтінің басты себебі де осы – Мехменебану характерінің Фархад характерімен қарайластығы. Х. Бөкеева өз геройын сирек кездесетін, рухани қуаты мол, сіңлісі үшін қандай ерлікке болса да бара алатын, батыл әйел етіп көрсетуге тырысты. Мехмене Шырынды ажалдан алып қалады. Бейтаныс адамның сөзі оның жан-дүниесінде алапат үрей туғызады. Ол өлім халіндегі сіңлісін көргенде қайта қайраттанады. Х.Бөкеева жасаған осы бір жан толқытарлық әсерлі сахна көрермен қауымды сезім молдығымен баурап алды.

	Өз әрекетінің неге соғарын сезе тұра Мехменебану оған тайсалмастан бел байлайды. Бұл жолда өзінің адамгершілік күш-қуатының жеткілікті екеніне сенеді. Ақыры, міне, бейтаныс адамның сиқырлы кимылдары басталды. Теріс қарап отырған Мехмене-Хадиша қолының қимылынан-ақ оның жандүниесіндегі сұрапыл дауыл, арпалысқан ой байқалғандай. Бәрі де бітті. Арзен қаласының атақты сұлуы сіңлісінің өмірін сақтап қалу жолында барлық көркінен айырылды. Героиня адам бойындағы махаббат құдіретін, ерлік сипатын ашып берді. Өмір ұсынған ауыр сыннан Мехмене тайсалмады. Оның негізі Мехменебанудың сіңлісіне деген махаббатында еді.

	Осынау ауыр сыннан өтуге оның шамасы жете ме деген сұраққа спектакльдің алғашқы картинасында-ақ Х.Бөкеева жасаған характер жауап береді. Оның бойында рухани сұлулық пен мейірімділікке қарама-қарсы қайшылықтар да аз емес. Мінеки, ол Шырынның өмірі үшін болған көп күнгі мазасыздық қалжыратқан, қайғылы, ауыр күйде басын қос қолдап қысып, теңселген қалпы іштей егіліп отыр. Басын көтеріп жан-жағына қараған оның жанарында бұрынғыдай өткірлік, батылдық жоқ. Әйел жанының абыржуы кек пен үрейге толы. Бұл кек жас сұлудың нақақ әліміне күрсінген, қайғырған жүректің кегі. Алайда, Мехмененің «Қарғыс атсын бұл қаланы» деген ерекше зілді даусында көзсіз ерліктен гөрі ашыну, ызалану сезімі басым. Бейтаныс адамнан Арзен халқының сусыз қалған қайғылы халі туралы естігенде оның ойына алдымен халық емес, Шырын оралады. Бөкеева өз героинясының сахналық бейнесін жасау үстінде Хикмет пьесасының негізгі ойын осылай өрбітеді.

	Мехмене – Бөкеева Фархадқа кездеспей тұрып-ақ ендігі өмірінің мағынасыздығын түсініп, рухани сабырынан айырылған. Оған сәнді сарайдың сұлулығы да әсер ете алмайды. Оның барлық қимылында, жүріс-тұрысында, даусында жансыздық, жаттандылық басым. Фархадпен кездесу оған жан беріп, суынған жүрегін қайта оятады. Мұндай кенеттен болған өзгеріс Мехменебанудың әдеттегі сабырлы қалпынан айыра жаздайды. Сарайдан кетердегі жүріс-тұрысында да өзгеріс бар. Бұл кету оған оңайға түспейді, өзін күшпен көндіреді.

	Фархадпен кездесу өмірін мүлде өзгертеді. Оның ойынынында қызу махаббат пен қызғаныш жалыны пайда болады. Фархадқа деген махаббат лаулай түскен сайын Мехмене-Хадиша жүрегінде трагедия бояуы да қоюлана берді. Хадиша Бөкеева өз героинясының бойындағы құмарлықты батыл керсетеді. Актриса бұл ролдің пластикалық бейнесін дәлелдейтін, аса бір жоғары драмалық екпінмен ойнады. Ол жаралы жолбарыстай ессіз теңселіп, әлдеқайдан көмек күткендей биік баспалдақтан құлап түседі.

	Бірте-бірте Мехмене қалыпқа келеді. Ол Шырынды құшақ жая қарсы алады. Осы арада шытырман іске Шырын араласады. Жап-жас Шырынның аңғырттығы, бейкүнәлығы Мехмене-Хадишаны шарасыз күйге түсіреді. Осы сахнада да ол көрерменді рухани қуатымен баурап алды. Ол сіңлісін айыптамайды, қайта өзін кінәлі сезінеді. Бірақ Шырын апасынан зұлымдық, жауыздық күтпегенмен, Мехмене оның ойындағындай бұрынғы апасы емес.

	Осы бір апалы-сіңлілілердің кездесу сахнасы Шырынның драмалық характерінің дамуында ерекше орын алады.

	Хадиша Бөкеева Мехменебанудың буалдыр ойларын, оның әр сәт сайын Шырыннан алыстап бара жатқанын асқан нәзіктікпен ашып береді.

	Шырын кеткеннен кейін Мехмене-Бөкеева оның сөздерін оңашада ащы мысқылмен, үрейлі үнмен қайталап, бар даусымен сақылдап күледі. Бұл күлкі әдеттегі әр, қажырлы, мейірімді Мехмененің күлкісінен мүлде басқаша.

	Мехменебану Фархадпен жолығуға бел байлайды. Міне, кездесудің де сәті түсті. Бірақ Мехмене бұл кездесуді қаншама асыға күтсе, соншалықты қорқады да. Ол үрейлі қалыпта сахнада әрлі-берлі сенделіп жүр, тіпті Фархадқа көрінгісі келмегендей ебедейсіз қалыпта шапанына оранады. Төргі бұрышта тұрған ол енді бірде аянышты, мүсәпір қалыпта көрінеді. Осынау жер бетінен жоғалғысы келгендей, бұрышқа тығыла түседі. Міне, үй сыртында су сұраған халықтың айғайы оны көптен көкейінде жүрген жаңа бір іске итермелейді. Ол Шырынды беруге келісе отырып, Фархадқа тауды бұзып, қалаға су әкелу туралы шарт қояды. Бұл үшін қанша уақыт керек екені оған белгілі. Алайда, Фархад көнеді. Сол сәтте Мехмене өзінің бірін-бірі шексіз сүйген жандар арасына өрт салғанмен, олардағы махаббат отын өшіруге шарасыз екенін сезеді.

	Жалғыз қалған Мехмене-Бөкеева жүзінен мұндай зұлымдықтың орасан зор рухани азабы айқын байқалады. Оның баспалдақпен Фархад соңынан жүгіріп келе жатып «Фархад-Шырын, Фархад-Шырын» деген даусы аса аянышты. Ол қателігін түзегісі келетін сияқты. Бірақ кеш қалды. Ол енді Фархадтан мәңгі айырылғанын, өзінің ұтылғанын мойындайды. Жүрегінде тұтанған тылсым от оны сабырынан мәңгіге айырады.

	Актриса Мехменебанудың трагедиялық халден құтылуға жол жоқ екенін айқын көрсетіп берді. Адамға деген сүйіспеншілік сезімін жоғалтқан Мехменебану рухани өледі, соқырға айналады.

	Мехменебану Фархад алдына ауыр шарт қоярда осы арқылы оған өз халқының бақыты үшін теңдесі жоқ ерлік жасауға жол ашып отырғанын сезген жоқ. Ол мұны тек он жылдан кейін ғана, ерлігі елге тараған Фархадтың ер атанған шағында ғана түсінеді. Енді Мехмене жаңа айлаға көшеді, сіңлісін шартты орындамаса да беруге келіседі. Оның ойынша Фархад мұны қабыл алса, халық алдындағы сертінен таяды, олай етпесе сүйгенінің жүрегіне жазылмас жара салады. Бірақ оның бұл әрекеті де іске аспайды, тағы да жеңілгенін сезеді.

	Спектакль соңында өз бақытынан халық өмірін жоғары санаған Фархад пен Шырынның адамгершілік қасиеттері кеңінен ашылады. Ал Мехменебану бәрінен жұрдай, жалғыз тағынан басқа ештеңесі жоқ. Оған айналасындағылардың бәрі бірдей. Ол адамды, халқын, Отанды сүю сезімінен айырылған.

	«Фархад-Шырын» спектаклімен Хадиша шығармашылығының елеулі бір биігіне шықты. Характерлік героиня ретінде драмалық, комедиялық, гротескілік, әрқилы ролдерді ойнаған актриса Мехменебануда ғажап трагедиялық биікке көтерілді. Бұл сүйдім-күйдімнен жолы болмай қалған емес, ұлы махаббаттың орасан қасіреті еді. Адам жанының жақсылық мейірімі қанша болса, қатыгездігі де соған барабар болатынын, махаббаттан зұлымдыққа дейін бір-ақ қадам екенін көзге көрсете дәлелдеген тірі бейне болды. Бір сөзбен бейнелей алмайтын, қалыпты өлшемге сай келмейтін Мехменебануға біресе қызығып, біресе таңқалып, біресе сүйсініп, біресе жек көріп, біресе аяй қарап отырып, актриса Бөкееваға құдіретті өнері үшін тағзым етесің. Ұлы мәртебелі өнер алдында тағзым етесің.





БЕНЕФИС




	– Хадиша апай, мен демеуші табам, сіздің бенефисіңізді өткізейік. Нағыз театр дәстүрін жаңғыртайық.

	Ұсыныстың тосындығы сондай, Хадиша түсінбей қалдым ба деп біраз үнсіз отырды.

	– Хадиша апа, ойнап жүрген артистер бар ғой, жұрт келмейтін шығар... деп, тағы толып жатқан сылтаулар айтайын деп отырсыз ғой...

	– Шынында да жұрт келмейтін шығар, мен қазір репертуардағы актриса емеспін, ұмытып қалған шығар, адам болмай ұят болып жүрсе...

	– Ой, Хадиша апа, сізге келмеген көрерменді қазақтың есебінен шығарып тастау керек. Басқа біреуге айтсам ғой, сөзімді аяқтатпай өзі жалғап әкетер еді, сіз ылғи күдіктенесіз де отырасыз. Келеді халық, өзім көше-көшені аралап жүріп жинаймын...

	– Жарайды, жарайды, ашуланба, ойланып көрейін. Тұңғышбай оқуға түскен кезінен бастап көз алдында.

	Көп балалы шаңырақтан болғасын ба, ерте үйленген соң ба, әлде жаратылысы солай ма, ылғи әбігерленіп жүргені, жолдас-жорасы да көп, ағайын-туғаны да көп, бірінің бір шаруасы, бірінің бір жұмысы деп зыр жүгіріп жүргені. Өзі еңбекқор, ізденгіш, айтқанынды жерге тастамайды, әйтеуір ұстазы болып, әріптесі болып, жаңашыр үлкен болып осы уақыт ішінде Хадиша қанша ескерту жасап, өз білгенін үйретіп келеді, ешқашан тілін қайтарған емес. «Рахмет, Хадиша апай, келесіде ескерейін» деп лып етіп тұрғаны. Онысына да рахмет, баяғыда оқыттым екен деп, осы кемпір де деген пиғылын байқаса, тірідей өлгені емес пе. Студент аталғаннан бергі өсуі де көз алдында. Әзірбайжанға рахмет, үшінші курста жүргенде театрға тұрақты штатқа алды, ролдер берді, киносына да түсірді. Сондай жанашырлық кездеспей, өнері бола тұра уақытында көзі ашылмай, қаншама артистің тағдыры сәтсіз аяқталып жатыр. Өзі үшін өкпесі болғанмен, шәкірттері үшін Әзірбайжанға алғысы мол. Кейінірек институтқа өзіне ассистенттікке алды. Бір жағынан өзінің талабы мол, елгезек, ізденімпаз, шәкірттер үшін үлгі бола алады, бір жағынан материалдық қосымша болсын деді. Онысы да дұрыс болыпты, білдей бір маман ұстаз болып шыға келді. Ұстаздық өзінің азаматтық өсуіне де, тіршілігіне де игі әсер етті, қазір дарынды артистігіне қоса, өзінің орыны бар азамат, сөзінің салмағы бар маман. Енді, міне, театрдың директоры.

	Әр заман өзінше, бұл заманның қиқуы нарық болды. Барға да, жоққа да «нарық» деген бір жауап беріледі. Сол нарықтың өзі сондай құбыжық па, әлде көп сөзге бір жауап үшін қолданыла ма, әйтеуір жұрттың еңбекақысы уақытында төленбесе де, адамдар жұмыстан қысқарса да, тіпті жазатайым болса да нарық кінәлі болып шыға келді. Дәл осы кезеңде директор болған оның бұрынғыдан бетер жүгіруіне тура келді. Театрды ұстау, жұрттың жалақысын уақытымен тауып беру, жаңа спектакль қою деген енді тек қана директордың іскерлігіне қарап қалыпты. Дұрыс та шығар, әркім өз заманының өкілі ғой, заманына қарай әркім өзінің мүмкіндігін көрсете алса, оның несі жаман. Айтқанға көніп, нұсқағанмен жүріп өздері де бір ғасырды өткізді, өздерінше бақытты болды, отанына адал қызмет етті. Енді тыңдап отырса көп нәрсені басқаша айтады. Сірә, адам ақиқатқа ешқашан жетпейтін шығар, тек соған жетемін деп ілгері жылжитын болар. Өзі өткен жолын мүлде жоққа шығара алмайды, бірақ қазіргілермен де таласа алмайды, әркімге өзінікі жөн сияқты көрінетіні содан шығар.

	Енді міне, бенефис дегенді шығарыпты. Әрине, дәстүрлі бенефистей өтетін болса неге қарсы болсын, бірақ ойдағыдай болмай қалса, ұстазының бенефисін өткізіп еді, адам болмапты деп шықса, алдымен Тұңғышбайға ұят қой, маған тіпті масқара...

	Телевизордан Шәкен туралы хабар көрсетіліп жатыр екен. Хадиша өзінің айтқан сөзін тындап, тіпті риза болмай қалды. Ылғи осылай жап-жақсы ойымды шала-шарпы айта саламын деп, өзіне іштей ұрсып қойды. Шынында да Москваға апаратын спектакльдерді көруге келген сыншылар «Асауғатұсауды» көргенде: «Совет Одағында өзіміз көрген спектакльдардың бәрінен артық» деп бағалаған. Біреуі тіпті ағылшындардың өзі де таңқалар еді сіздерді көрсе деп салды. Онысын кім біледі енді... Бірақ спектакльдің өте жақсы шыққанына, кезінде Одақ көлеміндегі театрлар өмірінде айта қалғандай оқиға болғаны анық. Қазақтың ұлттық спектакліне айналған «Асауға-тұсау» деп Кәукен де айтып жатыр ғой. Соны дұрыстап, спектакльді көре алмай қалған кейінгі жастар да түсінетіндей етіп, таратыңқырап айтпағаным не?..

	Хадиша өзін-өзі мүлде іске алғысыз етіп сынап-мінеп отырғанда, телеэкраннан Нұрмұханның жүзі жарқ ете қалды.

	«Шәкен ағаны бірінші рет 1950 жылы көрдім. «Артист боламын» деп деміме нан пісіп жүрген кез, бірақ артист болып қайбір жетіскен дейсің... Көпшілік сахнада, алып кел-барып кел дегендей. Сол жылы театрдың бірінші рет қырғызға гастрольге барғаны еді. «Асауға-тұсауда» Жолтаев ойнайтын шағын роль болатын. Бір күні Шәкен аға соны сен ойнайсың деді. Өзі түсіндірді. Сен мына жақтан шығасың, қолында құман, мына жерге келесің, сонда мен былай етіп қағып жіберемін, сонда құман түсіп кетіп, сынады. Мен ашуланып, артыңнан теуіп жіберемін, сен ана жерде жатқан Сәлменовтың үстіне барып құлайсың, білесің ғой. Иә, білемін, дедім. Бітті сол. Сонан соң екі күн боссың.

	Сонан спектакль басталды. Айтылған көрініс, анаусын былай теуіп, мынаусын былай лақтырып Петруччо келе жатыр. Әй, су әкел! Әкелдім. Құйдым. Соқты, тепті, ұшып барып Сәлменовтың үстіне бар пәрменіммен құладым. Бір жайсыз дыбыс шықты. Бірдеңені бүлдіргенімді білдім. Спектакль бітті. Енді екі күн боспын. Ертеңіне қала араладым, киноға бардым. Бірақ танымайтын қалада әрі жалғыз өзің қанша жүресің, екінші күні театрға келдім. Репетиция басталған жоқ екен, артистер анадай жерде жиналып алып әңгімелесіп тұр. Кенет мені көріп қалған Рақаң (Рахметбай Сәлменов) «Әй, бері кел!» деп білегін сыбана бастады. Түсі суық. Сасайын дедім. Келейін десем, түсі шынымен өзгеріп барады, келмейін десем, өзім театрға жаңадан ғана келгенмін, аржағы не боларын білмеймін... Шәкен аға кірісе кетті. «Жә-Жә, Раха, енді ондай-ондай болады ғой, бала байқамай... Одан да екеуің келіпсіңдер, бүгін боссыңдар, деп шынымен сабайын деп жүрген Рақаңа басу айтты. Келісуін келістік қой, бірақ байқау керек қой, адамды майып қылуың мүмкін ғой деп, біраз бұрқылдады. Мен Шәкен ағаның сөзін тура мағынасында қабылдап, Рақаңның үстіне бар пәрменіммен салмағымды сала құлағам ғой. Рақаң қарынды, семіз адам еді, қатты қиналыпты».

	Тура сол көріністі қазір көріп отырғандай Хадиша күліп жіберді. Иә, Шәкеннің әзілі сондай өткір болатын, бірақ соған ешкім ренжімейтін. Үлкендер қайта еркелетіп, қатарлары бірге әзілдесіп жүретін. Ал жастарға онымен бірге ойнау деген арман болатын. Нұрмұхан дәл айтып отыр, Шәкенмен партнер болу деген ғажап еді және өзі қалай әңгімелейді келістіріп...

	«Шәкен ағамен партнер болып бір-ақ спектакльде – «Отеллода» ойнадым, Яго болып. Шәкен аға ғажап партнер болатын. Партнер деген ең қымбатыңнан да қымбат адам. Өйткені артисті өсіретін де, өшіретін де партнер. Шәкен аға репетиция кезінде партнердің ішіндегісін суырып алатын, ал спектакль кезінде өзінің мысымен басып кететіні болатын.

	Спектакльде Ягоның әйелің саған адал емес деп, Оттеллоның құлағына құятын жері бар. Бір күні спектакльде мен сол жерін: Кассиомен көптен таныспын, Дездемона саған адал емес, сондай да сондай деп, құлағын бұрап жібердім. Сонда Отелло-Шәкен «О, жауыз! Мен оны өлтіремін!» деп, сатымен жоғары шығып бара жатып, құлайды. Құлағанда ғажап, аяғы көкте, басы жерде. Содан кейін менің «Шоқ, шоқ, шоқ...» деп басталатын сөзім бар.

	Бұл күні Отелло құлағаннан кейін жұрт дүрлігісіп, қол соғып, жуық арада тоқтайтын түрі көрінбеді. Менің сөзім айтылғанша Шәкен ағаның қозғалуына болмайды. Мен сөзімді айтайын десем, жұрт дүрлігіп басылар емес. Сонан плащымды орандым да сахнаның шетіне барып, жұрт қашан тынышталып, сөз айту мүмкін болар екен деп тұрдым. Шәкен аға әлгі аяғы көкте, басы жердегі қалпында сатыда жатыр.

	Сонан жұрт қашанға дейін қол соқсын, сахнада екі-ақ адам, біреуі өліп жатыр, біреуі тұр сорайып, біраздан кейін басылды. Мен де кезек тиіп, сөзімді айтып, репликамды айтып қасына келсем, Шәкен аға: «Әй, гүжілдек, қайда жүрсің? – деп сыбыр етті. Спектакль біткесін де: «Әй, гүжілдек, (ол кісі мені ылғи Гүжілдек дейтін), бұлай етуге болмайды ғой, жарайды, жарайды, түсінем, бірақ бұлай етуге болмайды» деп қайталап қойды. Паузаны сонша созғанымды айтқаны ғой. Шынында оным дұрыс болмады, бірақ жұрт дес бермейді ғой кейде.

	«Онысы рас», – деп ойлады Хадиша алыста қалған күндерге ойша саяхаттап. Дес бермегені өз алдына, жұрт кейде концертте отырғандай екілене қол соғып, спектакльді тоқтатып қоятын кезі болады. Әрине, соншама риза болғандары ғой, бірақ артистерге қалай әсер ететінін білсе ғой олар. Темп түседі, спектакльдің арқауы босайды, артистер репликасын бере алмай, бекерге қимылдай алмай, жаңадан сахнаға шығып жүргендер сасқалақтап айтар сөзін ұмытып қалады, ал жұрт мәз. Тәжірибелі, жанашыр партнер болса ештеңе білдірмей алып шығады, ал партнерің нашар болса өзінің де берекесі кетеді, спектакльдің де берекесін кетіреді».

	Бұл жерін Нұрмұхан жақсы айтты. Шәкен ғажап партнер болатын. Соншама жыл бірге жұмыс істеп, бірнеше спектакльде бірге ойнап жүріп, Шәкен туралы сұлу екен, әдемі екен дегенді естімепті Хадиша. Шәкен әдемі болмайтын. Беті шалбаршалбар, жас кезінің өзінде-ақ әжім түсе бастаған. Не қазақша, не европаша сұлу жігіт деген өлшемге келмейтін. Бірақ Шәкен құдай жаратқан артист болатын. Ол қазір ғана Шәкен, Хадиша, Қапан, Сәбира болып аман-түгел сұрасып, әзілдесіп тұрады да, сахнаға шыға сала репетицияға кіріскенде мүлдем басқа кейіпке айналып жүре береді. Ішкі тәртібі, образға енудегі әсерлілігі, ерік-қиялы соншалықты күшті болатын. Бір ғажабы сүйкімді, жағымды образды ойнап жүрсе өзі де сұлу, сүйкімсіз құбыжық адамды ойнап жүрсе өзі де бейшара, жағымсыз болып көрінетін. Ол гриммен емес, ішкі жанынан, бояудың арғы жағынан бір сәуле таралып тұратын. Сондықтан да айтып жүрген сөзіне мимикасы, жүріс-тұрысы қосылып тұтас шынайы бейне жасалатын. Бұл барлық артистен талап етілетін қасиет. Бірақ біреулер оны оқу, тәжірибе арқылы артистікпен жасайды. Ал Шәкен ерекше табиғилықпен, жанымен жасайды. Сондықтан партнерін де еліктіріп, өзі көтерілген биікке тартып әкетеді, сөйтіп оған көп жеңілдік жасайды. «Отеллода» Ягоның сөзіне ерген Отелло, өлердей сүйе тұрып, қызғанышқа шыдай алмай Дездемонаны өлтіріп алып, зарлап жылайды. Өзі де қап-қара болып гримделіп алған, істеген ісі де қап-қара, бүкіл бетінде көзінің ағы ғана жылтырап көрініп, одан тарам-тарам болып жас ағып отырған Отеллоның қарлыға зарлаған үнін естігенде Дездемона-Шолпанды шынымен өлтіріп тастаған екен деп тұла бойың тітіркеніп, төбе шашың тік тұратын. Сонда Эмилия-Хадиша «О, қуарған мавр, жазықсыз өлтірдің оны, зауал келсін саған, қарғыс атсын сені...» деп қарғай бастайды.

	Бір күні спектакль біткен соң Шәкен: «Хадиша, бүгінгідей қарғайтын болсаң, бұдан кейін Дездемонаны өлтірмеймін», – деп мәлімдеді.

	– Неге?

	– Құдай сақтасын, ана қарғысыңның үштен бірі періштенің құлағына шалынса менің тұқым-тұқиянымнан түк қалмас.

	– Ой, қойшы, ылғи осылай әзілдеп жүреді екенсің. Әуелі Шәкеннің қалыпты әзілі ғой деп, шығарып салма жауап бере бастаған Хадиша, оның сөзінің мағынасына ой жіберіп, шошып кетті де:

	– Ой, Шәкен, сөзінің өзі сондай ғой, мен ештеңе қосқан жоқпын, – деп абыржып қалды. Сол кезде ғана Шәкен «Иә, манадан бергім әзілім еді» дегендей қарқылдап күліп жіберді.

	– Әрине, өзінің сөзі. Бірақ оны Бөкеева айтқанда шынымен бәрінен түңіліп, өзіңе өзің қол жұмсағың келеді. Нағыз актриса жасаған образ деген солай болады. Ғажап! Құттықтаймын!

	– Шынымен сондай жақсы шықты ма?

	– Ғажап шықты. Класс деген класс қой. Сенің зарлағанынды естіп Шолпанның атып тұрмағанына таңым бар, – деп сөз аяғын тағы да әзілге айналдырып, өзінің гримуборныйына қарай жүре берді.

	– «Өліп қалмағанда» шынында атып тұратын едім, – деп гримін сүрте бастаған Шолпан да қостады.

	Әй, шіркін, Шәкен сондай партнер еді ғой. Онысын Нұрмұхан жақсы айтты. Ал Нұрмұханның өзі қандай партнер еді? Иә, Бөкеева, төрт құбыласы түгел адам болмайды ғой, сенің де «әттеген-ай» деген кездерің бар шығар, бірақ актриса ретінде қазақ театрының ғажап кезеңінде көшбасында болғаныңды мақтан етуің керек.

	Хадиша өзі де байқамай ой желісін қуалап сона-а-ау жылдарға қайтып оралды. Жарты сағатқа жетер-жетпес уақыт көрсетілген шағын фильм көптеген жайлары еске түсіріп жіберді.

	Соларға кейін қайырылып қарап тұрып, көптеген жайларды мүлде басқаша бағалайды екенсің. Әрине, сол уақытында, бұдан ондаған жылдар бұрын, кейбір жағдайлардың ауыр тигені рас. Уақыт бәріне емші деген. Қазір қарап отырса, соншалықты таусылатындай ештеңе жоқ екен. Товстоногов айтқандай театрда қырғи-қабақтық болмайды. Тек қана бір спектакльді қойғанда режиссер бір актерлерді қатыстырады, бұл кезде режиссер осы актерлерді ерекше жақсы көреді деген пікір тарайды. Ал келесі спектакльде ол басқа актерлерді қатыстырады, ол кезде осыларды жақсы көретін болып шығады. Бар болғаны сол-ақ, бұл театр ғой.

	Ал актерге мінез керек. Ке-е-рре-ек! Мінез болмаса характер де болмайды, образ да тумайды. Тек сол мінезді қай жерде, қандай жағдайда көрсету керек? Мәселе сонда ғой. Артық қыламын деп тыртық қылып жүрсе. Сосын өзіңнің сеніміңді қорғаймын деген азаматтық мінез бен менің қалауым солай деген көңіл күйдің мінезі тағы басқа: «Әй, балақан-ай, босқа арандадың ғой, тыңдамай». Хадиша елегізіп жан-жағына қарады. Өзінің даусын өзі анық естігендей болды. Бірақ ішкі ойы екенін түсінген кезде ғана, е, бәсе, не көрініпті өзімен өзі сөйлесіп деп, әлгі үзіліп кеткен ойдың арқауын іздей бастады. Иә, мінезден шығады бәрі...

	Сол көркемдік кеңес бәріне де қиын тиді. Кеңес болғанда, Хадишаның бір шәкірті Баянды ойнамақшы болып, соны көркемдік кеңеске көрсеткен екен. Алдында айтқан Ләйлаға:

	«Баян – қазақтың ұлттық театрының төрт героинясының бірі. Оған іші бар, түрі бар, ақылы бар, талантты жас актрисалар керек. Сенің анти Баяның көп, балам, сен үшін қорқам, тұра алмастай таяқ жеп қалуың мүмкін», – деп құлақ аспады. «Әзірбайжан ағай рұхсат етті, Тілектес ағамен (Қозыны ойнайтын партнері) бірталай жұмыс істедік, сіз бір-екі қарап жіберіңіз, деп болмады. Сонан соң үш-төрт рет қарап: тек дауыспен махаббатты беруге болмайды, Баянның аңсағаны таза мәлдір махаббат, Қозы, оған жетер жолда кедергілер көп, солармен күресе білсең, психологиясын, тағдырын түсіне білсең, әр сахнада әртүрлі мақсаты бар, соны орындай білсең», – деп ескерткен.

	Әрине, Ләйләнің де Баянға жетпей жатқан жерлері көп. Бірақ көркемдік кеңес те мүдде басқа жаққа лағып кетті.

	«Тәлімгерлер кеңесінің төрайымы менмін, неге маған көрсетпейді, неге ақылдаспайды? Мен бұған жол бермеймін, жұрт көкірегін көтермесін, басынбасын...» деп Сәбира айқайға басты. «Үш жылдан бері төрайымсың, бірақ жас артистермен араласқан жоқсың, кім не істеп жүр білмейсің, сенікі дұрыс емес», – деп Әзірбайжан кірісіп еді, оған да айғайлап тастады. Мәселе Ләйланың Баянына емес, Бөкееваға, соның шәкірттерінің роль алғанына қатысты сияқты болды. Бірақ қандай себеппен соншалықты үлкен әңгіме қозғалды, ол жері түсініксіз қалды. Хадиша кеңесте сөйлемеді. Шәкіртін ақтамады да, күні бұрын ескертіп едім деп ештеңе түсіндірмеді де. Бірақ сөйлемегені құрысын үш күн бойы ұйықтай алмады. Ләйланы аяды, әлі пісіп жетпеген жұмысты алып-ұшып сахнаға шығарған жауапсыздығы үшін ренжіді де. Сәбираға да жыны келді, атақ-дәрежелері тең, театрдағы орындары қатар, қайта ол жүріп тұрған репертуарға көп қатысады, көрермен екеуіне де ортақ, соған қарамастан бала-шағаның алдына не деген ұстамсыздық! Жаратпаса жаратпасын, бұларды зорлап бір жерге қамап қойып жатқан жоқ, тіпті қалмаса сөйлеспейақ қойсын, құдайға шүкір, театрда екеуімен де ашық-жарқын сөйлесетін адамдар табылады. Бірақ шәкірттерінің бетінен қайтарып аяқтан шалу деген... түсініксіз. Жоқ, өзі былай жаман адам емес, жастарға қамқор болып, ақыл-кеңесін айтып жүретінін талай естіген. Тек Хадиша десе жыны бар. Рольге таласатын қисын жоқ, екеуі екі бағыттағы актриса, алда-жалда бір рольге бекітіле қалса, репитицияға, сахнадағы кезекке таласып жатқан Хадиша жоқ, көп жасағыр көрермен екеуіне де риза. Сонда бұл не? Мінез бе?! Кімнің игілігіне қызмет ететін мінез?

	– Енді ауа райы туралы мәліметті естеріңізге саламыз.

	Ә! Е-е, манағы хабар аяқталып, басқа хабардың алдындағы жарнама, ауа райы мәліметтері екен ғой. Хадиша бірінен бірі туған ой жетегінде хабардың қалай аяқталғанын да аңғармай қалды. Бәрі Нұрмұханның партнер жайлы сөзінен таралып кетті. Нұрмұханның өзі қандай партнер еді?! Қазақ театрында ондай мәдениетті, білімді, пластичный, контактный артист жоқ деуге болады. Шынында жоқ. Хадиша онымен 15 спектакльде партнер болып ойнады, сондықтан сенімді түрде айта алады. Нұрмұханның тереңдігі, өнерді бағалауы, әрбір образға дайындалуы тіпті әрбір спектакльге дайындалуы өзінше бір театр болатын. Шәкен «Эмилияның қарғысынан қорқамын» деп әзілдейді. Ал Хадиша Нұрмұханның Ягосынан шынымен қорқатын. Оның ішкі қуаты мен суреткерлігінің күштілігі соншалық, бір образды әр спектакльде әртүрлі ойнайтын. Ойнайды деу дұрыс болмас. Ол сол тұлғамен бірігіп кететін. Нұрмұхан қайсы, кейіпкер қайсы, күнде көріп жүрген өздері шатасып қалатын. Шатасып деген де дұрыстау болмас, актеробразды мүлде танымай қалатын. Хадишаның өзі де жоғары дәрежелі жақсы мектептен өткен актриса, біршама табыстары да бар, соған қарамастан Нұрмұханның Ягосымен кездескенде ылғи тітіркеніп қалатын кезі болатын. Спектакльдің премьерасында, тапсыруында, кейін репертуарда жүргенде де өзінің күнде көріп жүрген күйеуін («Отеллода» Яго-Жантурин мен Эмилия-Бөкеева ерлі-зайыпты адамдар) кенет басқа біреумен алмастырып қойғандай күй кешетін. Қол орамалмен өтетін көріністе дүниенің бәрін өртеп жіберетіндей ызамен және соған құдіреті жететіндей сезіммен өзіне, яғни Эмилияға карай қадам басқан Яго-Нұрмұханға қарап тұрып қорыққаннан қимылдай алмай қалатын. Сөйтіп тұрып «мынаның қолына түскенше ажал келсін маған» деп тілейтін. Сахнада бұл қас-қағым көрініс. Осы сәтте көрермендер дем алмай қалатындай тым-тырыс болады, сірә, осы қорқыныш оларға да берілетін болса керек. Сонан соң дүр-р етіп қол соғылады. Сол қол шапалақтау Хадиша-Эмилияны да сахнаға қайта әкеледі... әрі қарай спектакль қалыбымен жүре береді. Әр спектакль сайын солай. Бір ғажабы спектакль болатын күні Нұрмұханның өзі: «қорықпаңыз, бұл театр ғой», – деп әзілдеп қояды. Бірақ спектакль кезінде бәрі қайталанады, бір сәтте сахнада сұмдық қорқыныш үстемдік алады. Соны Хадиша түсіндіріп бере алмайтын.

	Көп жыл өткенде, Нұрмұхан дүниеден көшкен соң, 1997 жылы «Атамұра» баспасынан ол жайлы естеліктер жинағы шықты. Хадишаның өзінің де кішкентай пікірі жүр ішінде. Сол кітапты оқып отырып, мәскеулік сыншы Михаил Рогожиннің мақаласынан баяғыда өзі таппаған жауапты оқыды. «Оның (Жантуриннің) әрбір елеулі еңбегі тек қана актердің жеңісі емес, қазақ театрындағы актер шеберлігін қалыптастырудың жетістігі ретінде көрінеді. Сондай жұмыстардың бірі – Яго болды». Оны мәскеуліктер М.Әуезов атындағы Қазақтың академиялық драма театрының гастролі кезінде көрген болуы керек.

	Спектакльді талқылау кезінде сыншы Е.Сурков: «Бұл... соншалықты қызғылықты Яго, мүмкін, мен көргендердің ішіндегі ең қызғылықтысы болар, – осынау безбүйрек, бетпақ, соншалықты тапқыр, соншалықты белсенді және жойқын басқыншы, әсіресе, көрерменмен бетпе-бет қалған кезде, яғни ойланған кездерінде, өте қызықты. Өткен гастрольдер кезінде осы рольде байқалған шамалы салқындық, аздаған бейтараптық, бұл жолы Ягоның шындығы кез келген адамгершіліктен күшті деген мәселені шешу кезінде сұмдық әзәзілдік күшке ауысқан.

	Жантурин бұл рольде біздікілердің ешқайсының қолынан келмегенді ойнайды. Оленин де, Васадзе де, бәрі де менің есімде. Бірақ Жантурин Ягоның философиясын көрерменді таңқалдыратын, есінен тандыратын алғышартқа айналдыра алған», – деп анықтайды.

	Жантурин үшін басты мәселе – Ягоның соншама уақыт көпшіліктің сүйіктісі есебінде болуы емес, қалыптан тыс – Яго неге қаныпезер болып шықты деген сұрақ. Актер ең алдымен Шекспир геройының табиғи мінезін айқындап алады. Жантуриннің Ягосы кәсіпқой сарбаз емес, ол жолы болғыш жігіттерге тән бүкіл «адамгершілік» қасиеттерін бойына сіңірген кәсіпқой қарақшы. Бірақ оның қарақшылық қалыбы қарақшылық «романтикамен» біте қайнасып кеткен. Сондықтан Яго тартымды да қызықты. Ол сахнаға шыққанда бәрі қайнап, қозғалысқа келіп, бәрі оның құдіретіне бағынады. Жантуриннің Ягосы өзінің «философиясын», кісілік қалыбын ешқашан ешкімнен жасырған емес, бірақ ол қалыбы әлдебір сырты жылтырақ қабықпен, сүйкімді арсыздықпен, дөрекілеу солдат әзілдерімен қапталған болатын. Мұндай достың болмысын анықтау тек қана Отеллоға емес, көрерменге де күрделірек тиді. Өзіне сенімділігі, күші мен қайраты, еріксіз баурап алатын сүйкімділігі, кезі келгенге дейін оның жыртқыштық болмысын жасырып, бейқам қабылдауға жағдай жасады. Жантурин өз кейіпкерін бейнелеуде айшықты бояуларды аямады. Яго өз басына қалыптасқан философия мен қылмыстық күштердің қуатын тоғыстыра білді».

	Міне, Сурковы бар, Рогожині бар, театр сыншылары түптүсінікті етіп талдап беріпті. Ал Хадиша оны спектакль сайын өзінен өзі сұраумен болатын. Сүйтсе Нұрмұхан Ягоның философиясы мен көрерменге әсер етерлік қылмысты күштердің қуатын бір жерге тоғыстыра білген екен. Соншалықты қарапайым. Бірақ актер үшін ол қарапайымдылық қалай келді? Оны Нұрмұханның өзі ғана біледі.

	Хадиша Нұрмұханмен бірге ойнаған «Таң алдындағы махаббат», «Фархад-Шырын», «Асауға-тұсау», «Күншілдік», «Шоқан Уәлиханов», «Үйлену», «Төртінші», «Абай», «Елеусіз қалған есіл ер», «Сәуле», «Шығыстағы бір бейбақ» спектакльдерінің қай-қайсысын да сағына еске алады. Әсіресе, «Фархад-Шырын», «Сәуле», «Елеусіз қалған есіл ер» екеуінің актерлік өмірлерінде бетбұрыстық, жаңа сатыға көтерілген спектакльдер еді. Бұлардағы характерлер, оқиға шиеленісуі, адам тағдырында қоғамның алатын орыны мен қоғам өмірінде адамның алатын орыны жайлы толғаныстар қандай актердің де армандайтын жұмыстары еді.

	Мүмкін, сондықтан да Нұрмұханның бақталастары көп болған шығар. Оның үстіне өзінің тәкаппар, тәуелсіз, шыншыл мінезі қосылды. Ондай мінезбен және талантпен актер болу қиын. Актер – тәуелді мамандық, режиссерге тәуелді, драматургке тәуелді, ой тәңірім-ай, репетиция кезінде ассистентке де тәуелдісің. Сахнаға көрсетілген уақыттан ерте шығуы болмайды, кеш шығуға болмайды, олай жүрме, мизансценада жоқ... Тек соның бәрін спектакль сахнаға шығып, көрермен дуылдата қол соғып, құшағың гүлге толып тұрғанда ұмытып кетесің. Ертеңіне бәрін қайтадан бастайсың.

	Иә, Бөкеева, сенде арман жоқ, деді Хадиша өзіне өзі іштей. Қандай авторларың болды? Әуезов, Мүсірепов, Мұқанов, Тәжібаев, Хикмет, Ахтанов, Әбішев... Қандай партнерлерің болды? Қаллеки, Ел-ағаң, «пұшығым» дейтін Сер-ағаң, Шәкен, Нұрмұхан... Бір Нұрмұханның өзі тұтас бір дәуір ғой! Ал қандай режиссерларың болды? Завадский, Товстоногов, Бибиков, Пыжова, Гольдблат, Мадиевский, Мәмбетов...

	Режиссерлар Хадишаның актрисалығына қоса адам ретінде де қатты сыйлап, ерекше ілтипат көрсететін. Оның сырттай тұйық, қатқылдау көрінгенімен жаны жұмсақ, нәзік адам екенін түсінгендіктен орынды жерінде комплимент айтып, атаулы күндерде ескеріп жүретін.

	«Уважаемая, Хадиша Букеева! Сердечно поздравляю Вас с премьерой «Көңілдестер» и открытием сезона! Желаю больших успехов в театре и кино!»

	А.Мадиевский. 3.10.63.»

	«Уважаемая Хадиша Букеева! От всей души поздравляю Вас с премьерой «Отелло» и прекрасным исполнением Эмилии! Желаю больших, больших успехов!

	А.Мадиевский. 28.3.64.»

	«Министерство культуры СССР. Кремлевский театр, Букеевой! Поздравляем с премьерой на сцене Кремлевского театра.

	А. Мадиевский, А. Мамбетов, В. Чарномский, А. Джубаншалиев, П. Кабахов» деген телеграммалар сол ілтипаттың айғағы. Осындай сыйластық Хадишаға да қанат бітіріп, сол сенімге, құрметке лайық болсам деп жүреді. Бұл тіпті, қарапайым мәдениеттіліктің белгісі. Театр – ұжымдық жұмыс, мұнда қалай болғанда да адамдар бір-бірімен түсінісе сыйласып жұмыс істеуі керек. Әйтпесе, тұтас жұмыс шықпайды.

	Сондай сыйластықта, шығармашылық түсіністікте жұмыс істеген Мойсей Яковлевич Гольдблат Алматыдан көшіп кеткенде Хадиша қатты қынжылды. Жақсы режиссер болуымен қоса ол жақсы дос еді. Хадишаның мінезін жақсы білгендіктен, алыстан болса да жанашырлықпен хат жазып тұратын.

	«Сүйікті Хадиша!

	Менің жауабым соншалықты кешігіп жатыр, өйткені біздің денсаулығымыз әлі ойдағыдай болмай тұр. Климаттың күрт ауысуы да әсер ететін болса керек. Теңіз жағасында болған кезде тәптәуір сияқты едік, қалаға келген соң қайтадан жатып қалып, енді ғана бас көтере бастадық.

	Пәтеріміз жөнделгеннен кейін әжептеуір болып шыға келді, осындағы таныс ригалықтар біздің жиһаз жөніндегі талғамымызға риза болып жатыр. Пәтер демекші, біз сіздердің жайлырақ пәтер алғандарыңызды естіп, қатты қуандық. Құттықтаймыз!

	Енді негізгі мәселеге көшейін: Сіздің хатыңыздан Құрманбек сіздің театрға бас режиссер болып тағайындалды деп түсіндім, естіген жоқ едім, құттықтаймын! Ол да, Шолпан да осы күнге дейін бір хабарласқан емес. Шолпанға өкпелемеймін, білемін ғой оны. Ал Құрманбекке менен кеңес сұрау зиян болмас еді. Менің кеңестерімнің көп пайдасы болатынын ол жақсы біледі. Бірақ бүкіл репертуарды жас героиняға арнап құратын болса, ол үлкен қателік жасайды. Ал Сіз, Хадиша, жолдан бекер шығасыз. Егер театр үшін сіздің қандай қымбат екеніңізді олардың өздері түсінбейтін болса, шығармашылық мүддеңізді қорғауға өзіңіз шығуыңыз керек. Бөкеева сияқты актриса кез келген театрдан табыла бермейтінін олар білуі керек (комплимент есебінде жазып отыр демеңіз, бұл маған тән емес). Жылдық репертуарды бекіткенде Сіз үшін бір теманы алуын талап етіңіз. Ол Леди Макбет немесе Нора, әйтеуір классикадан бірдеңе болсын.

	Сөз соңында менен үлгі алмай, жауапты тезірек жазыңыз деп өтінемін. Менің театрдағы жаңалықтарды, қандай жетістіктер барын, кім не қойып жатыр, тағы сондай-сондайларды толық білгім келеді. Әдебиет бөлімін кім басқарады? Қорықпаңыз, жазуыңыз үшін ренжімеймін, мәселе түрінде емес, мазмұнында.

	Байғалиға айтыңыз, Ева Исааковна екеуміз ол туралы да Сіз жайлы айтқандай сағынышпен әңгімелеп отырмыз. Ұлдарыңыз қалай өсіп келеді?

	М. Гольдблат.»

	«Сүйікті Хадиша!

	Ева Исааковнаның жоқтығы және «Шие бағын» шығару үшін қарбалас жұмыс менің жауабымды кешіктіріп жатыр.

	Бірақ Сіз бұл үшін ренжімессіз деген сенімдемін, сырттай өте салмақты әрі қатал көрінгенмен, Сіздің өте мейірімді екеніңізді білемін.

	Жиірек жазып, сіздің театрдағы барлық жаңалықтарды хабарлап тұрыңыз, тіпті ол жаңалықтар соншалықты қуанышты болмаса да, театр туралы мағлұмат береді ғой. Ал ол театрдың мен үшін өте маңызды екенін сіз білесіз. Ахтанов жаңа пъесасын оқыды ма? Ұнады ма? Хусайыновтың пъесасын қабылдадыңдар ма? Мүсіреповтың пьесасы қалай өтті? Жақын арада қандай жаңа жұмысыңыз бар? Сіз үшін шамалап болса да режиссерлік-педагогтік жұмыспен айналысатын уақыт жетті деп ойламайсыз ба ? Әйтпесе жас актерлердің келесі ұрпағын кім тәрбиелейді, Тоқпанов па?

	Байғали келді ме? Ол вагон толы жақсы әсер алып келген болар. Қандай бақытты!

	Көршілерде, орыс театрында хал қандай? Олардың бас режиссері, директоры кім? Репертуары қалай?

	Байғалиға, Шолпанға, Сәбираға, әрине, тентек Ыдырысқа да шын жүректен тілектес сәлемімді жеткізіңіз.

	Құрметпен, М.Гольдблат.»

	«Сүйікті Хадиша!

	Біріншіден, Хусайыновтың пьесасындағы табысыңызбен құттықтаймын! Оның қандай роль екенін білгім келеді. Характерлік пе? Героикалық па? Жас па? Екіншіден баспасөзде пікір айтылды ма? Кім жазды? Ғалымжанованың мақтағаны өте жақсы, өйткені ол актер жұмысы жайлы Алматының көптеген рецензенттерінен артық біледі.

	«Айманның« премьерасы қалай өтті?Ахтановтың пьесасынан не хабар? Байсейітовтың пьесасын қалай деп шештіңдер, қабылдадыңдар ма? Орыс театрында қандай премьералар бар?

	Актерлермен жұмыс туралы айтсаңыз, мен оны өте жақсы көремін. Бірақ бұл екі жақтан бірдей болу керек, актер де режиссермен жұмыс істеуге құлшынып тұру керек. Мұндай екі жақты құлшыныс болған жағдайда қандай табыстарға жетуге болатынын Рига театрының артистерімен жұмыс істегенде тағы көзім жетті.

	Театрда шындық жоқ деп жазасыз. Қапаланбаңыз, бұл тек қана сендерде емес! Өкінішке қарай, бұл аурумен әлі көптеген театрлар ауырады. Көркемдік, актерлік шындыққа жету үшін, сол шындықты тұрмысқа енгізу керек деген қарапайым ақиқатты театр адамдары қалайша түсінбейді? Шындықты «ойнауға» болмайды, шыншыл болу керек және тек қана сахнада емес, қоғамдық, тіпті үй-ішілік тұрмысында да. Станиславский мұрасының ең құндылығы да осында және театрдың саналы адамдары осы бағытта жұмыс істеуі керек. Бұл мәселе жөнінде, Хадиша, сіз де жақсылап ойлауыңыз керек, қаласаңыз да, қаламасаңыз да, театр тағдыры үшін Сіз де жауап бересіз.

	М. Гольдблат.»

	«Сүйікті Хадиша!

	...Енді «Шие бағына» көшейін... Шынымды айтсам, Қазақстанда жұмыс істеген бүкіл өмірімде мұндай табысқа жетіп көрген жоқпын. Ригада шығатын бес газеттің төртеуі қуанышты пікір жазды. Бір газетті Сізге жіберіп отырмын, қалғандары латыш тілінде. Спектакльдің кассалық табысы да жақсы. Бірақ мен үшін ең қанағаттанарлығы – мені мен актерлер арасындағы тамаша түсіністік болды.

	Латвияның мәдениет министрі көптеген құлаққа жағымды пікірлер айтып, «Шие бағы» театрдың соңғы жылдардағы жұмысының орнын толтырады деп сендірді.

	Бірінші жұмыс үшін жаман нәтиже емес қой.

	Өзім туралы жетеді. Енді Сізге келейік. Колыңыз қалай, ауырмай ма? Екіншіден театрда не жаңалық? Шаяхметтің, Ахтановтың пьесалары қалай? Студия не болды? Көрерменнің келуі қалай? Театрдың жаңа ғимаратының құрылысы қалай жүріп жатыр? Шынымен 40-жылдыққа дайын бола ма?

	Портнов қалай? Ол бұрынғысынша екі театрдың да директоры ма, әлде тек орыс театрынікі ме?

	Менің досым Байғалидің халі қалай? Батысқа сапарға шығуы мүмкін деп жазып едіңіз, барды ма? Өзіңіз қазір не істеп жүрсіз?..

	Құрметпен, М.Гольдблат».

	Әр жылдарда, әр кезеңде жазылған хаттар. Хадишаның өзіне, театрға деген қаншалықты жанашырлық жатыр. Сонымен бірге шын достық көңіл, нағыз маманның кеңесі, түсінуі өзіңе өзіңнің құрметпен қарауыңа себеп болады екен. Өзің көптің бірі болғанмен, ортақ істе өз орныңды белгілеуің керек, сөйтіп жалпы іске көмегінді тигізуің керек дегенді, Моисей елеусіздеу ғана жеткізіп отыр. Бірақ Хадишадан үлкен белсенділік шыға қоймайтынын өзі де сезіп отырса керек.

	Адамның табиғатында жоқ зат біреудің талап етуімен немесе өтінуімен пайда бола қоймайды ғой. Хадишаның табиғатында жоқ күрескерлікті бұл хаттар да, Моисей Яковлевичтің табанды талабы да тудыра қоймады. Бірақ бұл хаттардағы пікір өзін актриса ретінде түсінетін режиссердің жанашырлығы ретінде көп қолдау көрсетті.

	«...Қырғыздағы гастроль қалай өтті?

	Хадиша! Сіздің басыңқы көңіл күйіңізді байқап қынжылып қалдым. Неге сонша ұнжұрғаңыз түсіп кеткен? Сіз үлкен болашағы бар актрисасыз және айтарыңыз әлі мол, мен сіздің ғажап талантыңызға сенемін. Сіздің көзге мақтағанды ұнатпайтыныңызды білемін, бірақ хаттағы сөзге ренжімессіз. Сіз міндетті түрде Нораны, Леди Макбетті, «Үш ағайынды қыздағы» Машаны ойнауыңыз керек. Егер театр әкімшілігінде тұрған адамдардың өзі білмейтін болса, мәселені өзіңіз қолға алуыңыз керек. Қорықпаңыз, оны ешкім де кінәлай алмайды. Мен сізді жақсы білемін және Бөкеева бейнесінде Қазақстанның теңдессіз трагедиялық актрисасы бар екенін кез келген дәрежеде дәлелдей аламын және замандастар бейнесін жасауға соншалықты жігермен күресуіңіз керек деп есептеймін. Әрине, бұл драматургтарға байланысты. Ендеше талап етіңіз. Сізге арнап пьеса жазсын, драматургтардың қыр соңынан қалмаңыз. Мұны Ғабит пен Әбділдадан өтінген жөн. Маза бермеңіз.

	Режиссерлық коллегиядағы жұмысыңыз жөнінде Сіздің бейтараптығыңызды тіпті де құптамаймын. Шынында да, бүкіл басшылықты және театрдың көркемдік тағдырын бір адамның қолына беріп қоюға болмайды ғой. «Фархадты» қалпына келтіргендері дұрыс болған. Спектакль қалай шықты? Декорация ше? Көпшілік сахна қалай? Әрине, гастрольді «Аханнан» бастағандары дұрыс болмаған, бірақ бұл жерге Айманов араласқан шығар.

	21. ҮШ.59. Гольдблат.»

	«Сүйікті Хадиша!

	Москваға келіп тұрып, бізге соқпай кеткеніңіз үшін сөгіс жариялаймын.

	Сіздің сөзіңізді Ғалымжанованың мақтағанына мен таңқалмаймын. Жиналыстар мен мәжілістерде батыл сөйлеңіз деп мен сізге баяғыдан айтып жүрмін, бірақ мәселенің қиындығы сіздің соншалықты қорқақтығыңыз бен аздаған жалқаулығыңызда.

	Москвада Ольга Ивановна (Пыжова) мен Борис Владимировичке (Бибиков) кездескеніңіз үшін өте қуаныштымын. Олар өте сүйкімді адамдар, театрдың үлкен жанашырлары және ұлттық өнердің шынайы достары. Егер олар хат жаза қалса, міндетті түрде жауап қайтарамын.

	Ғалымжанова дұрыс айтады, ол мені кетпеңіз деп үгіттеген болатын, бірақ театрдағы жағдайды жөндеу үшін ештеңе істей алмады, көріп отырсыз, әлі ешкім ештеңе істей алмай отыр. Құрманбек аңқау адам, мен жөнінде оңбағандыққа барған адамдар бір-екі жылдан кейін оның өзіне соны істейді және қазір солар үшін жанын салып жүргеніне қарамастан театрдан кетуіне тура келетінін ңазір түсінбей отыр. Ал қазір театрдың көркемдік беделі есебінен жақсы атты көрініп, рольді оңды-солды үлестіре бастауы өзіне де, театрға да зиянын тигізеді.

	Ахтановтың театрға әдеби меңгеруші болып барғаны да, Сіз үшін пьеса жазғаны да жігіттік болған.

	1959. ГОЛЬДБЛАТ.»

	Оның айтқаны келді. Бір қисыны кеткен нәрсені жамау оңай емес. Ал театр жағдайы ежелден белгілі. Жас театр болсын, жасамыс театр болсын, оның өз дәрежесінде табысы, сәтсіздігі, қызғанышы, бақталастығы, бәсекесі болмай тұрмайды. Мәселе оның қалай өрбіп, қалай дамуында. Оның табиғатын түсінетін әрі өнерге жаны ашитын басшы болса, өнер мүддесін жоғары қояды да, біраз пышылдатып-пышылдатып баса қояды. Сонан соң келесі пыш-пышқа дейін жұмыс жүріп береді. Оған қауқары жетпейтін басшы болса, ұзын арқау, кең тұсау дегендей, ілініп-салынып пышылдай береді. Қазақтың өзім жемесем, өзгеге де жегізбеймін деген мінезімен ондайдың басыла қоюы қиын-ақ. Ішінде қазақ театр өнеріндегі де жаңа ізденістердің, бетбұрыстардың, табыстардың, қарама-қарсы пікірталас тудырған айтыстардың кезеңі болатын. Кеңес Одағы деген үлкен мемлекеттік театр өнерінде жаңа кезең басталған. Бұл режиссердің спектакльді талдауына да, көрерменнің театрды қабылдауына да, артистердің ойынына да, классика мен қазіргі заман пьесаларын қай тұрғыдан қою керек деген мәселеге де тікелей қатысты еді. Жалпы театрдагы драматург, режиссер, актер деген үштағанның бірлігі өзгермегенмен, олардың арасалмағы әр кезде ауытқып тұратын. Бір кездерде драматургия күшті, бір кезенде режиссерлік басым, бір кезенде салмақ артистерге түседі. Шартты тұрғыдан қарағанда бұларды қазақ театры да басынан кешірді. Тумысынан шешен, сөз сайысына жақын, ауызекі әзілге мықты, тұрмысының өзінде театрдың элементтері бар қазақтың театрын тума талант (самородок) артистер ашты. Қалибек Қуанышбаев, Елубай Өмірзақов, Серәлі Қожамқұлов, Әміре Қашаубаев, Иса Байзақовтардың әрқайсысы бір-бір театрдың міндетін атқарған. Олардың ізін ала келген Құрманбек Жандарбеков, Зура Атабаева, Күләш Байсейітова, Қанабек Байсейітов, Шәкен Айманов, Рақия Қойшыбаевалардың өнері халыққа таныс-бейтаныстығымен қымбат та қызықты болып, белгілі бір дәрежеде театр көрерменін қалыптастыруға әсер етті. Кәдімгі екеуара әңгімені, екінің бірі салатын әнді, тіпті ақсақалдар алқасына салатын билер сотының өзін белгілі бір жүйеге түсіріп, қауымға үлгі-өнеге боларлық сөзді тәртіппен, кезекпен айтқызғанда алатын әсер, үйренетін сабақ, жиренетін әдет әлдеқайда айшықты көрінеді екен.

	Отызыншы жылдардағы қазақ көрермені Николай Васильевич Гогольдің «Театр – нөпір халықпен бір мезгілде тілдесуге мүмкіндік беретін ең қуатты мінбер» дегенін де, Алексей Толстойдың «Театр замандастар үшін ең күшті мінбер» дегенін де біле қоймаған шығар. Бірақ оның дәл солай екенін күнделікті «театр ойынына» деген ықыластарымен іс жүзінде көрсетіп берді.

	Алғашқы толқын артистердің табиғи өнері шарықтау шегіне жетіп, қазақ өнері ән мен биге, күйге сала-сала болып бөліне бастаған кезде сахнаға Мұхтар Әуезов бастаған қуатты драматургтар шықты, Қазақ театрының алғашқы күнінен бастап қолдап, жанашырлық білдірген, керегені бірге көтеріскен әдебиеттің алыптар тобы бір күндік науқандық тақырыптың шапанынан өсіп кеткен артистер үшін, талғамы биіктей бастаған көрермен үшін жаратылысында сан-салалы қазақ өнері үшін қабырғалы драматургияның іргетасын құя бастады. Мұхтар Әуезов, Сәбит Мұқанов, Ғабит Мүсіреповтер өздері арнайы пьеса жазып, әлемдік, орыстық драматургияның қазақ сахнасына жалпы алпысыншы жылдар одақтың театр өнеріндегі, оның лайық, қажет дегендерін аударып қана қоймай, Әбділда Тәжібаев, Әлжаппар Әбішевтерді осы бағытқа қызмет етуге баули бастады. Олардың ізін ала Тахауи Ахтанов, Қалтай Мұхаметжанов, Қапан Сатыбалдин, Қуандық Шаңғытбаевтар әдебиеттің осы бір ерекше саласында табандап жұмыс істей бастады.

	Алпысыншы жылдардағы қазақ театры осындай екі мықты арқауы бар өнер ұжымы болатын. Кеңес Одағы аталған байтақ елдің өнер бәсекесінде қазақтың театр өнері де өз орынын салмақты түрде талап ете алатын деңгейге келген. Театр өнеріндегі жаңа атау, жаңа леп «режиссерлік театр» деген соны соқпақ алда көрінетін. Бұған дейін театрда замандастар жайлы бір-екі спектакль қойған, дипломдық жұмысын Атырау (ол кезде Гурьев) облыстық театрында қорғаған жас режиссер Әзірбайжан Мәмбетовтің суреткерлік тағдыры қазақ театрының қара шаңырағымен осы кезеңде тоғысты.

	Әуезовтің «Айман-Шолпанын» кім қою керек деген мәселеде әжептеуір әңгіме көтеріліп, арнайы көркемдік кеңестің отырысында қаралды. Әуезовтің пьесасын қою абырой екені түсінікті, сонымен бірге ол жауапкершілігі зор жұмыс. Көркемдік кеңестің мүшелері – театрдың ақсақалдары, атақты артистерінің әрқайсысы «Айман-Шолпанның» ақ өлеңмен жазылғанын, ондағы мінездердің қазақи болмысы мен мұндалап тұрғанын, Мұхаңның шығармаларын қою үшін арқауы қазақ режиссер керек екенін баса айтып, мәселе болып отырған жас режиссер Әзірбайжан Мәмбетовке сеніп тапсыра қою қалай болар екен деген күдіктерін жасыра алмады. Әрі-сәрілеу күйді кенет Қожамқұлов бұзды. «Әй, Құрманбек, Қапан, осы отырған бәріміз де спектакль қойып көрдік. Біз осы театрды өзіміз құрдық, осында артист те болып көрдік, режиссер де болып көрдік, директор да болып көрдік, бірақ шамамызды өзіміз білеміз ғой. Жоғында амалсыздан қандай жүкті де жұмыла көтеруге тура келді. Енді арамызға мына бір бала оқу бітіріп келген екен, бір-екі жылдан бері көз алдымызда жұмыс істеп жүр, жаман емес сияқты. Енді осыған билікті беріп көрейік. Қашанға дейін жағаласа береміз. Тіпті бүлдіріп бара жатса отырмыз ғой, көріп алармыз» – деп кесіп айтты. Серағаңның беталды сөйлемейтінін, айтатын болса, өзінің анық көзі жеткенін, сенгенін айтатынын білетін әріптестері ендігі сөздің реті жоғын түсінді. Сонымен, жас режиссер «Жығылсаң – нардан жығыл» дегендей, Әуезовтің пьесасын батыл режиссерлік көзқараспен қолға алды.

	Театрға жас маман режиссердің келуінен Хадиша үлкен шығармашылық үміт күтті. Алғашқы қойған спектакльдерімен бірден көзге түскен режиссердің болашағынан үміт күту заңдылық еді. «Айман-Шолпаннан» кейін француз драматургы Лопе де Веганың «Шөп қорыған ит» деген пьесасын қойды. Сонымен театр Мәскеуге барып Кремль театрында өнер көрсетті.

	О! Ол күндер Хадишаның жадында бүгінгідей-ақ сайрап тұр. Қазір көзін жұмса, сол кезде Мәскеудің театр афишалары жапсырылатын тақталарындағы өз театрының жарнамасы ап-айқын елестейді.



	К 400-летию со дня рождения Лопе де Вега Ф. Лопе де Вега. пер. К.С. Тогузакова.



	СОБАКА НА СЕНЕ

	Ком-я в 3-х действ.

	Спектакль Казахского Государственного ордена Трудового Красного Знамени академического театра имени М.О. Ауэзова.

	Воскресенье 25 (утро и вечер) ноября Сезон 1962-1963г. Слово о творч. Лопе де Вега театровед Л. С. Поль. Действующие лица и исполнители:

	Диана – Х. Букеева, Ш. Жандарбекова

	Теодоро – И. Ногайбаев

	Марсела – Т. Тасыбекова

	Доротея – С. Кожакова

	Анарда – Р. Ауезбаева, Сексенбаева.

	Отавьо – Е. Умурзаков, К. Жаркимбаев

	Фабьо – Т. Жайлибеков, Р. Сейтметов

	Федерико – А. Жолымбетов, С. Оразбаев

	Людовико – А. Нурбеков.

	Рикардо – К. Кармысов

	Тристан – Суртубаев, Сыздыков

	Леонидо – Г. Сулейменов

	Антонелло – М. Мураталиев

	Фурьо – Г. Сулейменов

	Сельо – Е. Жайсанбаев

	Камелио – Г. Галиев.

	Спектакль ведет М.Жолтаев

	Режиссер-пост. А. Мамбетов

	Художник. Э.В. Чарномский

	Композитор О. А. Сандлер

	Дирижер И.Л. Рык

	Гл. режиссер театра А.Л. Мадиевский.



	Мұның алдында қарашаның 21 мен 23-де жаңадан қойылған «Абайды», 22 мен 24-де «Сәулені» көрсеткен. Осыдан төрт жыл бұрын Гогольдің «Үйлену», Шекспирдің «Асауға-тұсау», Мұқановтың «Шоқан Уәлиханов», Мүсіреповтің «Ақан серіАқтоқты», Тәжібаевтың «Жалғыз ағаш орман емес» спектакльдерімен келіп кеткен театрды мәскеуліктер өте жақсы қарсы алды. Жалпы Мәскеудің әр жанрды іздеп жүріп көретін жанашыр көрермені қайдан келген өнер ұжымы болса да ренжітпей қабылдайтыны белгілі. Театр сыншылары да, көрермендер де, әркімнің жеке таныстары да барлық спектакльге келіп, пікірлерін айтып, рецензияны қолма-қол жариялап, қаншалықты өсу барын, тақырыптың ауқымын, артистердің жетістігі мен кемшілігін атап көрсетіп, шын жанашырлық білдіреді. Бұл жағынан олардың мәдениеті кәдімгідей-ақ асып тұрады. Бұл жолы да Хадишаның шығармашылық жолын қадағалап көріп, жазып жүрген театр сыншылары, мәскеулік әріптестері арнайы құттықтап, болашақтағы жоспарлар жайлы сұрастырып, жалпы театрдың қазіргі бағыты жайлы әңгімелесіп, өздері де біраз мағлұмат беріп тастады. Жалпы театр өнерінің дамуы, бүгінгі күн тақырыбына жазылған пьесалардың қалыптасып қалған академиялық қалыпқа сыймай жататыны жайлы қызу пікірталастар да жүріп жатыр екен. Қанша дегенмен байтақ елдің астанасы емес пе, театр өнері бағытындағы бір-біріне мүдде кереғар пікірлерді де естіп, оқып, таңқалып қайтты. Сондай пікірталастарға Мәмбетовтің де өз ойын қосып, оған қазақстандық драматургтердің қарсы пікір білдіргенін бұрын да оқып жүрген. Бірақ сыншылармен әңгімелескеннен кейін жалпы театр өнерінде жаңа леп, өзгеше бағыт пайда бола бастағанын түсінгендей болды. Бұл жалпы театр атаулыға жетістік әкеле ме, осы жаңашыл деп жүрген жастардың бәрі бірдей өнерде жаңалық айта ма, айтпай ма, онысын Хадиша білмейді. Шынын айтқанда, мұндай мәселені ешқашан ойланып көрген жоқ-ты. Бұл актриса. Режиссер роль береді, ойнайды. Бермесе – күтіп жүреді. Репертуар таңдаудан, рольді бөлуден есеп жасау деген ойына да келмейтін. Режиссер әрбір актердің мүмкіндігін, спектакль үшін қажеттігін объективті түрде көреді, роль де солай бөлінеді дегенге имандай сеніп үйренген, басқаша болуы мүмкін-ау деген күдік болмайтын. Мәскеуліктерді тыңдап отырса, өзімен мүдделес актерлерді жинап, драматургке арнайы өтінішпен пьеса жаздырып, оны өзінше қойып жатқан, декорациясыз спектакль қойып жатқан, театрдың міндетін мүлде басқаша түсіндіремін дейтін режиссерлер шыға бастапты. Әсіресе, театр өнері әлдеқайда ертерек пайда болған Грузияда, Балтық жағалауы елдерінде жаңалықтар көп екен. Қысқасы, театр өнерінде жаңа толқын келе жатқан сияқты. Сол жаңа толқынның бір өкілі өз театрындағы Әзірбайжан Мәмбетов, алғашқы спектаклімен көрерменді де, театр сыншыларын да дүрліктіре келді. Жақсы мағынасында дүрліктірді. Ескінің бәрін жоққа шығарып, құртып жатқан ештеңесі жоқ, бірақ өзінің көзқарасын табандап дәлелдейді екен. Жастығы ма, әлде өзіне өзі сенімділігі ме, онысын білмеді.

	Әлде, Моисей Яковлевичтің қайта-қайта жазып, өзің үшін сөйле, айт, шығармашылығың үшін күрес деп жүргені, осындай лепті байқаған соң ба екен?

	Хадишадан күрескер шыға қоймады. Бірақ Мәскеуден біраз ой түйіп, жақсы әсерлер алып қайтты. Жыл қорытындысы да жаман емес. Үш премьера берді. Бәрі де театрда бірінші рет қойылып отыр. Француз классикасын ойнау кім-кімге де қызықты. Кәдімгі үй-ішілік көріністерден, театрдың өз тілімен айтқанда, тұрмыстық көріністерден соншалықты қызықты, соншалықты әсерлі, адамның бойында кездесетін неше түрлі мінездерді айшықты көрсететін француз комедиясы қазақ көрерменіне де өзінікіңдей бауыр баса қалды. Театрдан шыққан жастар спектакль кейіпкерлерінің сөзімен әзілдесіп бара жатқанын көргенде бойыңды ерекше қуаныш билейді. Жалпы қазақ әсершіл халық қой. Алғаш театр ашылған кездегі көрермендердің сахнадағы көріністерден әсерленіп неше түрлі күлкілі, кейде қауіпті жайлар туғызғанын алғашқы буын ерекше жылылықпен кешірімшіл түсіністікпен еске алып отырады. Ал музыкалық театрды ашқан «Айман-Шолпанның» әндерін үйреніп алған халық театрдан шыға бере көшені бастарына көтере әндетіп жөнелгенін опера театрының ақсақалдары жырдай қылып айтады. Сол сияқты әр кезеңнің көрермендерін әсерлендіргендей спектакльге халыктың ілтипаты қашан да жақсы. Көрерменді еліктірген қойылым кассаны да толтырады. Сондықтан «Шөп қорыған ит» артистерге де, бастықтарға да, көрерменге ұнаған спектакль болды және бұл спектакльде Хадиша театрға жаңадан келген бір топ жастармен партнер болды. Консерватория жанынан ашылған театр факультетінің бірінші түлектері оқу бітіріп, оларды түгелдей дерлік қара шаңыраққа қабылдады. Жас драматург Қалтай Мұхамеджанов жазып, жас режиссер Әзірбайжан Мәмбетов қойып, жаңа келген жастар ойнаған «Бөлтірік бөрік астында» қазақ театрындағы жаңа толқынның басы болған. Соның буы басылар-басылмаста «Айман-Шолпан» комедиясы, одан кейін, міне, «Шөп қорыған ит» шықты. «Бұл не қылған бітпейтін комедия? Театрдың қалыптасқан дәстүрі қайда?» деген күңкілді де естіп жүрді. Бірақ оған мән берген емес. «Қазақтың өзінен сөзі ұзын» деп Абай баяғыда айтып кеткен, біткен істі мінеуге дайын тұратын әдетіміз ғой. Ал Хадишаға осы комедиялар да, жастар да ұнайды. Амандық болса бәрі де көреді, осы келген Раушан Әуезбаева, Торғын Тасыбекова, Сәбит Оразбаев, Райымбек Сейтметов, Асанәлі Әшімов, Матан Мұраталиев, Есболған Жайсаңбаевтар өнердегі өз орынын алады, ешкімнің көлеңкесіңде қалып, шылауында қосарланбайды. Мұны Хадиша өзі де түсіндіре алмайтын ішкі бір түйсікпен сезеді.

	Бұл жылдың тағы бір жаңалығы өзінің Әйгеріммен кездесуі болды. Бұл – Хадишаның Абаймен екінші кездесуі. Бұдан он жыл бұрынғы инсценировкадағы Бастаушы бейнесі қаншалықты шығармашылық қуаныш алып келіп еді. Онымен небір салтанатты жиындарға байланысты концерттерге, соның ішінде 1954 жылы ұлы Абайдың қайтыс болғанына 50 жыл толуына арналған Мәскеудегі концертке де қатысты. Жарықтықтың аруағы жебеп жатқан шығар, абыройсыз емес. Қандай аудитория болсын Абай сөзі басталғанда ұйып тыңдайды. Енді, міне, Әйгерім. Ол кездегідей демеп отыраған Мұхаң, ұлы Мұхтар Әуезов қазір жоқ. Бұл спектакль сондықтан екі есе жауаптырақ, қымбатырақ. Өнерге де Мұхаңның рухына да құрмет ретіндегі жұмыс болды. Мұндағы Әйгерім – романды оқығанда бірден есте қалатын жас әнші қыз емес. Пьесада Мұхаң әдейілеп Әйгерімнің романда көзге түсе бермеген қасиетін көрсетіңкіреген сияқты. Мұндағы Әйгерім Абайды сүйіп, оның ақындық, адамдық жанын түсіну арқылы, өз ауылын, аймағын, Абайдың сөзін құрметтейтін бүкіл қауымды сүюді үйренген парасатты тұлға. Бұл – сүйіспеншіліктен гөрі достықты ілгері қоятын, еркекке деген сезімнен гөрі ұрпаққа деген сезімді жоғары қоятын әйел. Әйел армандайтын тұрақты махаббат, аналық сезім, тату абысындық сыйластыққа қолы жеткен Әйгерімнің жанына, сонда да маза жоқ. Өйткені Абай жаны мазасыз. Өлең болып келе ме, ауыл-аймақтың дау-дамайы болып келе ме, балалардың науқасы болып келе ме, тіпті көре алмаған ағайынның қызғанышы болып келе ме, әйтеуір Абай басына арнап келетін зобалаң көп. Әйгерім соның бәрінің алдын тоссам, негізгі соққаны тоқтата алмаса да, сәл-пәл айналдырып жіберсем, жеңілдетсем деп жанұшырады. Соның бәрін әйтеуір әйелі болғандықтан емес, үлкен сүйіспеншіліктен, бір рет кездесіп, мәңгілік табысқан қалтықсыз махаббаттың өмірімен істейді. Әйгерім өзінің адамдық болмысын Абайдың махаббаты арқылы таныған, ендігі бар өмірі сол махаббатқа қызмет ету деп түсінген әйел. Хадиша оны солай түсінді, солай көрсетуге тырысты. Жас жағынан да Әйгерім кезеңдік роль болды. Героинялардай емес, характерлік актрисалардың жасамыс бейнелерге өтуі жеңілірек болады. Дегенменен, Катаринаны, Қарлығаны ойнап жүрген актрисаның көңілінде жасамыс рольдерге деген арманның болмайтыны заңды құбылыс. Осы кезде Тахауи Ахтановтың өзіне арнап пьеса жазуы, Хадишаны тұтас бір жаңа кезеңге көтеріп тастады. Көп ізденіс, көп күдік, көп жұмыстың нәтижесі – Сәуле, Хадиша шығармашылығындағы жаңа белес болды. Характері жөнінен де, жас жағынан да, өмір сүрген қоғамы түрінен де Сәуле Хадишаның әрі замандасы, әрі әріптесі, тіпті сырласы сияқты болды. Актриса мен ол бейнелеген характердің мұншалықты жақындасуы өте сирек кездеседі, кездескен күнде де сәтті бола бермейді. Ал Хадиша шығармашылығында бұл өте сәтті болды. Енді міне, Әйгерім. Нағыз Әйгерім Абай үшін қаншалықты қымбат болса, сахналық Әйгерім Хадиша үшін соншалықты қымбат болды. Екеуінің ұзақ-ширек ғасырлық өмірінде Хадишаның Әйгерім образына деген құрметі, сезімталдығы, нәзік түсіністігі, осы 45 жасында алғаш кездескен кезіндегісінен өзгерген емес. Хадишаның көңілінде Әйгерім – Абайдай алыптың әдемі астары. Бірақ өмірбақи сынын да, сырын да кетірмеген астары.

	... Жаңа жылдан кейін бірінші күн жұмысқа барып келіп еді, есікте жеделхат қыстырулы тұр екен.

	«1963-жылдың 18-19 қаңтарында, К.С.Станиславскийдің туғанына 100 жыл толуына арналған, КСРО және РСФСР Мәдениет министрлігінің, Көркем театрдың, К.Станиславский мен В.И.Немирович-Данченконың мұралары жөніндегі комиссияның және өнер тарихы институтының, Бүкілодақтық Театр Қоғамы Кеңесінің қатысуымен Пленум өтеді.

	Сіздің осы Пленумға қатысуыңызды өтінеміз. Басталуы таңертеңгі 11-де.

	Пленум Бүкілодақтық Театр Қоғамының актерлер үйінде, Орталық залда өтеді.

	(Мәскеу, Горкий көшесі, 16/2). Басқа адамға беруге болмайды.»

	Осыдан бастап жан-жақтан шақырулар қаптап кетті. Ана бір жылы Румыния елшісінің шақыруымен румын-кеңес достығы айлығына қатысқаны бар еді.

	«Кеңес Одағындағы Румыния Социалистік республикасының толық өкілетті төтенше елшісі А.А. Епишев.

	Бөкеева Хадиша жолдасты румын-кеңес достығы айлығына байланысты, 1957 жылдың 24 қазан күні кешкі 19-да, Елшілік ғимаратына коктейльге шақырды.

	Мәскеу, Киселев жолы 6».

	Шақыруды ала салып Әминаға (Өмірзақова) телефон соқты. Оған да келіпті. Екеуі Шымкентке хабарласайық деп келісті. Олардан кім барады екен. Тура ширек ғасырға кейін шегініп, арман бастаған үлкен жолдың бастауында тұрғандай күй кешті. Қазір бір адамдай-ақ атақ-абыройы, айтарлықтай жұмыстары болса да, ұстаздарымен институт қабырғасында кездесемін-ау деген ойдың өзінен кішірейіп сала берді және кішкентай баладайақ абыржып, баяғы ұялшақтығы, үндеместігі есіне түсіп толқып кетті...

	Тоқтамастан жүгіріп-жүгіріп келіп, межеден асып барып, қай жерден шықтым дегендей күй кешті. Оқуды бітіріп, Шымкент театрына келгеннен бастап «елімнің, ұстаздарымның маған артқан сенімін ақтасам» деген жауапкершілікпен өмір сүріп келеді. Тура бір салтанатты жиында ант етіп, соны біреу бақылап отырған сияқты. Енді байқаса біраз жұмыс істеп тастапты. Әрине, олардың арасында сәтсізі де бар. Кемтар туған балаң сияқты олар тіпті ыстық болады екен. Соның кемтарлығын білдірмеймін деген ана сияқты, әртүрлі айла-шарғыға барып, бағып, күтіп, білдірмей қатарға қосып жібергің келеді.

	Дегенмен, ұялмай-ақ көрсететін, айтатын жұмыстары көбірек. Бұл жерде атақ, дәреженің ешқандай қатысы жоқ. Атақ бермесе де істеген ісіңнің шамасын өзің білесің. Атақ деген ерте, кеш бола жатады, ал әр маусымда ойнаған ролің сол уақытында көрінеді. Сол уақытында көрермен оған пікірін білдіреді. «Қойылған уақытында қажет болмаған спектакль ешқашан да қажет болмайды» деген сөзі бар екен Завадскийдің. Әрбір роль де сол сияқты. Сахнаға алып шыққан уақытта көрерменді қуантпаған, ренжітпеген, таңқалдырмаған образды неше жерден теориялық жағынан талдап түсіндіргеніңмен көрермен қабылдамайды. Жұрт қабылдамаған соң қаншама жұмыс істеп, өзіңше жаңа шешімдер тауып, оны логикалық түйінге жеткізем дегеніңмен ештеңе өнбейді. Театрдың тірі организмі ретіндегі ерекшелігі де осында. Ол бүгін, осы қазір сахнада спектакль жүріп жатқан кезде көрерменмен іштей қарым-қатынаста болуы керек. Шымылдық жабылған соң жұрт өз пікірін қолма-қол білдіруі керек. Үйіне барып ойланып, теориялық талдауларды қарап, әркімнің пікірін тыңдап алып қабылданған спектакль өнер емес, әншейін есеп. Құдайға шүкір, Хадишаның көрерменге өкпесі жоқ. Спектакльден кейін күтіп тұрып пікірін қолма-қол айтып кететіндер болады, жазылған рецензиямен келіспей, өзінше тұжырым жасайтындары болады, қайсыбір рольдерде менің бауырыма, танысыма ұқсайсыз деп тұратын қарабайырлары да болады. Соның бәрі мұның жұмысының жандылығын, өз уақытында туғандығын көрсетеді.

	Осыдан бастап румындармен, одан кейін басқа елдердің театр қайраткерлерімен таныса бастады. Кеңес Одағының шет елдермен мәдени байланыс және достық қоғамының мүшесі етіп қабылдады да, Мәскеу әртүрлі мәжіліс, мерейтой, конференцияларға шақыра беретін болды. Шамасы мынау да сол жұмыстардың бір түрі болса керек.

	«Х.Бөкеева жолдасқа.

	1.Румын театрларындағы кеңестік пьесалардың орындалуы мен режиссерлік шешімдері туралы пікіріңіз қандай?

	(«Стягул Рошу»).

	2.Румынның жаңа драматургиясы туралы әсеріңіз қандай? (Контемпоранул).»

	«Сен әлгі Чеховтың тойда отыратын генералына айналып кетіп жүрме» деп, Байғали әзілдеп қойды кезекті бір шақыру келгенде. Десе дегендей, оның бәріне бара берсе, театрды қойып, тек қана мәжілісте отыруға тура келеді екен. Бірақ осы жылғы көп шақырулардыщ ішінде Хадиша үшін ерекше қымбат қуанышты біреуі бар.

	«1938 жылғы бітіруші Хадиша Бөкееваға.

	Институттағы ескі әдет бойынша Сен деп сөйлейміз. Бұл күні 18 сағаттан бастап сен үшін институттың барлық бөлмелері мен дайындық театрының есігі ашық.

	Сені педагогтарың мен бірге оқыған ботқаластарың күтеді. Саған осы уақытқа дейін істеген жұмысың жайлы есеп беруге тура келеді.

	Сен институтты өз қабырғасында сынай аласың.

	Сенің осы күнге дейін институтты бітіргеніңді білдіретін академиялық белгің жоқ болса, дипломың мен 86 тиыныңды ала кел. Дәл осы кеште белгіңді (значок) омырауға тағып береміз.

	Институт бітірушілердің хорында ән салуға дайындал, әннің соңғы, түзетілген нұсқасы 4-ші бетте.

	Сенің қатысуыңмен капустник ұйымдастырылып қалуы мүмкін.

	Буфет, тіпті би де болады деп күтудеміз.

	Сонымен киім формасы – салтанатты, көңіл күй – көтеріңкі, бір-бірімізге көзқарасымыз достық ыңғайында.

	Міне, дәл осындай күйде сені 1963-жылдың 12-шілдесінде күтеміз.

	Ректорат, театр, музыка және кинематография институтының қоғамдық ұйымдастырушысы».

	Ендеше есеп беруден қысылатын ештеңе жоқ.

	Тек осы есептің арғы жағындағы жұмыс қандай болады дегенді ойлайтын уақыт келген сияқты. Арнайы театр факультеті ашылып жатыр, ұстаздыққа қалайсыз деген, бейресми пікірлерге пәлендей құлақ қоймаған. Шынын айтқанда, өз бойында басқа біреуді оқытуға бейімділік бар ма, жоқ па, анық білмейді. Өзінің ұстаздарын есіне алса, «олардай болу қайда» деп қобалжып қалады. Бірақ осы пікірді Моисей Яковлевич те бірнеше хатында жазды. Хадиша ол кісіге қатты сенеді, өзін өте жақсы түсінетінін біледі. Қайта-қайта айтса, мүмкін, Хадишаның өзі де білмейтін бейімін байқап жүрген шығар...

	Әртүрлі сапарлар, ескі репертуар, жаңа премьералар кезектесіп бұл жыл да еңсеріліп қалды. Әрі қарайғы шығармашылық қалай болмақ? Гольдблаттың хаттарын қайталап оқып, соның әсерімен Ибсеннің «Норасын» да, Шекспирдің «Макбетін» де оқып шықты. Әрине, актерлік ізденіс, өсу үшін екеуі де қызықты материал. Бірақ қазақ көрермені үшін тосын болуы мүмкін. Қанша дегенмен көрермен өзінің психологиялық түсінігі, дүниетанымы арқылы қабылдайды ғой. Өзінің тіршілік қалыбына келіспейтін, жан-дүниесі қабылдамайтын нәрсенің жақсыжаманын адам қалай пайымдайды? Спектакль кітап емес, ұзынсонар оқиғаларды таратып, одан логикалық, психологиялық нәтижеге жеткенше оқитын. Спектакльді өмірдің бір көрінісі деп алуға болады. Ондағы характерлерді түсінбесең, ол өмірді де қабылдамайсың. Ал артист қалай болғанда да көрерменге қызмет етеді. Әрине, шығармашылық өсу, өз мүмкіндігіңді көрсету үшін қарама-қайшы характерлерді, оқыс оқиғаларды ойнаған тиімді. Сонда да көрермен үшін түсінікті әрі қызықты болса...

	Бірақ репертуарға тек қана осы көзқарастан келетін болса «Макбетті», «Медеяны», тіпті сол «Нораның» өзін де кезкелген театр қабылдай бермеуі мүмкін, өйткені махаббатын дәлелдеу үшін өз балаларын өлтіргенді, билік үшін жолындағылардың бәрінің өлігін аттауды құптайтын бір де бір халық, ұлт болмауға тиіс...

	Жоқ, бұл жердегі өлшем мен таңдаудың басқа заңдылықтары бар. Режиссерлердің ерекшелігі де осында болса керек. Ол актер мүмкіндігі мен көрермен талғамын қабыстыра алатын адам. Шынында да ана жылы Серағаң дұрыс айтты: «Бәріміз де спектакль қойып көрдік, содан не шықты?» Өз уақытында қажеттіліктен істеген істің бәрін алып қосары жоқ ақиқат деп ұсына берсе не болады? Соны мойындай білген Серағаң шынымен батыр әрі әулие екен-ау?

	Олардың реті келген жерде Жұмат Шанинді еске алып, сағына іздеп, мақтап отыратыны да сонан екен ғой. Нағыз режиссердің таңдауына да, шешіміне де ешкім дау айта алмайды. Өйткені білімді адам өз ісіне сенімді, жалтағы жоқ, сонысымен өз ісінің дұрыстығына сендіре алады. Иә, өзін түсінетін режиссері бар актер бақытты, бірақ ол барлық актердің маңдайына жазыла бермеген бақыт. Бүкіл театр тарихын қарап отырса ондайлар сирек-ақ.

	Дегенмен, Хадишаның өкпелейтін жөні жоқ. Режиссері де болды, авторы да болды, көрермені қазір де бар. Мәселенің қиыны өткендегі табыстарыңның өткен уақытта қалатыны. Ал актер бүгін де ойнағысы келеді, бұрын кездеспеген характерлермен кездессем дейді. Көрермен алдында жаңа жұмыстармен шыққысы келеді. Хадиша өз мүмкіндігін біледі, қазіргі деңгейін де біледі, сондықтан салмақты, ойлы жұмыстар күтеді. Тек соны кімнен күту керек? Өзі автор іздеуі керек пе? Әлде режиссер іздеуі керек пе? Немесе пьеса іздеуі керек пе? Осы кезге дейін солардың бәрі мұны іздеп келіп еді. Әлде театр басшылығына, көркемдік кеңеске арнайы айтуы керек пе? Моисей Яковлевичтің жаза бергеніндей, өздері білмесе, өзі барып білдіруі керек пе? Бірақ сол баратын басшылықтың өзі де болыңқырамай тұр ғой. Әжептеуір жұмыс істеп, сыншылардың да, көрерменнің де назарына ілігіп қалған Әзірбайжанды да кетеді екен, кино түсірем дейді екен, деп әңгімелеп жүр. Кино деген маусымдық жұмыс, біреуін бітірсең, екіншісіне дейін қанша күтуге тура келетінін ешкім білмейді. Жанын салып жұмыс істейтін кезінде неге кетеді театрдан? Әлде Хадиша естімей қалған әңгімелер бар ма екен?..

	«СССР Жоғарғы Советі Президиумының Указы. Қазақтың М.Әуезов атындағы академиялық драма театрының артисі Хадиша Бөкееваға совет театр өнерін дамытудағы зор еңбегі үшін СССР Халық артисі құрметті атағы берілсін.

	СССР Жоғарғы Советі Президиумының председателі Л.Брежнев.

	СССР Жоғарғы Советі Президиумының секретары М.Георгадзе.

	Москва, Кремль, 5 февраль, 1964 ж.» Бүгін есік пен телефонда тыным жоқ.

	«Фрунзеден.

	Сізді Жоғарғы атақ алуыңызбен құттықтаймын, өзіңізге денсаулық, шығармашылық табыс тілеймін.

	Сайра Киізбаева».

	«Қымбатты Хадиша!

	Сіздің мол талантыңыз мемлекеттік театр атын үлкен дәрежеге жетуге себепкер болғандардың бірі.

	Омаров».

	«Мәскеуден.

	Үлкен атақ аясында бақыт, жаңа рольдер тілейміз. Викланд Названов.»

	«Сіздің жоғары атаққа ие болуыңызға байланысты шын жүрегімнен құттықтап, өмірлі, өнерлі бола беруіңізге тілек білдіремін.

	Ініңіз Шамғон.»

	Саратовтан, Тамбовтан, Шымкенттен, Семейден, Үштөбеден, Алматыдан, Қызылордадан...

	– Хадиша, драма артистерінің ішінде әйелден бірінші болып алдың атақты. Әй, қанша дегенмен біздің мектеп мектеп қой, ал ендігі мақтанғанымызға ешкім дауласа алмайтын шығар.

	Әмина сампылдап келіп құттықтап, қолындағы тортын ортадағы үстелге қоя берді де, есіне бірдеңе түскендей, жартылай аша берген тортты көтеріп ас үйге қарай кетті. Біраздан соң оны әдемі тәрелкеге салып қайтадан алып келді.

	– Ленинградтан оқыдық дегенде сондай, өздерінде түк мәдениет жоқ, тортты қорабымен қоя береді екен деп жүрер мына жұрт.

	Отырғандар Әминаның сөзіне ду күлді және сондай қарапайым, біртүрлі ерке қалыппен айналаға соншалықты жылы нұр шашып жібергендей болды. Біреулері шын ниетімен, біреулері қатардан қалмау үшін, еңді біреулері «сол кезде келмеді, құттықтамады» деп айтпасын деген есеппен келіп отырған алғашқы ала-құла топ мына әзіл-шыны аралас әңгімеден кейін шынымен көңілденіп, «осындай сәтте есептескен біздікі не пендешілік» дегендей, ортақ қуанышқа араласа бастады. Әрине, олардың көңіл күйін Хадиша байқаған жоқ, өзі қуанышты адамға басқаның бәрі қуанып отырғандай көрінетіні бар ғой. Оның бәрін кейін шын жанашыр құрбылары айтып берді.

	– Бүгін менің спектаклім бар еді...

	Хадиша қонақтарының алдында кінәлідей қипақтап тұр.

	– Е, жақсы болды. Бәкеңнің шайын өзіміз ішетін болдық. Бара ғой, спектакліңе. Шайға араласпайтының қандай жақсы болды, айналайын.

	Әминаның өзі күлмей, тіпті жымимай-ақ айтқан сөзіне білетіндер ғана күлімсіреп қойды. Бұл үймен араласып жүргендер Хадиша ас бабын ғана қарап, шай мәселесіне мүлде араласпайтынын біледі. Өзі шай ішіп те жарытпайды. Шайдың бабы түгелдей Байғалидың меншігінде. Сүттен бастап, шайдың жақсы сортын әкелетін, суды тиісті ыдысқа, тиісті дәрежеде қайнататын, оны демдейтін, тіпті шайға керекті тәтті, дәмдіні тандайтын да өзі. Кейінірек оған ерекше бір коньяктарды қосатын болды. Соны білетін Әмина және басқалар шайға келгенде Хадишаны мүлде «танымай» қалады. Өзі үндемейтін, не айтса да тыңдай беретін Байғали әзілге де жақсы, дастарқанды тік көтеріп, үйімен қоса алып кетсең де ләм демейді, тек Хадишасын қалдырсаң болды. Бұлардың бір-біріне деген ыстық сезіміне достары қуанып, дұшпаны қызғанып, жүрген ортасы таңқалумен келеді. Армандағыдай махаббат тек қана кітапта немесе аңыздарда болады, әйтпесе олар міндетті түрде бір-біріне жете алмау керек, деген қағида әбден саналарына сіңіп қалған ба, әлде артистер тұрақсыз дегенді міндетті жағдай деп қабылдай ма, әйтеуір осыншама уақыт сүйіспеншілікте бірге тұруды мойындағысы келмейтіндер әлі жетерлік. Тіпті олар екеуінің де ұжымынан табылады. Әңгіменің кімнен, неге шығатынын білетін жолдастары енді: «Бұл махаббат екі театрға дәлелденіп болды, ендігі кезекте әлем театры тұр» деп әзілдейтін болды. Бірақ бұл әзілдің артында шындық жатыр.

	1959 жылы драма театры бірінші рет Қырғызстанға гастрольге барды. Репертуардағы таңдаулы деген спектакльдермен, ұжым түгел барған. Қырғыз ағайындар жақсы қарсы алды, күнде аншлагпен өтіп жатқан гастроль аяқталып та қалып еді. Бұларды Бішкектің (Фрунзенің) қақ ортасындағы жайлы қонақ үйге түсірген. Әркім өзінің қалауына қарай екі, үш адамдық номерлерге жайғасып, біраз уақыт бірге тұратын болған соң үйішілік жайлы жардай жасап-ақ алған. Хадиша Бикенмен (Римова), Хабибамен (Елебекова) бірге үш адамдық орында еді. Бір күні спектакльден келіп, кешкі шайларын ішіп, әсерлерін айтысып болып, енді дем алайық дегенде есік қағылды. Мезгілсіз жүрген бұл кім дегендей, үшеуі бір-біріне қарап, «сұстылаусың ғой, сен бар» дегенге Хабиба есік ашуға кетті. Кетті де, сол ізімен, қуанғаны немесе таңқалғаны белгісіз «Ойбай, Байғали келіп тұр» деп қайтып келді. «Мүмкін емес, ол Оралда» деді Хадиша жұлып алғандай. «Оралдың қайда екенін білмеймін, ал Байғали есік алдында тұр» деп Хабиба қолма-қол жауап қайырды. «Барсаңшы енді, неғып отырсың» деп мына жақтан Бикен шықты. Хадиша мыналардікі әзіл ме, шыны ма, деп есікке беттеген.

	– Әлгі ақыры халатын таппады, – деді ол шығып кеткен соң Бикен.

	– Таппағаны қалай? Сонда жалаңаш кетті ме? – деді Хабиба басқа планетада отырғандай-ақ.

	– Таппады. «Байғали» деген сөзді естігенде-ақ жан-жағын қарманып іздеп еді, қолына түсе қоймады. Сонан орамал ма, сүлгі ме, іліккен бірдеңені жамылып жүре берді.

	– Ойбай-ау, таңертең қалай келеді енді?!

	Екі келіншек бір-біріне қарап, ойларын айтпай-ақ түсініп тұрғандарын білдіріп, бөлмені толтыра сыңғырлап күліп жіберді...

	Ертеңіне кездескеннің бәрі «Е, Байғали, сендер Оралда емес пе едіңдер, қайдан жүрсің?» деп сұрай берген соң: «Хадишаны сағынып кеттім» деп бұрқ етіпті. Бұл сөз сол сәтінде-ақ бүкіл қонақ үйге жайылып, жастар қызығып, қатарлары әзілдеп біраз дуылдасып қалды...

	Оқиғаның екінші бөлімін Алматыға келген соң Кәукен (Кенжетаев) таратты.

	Орал облысы Хадишаның да, Ғарекеңнің (Құрманғалиев Ғарифолла) де туған жері. Опера театрының гастроліне жауапты Ғарекең екен. Ол театрға жаман да болмаған. Көп жылдан бармаған жерлестерін ел үлкен қошеметпен қарсы алған, қоғадай жапырылып қонақ қылған. Отырған жерде Ғарекең әңгімені үлкен өнерден бастайды да, жеке әншілерге келгенде «Мынау Байғали Досымжанов деген жай әнші емес, тенор, мұндай дауыс бір ғасырда бір туады, өзі менің күйеу балам, біздің Хадиша деген қарындасымыз, Бөкеева, бүкіл Совет Одағына белгілі, әй, сендер дұрыстап тыңдаңдар, бұл Байғали бүкіл осы өңірге күйеу бала болады...» деп көсілтеді ғой. Онсыз да Төлеген, Біржан, Ромео, Айдар сияқты мөлдіреген партияларды мөлдіретіп орындап, өзі де мөлдіреп тұрған Байғалиға жұрттың ықыласы бөлек, мына сөзді естіген соң тіпті ерекше құрметтеп, басқалар жайына қалады. Ғарекеңнен кейін төр сонікі, күйеу деп төске қоса жылы-жұмсақ соның алдына қойылады, қыз-келіншек болса да соның маңайында. Күйіп кеткен Кәукен бір күні әдейі: «Күйеу бала, күйеу бала дейсіз, бұның маңайы қаптаған қаракөзайым, қарындасыңыз болса бір айдан бері қырғызда жүр, осы сіздікі не шалқу» деп күңк ете түседі ғой желке жағынан. «Әй, бұ қайсың, шатып тұрған!» деп Ғарекең ақшаң ете түседі. Сөйтіп әңгімесін айтып болып, гастрольдің ойдағыдай өткеніне, жақсы қарсы алғандарына облыс басшыларына рақметін айтып, енді қорытынды концертті абыроймен өткізейік деп бәтуаласып, әркім өзінің номеріне тарайды.

	Ертеңіне ерте тұрғандары үй-ішіне деген сәлем-сауқаттарын ыңғайлап, кеш тұрғандары керіліп-созылып, кешкі концертке жиналатын уақыт болды дегенде, Байғалиды еш жерден таппайды. «Кешегі әзілімнен ши шыққанын сезе қойдым. Құдай ұрып, кетіп қалмасын деп, ішім қылп ете түсті» дейді Кәукен. Бірақ айтайын десе Ғарекеңнен де қорқып барады. Ашуланса көзі ақиып ештеңе тыңдамайды ғой. Бірақ концерттің, спектакльдің үстінде «соғыс басталды» десе де өзін-өзі ұстайды. Сонымен анау шығар, мынау шығар деп, созып келіп, концерт басталарда, сірә, ол кетіп қалған шығар деп «естіртеді» ғой. «Ә!» дегенде көзі түп-түгел аппақ болып кетті, деп өзінің шегі қатып күледі Кәукен. Өмірімде Ғарекеңнің сөз таппай қалғанын көргенім. Құдай салмасын, содан сахнаға шыға беріп шырқағанда, залдың төбесі ашылып кетер ме екен деп едім. Жұрт дүрлігіп орнында отыра алмады ғой... Сахнаның сыртына келгенде қазақшалап оқсатайын десе, Байғалиды күйеу бала деп сыйлайды, жалпы бұл да сызылып тұрады ғой, үндемейін десе күйіп барады. Содан «Ойпырмай, бәрімізде де... бар ғой енді... не әкетіп барады, ә!» деп бір отырып, бір тұрып әбігер болған ғой. Біраздан соң ашуы сәл басылып, сахнадағыларға дуылдата қол соғып жатқан дауысты естіп мәз болып, «Әй, өзі шын сүйеді-ей, Хадишаны» деп қалған ғой. «Сүйгенде қандай, шынында да сағынып, әзер жүрген» деп лып ете қалдым дейді Кәукен. Айтқаным бар болсын, «Әй, әкеңнің аузын... бар пәле сенен шықты» деп өзіме дүрсе қоя берді, Байғалиға айта алмағанының бәрін маған айтып шерін тарқатты, деп сылқ-сылқ күледі.

	Шіркін десеңші, сенісетін досың, сүйісетін жарың, сыйласатын жора-жолдасың болғаны адам үшін үлкен байлық емес пе?! Хадиша театрға бару үшін троллейбусқа отырып жатып, үйде қалған, мұның атақ алғанын тойлап жатқан қонақтарын ойлап, осылайша ой қорытты. Осы жақсы жолдастар, жарқын достар барлық қуаныш-реніште бірге болатын адамдар ғой. Бары ортақ, ең бастысы жақсы ниет, шын түсініскен көңілдері ортақ. Қай жыл екені есіңде жоқ, әйтеуір бір Жаңа жылды қарсы аларда бәрі осы үйде отырып, міндеттерін бөлісе бастады. Ондайды ұйымдастыруға шебер Дариға (Мұқан Төлебаевтың әйелі) Мұқан – культмассовик, Зейнеп – тортқа, Хадиша – салаттарымен... деп әркімнің міндеттерін бөле бастады. Бәрі біткен кезде Зейнеп: «Ал Байғали не істейді? Оған түк қалмады ғой» деп қалды. Дариға әуелден ойлап отырғандай-ақ, қолма-қол: «А, он будет изображать занудную скуку, чтобы мы не свихнулись от новогоднего счастья» деді жайбарақат. Сұрақ пен жауаптың қарапайым шыққаны соншалық, отырғандардың бәрі күліп жіберді. Тіпті Байғалидың өзі бәрінен ұзақ әрі рахаттана күлді. Хадиша қазір де жұрттың бәрі билеп, ән салып, мәнсіз әзілдерге үйді бастарына көтере күліп мәз болып жүргенде, Байғалидың әлдебір аралда қалғандай-ақ, солардың бәріне жайбарақат қарап, не елікпей, не ренжімей, өзінің философиялық ойларын өрбітіп бір бұрышта отырғанын елестетіп, өзінен өзі күліп жіберді. Бетіне тура қарап, бірақ мұның сөзіне жауап бермей өзінен өзі күліп тұрған адамға не дерін білмеген кондуктор, бірдеме деп күбірлеп әрі қарай өтіп кетті. Түсер жерде ғана, жол ақыға төлейін деп ұстап тұрған 20 тиындықтың әлі қолында тұрғанын байқап, өз ойының елесімен тұрып тегін жүріп келгеніне қысылып, көзімен кондукторды іздей бастады. Ортаңғы есіктің алдында тұр екен. Тезірек адымдап келді де, «Извините, пожалуйста, задумалась» деп, 20 тиындықты тұтас ұстата сала, түсіп жүре берді. Екі-үш аттап артына бұрылса, кондуктор да мұның артынан қарап жымиып тұр екен...

	... Рабиға қайта-қайта шақыра берген соң, ақырында: «Хадиша апай, бар білгенінізді, осы жылдарда жиған-тергеніңізді ана дүниеге алып кетесіз бе?» деп түңілгендей болған соң, «шақырғанға бар, шаққаннан қаш» деген нақылды еске алып және Гольдблаттың да қайта-қайта жаза бергенінен сенім пайда болып, консерваториядан сағат алуға келісті. «Құмыраны құдайлар жасамайды», дегендей, бір адамның қолынан келген нәрсе екінші адамның да қолынан келетін шығар. Хадиша табиғатында кешірімшіл, не нәрсені болса да мың ойланып, жүз толғанып, сенбей бастап, бірте-бірте шешімге келетін адам. Бір ауыз қазақ сөзін білмейтін өздерінің мұғалімдері баяғыда, бір ауыз орыс сөзін білмейтін қазақ балаларын да оқытты ғой. Ол көзбен салыстырғанда қазіргі кез «ханның күні» емес пе?! Тіпті нағыз болмай бара жатса, ешкім зорлап ұстамайтын шығар, жақсылықпен қоштасуға болады ғой...

	Сағатпен істейді деген аты ғана, әйтпесе Хадиша бүкіл бос уақытын институтта өткізеді. Обалы кәне, педагогикалық ұжым (бір-екі қыңырынан басқасы) түгелдей сыйлап, «Хадиша апайлап» тұрады. Бүкіл консерватория (театр актері бөлімі әуелі Қазақтың Құрманғазы атындағы консерваториясының жанынан факультет болып ашылып, кейінірек театр институты болып бөлініп шыққан, қазіргі Т.Жүргенов атындағы театр және көркемөнер академиясы) «Жақсы өнеге бастадыңыз, Хадиша апай, қазақ өнеріне жаны ашитын адам осылай ісімен көрсету керек, енді сізден атақты әншілеріміз үлгі алса» деп әзіл-шыны аралас құрметтейтін. Кімнен үлгі алғандарын өздері біледі, әйтеуір кейін Роза мен Ермек, Байғали мен Кәукен бәрі де ұстаздыққа көшті.

	Алда өз өнерлерімен ғана емес, шәкірттерінің өнерімен де мақтанатын күндер келе жатты.

	Хадиша да ұстаздыққа бірте-бірте үйреніп, шәкірттерінің қуанышымен жадырап, сәтсіздігінен жабырқап жүріп жатты. Ұстаздың бір ерекшелігі – істеген ісінің нәтижесін күнделікті дерлік көріп отырады. Дәлізде кетіп бара жатқан студент өзін өзі дұрыс ұстай алмаса да ұстаз қысылып тұрады. Өйткені артист қызметінде үйде, түзде деген шекара болмау керек, ол барлық уақытта да адамдардың санасына мәдениеттілікпен, тәрбиелілікпен, сыпайылықпен әсер етуі керек. Сахнада сызылған геройды ойнап, гримін сүрте салып, мәселені жұдырықпен анықтап жататын артист өнерден орын таба алмайды. Ирина Всеволодовна өздеріне солай дейтін, ол сөздер Хадишаның есінде мәңгі қалды.

	Бір-бірінен үнін асыруға немесе бір-бірінің назарын аударуға тырысып қырқылдап, құрқылдап, шиқылдап, шықылықтап, аудиторияның ішін кезіп жүрген студенттерге қарап отырып, Хадиша ойға кетті. Өздерінше «үйрек», «қаз», «әтеш», «тауық» болып шиқ-шиқ етіп қыт-қыттап жүрген студенттердің көбінің жүзінде өзінің не үшін не істеп жүргенін дәлелдегендей кейіп жоқ. Әйтеуір «құс қорасы» болған соң, үйде болатын құстардың шамасы солай-ау, деп сырттай еліктеу басым. Бірақ бейнені дәлелді түрде жандандыруға ішкі түйсік жетпей жатыр. Өткен сабақтағы ескертулердің нәтижесі болса керек, Досхан-үйректе бір әрекет бар сияқты. Бірақ әлі сенімсіздеу. Иә, сенімсіздеу...

	Осыдан отыз жыл бұрын танымайтын бір топ адамның алдында өзі де сенімсіздеу тұрған...

	Балалық шақ дегенді Хадиша елестете алмайды. Балалық шақ деген оның жадында ылғи қаракөлеңке жадау көңіл боп қалған. Тоғыз жасында бірінші рет мектепке барды. Оқуға деген ынтасы зор болғанмен, жіп-жіңішке қаламды ыңғайына көндіре алмай, буыны бекіп қалған саусақтары икемге келмей жігерін құм қылатын. Сондықтан да көңіліндегідей әдемі жаза алмай, соған бір жағынан қиналып, бір жағынан қысылып әбігер болатын. Сөйтіп отырып мұғалімнің не айтқанын аңғармай қалатын.

	Бұл кездер елде «ақтар» мен «қызылдардың» шайқасы әлі басылмаған, екі күннің бірінде банды келіп қалды деп дүрлігісіп жүретін уақыт еді. Банды дегеннің аты жаныңды тітіркенткендей зор болғанмен заты сол аймақта туып өскен, бірақ әлдебір себептермен үкіметке, әкімдерге немесе сол кездегі тәртіпке қарсы болып жүрген адамдар екенін балалар қайдан түсінсін. Әйтеуір үлкендер дүрліккенге елігіп, бұлар да банды деген сөздің ызғарынан қорқатын. Сол бандының бітпейтін шабуылынан ба, әлде басқа себебі болды ма, әйтеуір әкесі Бөкей қайтыс болғаннан кейін, Хадишаны ағасы Ешмұхан Орынборға оқуға алып кетті. Бұл барған мектептің бірінші класы болмады ма, әйтеуір бірден екінші класқа барды. Сол класс бөлмесі әлі есінде. Тақтаға қарап отырғанда, терезе сол жақта екен, бұл терезе алдына барып отырды. Мұғалім тақтаға арбаның суретін салды. Мектеппен танысуы осы арбаның суреті болып есінде қалды.

	Содан дәм бұйырып Шиелінің балалар үйінен бір-ақ шықты. Одан Талдықорғанның балалар үйіне ауысты. Сөйтіп көшіпқонып жүріп екінші кластан бірден төртінші класқа, одан аттап алтыншы класқа көшті. Осының бәрінің себебі неде екенін Хадиша сол кезде де түсінген жоқ, кейін де түсінген жоқ, түсіндірген де адам жоқ. Шамасы, елдің басындағы қым-қуат оқиғалар барлық тіршілікке әсер ететін болса керек.

	Осылай шала-пұла оқыған соң ба немесе табиғатынан білуге құштарлығынан ба, әйтеуір Хадиша өмір-бойы оқуға құштар болып өтті. Жүйелі оқу болмағандықтан ба, нақты ғылымдарды онша терендеп меңгере алмады. Бірақ білсем деген ниетпен қолына түскен кітаптың бәрін оқи беретін. Сөйтіп, он алтыға толып, тоғыз кластық білімі бар деген куәлігін қолына ұстап тұрған Хадишаның көне Грекиядан да, ежелгі Римнен де, орыс тарихынан да, әлемнің мықты математиктері жайлы да хабары болатын. Бірақ солардың бірде-бірі жайлы жүйелеп айтып бере алмауы мүмкін, өйткені өзі де жүйелеп оқыған жоқ. Сол сан-салалы жүйесіз біліммен келіп, Алматының дәрігерлік институтының дайындық курсына оқуға түсті. Ол кезде елдегі жалпы бастапқы білім беру жүйесінің шалалығы ескеріліп, жоғарғы оқу орындарында арнайы дайындық курстары болатын. Шынын айтқанда ол, сол оқу орынының талабына қарай орта білімді жүйелі түрде жетілдіру болатын.

	Әкесі ұзақ ауырып, ақыры түзеле алмай қайтыс болғандықтан, Хадишаның көңілінде дәрігер болу деген әлемдегі ең қажетті, ең беделді, ең ғажайып мамандықты игеру болып елестетеді. Әкесіне енді ешқашан да көмектесе алмайтынын білсе де, жалпы жақсылыққа, адамгершілікке, әдемілікке құштар көңілімен осы мамандыққа алып келген тағдыр жолына риза еді. Сонымен балалық кез бен жасөспірім бойжеткендік дәуреннің бір түйіні біткен сияқты болатын. Кенет тағдырдың пендеге түсініксіз бұралаң жолдары Хадишаны басқа бір арнаға бастай жөнелді. Бір күні институтқа бейтаныс адамдар келіп, студенттердің өнер туралы не білетінін, театр жайлы қандай хабарлары бар екенін, кімнің ән сала алатынын сұрастыра бастады. Балалар үйінде болғандықтан Хадиша орыс тіліне біршама жетік болатын және сөйлескен адамға еркін жауап бере алатын. Сондықтан ба, әйтеуір келген адамдар бұнымен ұзақтау сөйлесті. Сонан бірнеше күн өткеннен кейін жетекшілері бұл адамдардың не іздеп жүргенін, кімдер екенін түсіндірді. Олар өздеріне ұнаған балалармен тағы да кездесіп, Ленинградтың театр және кино институтына қазақ студенттерін қабылдайды екен. Содан әрі қарай жетекші кімдер баратынын, қайда баратынын түсіндірді. Бөкеева міндетті түрде баруы керек деді. Өйткені Ленинградтан келген мұғалімдер солай депті.

	Айтылған күні, айтылған сағатта бір-бірін танымайтын біраз қазақ жастары жиналды. Ешкім ештеңе білмейді. «Театр» деген сөздің өзін онша түсіне алмайтындар да бар еді араларында. Ал театрда ойнау деген ешқайсысының ойында болған емес, тіпті соған оқытатын оқу барын да білмейтін.

	Кезегімен класқа шақырады. Шыққандардың түріне қарап ештеңе түсіну мүмкін емес, өйткені олардың өзі де жарытып ештеңе түсініп тұрған жоқ. Бір кезде Хадиша да ішке кірді. Кластың төріндегі үстел басында үш-төрт адам отыр. Түстері қатал сияқты, біртүрлі салмақты, салқындау. «Қорықпа, қызым, жақынырақ кел» деді, өткенде институтта бұнымен ұзақ сөйлескен әйел. Хадиша танысын көргендей тынысын кеңірек алды. Отырғандардың әрқайсысы қысқа-қысқа сұрақ қойғандай болды. Кенет шет отырған еркек «Кір жууды» көрсетші деді. Хадиша әуелі түсініңкіремей, айтқандарға бір қарап, айналасына бір қарап тұрып қалды. Артист болатын адам батыл болуы керек деп, бірі жігерлендіріп қойды.

	«Кір жуу». Отырғандарға көзінің астымен бір қарап алды да, былайырақ барып, сүйеулі тұрған шылапшынды алып, қасында үюлі тұрған кірдің бір бөлігін салып жуа бастады. Кәдімгідей әр жерін тәптіштей уқалап «жуып», сонан соң шайқап, далаға алып шықты. Кір салған шылапшынды былай қоя тұрып, алып шыққан жібін керіп, сонан соң жуған кірін сілки қағып, керілген жіпке жайды да, қалтасынан алған қыстырғышпен әр жерінен бекітіп қойды. Сонысы Мейерхольдтың қызы болатын. Әкесінің өнерін мұраға алған Ирина Всеволодовна тек совет, орыс театрлары емес, әлем театрларының жетістігі мен ерекшелігін де танытып отыратын. Әр қиырдағы қазақ ауылынан жиналған жастар не айтылса да ауыздарын ашып, таңдай қаға тамсанып тыңдайтын. Соны білген соң да курс жетекшілері бұлардың жалпы өнерге көзқарасын қалыптастыруға, онан кейін өнердің әр бағытын саралай білуге үйретті. Жалпы жақсы бар да, сол жақсының бір-бірінен айырмасы бар ғой. Міне, соны ажыратып алмай таза өнер шығуы мүмкін емес. Көркем әдеби кітапты оқуды да Хадиша сонда үйренді. Оқу деген әйтеуір кітаптың оқиғасын біліп шығу емес, оған қоса әрбір характерді талдай білу, оның әрекеттерін логикалық тұрғыдан жүйелеп түсіндіре білу, оқиға мен әрекеттің бір-біріне байланысын талдай білу екенін де, сондықтан да кітапты оқығанда кей жерлерге белгі қойып отыруды сонда түсінді. Содан бері кітап оқығанда қарындашын ала отырып, кей жерлеріне белгі қойып, кей жерлерін тұтас көшіріп алуды әдет қылды.

	Ленинградта Хадишаның, жалғыз Хадиша емес, бүкіл курстың қатты әсерленгені қаланың өз бейнесі болды. Қазақ даласында өскен, ондай үлкен қаланы көрмеген балаларға Ленинградтың төбесіне қарасаң бөркің түсетін биік үйлері, тас төселген көшелері, Адмиралтейство, Петропавл қорғаны, Гостиный двор сияқты биік мұнаралы ғимараттары қатты әсер етті. Әсер етті деген не, көшеге шығып келіп әрбір үйдің сәулетін, суретін, биіктігін жыр қылып айтысатын. Қала деген ұғымды білгенмен, шын мәнісіндегі жүйелі тәртіппен салынған үлкен қаланы көрмеген адамның әсері еді бұл. Бір жақсысы бұлардың көргені шын мәнінде қабырғалы қала болды. Бұл да кейінгі өмірде көп пайдасын тигізді. Не нәрсенің де шын таза нұсқасы және жалпыға бірдей қажеттілікке сай нұсқасы болатынын Хадиша сол оқып жүрген кезінде аңғарды, бірақ ол кезде дәл атауын айтып түсіндіруді білмейтін. Жүйелі талғаммен түсіну, сөйтіп оны басқаларға көркем өнер бейнесінде жеткізу кейінірек келді.

	Иә, сол оқыған, түйген, жиғандарының бәрі Хадишаның отыз жылдық сахналық еңбегінде айнымас серік болды. Осы жылдар ішінде әлем, орыс, қазақ классикасында, репертуарлық спектакльдерде Хадиша ойнаған сан қырлы бейнелердің елеу-сіз қалған бірі жоқ. Сөз жоқ, дүркіреген табыстары болды, оған көрерменнің ықыласы мен үкіметтің ілтипаты куә. Бірақ сәтсіздіктері де болды, одан ешқандай кепілдеме жоқ. Дегенмен Хадишаның білімі кемдігінен, жұмыс істеу тәсілінің жетілмегендігінен кем қалған жері жоқ. Өзінде ешқашан кір қыстырғыш болған емес, ондай нәрсені көрген де, білген де емес. Хадишаның қимылын бақылап отырған жаңағы әйел де таңқалғандай немесе разы болғандай қасын керіп қойды. Басын бұрып қасында отырған еркекке бірдеңе деп сыбырлады. Істеген ісінің қалай әсер еткенін білмейді. «Кір жуып» болған соң бұған ән салғызды, тақпақтар оқытты. Сонан соң комиссияның шешімі дайын болғанша кластан шыға тұруын өтінді. Хадишаның бір байқағаны Ленинградтан келген мұғалімдердің бәрі сыпайы екен. Бұларды бала демей, бәрі де ілтипатпен сөйлеседі, әрқайсысының атын анықтап сұрап алып, аттарымен атайды. Өмірі көрмеген бейтаныс адамның атыңды атап сөйлескені адамға соншалықты жағымды естілетінін Хадиша сонда бірінші рет аңғарды. Қысқасы, бұл мұғалімдер оған өзі кітаптан оқып жүрген, онда да орыс кітаптарынан оқыған мәдениетті адамдардың өзіндей болып елестеді. Бұған дейін театрды онша біле қоймаса да, артист болсам деген ой ешқашан басына келмесе де, «мынандай адамдардан оқыған бақыт шығар» деген бұлдырлау арман, сол шешімді күтіп тұрғанда санасынан елес беріп өтті. Дегенмен ол саналы мақсат емес еді. Егер сол жолы институтқа қабылданбай қалғанда, артынан өнерді іздеп барайын деген ой келген жоқ. Себебі оның табиғатындағы сенімсіздігі ондай ойға жетелемеді.

	Бірақ тағдырдың әлдебір түсініксіз соқпағы Хадиша Бөкееваны өнер жолына салды. Ленинградтан келген мұғалімдердің көзіне ілінгендердің бірі Хадиша болды. Затында ұяң, тіпті ынжықтау деуге келетін осы бір жас қыздың бойында адам байқай бермейтін қайсар күштің барын кәнігі педагогтар Серебряков пен Вивьен жазбай таныды. Оның ән салғанына, этюдтарына қарап, әуелі өзі де білмейтін байкағыштық барын көре білді. Айналасындағы құбылыстың бәрін байқап отыратын, өзі де аңғармай соны санасының бір қалтарысына жазып отыратын қасиет кейін артистігінде соншалықты көмектесті. Рольдің қай қырынан келерін білмей дағдарып жүргенде, кенет әлдебір кино көргендей немесе түсіне кіргендей болып, шешім шыға келеді. Оны теориялық түсінікте артистің шығармашылық лабораториясы дейді.

	Сонымен Қазақстанның бір топ қыз-жігіттері өнер тәлімін алу үшін Ленинградтың Мемлекеттік училищесіне аттанып кетті. 1938 жылы училищені бітірген осы жастар тобымен келіп Шымкент облыстық театрында жұмыс істей бастады. Бұлардың ұстазы театр өнерінің майталмандары Меркурьев пен Ирина Мейерхольд және өздерін оқуға қабылдаған Серебряков пен Вивьен, атакты Ирина Всеволодовна еді. Жалқаулығынан, ізденуге салғырттығынан сәтсіздік болды деп ешкім айта алмайды. Қайта шықпаған ролің – кемтар туған бала сияқты, екі есе, үш есе артық қажыр-қайратты, мейірімді кажет етеді. Сондықтан да әрбір жаңа жұмыстың алдында бір сенімсіз күдік тұрады: қалай басталады, қалай өрбиді, қалай аяқталады? Осы күдіктеді сейілту үшін өмірбойы жинаған білімің мен тәжірибең жұмыс істейді.

	Осынау «қаз-үйрегім» қалай шығар екен деген сенімсіздікпен құрқылдасып жүрген студенттеріне қарап отырып, Хадиша өзінің де көңілінде сенім мен күдіктің тай-таласын аңғарды. Бұл жастар өз тағдырын, арманын, болашағын мұның қолына тапсырып отыр. Былай қарағанда бұл өзі өнердің болашағы болып шығады ғой. Бұл өзіңнің рольдеріңнен де жауаптырақ шаруа екен-ау. Онда өзің үшін ғана жауаптысың, ал қазір әрбір студент үшін, оның өнері үшін, азаматтық бейнесі үшін жауаптысың. Е-е, Бөкеева, атақ-даңқтың арқасында өмірдің бұйырған рахатын көретін кезеңде, сен өзің де байқамай, бірақ саналы түрде тағы бір жауапкершілікті мойныңа алдың. Әрине, жиған-тергенінді өзіңмен ала кету өзімшілдік, жомарттыққа не жетсін! Дегенмен, қазақ өнерінің болашағындағы тағы бір Бөкеева дәл сенің алдыңа келеді деп кепілдік беріп тұрған кім бар... Сенім мен күдік алмасқан ұстаздық өмір жолында Хадиша Бөкееваның ізі қандай болар...

	«Актердің өнері табиғат пен өмірге неғұрлым жақын болса, соғұрлым жоғары болмақ» депті Станиславский. «Далеко не все в сценической речи принадлежит технике» деген де сол.

	«Будущее искусство несомненно пойдет по пути синтеза музыки и драмы, синтеза звуки и слова» депті Бернард Шоу деген данышпаныңыз. Қай кезде, өнердің қай болашағы жайлы айтқанын өзі білсін, бірақ Хадишаға осы пікір ұнаңқырайды. Қазақтың шешен тілінің өзі де музыкамен барабар ғой. Өзі қазақ тілінің небір майталмандарымен жұмыс істеген Хадиша, ендігі ұстаздық еңбегінде соларды қайтадан жаңғыртып есіне түсіріп, этюдтерде де, оку процесінде де, дипломдық жұмыстарда да классикалық шығармаларды алды. Талапты бірден қатаң қойсаң, студент солай жауапкершілік сезінеді. Әзірше... деген уақыт оздыруды бірден естен шығару керек.

	Не нәрсеге де жауаптылықпен, табандылықпен кірісетін әдеті бойынша Хадиша барлық уақытын шәкірттеріне арнады. Тіпті оларды үйіне де ертіп әкеліп, аудиторияда басталған тәрбие сабағы жалғаса беретін. Бұл кезде жаңа спектакльдер де болмады, сондықтан негізгі жұмысы институтта жүріп жатты.

	Бірақ Хадиша – актриса ғой. Актриса ойнау керек.

	Атақтың, мінездің бұл жерге ешқандай қатысы жоқ, әркім өзінің негізгі мамандығымен айналысуы керек. Қарап отырса бір маусымда бір жаңа жұмыс шықпайтын түрі бар. Театр маусымы мен жылдың бір-біріне қатысы жоқ. Жыл әлі жүріп жатуы мүмкін, бірақ театрда бір маусым бітіп, екіншісі ашылып үлгереді. Ол уақытта сені көрерменің іздейді, сырттай жанашырларың өзіңнен сұрайды, өзің де өзіңе күдік келтіре бастайсың. Инені жіпке тізбегенмен, Хадиша нағыз жұмыс істейтін кезінде, тосын да күрделі бейнелерге батыл бара алатын кезінде сахна жиегіне шығып бара жатқанын байқады. Соны байқағаны ұстаздыққа себеп болды ма, онысын анық айта алмайды. Бірақ бір нәрсеге бір нәрсе себеп болатыны анық қой. Енді осы жұмысының өзін өзіне кінәратында қойғысы келетіндер барын байқады. Байқады да таңқалды.

	Адам деген шын мәнісінде көз жетпейтін тұңғиық. Жоқ нәрседен ши шығара қоятындарға таңқалғаннан басқа амалың жоқ.





Хадиша Әзірбайжан Мәмбетовтың театрға біржолата келуінен үлкен үміт күтті. Жас демесе білімі, жұмысқа деген қабілеті мен құлшынысы, тіпті осы театрдың өзіне келгеннен бергі көрген тәжірибесі одан айтарлықтай үміт күттірерлік еді. Театрдың өзінен бұрын-ақ үзіліп-созылып келе жатқан әрекетіне шыдамады ма, әлде қызылды-жасылды әсерлірек киноға шынымен қызықты ма, әйтеуір кетпекші болғанда, театрдан босатудың бір шарты ретінде қойған спектаклі, шын мәнісінде сенсация болып шықты. Пьеса да емес, Шыңғыс Айтматовтың «Құс жолы» повесі бойынша қойылған «Ана – Жер-ана» спектаклі қазақ театрының ғана емес, бүкіл кеңестік театр өнеріндегі кезеңдік жұмыс болды. Театрда қанша жыл істесе де, Сәбира Майқанова үшін бұл – жұлдызды дебют болды, Толғанайдан кейін Майқанованың бұрынғы табысты жұмыстарының өзін көрермен басқаша қабылдай бастады. Ал Фарида Шәріпова, сол кезде де, қазір де «біз Хадиша апайдың шәкіртіміз ғой, бұл кісі бізге өмір бойы эталон ғой» деумен келеді. Қате айтса күнәсін өзі көтерсін, ал жақсы лебізіне рахмет. Бермеді деп ренжи алмайды, өйткені режиссер образды қалай көрсе, солай бөледі, солай спектакль жасайды. Сондықтан Әзірбайжанға маған неге бермедің деп өкпелеген немесе ренжіген кезі жоқ. Бірақ Толғанай – өзінің, яғни Хадиша Бөкееваның ролі екеніне күні бүгінге дейін сенімді. Қызғанышы жоқ, таласы жок, өз мүмкіндігін білетін актрисаның сенімі бұл. Спектакль сахнаға шығып, мәдениет әлемінде айтарлықтай жаңалық деп танылып, жоғары сыйлыққа ұсынылған кезде де осы сенімінен айныған жоқ. Оны ешкімге айтқан да емес, тек өзіне өзі іштей есеп беріп, үлкен өнерге не қостым, неге жете алмадым деп екшегенде, «шіркін, Толғанайды бергенде былай ойнайтын едім» деген сенім ылғи да қылаң беріп өтеді. Иә, бұл жұрт көріп жүрген екі Толғанайға да ұқсамайтын үшінші бейне болар еді. Оны жұрт қалай қабылдайды, оны Хадиша білмейді. Бірақ өзінің шығармашылық өмірбаянында ерекше бір белес болатынына сенімді. Енді Әзірбайжаннан осы деңгейдегі жұмысты күтіп еді...

	Осындай жалпы мен жалқы сезімдер себеп болды ма, әйтеуір:

	Академический театр им. М.Ауэзова Директору и Гл. режиссеру театра, местн. комитету, художественному совету А. Джубаншалиеву, А. Мамбетову, С. Сюртубаеву от Народн, арт. СССР Букеевой X.

	ЗАЯВЛЕНИЕ

	Прошу освободить меня от театра ввиду того, что дальнейшей перспективы не предвидится, что я буду занята в репертуаре. Старые роли «Фархад...» более 1,5 года не идет, «Сауле» в последнее время тоже не идет, «Укрощение...» можно заменить. Вообще все мои играющие роли можно заменить.

	Спасибо коллективу, друзьям, которые мне верили и уважали.

	С просьбой X. Букеева. 16 апр. 1966 г.» деп арыз жазды.

	Ең ғажабы Хадишаның арызы да емес, оған басқалардың таңқалғаны болмаса кінәлағаны да емес, ең ғажабы Әзірбайжанның «Қайда кетеді екен?» деген сұрағы болды. Таңқалғаны ма, ренжігені ме, мазақтағаны ма, түсініксіз...

	– Зың-ң, зың-ң-зың-ң-ң...

	Хадиша түсінен шошып оянғандай селк етіп, жан-жағына қарады. Телефон зыңылдап жатыр екен.

	– Алло!

	Шамасы біраздан зыңылдаған болды, ар жақтан трубканы қоя салды. Хабары аяқталған теледидар да быжылдап тұр екен... Япырмай, Нұрмұханның естелігінен біраз жерді шарлап кетіппін-ау, – деп ойлады Хадиша іштей. Қазір ойлап отырса, театрдан кетемін деп қалай арыз жазғанына өзі де таңқалады. Театрдан кету деген судан шығып қалған балықтың күні ғой... Әрине, институт бар, үйі бар, далада қалмайтынын, айналысатын шаруа табатынын біледі. Бірақ ол сахнадағы жұмыстай бола ма?! және онымен не дәлелдейді? Қайта өзінің дәрменсіздігін мойындағаны болмай ма? «Подчинить себя легче, чем осуществить собственную личность». Қайдан оқығаны есінде жоқ, бірақ осы пікір Хадишаға тура келеді. Өзіңнің кім екенінді дәлелдеу үшін күресу керек, яғни роль үшін, бір жерлерде сөйлеу үшін тиісті адамдарға өзінді көрсету үшін таласу керек, дәлелдеу керек. Ол Хадишада жоқ. Ой, ғажап-ай, қарап отырса өмірбақи өзін-өзі сүйреп келеді, тұрмыста мұның жайлы тіршілігі үшін басын қатырған ешкім жоқ, тіпті туған жеңгесінің өзі қаршадайында туған ағасының үйіне келтірмей қойған (жөндіжөнсіз сөйлей беретін еді, жарықтық), сонда не ағасына бір ауыз арыз айтпайды, не өздігінен қарсыласып, ештеңе дәлелдемейді, сонда бұл не? Ынжықтық па, бейтараптық па, әлде тәкаппарлық па? Өзі де түсінбейді, түсіндіре де алмайды. Ал уақыт шіркін түсініксіз мінездердің өзгеруін күтіп тұрмайды, өтіп барады. Онымен бірге ойналмаған рольдер де кетіп барады. Иә, ойналмаған рольдер. Атақ, даңқ, көпшіліктің қошеметі жақсы, әрине. Бірақ актердің негізгі мақсаты ол емес, бойындағы өнерді жұрт алдына шығару ғой. Бұған қоса атақ келіп жатса кім қарсы болсын. Ал тек қана атақты болғаның үшін, заманыңда бәрін де ойнағаның үшін жұрт осы күнге дейін танып, іздеп жатқаны үшін жылдар бойы жұмыссыз жүрсең, атағыңнан безіп кеткің келеді екен. Өзі туралы: «Әй, оған жаңа роль неге керек, алар атағын алды, бүкіл героиняны ойнады, профессор, ақшаны күреп тауып жатыр» дегенді естіп, Хадиша сондай ойға келді. Атағымды қайтарып алып, орнына роль беріңдер десе ме екен... Роль демекші...

	Өзі ойнасын, ойнамасын, Хадиша театрдағы премьераны жібермейді. Әріптестерінің ойынын қарайды, режиссерлардың жаңа жұмысын, енді шәкірттерінің ойынын қарайтын болды. Сол әдетімен Шыңғыс Айтматовтың «Ақ кеме» повесі бойынша қойылған спектакльге келген. Повесті оқып, баланың тағдыры соншалықты әсер еткен кезінде. Бірақ повесть өз алдына, спектакль өз алдына ғой. Жақсы екен, әсіресе, осы спектакльге деп алған Маханов баланың роліне шынында да арнап туғандай екен. Үлкен театрдағы алғашқы жұмысы болған соң барын салып тырысқанда да болар, бірақ табиғатында таза өнер бары көрініп тұр. Спектакльдегі Шәмшәгүл (Меңдиярова) ойнаған Оразқұлдың әйелінің ролі нағыз Хадишаның ролі екен. Тағдырдың салғанына көніп, өмір-бақи іштен тынып өткен бейбақ әйелдің жанын Хадиша ашып көріп отырғандай болды. Соны айтқанда Әзірбайжан: «Ана құртақандай ролді ме? Келіп айтпадың ба?!» дегені. Хадиша тұрған жерінде құлап қала жаздады. Мәселе оның жауабында емес, сол жауапты қайтарған кездегі үні мен түрінде, «Хадиша Бөкееваға тым қораш қой ол» деген астар жатыр үнінде, «соны шынымен айтып тұрсың ба?» деген таңқалу бар түрінде. Хадиша қайыратын сөз таппай қалды. Хадиша жалпы қолма-қол жауап қайтаруға жоқ. Сөз өзінің ойлаған бағытынан ауып кетсе, бұл бүкіл ойын шашыратып, сасқалақтап қалады. Сонан мүлде үндемей қояды. Мына жерде де «роль құртақандай болғанымен характер бар, актерге жасайтын жұмыс бар ғой» деп ойын жұптап тұрғанда: «Болады ғой өзіңе лайық роль, қайтесің ондайды» деді де, Әзірбайжан басқа әңгімеге айналып кетті. «Менің уақытым өтіп барады, атағыма лайық жұмыс деп шалқайып отырғаным жоқ, жаны бар, характері бар кішкентай жұмыс тіпті қызықтырақ болар еді» деген сөздер сол жерде аузына түспеді. Қашанғысындай біраз уақыт өткен соң, «ойпырмай неге солай демедім, неге ана мысалды айтпадым, неге бұлай демедім» деп өзін-өзі сөгіп бітірді. Күнделігін ақтарып отырса:

	«Я иногда чувствую уважение со стороны Азербайжана, но роли нет, и я не умею за себя бороться, чем нежней, тем скорей она может разбиться навсегда. Театр без меня может, я без театра не могу. Нужна ли такая творческая жизнь!??» деп бұрынырақта жазып қойған екен.

	Хадиша өзі үшін үлкен жаңалық ашқандай болды. Иә, Әзірбайжанның мұны түсінбегені өкінішті-ақ. Мүмкін, түсіндіре алмаған өзі де кінәлі шығар. Бірақ мәселе онда емес. Бір кездері тіпті «Ғазизамен сөйлесіп көрсем бе екен» деген ой келген. Артынша, «қойшы, қайтем соны, в конце концов режиссер имеет право видеть, или не видеть актера» деп қоя салған. Пәлен жыл өткеннен кейінгі мына сөзден кейін «бағалауын бағалайды екен, бірақ түсінбейді екен» деген қорытындыға келді. Шынында Хадишаның бірінші түлектерін түгел, екінші түлектерін түгелге жуық театрға қабылдады, бәрінің де ойнауына жағдай жасады, атақтарын да алып жатыр кезегімен. Шәкірттерін сыйлағаны, бағалағаны өзін сыйлап, бағалағаны емес пе?! Ал режиссер ретінде актрисаны көрмесе, амал қанша, өкінгеннен басқа сөз жоқ...

	Ұзын есепке келгенде, Хадиша «жұмыссыз жүрдім деген жылдардың өзінде маусым сайын бір жаңа рольмен шығып жүрді. 1965 ж. «Елеусіз қалған есіл ер», 1966 ж. «Шығыстағы бір бейбақ», 1967 ж. Мәмбетов қойған «Қара-қыпшақ Қобыланды», 1963 ж. «Жат елде», «Күннен туғандар», 1970 ж. «Ленин 1918 жылы», «Қилы-қилы тағдырлар», 1971 ж. «Ана», «Қозы КөрпешБаян сұлу», 1972 ж. «Башмағым», одан беріде «Көктөбедегі кездесу», «Ваня ағай», «Ричард III» сияқты әртүрлі елдер, кезеңдер, характерлер сахнаға шықты. «Жат елдедегі Ана» мен «Көктөбедегі кездесуден» Айша апай, белгілі бір дәрежеде Толғанайдың басқа бір қыры сияқты еді. Ішінен шыққан баласын да, елін де бірдей сүйетін, бірақ сол екеуінің тағдырын қоса алмаған Ана трагедиясы, шәкірттерін өз баласындай сүйетін, солардың тағдырына өмір бойы жауаптымын деп есептейтін Айша апайдың драмасы, бір ғана ананың, әйелдің, мұғалімнің өмірбаянынан шығып, елдік, азаматтық тұлға дәрежесіне көтерілді. Ол быжылдап отқа түсіп жылап-сықтамайды, не болса да өзінің жауапкершілігіндегі қайғы-мұңын үндемей көтереді, ойлана салмақтайды, қателігі болса да мойнына үнсіз алады. Бөкееваның ойынында бұл бейнелер қазақ сахнасындағы жаңа мінезді көрсетіп еді.

	Ал «Елеусіз қалған есіл ердегі» әйел бейнесі Хадиша шығармашылығында да, қазақ театры тарихында да мүлде жаңа, бейтаныс бейне болатын. Кеңестік идеология тұрғысынан бұл жағымсыз бейне еді. Жалпы ол қай тұрғыдан да жағымсыз еді. Бірақ тек қана осындай анықтамамен итере салуға болмайды. Өйткені, бұл әйел бейнесі бүкіл спектакльді ширатып тұрған қоғамдық бейне. Мұндағы партнері – Нұрмұхан Жантурин ойнаған доктордың бүкіл трагедиясын, өтірік мораль, көлгірсіген мінез, өтірік құрмет, сыйласу, есеп пен жалған махаббат билеген заманның шын бейнесін көрсететін осы әйел. Қаншама адамды ажалдан арашалаған атақты доктор осы әйелдің, яғни осы бейнедегі қоғамның талабына орай қылмысқа барды. Операцияның нәтижесінің қалай боларын білмеді ме? Ол жағы күмәнді, негізінде, шамалады. Бірақ бас тарта алмады. Өйткені әрі жас, әрі сұлу, әрі көрікті әйелдің, яғни көпірген ақша беріп, көпсіте мақтап тұрған қоғамның көлгірсіген мораліне қарсы (тіпті, туған қызы үшін болса да) шыға қою, осындай атақты доктордың да қолынан келе қоймайтын қадам. Тек орнына келмейтін трагедиядан кейін бәрі өз бейнесінде көрінеді. Қоғам үшін, яғни мынадай әйел үшін бедел, атақ, махаббат деген өзінің жалған моралінің жанында түк емес, әуелі сыртқы түрің келісімді болсын: атағың болсын, өзің жас болмасаң жасамыс көрінуге тырыс, атағыңа сай ақшаң болсын, ішіңде ит ұлып, керуен көшіп жатса да сыртыңа көрсетпе, солар үшін туған қызыңды да құрбандықка шал. Оған шыдай алмасаң, өзің құрбан бол. Сенен жиырма жас кіші, атағы, ақшасы, беделі әлі алда тұрған ассистенттер табылады. Міне Хадиша мен Нұрмұхан ойнаған әйел мен доктор бейнелері жалқы типтен асып, жалпы қоғамдық бейнеге көтерілді. Бұл актрисаның шығармашылығында өте қызықты, ешкімге ұқсамайтын жұмыс болды, бірақ азаматтық тұрғыдан сүйкімсіз (актрисаның табысы да образдың осы сүйкімсіздігі болатын) бейне еді. Сондықтан да бүкіл болмысымен адамгершілікті, адалдықты қызғыштай қоритын Хадиша, майталман актриса ретінде шебер жұмыс жасағанымен, адам ретінде мұндай бейнелерді қабылдай алмады.

	Иә, рольдер болды, бірақ дарыны жан-жақты ашылған шығармашылық кемелінде тұрған актрисаның бұрынғы биігінен жоғары жұмысын көрсеткендей бейнелер болмады. Әрқайсысы өз орнында қазақ театрының тарихындағы айтулы тұлға, тұтас бір кезеңдердің бейнесі, белгілі бір дәрежеде биік өнер үлгісінің өлшемі болған, қазақ театрын өз тұрғыластарынан асырған, ұлы актриса – Хадиша Бөкеева мен атақты режиссер – Әзірбайжан Мәмбетовтың шығармашылық өмірбаяндарында айта қалғандай әріптестік түсіністік, көрерменді, өнерсүйер және сынар қауымды елең еткізгендей жұмыс болмады. Өнердің жолы да, адамның жаны да жұмбағы көп ғажап әлем. Кейде оған бойлау тіпті мүмкін емес...



	...Тіршілікте себепсіз ештеңе болмайды, тек пенде шіркін ненің неден шығып жатқанын сол уақытында біле алмайды да, әр нәрсенің себебін іздеп уақыт кетіреді. Сырттай қарағанда өзін-өзі: «Рабиға қайта-қайта шақырып жүр ғой, шынымен бір қасиет керген шығар, бәрібір театрда перспектива көрінбейді...» – деп үгіттегенімен, ішкі бір қуатты күштің өзін ұстаздыққа тарта бергенін Хадиша аңғарған жоқ. Бұл тіршіліктің ыңғайына қарай басқан қадам сияқты көрінген. Бірақ осы бір жалқаулықтарымен ренжіткен, надандықтарымен қынжылтқан, кітап оқымайтын дүмшеліктерімен жігерін құм қылатын, бірақ соншалықты қарапайым, жандары аппақ көгенкөздермен жұмыс істеу өзіне ұнайтынын сезінді. Ауылдан келген балалардың тілі қазақша жатық, жалпы дүниетанымы аса кең болмағанымен, қиялдары ұшқыр, өздері шеттерінен патриот, алақандай ауылдарының артықшылығын айтқанда ешкімге сөз бермейді. Осы мінездің арғы жағында қазақтың туған жерге деген ғасырлар бойы қалыптасқан құрметінің ұшқыны, ауылдарына, ағайындарына деген сағыныш, қаланың тіршілігіне үйренгенмен жандары ылғи да даланың кеңдігін, биіктігін аңсап тұратын мәрттікті түйсініп, Хадиша сол сезімдерді өшіріп алмауға тырысты. Баяғыда өздерімен жұмыс істеген ленинградтық мұғалімдерді Хадиша қазір жақсы түсінеді. Олар үшін әр қиырдан жиналған қазақ балалары ешбір сызат түспеген аппақ қағаз сияқты, қандай өрнек, белгі салса да бадырайып көрініп тұратын көрнекті құрал секілді болған екен. Қалай исең солай бұралатын, не айтсаң да қаз-қалпында қабылдайтын және соншалықты сенетін жаны жайсаң жастармен жұмыс істеу өзіңнің де қиялыңды қанаттандырып, жанынды жасартатынын Хадиша институтқа келгелі байқап жүр. Ренжігенде, бір нәрсені бірнеше рет қайталатқанда енді қайтып түрлерін көргің келмей кетеді. Бірақ артынша-ақ түк көрмегендей бейкүнә жүзбен «Хадиша апай, мынаны түсінбей тұрмын, осылай істесем қалай болады, қайтадан түсіндіріңізші» деп, тұрғанда, ойпырмай, осыларға ренжіп отырған өзімді оқытатын кісі керек деген ойға келесің. Себебі, соншалықты мүләйім, соншалықты ақ көңіл, соншалықты қарапайым және соншалықты дарынды ғой шетінен және соншалықты жалқау...

	Хадиша аудитория терезесінен көшеге қарап тұрып манағы кафедрадағы әңгімелерді есіне түсірді. Сонан әрі ұстаздыққа бет бұрған кездегі оқиғаларға саяхаттап кетті. Ілгерілі-кейінді өткен оқиғалардың бәрі бірдей дұрыс болмағаны, жеткілікті дәрежеде орындалмағандары бар шығар, бірақ Бөкееваға нашар педагог-сыз, орынды босатыңыз деп ешкім де айта алмайды. Мұның бірінші дайындаған шәкірттерін түгелдей өз театры қабылдады, қазір бәрінің де жұмыстары да бар, тіпті атақ ала бастады. Құман мен Меруерт әне, «Қыз-Жібекке» түсіп, бүкіл елдің сүйіктісіне айналды, Тұңғышбайды үшінші курста жүргенде-ақ Әзірбайжан театрға қабылдаған. Педагогы болмаса, олар қайдан шықты? Шындығында ешқайсысы айта да алмай отыр ғой, бірақ мұның орнына біреулер таласқысы келеді, соны ашып айта алмай, не қоя алмай орағытқан түрлері, шамасы. Бірақ Хадишаның да беріле қоятын ойы жоқ. Роль үшін өмірі таласып көрген жоқ, себебі ол жеке басына қатысты еді. Бергенді ойнады, бермегені арман, өнердің өз заңы бар. Ал шәкірттері үшін таласады, өйткені олар өнердің болашағы. Бұрын да олар үшін беделін, күшін салған, әлі де сөйтеді, ешкім күмәнданбасын.

	– Хадиша апай, «Қазақ театры тарихының» екінші томы шығыпты, тең жартысы Сіз туралы, көрдіңіз бе?

	Хадиша өзінің тарихта қалған бейнесін толығырақ білейін дегендей әуестікпен кітаптың беттерін парақтай бастады. Әрине, жетпісінші жылдарға дейін қойылған постановкалардың екеуінің бірінде мұның аты жүруге тиіс. Ол жылдар мұның Катаринасының, Катеринасының, Динасының, Майрасының, Варварасының, Сәулелерінің, Қарлығасының, Мехменесінің шыққан кезі. Бұл өзінің режиссері бар актриса болатын. Актердің бақыты өзін түсінетін режиссерге байланысты ғой. «Театрда қырғи-қабақтық болмайды. Тек бір спектакльге қатысқан артистер сол кезде режиссердің сүйіктілері деген атаққа ілінеді. Кейін басқа спектакльді қойғанда, оған басқа артистерді таңдайсың. Енді осылар сүйікті болып шыға келеді, ал аналар бұларға теріс қарайды. Ылғи кезектесіп отырасың», – дейді Товстоногов. Ал бізде бірнеше спектакльдер бойына кезек ауыспай қалады.

	Дегенмен, тарих үшін әжептеуір қадірім бар екен, бірнеше беттен жазыпты. Мынау – Катарина, Қарлыға жайлы. Мында «Сәуле» екен.

	«...Конфликт – адамгершілік пен мансап арасындағы іштей аңдысу, арбасуға құрылған. Спектакль әуелі күрестің аңдысу, іштен шалу әдістерін ашып көрсетеді, бірақ соңында мансап жеңеді. Тартыстың шешімі немен тынды дегенде, драматург әдеттегі нақты шешімнен қашып, ұнамды кейіпкерді жеңгізіп, ұнамсызды тізе бүктіретін салтқа бармай, Сәулені жеңілдіреді. Бірақ керермен Сәуле жеңілді деп түсінбей, Сырдақ жеңілетініне кәміл сеніп қайтады. Өйткені қашан да халық ұлы жеңеді, адамгершілік зұлымдықтан үстем. Міне, осы ойды автор астарлап айтпақ болған, үкім шығармай, ұйғарымын көрерменге қалдырған.

	Жұртшылықты сондай дұрыс ұйғарымға келтіру бір жағынан пьесаға, екіншіден тікелей актер ойынына байланысты еді. Сәуле ролін Х. Бөкеева, Сырдақты К. Қармысов толық меңгеріп, пьесаның табиғатын дәл ұғынған және көрермен халыққа да оптимистік рух берердей бейнелеген.

	Сәуле – мінезі ұстамды, ойлы, алғыр. Жасынан жетім өсіп, інісі Сапарға ана орнына ана болған. Сөйтіп жүргенде бой жетіп, қыз болғанын қызықтай алмай қалған жан. Күйеуі Алдабергенге қалай қосылғаны да беймәлім.

	Сәуле – қоғам қайраткері, партия қызметкері, бастаған ісін аяқтамай тынбайтын табанды қайраткер. Ең басты қасиеті – адам тағдырын естен шығармайды. Колхоз мәдениетін көтеріп, ауыл тұрмысын жақсартса, мал жайылымын тұрақтандырып, малшы ауылдың орталығын көркейтсе, мұның бәрі адам тағдырына қамқорлық деген сөз. Хадиша Бөкееваның Сәулесі осылай ойлайтын парасатты кейіпте бейнеленген.

	Өз көркін саудаға салмайтын, есіл-дерті қызмет болатын Сәуле – Бөкеева кей тұста үнсіздікпен көп жағдайды аңғарта білді. Ол үнсіз күрсініп тұрып Сәуленің терең ойлылығын аңғарта алды.

	Дегенмен, Бөкеева Сәуленің махаббат машақатына келгенде алғашқыдай емес, образ арқауын босаңсытып жіберді. Әуелден әр істі ақылмен шешетін Сәулеге, көрермен үшін тым күйгелектік мінездер қонымсыздау болып байқалады. Рас, Сәуле де адам, оныңда күйінетін сәттері болады. Бірақ күйіну сезімін актриса өскен, ысылған, парасатты әйелдің бойына лайықты көрсеткені жарасымды еді.

	Топырақ құнарын зерттеуші Жарасты Сәуле шын сүйеді. Осы уақытқа дейін махаббат дегеннің не екенін білмей келген Сәуле сезімі оянады. Бірақ осы Жансаринді не ерекшелігі, не «данышпандығы, не адамгершілігі үшін Сәуле жақсы көреді. Бұл арасы пьесада ашылмай қалған еді. Астанадан келді екен деп немесе ғалым екен деп құлай жығылатын әйел Сәуле емес. Ендеше «шынында автор Сәуленің басындағы қызықты басталған психологиялық күйді жеріне жеткізуде, өмірлік өзегін таппаған. Сондықтан Сәуле бойында тұтанған сезім сәттері жасанды, жалған көрінеді...»

	Мүмкін, теориялық талдау тұрғысында бұл да дұрыс шығар. Талдау деген уақиғаны бір қисынға келтіріп, оның қалай туып, қалай өрбитінін, кейіпкерлердің іс-әрекетінің бәрінің сенімді немесе сенімсіз екенін түсіндіріп беру ғой. Мүмкін, спектакльде сондай түсіндіруге келмейтін нәрселер бар шығар. Хадиша үшін бұл спектакльдің орны бөлек. Жас автор бұрын қазақ театрында болмаған тақырыпты – партия қызметкерін әрі әйел партия қызметкерін әкелді және ол ғашық бола алатын, ренжіп, қуана алатын ет пен сүйектен жаралған партия қызметкері болды. Сәуленің өзіне кейбір өмірбаяндық ұқсастығы да бар еді. Жетім тағдыры сезім дегеннің, таңдау дегеннің не екенін білмейтін кезде ғайыбынан күйеулі болғаны, одан балалы болғаны, өзінен кейінгі бауырлары үшін жауаптылығы, өмірдегі орны үшін жанталаса ізденіп оқуы, қызмет істеуі, қалай да қатардан қалмауға, өзіне міндеттелген нәрсені абыроймен атқаруға деген талпынысы өз басынан да өткен. Сондықтан да алғашқы кездері қатты қиналып, біртүрлі өң мен түстің ортасында жүргендей болған.

	Одан режиссердің шешімі басшыларға ұнамады ма, әлде бірдеңелерге келіспеді ме, әйтеуір біраз уақыт жұмыс тоқтап қалды. Ақыры автордың өзі репетицияға күнде келетін болды, тіпті режиссер сияқты ертеден кешке дейін жүретін. Ал авторлар ешқашан театрдың жұмысына риза болмайды. Тіпті өзінің жоғын тауып қоссаң да бірдеңе табады риза болмауға. Кім білсін, қашан да әркімнің өзінікі жөн болып көрінетін шығар...

	– Е-е, пұшығым-ай, тағы да жиналып алып кетейін деп отырмысың...

	Өзінен басқа ешкім жоқ деп бейқам отырған Хадиша селк ете түсті.

	– Сераға-а, қашан келдіңіз? Мен... мен...

	– Иә, сені айтам ғой, тағы кеткелі отырсың ба?!

	Серағаң өмірі біреуге ашуланып дауыс көтерген немесе жекіген емес. Әйтеуір Хадиша ондайын көрген жоқ. Бірақ ренжігенде біртүрлі даусында әрі қамқорлық, әрі қаталдық және қайрау сияқты адам сипаттап бере алмайтын дыбыстар естіледі. Естілмейді-ау, бүкіл сезім талшықтарыңмен сезесің. Ол ренжігені де емес, өзінің сенімін ақтамағанына көңілі қалған сияқты өкпе ме, әлде сені демеу ме, әйтеуір ол кісі емес, өзің абыржып берекең кетеді. Өзі жетімдікті де, жалғыздықты да көрген Хадиша әркімнің көңіліне қарағыш және айтпай-ақ түсінеді. Сол сезімталдығымен Серағаңның өзіне әкелік қамқорлығын, жанашырлығын, қиналғанда демеп жіберейін дейтін ниетін іштей түсінеді. Баяғыда, «Райхан» фильміне түсерде киноға байқауға түсуге келіп, өзімнен ештеңе шықпас, жұртқа күлкі болмастан бұрын кетейін деп жиналғанда, осы Серағаң алып қалған. «Е, ол бола ма екен, бірден бәрі жақсы болса оның несі қызық. Әуелі көру керек әрнәрсені. Тұру үшін құлау керек. Құлап жатсаң да жан-жағыңа қарау керек. Сонда білесің қалай қателескенінді».

	Дәл осылай деді ме, әлде басқаша айтты ма, әйтеуір, осы кинодан мен ештеңе шығара алмаспын деп, өзінің ежелгі ұялшақтығына басып, ешкімге ештеңе демей-ақ кеткелі жатқанын байқап, жібермей қалды. Серағаңның ол еңбегі ақталып, Хадиша Райхан роліне бекітіліп, киноға түсті. Одан соң, бұл Шымкенттен шақыртылып алып, театрға келген кезде жұмыстарын қарап, ақыл-кеңесін беріп жүретін Серағаң, ылғи қиналған кезінде «Е, пұшығым-ай, тағы да жиналып алып кетейін деп жатырсың ба?» деп қасынан табыла кететін. Ол кісі жалғыз бұған емес, жастардың бәріне камқор, айналып келгенде өзі бүкіл еңбегін, тәжірибесін, тіпті өмірін арнаған театрына қамқор болып жүреді. Қазір де Хадиша оқыс дауысты естіп шошып кеткенімен, Серағаң екенін білген соң әрі қысылып, әрі қуанып қалды. Қысылғаны, Серағаңның үніндегі қаталдық, қуанғаны мұның толғанысын түсінетін адамның қасынан табылғаны.

	– Енді кететін де жер жоқ қой, Сераға. Бірақ «Сәуле» жүрмей жатыр.

	– Е, басы қатты болса, аяғы тәтті болады, бүгін көрген құқай ма? Иә, сөзіңді жаттадың ба?

	– Жаттадым. Сахнаға да шығып қалып едік. Бірақ режиссер ауысты ма... Тіпті онда да емес. Өзім... біртүрлі өзімнің тағдырым сияқты...

	– Ә-ә, ол болмайды. Өмірде тағдыры ұқсас қаншама адамдар болады, солардың бәрі анау сияқтымын, мынау сияқтымын деп іштей қуыстанып жүрсе не болғаны. Сен оған жанашыр адамыңдай қара. Әрине, тарихи бейнелерге карағанда замандастар қиындау болады. Бірақ бұл тек сенің емес, театрдың тарихындағы жаңа бейне әрі көз үйренген жылаған қыз емес, осы заманымыздың бейнесі сияқты ғой.

	Хадиша айтайын деген сөзін тыя қойып, Серағаңа ойлана қарап қалды. Шіркін, арнайы оқу болса Серағаңнан ғажап режиссер шығар еді. Адамды иландыруға келгенде қандай себептер таба қояды. Осы заманның бейнесі дейді. Шын-ау, Сәуле басынан неше түрлі қиындықты өткізіп, ақырында өзі де өзгелерге қамқор бола алатындай, елге жөн сілтегендей қайраткер болып шықпады ма? Сол жағынан келу керек рольге. Ал бұл өмірбаяндық ұқсастыққа байланып... Заманның бейнесін ойлау керек.

	Хадиша Серағаңа алғыс айтқысы келді, еркелегісі келді.

	Оның көңіл күйін айтқызбай-ақ түсінген Серағаң:

	– Солай, пұшығым, кетуге керек бит, – деп бұрылып алып, есікке қарай жүре берді. Орындықтың арқасында ілулі тұрған сөмкесін алып Хадиша оның соңынан жылжыды. Екеуі де бірбірін айтпай-ақ түсінді. Екеуі де бір-біріне іштей алғысын айтып келеді. Серағаң өздерінен кейінгі толқынның қажырлылығына, сөз тыңдайтын ілтипатына, өнерге деген адалдығына риза болды. Хадиша ағасындай, әкесіндей қамқорлық жасап, тұйықтан шығар жөн сілтеген осындай жайсаң жанмен қатар жүргеніне қуанды...

	Әлдеқашан өтіп кеткен сол күндер, мына кітапты оқығанда күні кешегідей көз алдына келе қалды. Спектакль сахнаға шыққанда Серағаң: «Әйтеуір бәріміз жабылып, ақыры осы пьесаны Тахауи мен Хадишаның өзі қойып шықты», – деп бір күлдіргені бар. Айтса айтқандай, режиссерлерден гөрі автордың еңбегі көп болды. Күнде келіп репетицияны қарап отырады, кей жерлерінде шыдамай сахнаға жүгіріп шығып, өзінің ойын дәлелдеп әлек. Репетициядан кейін біраз жерге дейін Сәулені өзі қалай елестететінін, оның қандай қасиеттері болу керектігін Хадишаға түсіндіріп-ақ бағады. Бірақ өзі сыпайы, джентельмен. Кейін Нұрмұхан: «Хадишаға айқайлауға, кітапқа жазылмайтын сөздермен ұрсуға болмайды деп, Серағаң авторды қорқытып қойыпты. Сонан сізге айта алмағанын бізден екі есе қылып қайтарады екен», – деп әзілдеп жүрді.

	Не болғанда да Серағаңның сөзі тура келіп, бұл театр тарихында бірінші рет қоғам қайраткері – әйелді ойнады. Көрермен жақсы қабылдады, автор да риза болды. Шынын айтса, өзі де риза болды. «Достық пен махаббаттағы» Сәулесі де бір төбе еді. Бұл Сәулесі де бір төбе болды. «Жоқ, Бөкеева, сен кімсің әлдеқандай болатын деп өзіңді өзің мүжігенмен, әлдекімдер әдейі кекетіпмұқатқысы келгенмен, осы театрдың сахнасында, қазақ өнерінің тарихында сенің де ізің қалды. Мүмкін, соны көргісі келмегендер әдейі елемеуге тырысатын шығар. Әлгі бір мақал бар еді ғой:

	«Керуен көшеді... ә-ә, әрі қарай қалай еді? Өй, құрысыншы, мақал менің не теңім, басымды қатырып.»

	Манағы кафедрадан шыққандағыдай емес, кәдімгідей сергіп, тіпті көңілденіп кеткендей болып, үстел үстіндегі қағаздарын жинастыра бастады.

	– Хадиша апай, үйге қайтасыз ба? – Тұңғышбай екен.

	– Қайтам, қайтам. Мына кітабыңды ала ғой, жақсы екен, біраз жерін қарап шықтым. Қай жерден алдым дедің?

	– Сізге керек пе, Хадиша апай, ертең ала келемін.

	– Сөйте ғой. Мә, жете ме?

	Хадиша қағаздарын сөмкесіне салып, әмиянынан қызыл ондық алып Тұңғышбайға ұстатты.

	– Хадиша апай, мынауыңыз көп...

	– Жә, жә, балаларға кәмпит аларсың қалса. Жүр, кеттік.

	Ұстаз алда, шәкірт соңында, әңгімелескен бойы институттан шығып, анадай жерде тұрған машинаға беттеді.

	Тұңғышбайдың әңгімесін тыңдап келе жатып Хадиша ойға кетті.

	Шындығында адамды қуанту үшін көп нәрсе керек емес-ау!

	Рабиға институтқа шақырғанда барғым келмеп еді. «Хадиша апай, білгеніңізді өзіңізбен көрге бірге алып кетесіз бе?» дегенде ойланып қалып едім. Ол рас, артыңды өртеп, алдынды таптап кеткеннен гөрі, жақсылық жағыңды, халқың берген ұлы өнерді кішкентай болса да шырақ жағып кетсең, ана мен ата берген, қалың табынушылар қолпаштаған өнерді, ұстаздардан алған, оқи жүріп тоқыған жақсылықтарды, шынында да оқушыларыңа тастасаң, олардың жүрегіне адамшылықтың шырағын жақсаң өмірді босқа өткізбегеніміз ғой. Мұхаңнан кейін, Сәтпаевтан кейін дүниеде пайдалы бірдеме істедім деп айту ұят. Бірақ әркім өз шамасына қарай тырысады ғой. Мына шәкіртім Тұңғышбай «Қазақ театры тарихының» екінші кітабын әкеліп беріп еді, соны оқып әжептеуір қуанып қалдым. Шәкірттерім жаман емес, сезімдері бар, адамға деген мейірімі, өнерге деген құрметі бар. Біздің өнеріміз тіршіліктің қарама-қайшылыққа толы диалектикасын, қайталанбас мінездерді, адам жанын түсінуге үйретеді. Бірақ ол өмірдің барлық жағдайына керекті рецепт бермейді ғой, қайта әр істің себебін, қисынын зерттеп, әр жағдайды жеке шешуге үйретеді.

	Ойының соншалықты еркін, қисынды, жүйе-жүйемен дамып бара жатқанын байқаған Хадиша іштей жымиып қойды. Жазғаңда неге осылай құйыла бермейді екен. Ойлағанда соншалықты әдемі шығады, ал жазғанда әдемілігінен де, мазмұнынан да айырылып қалатын сияқты. Сахнадағыдай қимылдың, мимиканың көмегі жетіспейді...

	– Хадиша апай, ертең Гольдониға кірісеміз бе?

	– Иә, бастаймыз. Кішкене тездетпесек өздері созып кететін түрі бар. Ал сау бол, балалардың бетінен сүй мен үшін.

	Үйге келген соң біраз демалып, манағы қағаздарын қайтадан аударыстыра бастады.

	– Жанка, немене қабағың түсіп кеткен?

	Өзінше ештеңе білдірмей жүрмін деп ойлаған. Бірақ Байғалидан жасыру мүмкін емес. Екеуі де көп сөйлемейді, бірақ бірбірін үнсіз түсініп үйренген, манадан сөйлесіп отырғаңдай-ақ жауаптарын айта қояды.

	– Жоқ, ештеңе емес. Жұмыс қой.

	– Жұмыс деген бүгін былай, ертең қайта орнына келеді. Соған бола неге шаршайсың. Тағы біреу сыртыңнан сөйлеп жіберген болар.

	– Енді бар нәрсені жоқ деп ауызды қу шөппен сүртуге болмайды ғой. Студент деген кешегі бала, әркім өз баласын дұрыс баға алмай жатады. Оның қасында жан-жақтан келген, әртүрлі мінезді, өздерінше үлкенбіз деп жүрген қыз-жігіттерді бір, бір жарым жылда қайта тәрбиелеп шығу оңай емес қой...

	– Мәселе онда емес, мәселе сенің министрге барғаныңда болар. Айдаладағы қазақтың баласы үшін қай мұғалім министрге дейін барып, жанын салып жүр дейсің.

	Институттың атына кір келтірді деген біздің жаман мораліміз бар ғой, сол оларды от бастырып отырған.

	Хадиша күйеуін жаңа көргендей қарап қалды. Қайдан біледі үйде отырып. Біздің жұмысымызбен хабары жоқ, сонда да ішінде отырғандай.

	«Қойшы, осы сенен басқада күйеу жоқтай, бірдеңе десе үйде Байғали бар ғой деп тұра жүгіреді екенсің», – деген әйелдердің сөзі есіне түсті.

	Олардікі де дұрыс шығар, кейде өздерінше әйел болып бас қосып отырғысы келетін шығар. Бірақ менің күйеуім бар екені де, оның әнші екені де, оған күтім керек екені де рас емес пе?! Мен де артиспін, менің де жұмысым бар деп баяғы жасырақ кезімізде де шалқайып көрген жоқпын, енді не көрініпті. Оның үстіне сыйламасаң, оның бабына, қабағына қарамасаң жақсы көргенің қайсы, түсінгенің қайсы? Міне, қазір де менің жанымды өзімнен артық түсініп отыр, қалай мен оның жағдайына қарамаймын?..

	– Болдым, Жанка, енді шай ішемін. Сенің шөбің қайда?

	– Осы-ақ па, тағы кішкене жемедің бе? Жемейтінін біледі, біле тұра қайталап сұрайды. Бұл да әдет болып кеткендей. Қанша жыл бірге өмір сүріп, Байғалидың сұғынып тамақ ішкенін өмірі көрген емес. Таңдап, екшеп, дәмдеп қана, бірақ асықпай ас қылып ішеді. «Оның ас ішкеніне қарап аштан өлу мүмкін, соғыстан қалай аман келген» деген Алтын марқұмның сөзі есіне түседі. Осындай кінәздігінен бе, тарамыстығынан ба, келген шығар. Мүмкін, адам қиындықты неғұрлым көп көрсе, соғұрлым шыдамды, мейірімді, кеңпейіл болатын шығар. Әйтеуір Хадиша осы өміріне риза. Не көрсе бірге көріп келеді. Тұрмыстың қиындығын да, жан азабын да, қызметтің сәтті-сәтсіздіктерін де бастан өткізіп келеді. Сенен болды, менен болды деп ренжіскен кездері есінде жоқ. Төрт құбыласы түгел адам болмайтын шығар, біреуге атақ, біреуге ақша жетпейді. Бұлар не жетпесе де бірге көтеріседі. Қанша құдайсызбыз дегенмен пенде болған соң аузына алласын алады ғой, сол аллатағаланың жебеуі де бар шығар, әйтеуір бірбірімен сыйласуы жақсы. «Хадиша апай, Байғали ағаның сізді жақсы көретіні көзінен көрініп тұрады» деп кейбір шәкірттері айтқандай, өзі де сезеді жақсы көретінін. Бірақ соны анда-санда болса сыртына шығарып неге айтпайды екен? Аймалағанынан, құшақтағанынан, сүйіскенінен, осындай ішкі ойын айтқызбай түсінгенінен, дайындаған тамағын ішкенінен де сезеді шын жақсы көретінін. Бірақ әйел деген сезгенінің үстіне естігісі де келіп тұрады ғой.

	– Жанка, ал шөбің дайын.

	– А! Ә-ә, менің шайымды да демдеп қойдың ба?

	– Иә, әркімге өзінің шайы ғой. Қалай, ашуың басылды ма?

	– Ашу емес қой. Бірақ дұрыс ниетіңді теріс түсінгенде сондай көңілің қалады... Телефон ба? Мен алайын, сен шайыңды іше бер.

	Хадиша телефондағы қою маңғаз үнді естіп, бір сәт «бұл кім?» дегендей болды да, артынша-ақ:

	– Ә, Ғабе, сәлеметсіз бе? Жақсы, жақсы, өзіңіз қалайсыз? Үйде, үйде, қазір шақырайын. Иә, рақмет, жаман емес, негізінен бұрынғы репертуар ғой. Иә, шығардық. Көрдіңіз бе? Жұрт жақсы қабылдап жатыр, Шекспир ғой, классиканы қабылдайды ғой. Әрине, ондай рольдер болса неге ойнамаймыз. Бірақ өздеріңіз бұрынғыдай жазбайсыз, қазіргі жастар өз қатарластарына арнап жазады. Ой, Ғабе, көңілімді көтеріп тастадыңыз ғой...

	Хадиша шын ниетімен күліп жіберді де, күлкі аралас көңілді үнмен: «Иә, иә, болып қалды, қазір шақырамын, ал комплиментіңізге рақмет», – деп трубканы телефон қасына қойып, ас үйге келді.

	– Ғабең ғой, сені шақырады.

	Ол тұрып кеткен соң үстел үстін жинап, ыдыс-аяқты жууға кірісті. Оны бітіріп, залға келгенде Байғали киініп жатыр екен.

	– Жанка, мен Ғабеңе кеттім, «Қыз-Жібекті» айтып едім, соны анықтап білгісі келіп отыр екен.

	– Жарайды. Мен театрға барып келермін, бүгін Рахила ойаушы еді.

	– Жақсы.

	Байғали әдеттегідей сүйіп қоштасып, шығып кетті. Хадиша оның артынан есікті жапты да, диванға қисайып, қолына күнделігін алды. Алдыңғы жазғанын қайталап оқып шықты.

	17.ХІІ.75.

	Зам. министр, высшего и сред. образования. Сағындық Жунусович Кенжебаев.

	Сондай жақсы, жылы жүзбен қарсы алды. Мен өзім үшін бір жоғарғы орындарға әлі барып көрген емеспін, ұялам, қарсы алса жақсы, ал уақыт жоқ, анау еді, мынау еді деп көп сылтау тапса жерге кіріп кетпеймін бе. Сондықтан да 46 шаршы метрлі үйде отырмын, жұмыс орным да жоқ, диванға, креслоға отырып жазам, ұзақ отыру да қиын... Иә, басқа жаққа ойым бөлініп кетті ғой. Төрт студентімнің тағдыры үшін бардым. Мен ойлаушы ем, менде дұшпан жоқ деп. Себебі, тірі жанға тілім тимейді, зияным жоқ, еңбектерін бағалаймын. Маған ұнамайды деп өз талғамымды ұсынбаймын, өнерде әркімнің өз қабылдауы, өз көзқарасы, өз шешімі, өз бағалауы бар емес пе. Өнер адамының өз шешімімен байланысты ғана сын айтам. Әр өнер адамының өз қасиетімен қабылдаймын. Анау нендей, мынау неге олай емес деген баға бере алмаймын...

	Тағы алысқа кетіп қалдым ғой.

	Ректорат кешкі 7-де бітті. 15.ХІІ.75.16 күні таңертең сабаққа барсам, қара бояумен төрт студентті шығарылды деп жазып қойыпты. Аздап намыстандым да. Өлтіріп кеткен адамды да тапса, себебін түсінуге тырысып, аман сақтауға тырысады ғой. Ол ұрылған балалар 15.ХП.75. күні артист шеберлігінен экзамен тапсырды ғой, бір жері жарылса, сынса, екі-үш күнде орнына келе қалғаны ма? Түсіне алмадым. Ойланып, жоқ, бақандай төрт азаматты құрбандық ететін жағдай емес деп, С. Ж.-ға бардым, ол кісі басқа институттарда одан үлкен тәртіпсіздіктер болып жатқанын біліп отыр ғой. Сондықтан жай төбелеске сонша қатал болу мүмкін емес. Әрине, мен ол жігіттерді жақтамаймын. Ол мәдениетсіздік, көргенсіздік, ақылсыздық, бұдан екі ай бұрын айтқан сөзге бола тыныш отырған балаларды ұру... Олар да жақсы оқитын дарынды студенттер. Бірақ жас қой бәрі де, келешектерін күрт кесуге бола ма? Міне, рақмет азаматқа, маған, студент жолдастарына сенім артып, кешірім етіп, балаларды институтта қалдырды.

	Рақмет, бақытты болыңдар, дендерің сау болсын, өмірлерің ұзақ болсын! Бала қайғысын көрсетпесін. Жақсы адаммын ба, жақсы ұстазбын ба, оны достарым, окушыларым айтар кезінде. Бірақ адал адаммын, бар білгенімді, қай жағынан болсын, моральный, материальный, эстетикалық, мәдениетті саналылығым онша аз болмау керек, сол барымды ала білетін жастар болса шын көңіліммен сарқып беруге бармын, талантты, болашағы бар жастарға. Ауылдан келген балалардың көбі тәртіпсіз, мәдениетсіз, жалқау, неге олай? Көкірегінде от жоқ, жаны жанбайды, әлде өткен соғыстың әсері ме? Негізгі тәрбие 4 жасқа дейін деп көп жазып жүр ғой. Ал бізге 16-18-22 жастарында келеді. Соған дейін ата-аналары, мектеп не үйреткен, жап-жақсы балалар жалқау, түк оқымайды. Бұл проблеманы қалай шешу керек? Неге бәріне бүгінгі мүғалім жауап беруі керек, ол қалай төрт жылда осы кемшіліктерден арылтып, саналы, мәдениетті, талапты, еңбек сүйгіш, тәртіпті азамат етіп шығарады?

	Жаны нәзіктікті түсінетін, қайырымды, принципиальный мәселені түсіндіруге мен көп уақыт бөлем. Жаңа аяғынан басып, енді-енді санасына жарық кіріп, өзіне-өзі келе жатқанда, құрттай жолдан тайып кетсе, бар істеген ісің зая кетеді. Неліктен, мүмкін...

	Мені добрыйсыз деп айыптайды. Доброта, яғни адамды сүю, адамға жақсылық келтіру бұза ма? Мен де ұрса білем, көтеріңкі дауыспен айта білем, бірақ мен өнерге үйретем, бар өнерінің ашылуына жол көрсетем, талғамын, сезімдерін оятам. Сонда бір қателестің деп бірнеше күн қабақ түйіп отыру қиын ғой, онда творческий контакт болмайды, студенттер қысылады, тек сағат жазып отыру босқа кеткен уақыт емес пе? Ұрсып алып, іске кірісу керек емес пе, әлде ата-ана, мектеп тәрбиесінде бір қателік болды ма, әлде мейірімділіктің қадірі жоқ па?

	Қазір адамды түсіну қиын, сарқыла шын берілген дос жоқ қой деймін. Әзірше Әшірбек, шын бағалап сыйлайтын сияқты, осы сезімім алдамаса екен. Ал ана шәкіртімді уақытша ма деп қорқам. Менен қай жағынан да пайда көп, кей мінезіне қарап тек сол үшін жүр ме деп қорқам. Әрине, театрда аңсаған ойына жете алмай жүр, бірақ өзі де тік, суықтау, ішінде жылу болмаған соң сыртынан көрініп тұратын шығар. Әйтпесе мен көрген қасиетті басқа художниктер неге көрмейді. Мысалы, Ыдырыс Баянды репетициясыз ойнап жүргендерден жоғары ойнадың депті, онда ол неге қоштап айтып сендіре алмайды Әзірбайжанды?! Жатқан жұмбақ, адам тағдыры, жұмыс тағдыры, отан тағдыры қандай адамның қолында?! Көбі өз басымен әуре , өтірік мақтағанға мәз, бірақ мақтап жатқасын қалай сенбейді, көп мақтаса саңырау бол деген...

	Оқып шығып, кей беттерін жыртып тастайын деп ойлады да, неге, бұл менің күнделігім, сол кездегі көңіл күйім, уақыт өтті, бірақ мен қайта туғаным жоқ, баяғы сол Хадишамын, ендеше менің өмірім де, сезімім де баяғыша, өзгермеу керек деп ойлады. Сөйтті де қалың дәптердің келесі парағын ашты.

	20.ХІІ.75.

	Гете говорил: «Лишь тот достоин жизни и свободы, кто каждый день идет за них на бой» деп. Ендеше менің студенттерім үшін...

	Кенет басын көтеріп, қабырғадағы сағатқа көзі түсіп кетіп еді, бестен асып барады екен. «Ой, уақыт болып қалыпты ғой!» деп күнделікті көпшіктің астына тыға салып, жинала бастады. Бәрін қойып болашақ актер тәрбиесі жөніндегі тұжырымдаманы жазу керек деп ойлады киініп жүріп.

	Осы ой бүкіл кеш бойы мазалай берді. Кафедрада да қайтақайта «Сіздің қағазға түскен әдістемеңіз жоқ, әр сабақты әртүрлі өткізесіз, отчет үшін болса да жазсаңызшы» деп кыңқылдап бітті. Жазбаса болмас, сірә.

	Бізді, қазіргі жастар сияқты соншалықты өбектемеп еді, біз өзімізді өзіміз тәрбиелеуге тырыстық. Режиссердің нұсқауын күтіп тұрма, өзің де ізден.

	Бір ғажабы аз оқитын адамдар өзіне-өзі соншалықты сенімді болады, неге екен? Таңқаларлық.

	Қазіргі жастар жолайрықта тұрған сияқты. Бұлар алдыңғы ұрпақтың, ата-аналарының моральдық, адамгершілік құндылықтарын қабылдағысы келмейді, бірақ өздерінің не қалайтынын, үлкендердің ұсынған жолының орнына не алатынын анық білмейді. Ендеше тәрбиеде осыны ескеруіміз керек қой. Әрине, мен бір жаңа моральдық өлшем таба қоймаспын, бірақ оқушының іздеген бағытынан шығып жатсақ, олардың бізге деген сенімі арта түспей ме?!

	Енді бір жағынан қарасаң біздің театр өнеріне керекті сезімталдық, мейірімділік, партнеріңе деген жанашырлық, ең бастысы еңбекқорлық, ізденімпаздық қандай әдістемемен оқытсаң да өзгермейтін нәрселер. Қалай етсең де студентке осы қасиеттерді қондыруың қажет.

	Қымбатты студенттерім-ай! Бір сәтті рольден кейін сахнаға даңғыл жол ашылады деуге болмайды, табыс кездейсоқ келуі де мүмкін, ол режиссердің дәл тандауынан да, тірі адам мен кейіпкер характерінің үйлесе қалғанынан да болуы мүмкін. Ал келесі роль мүлде шықпауы мүмкін. Одан да трагедия жасаудың қажеті жоқ. Өз жолдарыңды таба білулерің керек. Театрдағы өмір кейде тіршіліктегі болмысыңнан әлдеқайда әдемі, әсерлі, қызығырақ болуы да мүмкін, оның арасын ажырата білу керек. Осының бәрін қолмен қойғандай болмаса да, негізгі бағытын көрсете білуіміз керек.

	1.Не үшін оқыту керек?

	2.Неге оқыту керек?

	3.Қалай оқыту керек?

	Міне, осыларға өзімнің тәжірибемнен, өзімді оқытқанда байқағандарымнан, өмір бойғы сахнадан үйренгенімен жинақтап жазып көрейін. «Көз қорқақ, қол батыр» дейді ғой. Әрине, академиялық әдістеме бола қоймас, бірақ соншалықты жерде де қала қоймас.

	Бүкіл кеш бойы мазалаған ойға осындай тиянақ тауып, бүкіл шаруа біткендей-ақ жеңілдеп қалды. Бәрібір ұйықтамайтын болған соң жаңа келген журналдарды қарап біраз отырды. Сонан соң «Анна Каренинаны» алып, төсекке қисайды. Нешінші рет оқып жатқанын құдай білсін, әйтеуір ой мазаласа, ойындағысы реттеле қоймаса Толстойды оқиды.

	Мүлде басқа әлем – ойлау бағытының өзін басқа арнаға салғандай болады. Ал махаббат қандай?! «Махаббатсыз дүние бос» деген Абай қандай данышпан!

	Ертең міндетті түрде әдістеме жазуды бастаймын деген ниетпен түн ортасы ауа ұйқыға жатты.

	Жалпы не нәрседе де біреуді таңқалдыра қояйын, болмаса қалайда біреуден асып кете қояйын деген ниет Хадишада болмайды. Бірақ кішкентайынан өзіне сеніп өскендіктен, қандай шаруа болса да білекті сыбанып өзі кірісіп кетеді. Оның жөн-жобасын біреуден сұрауға да жоқ. Жас кезінде «осыны да білмейсің бе» деп күлетін сияқты көрінетін, есейе келе «елу күнге дейін осыны қалай білмейді» деп ойлайтын шығар дейтін күдік тұратын болды. Негізінде адамның табиғатына біткен мінез өзгермейтін болса керек. Ее білгеннен бәрі нені болса да сырттай бақылап, басқалардың әңгімесінен ұққандарын бір-бірімен байланыстырып, одан беріректе кітаптан іздеп тауып керегіне асырады. Сондықтан болар біраз нәрселер өзіне жаңалық сияқты болып жүрсе, жұрт оны әлдеқашан біліп қойған болып шығады.

	Бұл жолы да сол әдетімен кітапханаға барып біраз әдебиеттерді қарап шықты. Кафедрадағы әдістемелердің жобасымен танысты. Әркімнің мысалы, логикалық түсіндіруі, тыңдаушыға жеткізу формасы әртүрлі болғанымен, жалпы бағытта ортақ нәрселер бар шығар және де өзінен бұрынғылардың тәжірибесін пайдаланудың несі артық, қанша өмірің болса, сонша үйренуге, білуге тырыс.

	Әртүрлі мағлұматтарды қарап шыққанда ұққаны жалпы педагогикадағы ортақ қасиет бүкіл гуманитарлық білім саласындағы уағыздық сипат болды. Ортақ тақырып пен фактілерді әр сала өзінің ерекшелігіне қарай сәл өзгертіп тоқпақтай береді екен. Сонда бұл не істеуі керек? Әрбір кейіпкер өз алдына бөлек мінезді, қисынды ісімен көрінуі керек деген басты қағидасын қайда қояды? Қабылдамаса қабылдамас, бірақ біз азамат тәрбиелеуіміз керек. Өйткені, болашақ осы жастардікі.

	Оқыған кітаптарынан ұнаған пікірлерді, өзіне керек-ау деген үзінділерді, тіпті қызықты ойларды көшіріп жазып алатын әдеті бар еді, не бар екен деп күнделіктерін ақтаруға кірісті.

	«Видеть и чувствовать, это – быть, размышлять, это – жить». (У.Шекспир).

	«Что такое «штамп». Штамп – это однажды и навсегда установленные нормы выражения чувств и сценических переживаний, когда актеры подходят к решению сложных душевных процессов с внешней стороны, то есть копируют внешний результат переживания. Это раз и навсегда зафиксированная маска чувств».

	«Әр тақырыпта жаттап алып шешен сөйлеуге болады, ал жазу үшін ерекше дарындылық керек». (М. Горький).

	...Мақтауды кім сүймейді дейсіз. Алайда, актердің мақтауды қабылдауымен қатар, өз кемшілігін өзі көріп, өз шеберлігін өзі ширатып, уақыт талабына сай еңбек еткеніне не жетсін. Әр адам өз ісіне сын көзімен қарай білуі табиғи «қасиетіне» айналса нағыз ғанибет қой...

	«Что твоя консерватория дает, если сердце не забилось». Бабушка Раймонда Паулса.

	«Мне кажется, что для формирования юной души необходим глубокий драматический разговор».

	«Добрым, умным человеком или даже преданным патриотом можно притвориться... Нельзя притворяться интеллигентом».

	Д. С. Лихачев.

	Три источника имеют влечения человека: душа, разум, тело. Влечения души порождает дружбу, влечения ума порождает уважения, влечения тела порождает желания, соединение трех влечений порождает Любовь.

	«Махаббат, махаббат – деп ойлады Хадиша күнделіктің келесі бетін аша беріп, – бәрі де махаббатпен істелуі керек. Әйтпесе... »

	«Теория өнердің акыл-ойы болса, шеберлік – жан жүрегі. Шын өнер, осы екеуінің шынайы үйлескен, балқып қосылған сәтінде ғана туады. Өз басым теориялық таным сабағын жүргізгенде осы бағытта, тек қана осы қағидаға сүйенемін. Себебі, менің өнер саласындағы алған ілімім осы, мектебім осы ұстазым В.В.Меркурьевтің бізге үйреткені де осы. В.В. Меркурьев марқұм Вивьеннің шәкірті, Вивьен болса К.С.Станиславскийдің шәкірті, ленинградтық Пушкин атындағы театрдың ұзақ жыл, яғни бұл дүниеден кеткенше бас режиссері болған. Мен бұлардан алыс кете алмаспын, себебі, бұл ұстаздарымның қолына 15 жасымда оқуға бардым...

	Одан кейінгі ұстаздарым Ю.А.Завадский, Г.А.Товстоногов, О.И.Пыжова, Б.В.Бибиковтардың театр өнерінде айрықша представление деген болған емес.

	Актер творчествосындағы мектептің екі түрі бар. Біріншісі – школа переживания – демек – сахнада ойнамау – өмір сүру; екіншісі – ойнау, яғни представление.

	Нағыз өнер, шынайы өнер тебіреңдіруі, толғандыруы керек.

	«Біздің бұл саладағы айтысымыз, – деп жазады Г.А.Товстоногов, – егер ұлы реформатор, біздің Станиславскийдің көзі тірі болса баяғыда-ақ өзінен өзі шешілген болар еді. Бүгін бұл екі мектептің (школа переживания, школа представление – С.Л.) арасына қолдан шекара орнатудың түкке де қажеті жоқ екендігін ұлы ұстаздың өзі-ақ мойындатып берер еді.

	«Таластан шындық туады, сөзден ой туады». Станиславский бізге сахнада өмір шындығын, адам жанының көркемдік сезім шындығын ашудың объективтік заңдылығын ілім жүйесіне түсіріп берді. Сондықтан да бұл заң біздің өнеріміздегі жеке бір бағыттың ғана еншісі емес, бүкіл өміріміздің еншісі. Станиславскийдің ұлылығы мен даналығы осында. Мәселен, Любимов қойған «Тынық арай...», Эфростың «Үйлену», Ефремовтың «Иванов, Гончаровтың «Панкратын» алайық. Бұлар қай жағынан да бір-біріне мүлде ұқсамайтын спектакльдер. Соған қарамастан қай-қайсысында болса да актерлер сахнада, сол біз әңгіме етіп отырған заңдылық бойынша, яғни ұлы реформатор іздеген, тапқан заңдылықтары бойынша өмір сүреді.

	...Тіпті Станиславский айтқандай – сахнада басыңмен жүрсең де еркің, тек дәлелдей біл – неге, не үшін, кім үшін?»

	«Творчество жаныңды билеген сәтте, ешқашан да өзіңді өзің ішкі сезіміңе билетіп, соның еркінде кетіп қалушы болма, өйткені ішкі сезімің не істеу керек екенін өзі де жақсы біледі, сондықтан сен дене қимылыңа ықтияр бол, соны бақылап, қадағала».

	Станиславскийдің бұл өсиетін бірде-бір актер ешқашан да жадынан шығармауы керек.

	Айналаны, өзіңізді қоршаған әлемді үнемі бақылап, зерттеп жүруге бейімделу керек. Осы статист есебінде емес, суреткер есебінде қабыл алуға тырысу керек.

	Сахнада қойылар талаптың үш элементі бар:

	1.Әрекет. Демек, сахнада мен қандай әрекет істеуім керек?

	2.Талап. Мен ол әрекетті не үшін істеуім керек?

	3.Сүйемел (приспособление). Мен ол әрекетті неге сүйеніп істедім?

	Актерге көмектесетін сезімдері: көру, есту, иісінен, дәмінен және сипап, не ұстап білу.

	С конца ХІХ века вся передовая режиссура и театральная педагогика ищут пути воспитания самостоятельно творящего артиста. Не исполнителя, а именно творца. Уже давно замечено, что если талантливый режиссер, встреча с большей гарантией, чем любая другая, дает искусству новое...

	Примеры того, где умереть, и есть лучший случай жить: Г.Товстоногов в князе Мышкине Смоктуновского, К.Куанышбаев в Абае, или Мылкау, Ш.Айманов в Петруччо, Ш.Жандарбекова в Актокты, в танце – Уланова.

	Прием который был бы рассчитан на основное зерно актерской профессии – действие.

	* * *

	30.ІХ.76. Ричард ІІІ ойнадық. Әрине, шалалау. 14 репетиция-дан шықты, бірталай қиналдық. 50 жылдыққа арналған спектакль еді. Көрушілердің Шекспирден ұғымы барлары, көп артист Шекспирге дайын емес дейді. Рас та шығар. Көбі (бірақ осы күні сене беруге де болмайды, қорыққан адамын өтірік мақтайтын уақыт қой. Менен ешкім қорықпайды, кейбір жағдайда өкінішті) бірақ қорқып өтірік мақтағанның керегі жоқ. Иә, спектакльді сізге ғана сеніп қабылдауға болады дейді, қайдам? Спектакльге бірінші актыға төртінші рет шығуым, сахнадағы үшінші актыға үшінші рет шығуым. Қанша тәжірибе болғанымен әр жаңа рольде бірінші реттей қиналасың және мен Әшірбек айтқандай (менің оқушым бірінші выпускадан) екі иығын жұлып жеп, аласұрып, бәрі менікі болуы керек, тек мен, маған, менің айтқаным, істегенім ғана дұрыс деп жүрген адамды жақтырмаймын. Мен тез алып кетіп, бірінші репетициядан меңгеріп алып кете қоятын тездігім жоқ. Осы өзіме ылғи сенбестік бұл қалай. Неге, ұят болмай ма, келісе ме, сорақы емес пе, деген сұрақтар ойдан да, санадан да көзқарастан да кетпейді. Осы күні осы ойлар құртатын болды. Қазіргі кезде модно утверждать себя, чем хуже, тем лучше, чем лучше, тем хуже.

	Майқанованың: «неге отырсың, кете бер, репетияцияны мен жасаймын», – ау, айтқан жоқ қой, кім жасайтынын. «Мен жасайтынымды догодаться етпейсің бе?» деген репликалары самоутверждение.

	Атақ жағынан теңбіз ғой, сыпаиыгершілік ең болмаса керек емес пе?

	Әнуар Молдабеков, әзірше внешно злодей, старается играть, егер осы қателіктерін түсінсе, бара-бара жаман болмауы мүмкін. 12.Х.76. Әшірбек 17 жасында кішкентай сары бала қабылдау емтиханына келіп еді, 1965 ж. енді міне, 69 ж. бітіріп, артист мамандығын тым жақсы меңгеріп еді. 69 ж. мұғалім болып, қасымда қалдырдым (ол кезде себеп болып еді, оған өкінбеймін). Әдеби тілін, әдебиетте драматургияны ерекше түсінетін зейінді азамат, мұғалім, болашағы үлкен, ұстамды, ақылы мол, ішкі сезім қозғалысын ұға білетін сырлас дос, үлкен із қалдыратын қайраткер болып келеді.

	Қазір театр бөлімінің көмекшісі, мәдениет министрлігінде. Бұл өскелең творчестволық тұрмысында менің де қол ұшын берген үлесім бар ғой деймін.

	12.Х.76. Құман Тастанбеков комсомол сыйлығына қолы жетті. Берерінен алғаны көп, бірақ ақтау керек. Еңбек сүйсе, өзінің істеген ісіне көңілі толмай жүрсе, өзіне сын көзқараспен талап қойса, бұл да дарынды жігіт. «Өнерде тұсауымды кескен «Қыз Жібек» киносы деп жазыпты 12.Х.76 «Қазақ әдебиеті» газетінде. Дұрыс та шығар, тұсау сәби бесікте жатқанда кесілмейді, жүре бастағанда, еңбектеген күндері бітіп, жүріп кеткенде, қадамы мықты болсын, сүрінбесін, құламасын деп тұсау кеседі. Сол еңбектей бастаған, жерден бас көтеріп алға жол тауып қадамы бекінген кезде ынта болатын өнер институтында. Оның мұғалімдері қолының ұшын беріп «келе ғой, келе ғой» деп өнерде аяғын нық басуға жол сілтеп, творчестволық бақыт тілеп жолға салып жіберген ұстаздарын ұмытпау керек. Творчествода, өнерде, мейірімді болмасақ өнер өңменіңнен итереді. Б.Досымжанов та:

	«Құман, сен сынға кинопробаға түссейші. Қазір «Қыз Жібек киносын түсірейін деп жатыр, қаласаң мен ертіп барайын, ия болмаса Ғабит ағаға айтайын, сені көрсін деген. Әр нәрсеге бір себеп болады ғой. Жас адамға ол қаншама жаратылыстан дарынды болғанмен оны сүйемелдеп жолға түсіріп жіберетін бір күш болу керек, ол өнердің құдайы ма, әлде туыс, таза сүйген жарыңның құдайы ма, ұстаздың міндетті түрдегі қамқоры ма, кім білсін әйетуір, алғашқы қадамда ол күш бар, шын мәнінде оны ешкім де жоқ дей алмайды.

	Әшірбегім мынау. Тұңғышбай да танылып, еңбегі бағаланып келеді, ол өте дарынды өз орнын алады, қатын-қалаштың кедергісі тимесе, бірақ өнер бастықтарында әділет болса бәрі орнына келеді. Біреуге ерте, біреуге кеш өмір заңы, әйтсе де өнерге қоса зор адамгершілік, ақиқаттық, бәрінен де керек нәрсе білім, мәдениеттілік, Моцарт айтқандай «дарындылық пен зұлымдық қатар бас қосып өмір сүре алмайды».

	Енді, міне, Әшірәлім Кенжеев өнер сатысына көтерілейін деп тұр. Қызу кіріссе бәрі болады, оған өнері, дарыны жетеді. Ол «Шоқан».

	Әр жерден, әртүрлі бағыттағы, әр кездегі көңіл күйлермен жазылған біраз парақтарды оқып шығып, Хадиша құрысып қалған жауырынын жаза шалқайып отырды. Ешқашан бірдеңе жазармын деп ойламағанмен, басын біріктіріп, бір арнаға түсірсе, әр кездегі пайымдауларында өзінің негізгі кредосы бар сияқты. Әрине, Хадиша педагогикалық жүйелі білім алған жоқ, тіпті педагогтіктің өзінен ат-тонын ала қашқан, сондықтан әдістемеден теория жаза қояйын деген дайындығы жоқ екені рас. Бірақ педагогика дегеннің өзі не? Оқыту, білім беру емес пе? Олай қарайтын болса, әрбір ата-ана өз баласына, әрбір үлкен-кішіге педагог болып шықпай ма? Әрине, бұлай қарапайымдандырып жіберуге болмас. Бірақ өзі ғажап педагогтардан сабақ алған, шәкірттерін жақсы көріп құрметтейтін және солардан қазақ өнеріне қажетті тұлғаларды дайындасам деп тынымсыз ізденетін Хадишаның өмір бойғы актрисалық еңбегінен, он жылдан астам уақыттан бергі ұстаздық еңбегінен қалайша бір әдістемелік тұжырым тумайды. Педагогикаға жаңалық қоса қоймаспын, бірақ өзімнің, Бекееваның көзқарасын, өнер адамдарына деген, олардың тәрбиесіне деген көзқарасымды дәлелдеп берсем болмай ма? Қайта-қайта әдістемеңіз жоқ, әр сабақты әртүрлі өткізесіз дегізе бергенше, ал мінеки, деп алдарына тастамаймын ба?! Профессорлығын бермесе қоя қойсын, ал өзімше әдісім бар және оны дәлелдей аламын...

	Хадиша біреумен ерегісіп отырғандай, өз ойын іштей нығыздай қайталап қойды. «Өзінді өзің әбден қайрадың, Бөкеева, енді жұмысқа кіріс деді бір дауыс. Иә, жұмысқа кірісу, яғни бар нәрсені дәлелдеп, қағазға түсіру керек. Қағазға түсіру... Осы жерге келгенде тоқтап-ақ қалады. Ойында тізіліп тұрған нәрсе қағазға түскенде шашырап жүре береді. Әлгі Горькийдің айтқаны тамаша, жазуға дарын керек. Бірақ дарыным жоқ деп, намысты қолдан беру қиын болып тұр ғой. Ойымды түсірейін, жазуын көрермін деп, тақырыбын баттитып жазып қойды.

	Болашақ актер тәрбиесіндегі азаматтық бағыт.

	Театр мен оның қызметкерлерінің міндеті – сахна мен залдың идеялық біртұтастығына жетіп, сол арқылы театрдың көрерменге эстетикалық ләззат бере отырып, әсер ету күшін жоймауына, бірлік пен тәрбие жолында әлдеқайда жанды құрал болуына жағдай жасау. Қазіргі кезде театр өнері халықтың көкейтесті мүдделеріне тереңірек бойлап тұр. Сахнаның тілі мен ойы қоғамның тарихи тәжірибелерін жан-жақты әрі терең бейнелеп жүр. Бұл жағдай театрдың өз қолындағы мүмкіндіктері мен қоғамдық әрекеттерді «болжауынан» жаңа бағыттар, қақтығыстар, образдар ұсынуына, әсер ету ортасымен көрерменнің ақыл-ойын байытуына мүмкіндік беріп отыр. Осы тұрғыдан келгенде, болашақ актерлерді дайындауда, тәрбиелеуде біздің педагогикалық жұмысымыздың К.Станиславский сабағына тереңірек бойлауын пайымдауымыз қажет және мұндай бойлау, өнердің әр түрінің бір-бірімен байланыса отырып театр реформаторының «сабақтарын» да әрі қарай дамытып әрі байытуы мүмкін екенін ескеруіміз керек.

	Автордың саяси-қоғамдық мүмкіндігі қазір сөз жоқ, жоғары. Бірақ оның одан да әрі дамуы мен творчестволық өсуіне көмектесу театр мектептері мен студияларының, жоғарғы оқу орындарының басты міндеттері болып қала бермек.

	Өнер өнер болып жаралғалы оның тұрақты да басты тақырыбы Адам болып келеді. Ғасырдан ғасырға өтіп келе жатқан өнерде оның өмірі мен тұлғасы бейнеленген. Театр, бейнелеу және мүсіндеу өнері арқылы адам өзінің ғалам туралы көзқарасын көрсетпек болған. Өзінің арманы мен қиялының жүзеге асқанын өнерден көргісі келген. Өнер арқылы мұң төгіп, өнер арқылы сұлулық пен ерлікті мадақтағысы келді. «Біз әлемді тек қана оның адаммен үйлесімі арқылы танимыз және осы үйлесімнің болмысынан басқа ешқандай өнерді білгіміз де келмейді» деп жазды Гете. Шынында да, адамзаттың материалдық та, рухани да байлығы – өнерде, ғасырлар бойы бірін-бірі алмас-тырып қалған сол көркем образдарда бейнеленген.

	Бұл образдар адамның нақты өмірде қандай болғанын ғана айтып қоймайды. Сонымен бірге, оның ұлы мұраттары мен өзі ұқсасам-ау деген әсемдіктің ішкі-сыртқы бейнесін қалай елестететінін де білдіреді.

	«Өмірде біздің көргеніміздің бәрі – оны қалай түсініп, не қалағанына, қалай қуанғанымыздың өзі тамаша», – деген Чернышевский. Әлемдік өнердегі неғұрлым мәнді де игілікті туындылар, барлық уақыттағы суреткерлердің өз шығармаларында осы пікірді жүзеге асыруға ұмтылуынан туған.

	Актердің қоғамдық-идеялық мүмкіндігін, оның ізденімпаздық тереңдігін ең алдымен азаматтық көзқарасы айқындайды. Азаматтық көзқарасы айқындалмай тұрып, жанжақты дамыған актер болмайды. Жоғары оқу орнындағы жақсы дайындық пен айқын азаматтық көзқарас бірігіп, болашақ актер шеберлігінің негізін қалайды. Социалистік мораль адамзат тарихындағы, қоғамның «төменгі бөлігінің» «жоғарғы бөлігінің қарсылығында үнемі дамып отырған гуманизм мен коллективтік сезімге мұрагер болып, оны ілгері дамытып, жаңа сатыларға көтерді. Біздің заманымыз – жеке адамның өнеге жағынан өсіп, оның идеялық-қоғамдық ролінің артып отырған заманы. «Жай ғана тіршілік ету дұрыс емес, ерекше ынтықтықпен өмір сүру керек. Адамның алдында үнемі мақсат жұлдызы жарқырап тұру керек, соның сәулесімен ғана өзіңді өзің табасың, тіршіліктің қуанышын сезесің және ешқандай ерекше оқиғалардың қажеті жоқ, күнделікті өмірде адам болып қала білсең болғаны», – деген С.П. Королев.

	Заманына лайық суреткердің бірден-бір белгісі және негізгі қасиеті – азаматтық толысу болмақ. Демек, «басқаның тағдырына, қоғамдық құбылыстарға немқұрайлылық адамға зиян әрі қауіпті болғаны.» (Салтыков-Щедрин)

	Қазіргі кезде адамның ерекше творчестволық өрлеуі мен жасампаз ерлігі бұл қасиеттерге бұрын-соңды болмаған өміршеңдік сыйлап отырған кезде, адам сұлулығының өмірдегі образы да жан-жақты әрі толыққанды болмақ.

	Сұлулық дегеніміз ештеңемен ерекшеленбей, әлдебір қол жетпестей емес, қайта күнделікті ақиқатпен бірге қайнап бітісіп барады және сонысымен қарабайырланбайды, қайта өмір шындығының тереңдігінен жаңа үндестік тауып, әлдеқайда биік әрі ілгері самғайды.

	Жан-жақты дамыған, өнегелі де эстетикалық талғамы бай адамды тәрбиелеу мәселесі қалалық, ауылдық мектептер мен отбасынан тыс шешілмейді. Баланың көркемдік талғамын, рухани мүмкіндігін қалыптастыру жұмысы мектеп пен отбасынан басталуы қажет.

	Жастар тәрбиесінің нағыз жанашыры, композитор Дмитрий Кабалевский бірде мынандай жағдайды айтқаны бар. Жеті жасар қызын музыка сабағына алып келген ана, қызының музыкаға бейімі бар-жоғын сұрап, мұғалімнің мазасын алыпты. Ал мұғалім оған қарама-қарсы: «Сіз физика, география, тарих пәндерінің мұғалімдерінен, балаңыздың сол пәндерге бейімі бар-жоғын сұрадыңыз ба? Балаңыздың кейін физик, географ, тарихшы болмауы мүмкін болса да, мектепте сол пәндердің бәрін де міндетті түрде оқитынына сіз таңданбайсыз ғой», – деп жауап беріпті.

	Егер мектепте физиканы немесе математиканы жаман оқытса, оны міндетті түрде талқылайды. Ал музыканы нашар оқытса – оған ешкім де таңқалмайды. Тіпті, музыка пәнінің мұғалімдерінің өздері де қырсыз болып кездесетін, сабақ деген нота таныту мен әндердің әуенін дұрыс үйрету деңгейінде қалып қоятын да жағдайлар кездеседі. Неліктен музыкамен тек қана таңдаулы, ерекше дарынды балалар шұғылдануы керек? Социалистік құрылыстың алғашқы кезінде-ақ, советтік педагогикада, музыка өнертапқыштық немесе әдебиетші мамандарға творчестволық тұрғыдан кедергі келтірмейді, қайта көмектеседі деген пікірлер ашық айтылған болатын. Дарынды балаларды оқыту өте керек, бірақ жалпыға бірдей көркемөнер білімділігі де қажет.

	Соңғы жылдары педагогикалық коллективтер мен творчестволық одақтар балаларды өнерге тартудың жолдарын іздестіріп жүр. Баланың өнер жолындағы алғашқы қадамдарын міндетті түрде мектеп пен отбасы қолдап, өнерге деген құлшынысына бағыт беріп отыруы керек. Мұндай мүмкіндіктер толып жатыр. Бұл мектептегі әртүрлі үйірмелер, радио мен теледидардағы қызықты хабарларды ретімен таңдау. Бұл – қызықты кітаптар оқуға бағыттау мен әртүрлі суретті журналдарды қадағалап оқуға үйрету, т.б. Баланы радио хабарлары мен музыка тыңдауға, кино көруге де үйрету керек. Музыкамен, бейнелеу өнері, театрмен танысу баланың, жасөспірімнің, бозбаланың өмірінде ізсіз кетпейді. Менің ойымша, эстетикалық тәрбие дегеніміз, ең алдымен сезім тәрбиесі.

	Сезімталдыққа тәрбиеленбеген адам саңырау әрі соқыр, ол әлемнің әдемілігін көре алмайды, демек, оның ізгі де әсем қылықтар көрсетуі екіталай. Бұл тек қана музыкаға қатысты пікір емес.

	Балаларды бейнелеу өнерінің әліппесіне үйрету де қажет әрі маңызды жұмыс. Баланың талабы жоғын көре тұрып, қалай да сурет салуға үйретемін деудің қажеті жоқ. Бірақ сурет өнерінің сұлулығын көре білуге үйрету қажет. Қазіргі кезде эстетикалық бағалаудың, яғни сыртқы бейне, көлем, үйлесім, сәйкестік дегендерді ажырата білудің адам үшін қаншалықты қажеті бар екенін байқау үшін ерекше көрегендіктің қажеті жоқ. Бұл тұрғыдан біздің ғасырымызды сымбат сәйкестігі ғасыры деуге болады. Себебі балалық шақтың өзінен бастап адамның азаматтық ерекшелігі, оның жандүниесінің рухани байлығы қалыптаса бастайды.

	Біздің институттың қабылдау емтиханы кезінде абитуриенттер (олар көбіне ауыл мектептерінен келеді) көп жағдайда көркемөнердің қарапайым қағидаларын білмей отырады. Әлі күнге дейін кейбір жерлерде, болашақ дәрігерлердің, тарихшылардың, заң қызметкерлерінің көркемөнерді, музыканы білуінің кажеті жоқ деген пікірлер кең тараған.

	Мұндай кертартпа көзқарастарды жоққа шығаратын мысалдар тарихта толып жатыр. Мәселен, данышпан суретші Леонардо да Винчи инженер, архитектор болған: көпірлер мен каналдардың құрылысын жасаған, алғашқы ұшу машинасын ойлап тапқан, табиғат зерттеген, ән салған, музыка жазған, өлең шығарған. К.Станиславский мен В.Немирович-Данченконың шәкірті СССР халық артисі Борис Ливанов – достық шарж салуға шебер болған, туыстарының, достарының, партнерлерінің суретін салған, ойнайтын кейіпкерлері туралы тек қана айтып қоймай, суретін салып көрсете алатын болған. Яғни сөзбен айту мүмкін емес нәрсені бейнелей алатын болған. Эйзенштейн болашақ киносының мизансценаларын сөзбен суреттемеген, бейнелеп көрсеткен, тіпті жас кезінде Пролеткульт театрында «Мексиканец» спектаклін безендірген. Әйгілі Федор Шаляпин суретші-портретист болған, өзі айтатын, айтқысы келген партияларының бәрінің әр қырынан суретін салып, ізденетін болған.

	«Дәрігерге сурет керек емес дейсің бе? Бірақ мен хирургия жайында бір кітаппен танысып едім. Оны безендірген суреттерді автордың өзі салған екен және сол суреттердің арқасында айтқан ойы анық әрі дәлелді жетіп тұр». Профессор А. Гончаров.

	Суретшілік дарыны жоқ адамның сурет салуды үйренуі мүмкін емес деген бос сөзді суретші-график П.Я.Павлин толығымен дәлелдеп шыққан болатын.

	Менің түсінігімше, эстетикалық тәрбие дегеніміз – сезе білуге, талғамды дамытуға, жан-дүние байлығын, ой-өрісті кеңітуге тәрбиелеу. Қысқасы, неғұрлым бала өнер туындыларымен, көркемөнердің әсерімен ертерек танысса, ондай баланың рухани дамуына әсер ету педагог үшін соғұрлым жеңіл болады. Сондай-ақ, музыкалық сауаттың алғышартын білу де міндет. Біздің институтқа келген абитуриенттердің аттестатында ән менен сурет сабағынан ылғи «4 пен «5 тұрады. Тіпті, қабылдау емтиханының алдындағы әңгімелесу кезінде бұл мәселелерден мүлдем бейхабарлық танытқан балалардың аттестаты да осылай. Сондықтан ән мен сурет саласынан қойылатын сұрақтарды мүлде қарапайымдандыруға тура келеді. Бұл мысалдарды, орта мектептерде ән мен сурет сабағының жүрдім-бардым өткізіле салатынына көз жеткізу үшін айтып отырмын.

	Менің ойымша, бұл пәндерді орта мектепте оқытудың әдістемесін түбірімен қайта қарау керек сияқты және бұл пәндерді жүргізетін педагогтарды дайындау жұмысы мен сапалы оқу құралдарын құрастырып, шығару мәселесін бірге қараған дұрыс сияқты. Баланың, жасөспірімнің, бозбаланың эстетикалық талғамының қалыптасуы, рухани жан-дүниесінің баюы өздігінен де жүре береді. Бірақ көркемөнер пәндерін өткізу әдістемесін жетілдіру арқылы бұрынғыдан да әсерлі нәтижелерге қол жетер еді деп ойлаймын. Қандай ата-ана баласының тәрбиелі, білімді, мәдениетті болғанын қаламайды. Бірақ бұл қасиеттер өзінен-өзі келмейді.

	Мың баладан біреуі ғана ішкі дүниесі бай, рухы күшті болып туады.

	«Адамның табиғаты – суреткер», – деген болатын Горький. Ғалымдардың, ғылым мен техника мамандарының өнермен тек қана әуестеніп қоймай, оның белгілі бір саласын талдай білетіндері жөнінде мысаддар өте көп. Мысалы: Леонардо да Винчи, М.В.Ломоносов, А.Эйзенштейн, А.Бородин, тағы басқалар. Көркемдік сауаттылық адамға өзінің жалпы мәдени білімін көтеру үшін қажет. «Өнер анық ойлауға, терең сезінуге үйретеді, сондықтан оны әлемді танудың құралына айналдыру керек», – деген Н.К.Крупская.

	«Музыка есеңгіреу де, алдау, мастық та емес, ол – жаңалық», – деген П.И.Чайковский. СССР халық артисткасы Галина Уланова үшін музыка қашан да жаңалық. П.И.Чайковский мен С.Прокофьевтің балеттеріндегі өзі билейтін партияларының әуенін тыңдап отырып ол өмірдің мәнін түсініп, адам жүрегінің тереңіне бойлайтын болған. К.Станиславский операның жас актерлеріне: «Менің сабағым – сендер үшін қажетті құрал, ал Ф.Шаляпин – мақсат», – деген. Бұл жай сөз емес. Станиславский үшін ұлы әнші шартты көрініске шыншыл жан бере алатын өнерімен нағыз өнеге дәрежесіне көтерілген. Шаляпин сияқты Уланова да өз өнеріндегі шартты бейнені өмірдің шындығына айналдыра алған. Ол үшін сұлулыққа апаратын жалғыз-ақ жол – шындық. Сондықтан да оның өнері барлық адамды бірдей, мейлі ол балет өнерінің мамандары болсын немесе одан мүлде бейхабар адам болсын, тәнті қылады. Ол «көп алдыңдағы жалғыздықтың» құпиясын меңгерген. Бар жан-тәнімен би құдіретіне беріліп, ой мен сезім әлемінде жүреді. Қазір совет балетін Улановасыз елестетудің өзі мүмкін емес. Осындай үлкен өнер Галина Уланова үшін бала кезінде-ақ музыканың асқан жаңалық болуынан басталған.

	Баланың өнер әлеміне бойлауы мен оны тануы орта мектептегі барлық пәндердің негізінде жүруі шарт. Бұл үшін педагогика сол танымның түрлерін, балалар мен жасөспірімдердің рухани ізденісімен тілектестік түрлерін іздеуі керек. Бұл жұмыс қазіргі уақыттағы жаңалықтар мен тарихи-ғылыми процестер негізінде жүруі қажет екендігі өзінен-өзі түсінікті болса керек. Тарихтың мәнін түсіну, өнер әлемін ұғыну жұмыстары коллективті түрде, баланың өзі сияқты әріптестерімен бірлесе жүргізілсе әлдеқайда нәтижелі болады. Мектеп оқушылары, студенттер, студиялықтар арасында бірлік күшті болады. Сондықтан да бұл ортада коллектившілдік, рухани туыстық, достық қасиеттер тез қалыптасады. Ал рухани байланыс дегеніміз – ойлауда, мәдени өсуде алға жылжу деген сөз.

	«Ешқашанда бүгінгі жеңістеріңе қанағаттанып тұрып қалмаңдар!.. Бір рет және мәңгілікке жеңіп шығу мүмкін емес, күн сайын жаңа жеңіс керек». Адамзат саналы өмір сүргелі адамның адамдығы туралы айтылып та, жазылып та келеді. «Алдымен адам, сонан соң ғана суреткер». Бір қарағанда ең алдымен таланттылық керек сияқты.

	«Анау артистің ойынын қараңдаршы» дейді кейде. Ал ол мәдениетсіз, парықсыз, сауатсыз, санасыз ғой. Мұнысын артист X. өзі де білмейді. Сондай-ақ оған басқаша ойлау да түсініксіз. Эстетикалық жан-жақтылық пен актерлік шеберліктің мәніне ол ешқашан да жете алмайды. Себебі, ол айналасына күмәнмен қарайды, айналасына берері де жоқ, сондықтан белсенді түрде өнерпаздық өрлеуге жете де алмайды. Ал актердің өнер қоры көрерменнің дүниетанымына, тәрбиесіне рухани әсер ретінде құйылып жатуы керек. Актер өнерінде жалғыз-ақ сезім күші жеткіліксіз. Өкінішке орай, артист X. өз мүмкіндігінің шағын ғана бөлігін пайдаланады, ол сыртқы бейнесін ғана іске қосады, сонда ішкі дүниесі, адамдық қасиеті кайда? Иә, ол күшті әсер ете алады. Ол кей сәттерде көрерменді қызу әсерімен еліктіре алады, бірақ артынша-ақ талғамсыздыққа, арзан қимылға, дөрекі көрініске ұрынады. Мұндай жағдайдағы актерлік бояу ішкі байланыссыз, түпкі мақсаттан тыс, тұтастықтан айрылған, әншейін қарабайыр мәдениетсіздік пен қалыпты көріністердің жиынтығы ғана. Ол сахнадан образға деген «өз басының ғана» қарымқатынасын көрсетеді. Міне, қараңдар, мен мұңдай емеспін, мен жағымдымын, міне, мен «қалай көрсетіп жүрмін», шын мәнісінде «көрсетіп жүрмін», мен әрі мәдениеттімін, әрі қайырымдымын, ал «ол (кейіпкер) – сұмырай»... дегенді білдіріп жүреді. «...табиғи аңқаулықты гүлдей сақтаңдар...» К.Станиславский. Актер болу деген сөз – адамдардың рухани байлығы үшін аянбай қызмет ету деген сөз.

	Әрине, артист Х-ның мамандығына қажетті бірталай қасиеттері бар. Оның ең үлкен кемшілігі партнермен қарым-катынасын жоғалтып алуы, ол өзінен басқа ешкімді көрмейді, ешкімді естімейді, сондықтан басқаға, партнерге, жауап беруді де білмейді, яғни өзі үшін ғана ойнайды.

	Әрбір курс жетекшісі Станиславский системасы бойынша өз методологиясын жетілдіре, түрлендіре алады. Бірақ менің ойымша, ойсыз, қазіргі заманға сай идеологиясыз, жанындағы адамға жанашырлықсыз, яғни оның жанын түсінбей турып, шынайы азаматтық қасиетсіз талант жоқ.

	Адамның адамға тән даралығы болмаған жерде, ой-өрісінің биіктігі көрінбеген жерде актер шеберлігінің де болуы мүмкік емес. Ол тоқыраған.

	Өнерге ең алдымен талант керек, басқасы бола жатады деген пікір әлі де кең тараған. Сондықтан да ең бастысы негізгі сабақтан – мамандық саласынан – емтихан тапсырса болды деп ойлайды кейбір студенттер.

	«Өзімде талант бар сияқты», «Қалай еткенде актер болуға болады», «Актерлерді сондай жақсы көремін, солардай болғым келеді» деген хаттар маған жиі келеді. Бұларға қарап мен өнерге деген үлкен құлшынысты көремін. Қазір жоғарғы оқу орындарында, заводтардағы көркемөнерпаздар үйірмесінде, халық театрларында, әрқилы ансамбльдерде қаншама адам бар. Соған қарап-ақ өз ойымның дұрыстығына көзім жетеді. Бірақ маған келген хаттардың ішінде «артист болу үшін қай пәнді көбірек оку керек, бәрін бірдей «жақсы» оку мүмкін емес қой, қайсысына назар аударыңқырау қажет?» дегендері де кездеседі.

	Маған келетін хаттардың көпшілігінде кездесетін және өзім студенттермен күнделікті жұмыс кезінде басымнан өткізіп жүрген негізгі сауалдар осылар. Сондықтан жасөспірімдер тәрбиесінде сіздердің назарларыңызды осы мәселеге көбірек аударып отырмын.

	Актер еңбегі, күнделікті ізденісі, жаңа ойлары мен күдіктері, сондай-ақ жұмыс уақытының есепсіздігі, жылдың кез келген уақытында гастрольге шығу, үй-ішіне қарай алмау, сөз жоқ, айрықша жинақылықты, тіпті, кейде жанкештілікті талап етеді. Актер мамандығында өлшем, уақыт, жағдай деген ұғым жоқ. Бұл саладағы жоғарғы оқу орындары өз түлектерін актер өмірінің әрқилы жағдайларына ыңғай тәрбиелеуге тырысады. Болашақ актер болашақ өмірінің жақсысы мен жаманын пайымдап, сонан тиісті қорытынды шығара алатындай ерік күші болса, таланты мен ақыл-ойын негізгі мақсат жолында ұштастыра алса – бұл педагогтардың нағыз арман етер нәтижесі. Менің де ойлайтыным осы.

	Актер мамандығының еліктірер қызығы көп. Көрермендердің дүрліге қошеметтеуі, қызылды-жасылды гүлдер, жарыса құттықтаулар партнермен жұмыс істеуге кесел келтіреді. Міне, осындай шақта актер роль арқылы көрерменге ой айтудың орнына, оны өз талантының әсерін дәлелдеу құралына айналдырып жіберсе, актер үшін ақыл мен таланттың бір-бірінен алшақтауы, яғни нағыз қасірет кездескені. Мұндай жағдайда көмектесетін қасиеттер – шыншылдық, принциптілік, сыпайы қамқорлық, мәселенің мәнін аша білу. Әрине, ізеттілік бірінші кезекте тұруы қажет. Қалай да өзімдікі жөн әрі әділ деу, үнемі түсіністікке жеткізуі мүмкін емес. Уакыт актерден үлкен ерлікті, тек қана өз еліміз емес, жалпы тіршілік дамуының жан-жақтылығын объективті түрде пайымдай білуді талап етеді. Нағыз актер шеберлігі оның коллективтегі орнымен, әріптестеріне көзқарасымен, қоғамдық жұмысымен, отбасындағы беделімен, өзіне арналған сын-ескертулерді қабылдай білуімен де өлшенеді.

	Уақыттан тыс, өмірдің жан-жақты проблемасынан тыс өз заманының биігіне көтеріле алмайды. Көрерменнің рухани талабын ескере отырып, актер адамдардың өмірдегі қарым-қатынасын терең түсінуі, яғни психологиялық тұрғыдан талдай білуі қажет. Актер уақытпен қатар, тіпті бірер қадам ілгері жүруі керек.

	Біз «жаман спектакль» дейміз, бірақ соған өзіміз де кінәлі екенімізді ойламаймыз. Кейде актерлік тоқмейілсуден тұтас спектакльдің көркемдік дәрежесі төмендейді. Ал «біз» актерлер, режиссерді кінәлаймыз. «Біз» мүмкін болғанның бәрін істедік, біз өзімізге дән ризамыз. Шындығында біз өз кінәмізді мойындамаймыз. Сондықтан да бүгінгі уақыттың актерлері ақылы мен талантын ұштастыра білуі қажет, онсыз адамның өз бойындағы өнер дамымайды деймін. Онсыз өнер майданында анық та игілікті бағыт ұстау мүмкін емес.

	Әрқашан және әр кезде өз мінезіңді жетілдіре беру керек. Өз заманының актері дара тұлға болуы керек. Өнер негізінде қатал әрі соншалықты гуманист нәрсе емес. Өнер гуманизм үшін қызмет етеді. Шеберлігіңді үнемі жетілдіру, өзіңді-өзің аямай жұмыс істегенде ғана жақсы нәтижеге жетуге болады. Спектакльдің көркемдік дәрежесінің төмендігі, әр кейіпкердің өз бейнесінің болмауы, талғамы жетілдірілмеуі тек қана режиссердің емес, түгелдей коллективтің кемшілігі.

	Актер – қиын мамандық. Адамның өз бойындағы өзімшілдікті асқан қиындықпен жеңіп барып азаматтық биікке көтерілуге болады. Қазіргі актер роль мен спектакльдің гуманистік желісін өте жақсы сезе, көре, бейнелей білуі, уақыттың үнін түсіне, өмірдің тынысын сезіне білуі қажет. Актер өнері – өте нәзік әрі күрделі құбылыс. Ол актерден тек жан-жақты талантты, ұстаздық әрі адамдық өлшемді, шынайы шеберлікті ғана талап етіп қоймайды. Актер мамандығында дара суреткер тұлғасы, басқа көріністі (зрелищный) өнер саласының бір де бірімен салыстыруға келмейтіндей жоғары дәрежеде маңызды болып табылады. Себебі қандай театрдың болмасын әрбір мүшесі, өзінің атақ-дәрежесіне қарамастан, идеология майданының, бүгін мен болашақтың гуманистік мақсаттарының күрескері болып табылады. Актердің адамгершілік, азаматтық жауапкершілігі өте жоғары дейтініміз сондықтан. Сондықтан да, таңдау мен тәрбиелеу театр мектептеріне, студияларына, институттарына қабылау емтиханының комиссиясына көп нәрсе байланысты. Бұл емтихандарда тек бір адамның тағдыры емес, белгілі бір дәрежеде өнер тағдыры да шешіледі. Жоғарыда баланы жас кезінен өнерге бейім тәрбиелеудің мәнін айтып кеттім. Әрине, қандай жағдайда болашақ актер өсіп шығатынын анық болжап беру қиын. Дегенмен, қабылдау емтиханында абитуриенттің азаматтық бейнесін, уақыттың көкейтесті мәселелерін пайымдай білуін анықтауға болады әрі кажет.

	Оқу жылдарында студенттің рухани талабы мен жеке басының ерекшелігін ескере отырып өз мамандығының жанжақты әрі күрделі қыр-сырына машықтандыру керек.

	Шын өнерлі адам әрқашан өз білімін көтеруге, өзін-өзі тәрбиелеуге, өсуге тырысады. Бұл қасиет, сондай-ақ, өзіне қатаң талап қоя білетін әрбір өнер қайраткеріне тән. Өнерге, өзіне, идеология мен эстетика қажеттеріне жоғары талап тұрғысынан қарай білу актердің шын мәнісінде өсуін қамтамасыз етеді.

	Ғарыш кеңістігін зерттеу мен игеру, Циолковскийдің ғылыми зерттеулерінсіз де осы біздің ғасырымызда жүзеге асуы мүмкін еді. Ал ғалымның өзі үшін ол зерттеу жұмыстары, иә осылай қарабайыры-ақ болсын, табиғи, жер бетінде өмір сүрген адамның болашақ үшін атқарған қарапайым ғана ісі болатын. Біздің актерлік, яғни идеологиялық жұмысымызда дәл осы – болашақ үшін жұмыс істеу жағы жетпей жатады. Болашақ үшін бірдеңе істеу үшін қалай да атағың, әлдебір дәрежең болуы шарт сияқты ұғым қалған. Ал әлем, орыс классикасын, ұлттық шығармаларды қарасаңыз ұлы мұраттар жүгін қарапайым да қайратты адамдар көтеріп тұр. Олар: Король Лир, Ромео мен Джульетта, Гамлет, Чацкий, Баян мен Қозы және басқалар. Осы кейіпкерлердің трагедиялық болмысында адамның болашаққа деген сенімі мен рухани шабыты жатыр.

	«Литературная газетаның» бетінде жарияланған «Соттағы жағдай» және «Жалғандық» деген материалдарда Донецк қаласында ІV курстың студенті көшеде өліп жатқан адамды көріп, жедел жәрдем шақырады. Өліктің шекесіне қадалып тұрған пышақты суырып алып тастайды. Тексере келе мұның өзін өлтіруші деп тауып, 15 жылға соттайды. (Хабаровскі қаласының Полтава ауданы сотының үкімі)

	Бұл істі судья Семенов қайта қараған. Ол екі жыл бойы іздеп, қылмысқа куәлерді тауып, істің логикалық жүйесімен келіп шындықты ашқан. Жазықсыз студентті 15 жылға соттап жіберу тек қана аддыңғы соттың жауапсыздығынан, немқұрайлылығынан болған. Ол пышақта қалған студент қолының таңбасын ғана дәлел ретінде пайдаланып, студенттің шыншыл мінезін есепке алмай, үстірт және трагедиялық шешім қабылдаған.

	Нақақ жазықты болу әрі нағыз қылмыскердің жазадан тыс қалуы студенттің жанын түршіктіріп, психикалық ауытқуға әкеліп сокқан. «Осындай әрекеттердің, адамның осындай жағдайларын суреткер зерттеп жүруі керек. Себебі, суреткер адамның жаны сезімтал, адамның ішіндегісін біліп тұруы керек.

	«Студент неге үндемеді, шындықты ашуға өзі неге тырыспады, заңға өзі неге көмектеспеді» деген мәселелерді суреткер сол студенттің өз көзқарасымен үндесе іздегендей болуы қажет. Кейіпкердің өзіндей болу деген – өз талантыңды түгелдей соған беру деген сөз емес, соның орынында ойлана, елестете, қиялдай білу деген сөз.

	Басқаның қасіретіне жылай білу, қуанышына шаттана білу, түсінісу үшін бірге өкіну, ренжу, мойындау үшін қаншалықты қажыр-қайрат керек. Бірақ адамның нағыз кісілігінің өзі де сондай қасиетте жатыр ғой. Көп жыл әскери прокуратурада істеген, соғысқа қатысып, өліммен бетпе-бет кездескен, өмір мен намыстың бағасын білетін еще адам, адвокат Семеновта осы қасиеттер болмағанда не болар еді?

	Нағыз ерліктің төркіні әлемді өзгертуші, қоғамды жаңартушы, болашаққа жол салушы гуманистік нышандарда жатыр. Біздің еліміздің тарихында ерлікке мысал көп. Оны тізіп шығудың өзі мүмкін емес. Ол ерліктер 1905 жылғы жұмысшылар төңкерісінен басталған. Содан Октябрь төңкерісіне жалғасты, алғашқы бесжылдықтарда қаулап өсіп, Ұлы Отан соғысы майдандарында кемеліне келіп, тың және тыңайған жерлерді, космосты игеру арқылы бүгінгі күнге жалғасып жатыр.

	Менің ойымша, актерлер дайындайтын жоғарғы оқу орындарының ішкі бағдарламасында маңызды нәрселер қамтылған. Бірақ студенттің өмірмен байланысы жөнінде көптеген жаңалықтар талап ететін сияқты. Біздің институттың түлектерімен кездесу қынжылтатын кездер де болып жүр, яғни институтта айтылған достық, коллективтік, бірауыздылык дегендер кейін ұмытылып кететінін көріп жүрміз. Осы тұрғыдан келгенде, оқып жүрген студентті біртіндеп театрдың тек өнері емес, қоғамдық жағдайларына да дайындау қажет сияқты. Бұл әрбір студенттің азаматтық жауапкершілігін дамытуға және арттыруға әсер етер еді. Студенттің, болашақ актердің адамдық тұлғасын қалыптастыру тұтас театр өнерін дамытумен тікелей байланыста жүруі керек.

	Актер тұлғасын қалыптастырудың екінші бір маңызды саласы студентті бірінші курстан бастап институтта, студияда, театрда, шефтік ұжымдарда, қоғамдық жұмыстарға белсенді түрде тартуда жатыр.

	Жас актер, күні кешегі студент, ол әлі де көпке дейін ұстаздың қамқорлығына, әділ де қамқор сынға зәру болады. Институтты бітіріп шыққан суреткерлердің әрі қарайғы тәрбиесін де ойланатын кез келген сияқты. Мұндай тәрбие театр жастарының творчестволық конференцияларымен ғана шектелмейді. Творчестволық есептік спектакльдер, алғашқы рольдер, актердің қоғамдық негіздегі жұмыстары да осы тәрбиенің жалғасы болып табылады. Мұның барлығы жас актердің рухани жағынан өсуіне, сахна алдындағы жауапкершілігінің артуына, болашақта айтар ойын пайымдауына себепші болады.

	Актер болу деген – өмір шындығының дәл ортасында араласып жүру деген сөз. Үнемі зерттеуде, білуде, көруде, сезінуде деген сөз. Театр тіршілігінің творчестволық қажетін үздіксіз және белсенді түрде игерген, яғни сол тіршіліктің кереметтей шабытты, ерлікке толы мәрт шағын көре білген актерден түбі үлкен суреткер шығады. Советтік өнер адамының идеалдық тұлғасы, оның өмірдегі сыртқы бейнелерді көшіріп алуы, салқынқандылықпен еліктеуінде емес, өмірдің мәнін түсініп, соны образ дәрежесіне көтере білуінен көрінеді.

	Суреткер-актер өз кейіпкерлерінің әрекетін сырттан бақылап қана қоймайды, солармен бірге өмір сүреді, біреуімен келіседі, біреуімен күреседі, адамдарды сүюге, жек көруге, пікірлесуге үйретеді. Не нәрсеге болмасын қызу араласу, ренжу, аяушылық оған кесел келтірмейді, қайта шыншыл болуға үйретеді. Мұндай жағдайларда ол өзінің басынан өткен тәжірибесіне сүйенеді, бірақ тәжірибенің өзі өз басынікі еместігін ұмытпау қажет. Актер қашан да өмірден ерлікті, мейірімді, күлкіні, шабытты, ақындық белгілерді көреді... Актер өзі де «әлемдегінің бәріне қызыға қарай алмайтын» болса, өмірдің сан қырлы тереңіне бойлай алмайды. Өмір шындығы дегеніміздің сан қыры, түпсіз сыры бар. Ол бір кез-де өмір шындығын аштым деген жалған елестің жетегінде кеткен жеңіл ойлыларға ашылмайды. Үнемі жаңадан бастай алатын суреткер ғана оның тереңіне бойлай алады. Өмір байқатпай ғана өзгеріп тұрады. Ол күнделікті жаңа ізденулерді, байқауларды, тіпті шындықтарды қабылдап жатады. Өзінен тынымсыз қызығушылықты талап еткен актер, бұл қызығушылықтың өзіне қандай жауапкершілік жүктейтінін де білу қажет. Адамдар тәжірибесінде шындықтан жалғанды әшкерелеудегі құралына үлкен мән беріледі. Адам байқампаздығының мәні мен маңызы осындай тәжірибелерді пайымдай алуында жатыр. Кез келген шын суреткер сияқты актер де өмірдің ұлы шындығын «театрлық көрініске» құрбан етпеуі керек. Өйтіп ешқашанда өз заманының кейіпкері бола алмайды.

	Бүгін мен мәңгіліктің арасы суреткердің талантымен, ойының тереңдігімен өлшенеді. Ол ұғымдарды бір ғана өмірбаянның ауқымында бір-біріне қарсы қою аңғырттық болар еді. Көркемдік түсінік пен көре білу бүгінгіні мәңгілік дәрежесіне қалай көтеретін болса, ұсақ қулық, идеалдық көрсоқырлық пен шектелушілік мәңгілік мәні бар нәрсені дәл солай өткіншіге айналдырып жібереді.

	«Жаңа есім» – өмірдің болашақ суреткері боларлық есім ашу.

	«Менің жазуды қалай үйренгенім туралы жазбаша да, ауызша да көп сұрады. Совет Одағының түкпір-түкпірінен хат жазып, осыны сұрап жатады. Көптеген адамдар маған кітап жазу, көркем әңгімелер шығару, әдебиет теориясын қалыптастыру, әдебиет оқулықтарын бастыру туралы кеңес берді. Мен ондай оқулықтар шығара алмаймын, қолымнан келмейді және ондай оқулықтар, оншалықты жақсы болмағанымен, пайдалы оқулықтар, қазірдің өзінде бар», – деп жазды М.Горький. (М.Горький. Әдеби-сын мақалалар).

	Әрине, актер шеберлігінің методологиясы туралы да көп жазылды. К.Станиславский, М.Кнебель, А.Попов, Г.Товстоногов, Б.Захава және басқалар жазды. Сөйте тұрып осының бәрі аз. Өз методологиясын жазып отырған әрбір автор К.Станиславский системасын кеңейтіп, дамытып, терендетіп келеді. Жас педагогтарға арналған оқулықтар өте аз деуге болады, сонымен қатар Горький айтқандай «оншалықты жақсы болмағанымен пайдалы оқулықтар бар». Бізге жас педагогтар үшін ұлттық студиялардың методологиясы мен тарихынан оқулықтар керек. Жақында О.И. Пыжованың ұлттық студенттермен жүргізген жұмысы туралы қарапайым да түсінікті жазылған кітабы жарық көрді. Осы тамаша кітап біздің педагогтарымыздың күнделікті көмекшісіне айналды. (О.И. Пыжова) Призвание. Гендич. История искусства).

	Горькийдің Станиславский мен Немирович-Данченкоға жазған хатында мынандай жолдар бар: «Сіздердің жұмыстарынызда өзім өте қадірлейтін және мені таңқалдыратын әлдебір шымылдықтың артында жүріп жататын сала бар. Талантты ашу жөнінде сіздер қандай шеберсіздер және оны тәрбиелеу мен өңдеуде қаншалықты зергерлік шеберлікке жеткенсіздер». Горькийдің Станиславский мен Немирович-Данченкоға арнаған осы сөздерін оқыған са-йын, оның сахна реформаторларының еңбегіне берген жоғары бағасын түшіркене түйсініп, алғысымды ойша айтамын. Совет әдебиетінің негізін қалаушы, асқан психолог Горький театрдағы ең күрделі мамандыққа өте жоғары баға берген.

	Актер жұмысында өз басым педагог-режиссердің еңбегін бірінші орынға қоямын. Сахнаға шықканға дейінгі дайындық кезінде өзімде столдағы дайындық деген әлдебір ішкі дайындық болады. Бұл кезеңде мен үшін материалдағы коллективтік бастаманың мәні ашылады. Онсыз кейін идеялық-көркемдік ойды ашу қиынға түсер еді. Студенттермен жұмыс кезінде бұл кезең әлдеқайда көп уақыт алады, себебі мұнда әрбір студент үшін және соған арнап ойлау кажет болады.

	Бірақ бірінші оқу жылындағы жұмыстың жағдайын айтпастан бұрын, өзім жаңа студенттермен танысу деп атайтын, жұмыстың ең алғашқы кезеңіне тоқталайын. Бұл кезеңді мен бірігу деп атаймын. Студенттермен жалпы әңгімелесуден басқа оларды ертең өзі өмір сүріп, оқу оқығалы отырған қаласымен таныстырамын, музейлерге, галереяларға, табиғат аясына экскурсияға шығарамын.

	Шартты түрде «бірігу» деп отырған бұл кезеңде қаланы аралап, оның көрнекті жерлерімен танысып, қаланың, ескерткіштердің, музейлер мен көрмелердің тарихын зерттейміз. Алғашқы кезең – студентті әр нәрседен хабардар ету. Осы кезде олардың өзі, үй-іші, туған-туысқандары туралы әңгімелесу өте қажет. Балалар көбінесе біртіндеп ашылады. Осы алғашқы таныстық кезінде есте ұстау қабілетіне қажетті алғашқы жаттығуларды қосымша жүргіземін. Қайда болдық, не көрдік, алған әсері қандай. Шындығында, алған әсері туралы көпшілігі дұрыс айта алмайды. Бірақ көп нәрсеге зер салмағандарын өздері де түсінеді. Сонда өздерінің өтініші бойынша әлгі сапарды қайталаймыз, мұнда балалар бәрін есте ұстап қалуға тырысады.

	Қайталау сапары әлдеқайда көп әсер береді, қиялдары оянып, елестету қабілеті артады. Осы кезден бастап ескеруді, творчестволык, қабылдауды күрделендіре түсу керек деп есептеймін. Бұл әсіресе әдеби шығармалар мысалында қызғылықты етеді. Мысалы, Құнанбай «құздан төмен қарай тастаңдар» деген Қодар тағдырын келтіремін. Бұйрық берілгеннен кейін Абай кенет қанатын жайып ұшып бара жатқандай болып, төмен құлап бара жатқан адамды көреді. «Бір кезде шекпенінің етегі қанаттай боп шалқи шашылып, құлап келе жатқан дене көрінді. Жиренше атты байлай салып топқа қарай жүгіргенде, Абай көзін басып отыра кетті... Бітті, өлді...» (М.Әуезов, 20 томдық шығ. жин. 3 том, 45-бет). Немесе «Найзағайдағы» Катерина тағдыры. Әдебиеттен осындай мысалдар қиялды оятады. Сонымен қатар, осындай жағдайда «сен не істер едің, сен жолдасыңа қаңдай көмек берер едің» деген сұрақтар төңірегінде ерекше назар салуға көмектеседі. Қиялды, елестете білуге талпынуды біздің танысуымыздың екінші «сатысына» қоямын. Одан кейін студенттер шеберлік жаттығулары үшін не алып, не қоюды өздері-ақ шешеді. Осы уақыттан бастап өнер туындыларымен таныса бастаймыз: альбомдар мен репродукциялар, осы заманғы және классиктердің шығармаларын аламыз. Бұлар да есте ұстау қабілетін жетілдіруге көмектеседі. Осының бәрімен қатар студенттер өздері де бір-бірімен жақын танысып, рухани жақындасып, жолдастық, достық қарым-қатынастар анықталады, ұжым қалыптаса бастайды. Ұжымның негізі қаланғанын ескере отырып, енді оқу тәртібінде жаңа ұйымдық принциптерге жетелеймін. Бұл жерде қоғамдық жұмыстарды – газет-журналдарға жазылу, комсомолдық және кәсіподақ жұмыстарын анық ажыратып бөліп беремін. Театрға бару, кино көру, түрлі юбилейлік салтанаттарға қатысудың жоспарын жасаймыз. Шай үстіндегі қарапайым әңгімелер студенттердің шама-шарқын білудің ең төте жолы, әрине, бәрі бірдей ашылып кете алмайды. Кейбіреулері менің ойымды біліп үндемей құтылғысы келіп немесе түсінбегенсіп, қулыққа барады. Ондай жағдайды біртіндеп жою керек. Студентті қайта тәрбиелеу сияқты қиын да күрделі жұмыс күн тәртібінен, дұрысы уақыт тәртібінен ешқашан түспейді. Ол оқу, жаттығу, демалыс, пікірлесу, қысқасы, институтқа түскеннен бітіріп шыққанға дейін үздіксіз жүреді.

	Тәрбие жұмысында үлкен ерік-күші, шыдамдылық және тұрақтылық керек. Педагогтың өзінің моральдық бейнесі қиын мінезді студенттерге үлгі болуы қажет.

	Өтірікші, пайдакүнем, қу, өзімшіл адамға өнер өзінің құпия сырын, адамдарға қызмет ету құпиясын ашпайтынын студент бірінші оқу күнінен бастап білуі керек.

	«Борис Годуновтың операсында Ф.Шаляпинді тыңдап отырып Собинов: «Ол тамаша айтты... Енді мен ол қатысқан операларды үзбей тыңдаймын... мені оның творчестволық құпиясы қызықтырады.» – депті. Бұл қайсарлықтан ба, әлде шабыттан туған ой ма? Басқа суреткердің творчестволық құпиясын ашу, басқаның өнерін сырттай көшіріп алмай, сол арқылы өзіндегі өнерді ашу тек қана Үлкен өнер иесінің қолынан келеді.

	Өзімен өзі жұмыс істей білу актер шеберлігін жетілдіруге негіз болады. Бұл жерде тек қана сахнадағы шеберлік емес, күнделікті тұрмыста, жатақханада, ешқандай ұсақ-түйекті назардан тыс қалдырмаймыз. Біздің шай үстіндегі, серуен-экскурсиялардағы негізгі жұмысымыз осы бағытта болады.

	Менің ойымша, табиғи талант жөнінде біздің жағдайымыз жақсы, бізге өнерге бейімі бар, үміт күттірерлік балалар келеді. Жоғарыда мен біздің студенттердің негізінен ауылдан келетінін айттым. Оларда ірілік, жомарттық бар. Бір ғажабы олар айналаға назар салмайды (қойшы, соны неғылам, кейін де үлгеремін ғой, байқамай қалыппын, есімнен шығып кетіпті, сонда тұрған не бар, күнде көріп жүрген нәрсе ғой, оның несі кызық... деген бейтарап немқұрайлылық басым болады). Әсіресе, ауылдағы қазақтар ештеңемен ісі жоқ, үйдегі қақ-соққа араласпайтын біртоға адамдарды сыйлайды. Көп сөйлемейтін адамды да: «көп сөзі жоқ» деп құптап отырады. Үндемеудің себебі көп болу мүмкін. (айтатыны жоқ, адамдармен араласқысы келмейді, ұялшақ, әлденеден беті қайтып қалған болуы мүмкін т.б.)

	Мінездегі осындай ерекшеліктер студентпен жұмыс кезіңде қиындық келтіреді. Оның қиындығы студенттің көп оқымағандығыңда (жалпы кітап оқуды айтамыз), айта берсе, этнографиялық кенжелікте жатыр. Солардың бәрінің орнын толтыру үшін, студенттің ішкі дүниесіне жол табу үшін педагогтың өзі жан-жақты білімді, рухани жағынан бай, педагогтік тәжірибесі мол болуы керек. Мұндай мәселелерде бірінші курстың педагогіне арнаулы курстар көмектесе алар еді. Бірақ ол курстардың программасында тек қана психология мен прогресс емес, Орта Азия мен Қазақстанның актерлік мектептеріндегі творчестволық процестерге талдау жасау, классикалық және советтік драматургияның теориясы да болуы керек.

	Көркемөнер институттарында сабақ беру деген үлкен құрбандық, белгілі бір дәрежеде өзіңнен өзің бас тарту деген сөз. Қаншама уақытың, денсаулығың студенттің болашағы үшін құрбан болады. Студентпен жұмыс істеу үшін жаның жомарт болу керек, бірақ сол жомарттығың зая кетіп жатады, студенттер ұмытшақ болады. «... егер роль жақсы шықса, артист оны өз еңбегім дейді, егер роль шықпай қалса, оған режиссер кінәлі болады», – дейді Ә.Мәмбетов. Жастармен жұмыс істеу деген байқампаздықты, нәзіктікті, сақтықты қажет етеді. Кейде студент табиғатынан талантты, бірақ тәрбиесі оған сай болмай келеді. Мұндайда оның сеніміне кіру үшін екі есе қиынырақ болады. Кейбір студенттер саяси экономияны, ғылыми коммунизмді оқығысы келмейді, бимен, сахна қимылымен шұғылданғысы келмейді, тіпті олардың маңызын түсінгісі келмейді. Бірақ көркемдік талғамнан өтпей ештеңеге де жете алмайсың. Біздің жұмысымыздың негізі қайталау тағы да қайталау. Жастармен жұмыс жауапты, күрделі, тіпті үлкен тәуекелді қажет етеді дер едім. Менің алғашқы тәрбиеленушілерім, жанама оқушыларым деуге болады, Москва мен Ташкенттің театр институтын бітіріп келген, өзіміздің театрдың жас актерлері болатын. Солардың рольмен жұмыс істеуіне тікелей де жанама да көмегім тиді. Ізетті, сыпайы, кейде ұмытшақ адамдар. Әдебиетті қарап отырсақ, басқа өнерпаздың творчествосы туралы, өздерінің ұстаздары туралы алғыспен еске алатын актерлерді, жазушыларды кездестіреміз. М.Горький жазушылар, ғалымдардан көп жасаған К.Станиславский, Б.Немирович-Данченко, Ф.Шаляпин туралы жазуды сұраған. Ол Ромен Ролланнан Бетховен, Христофор Колумб жөнінде жазуын өтінген. 1934 жылы М.Горький негізін салған «Тамаша адамдар өмірі» сериясы жастарға күні бүгінге дейін өте қажет серия. Қазір МХАТ-тың актрисасы, мемлекеттік театр институтын Киевте бітірген Ирина Мирошниченко, театрдағы алғашқы ұстаздары И.Раевский, Б.Ливановтар туралы алғыспен еске алады. МХАТ-тың 75 жылдық тойында Мирошниченко сахнада Украина делегациясына құшағын жая жүгірген. Делегацияның ішіндегі оның алғашқы ұстазы:

	«Қалай, әлі ұмытқан жоқпысың?» дегенде, актриса: «Ол не дегеніңіз, қалайша ұмытуға болады» деп жауап қайтарды. Осы көріністі қараудың өзі адамның жанына жылу береді. МХАТтағы 18 жыл ішінде Чеховтың «Шағаласындағы» Нина бар. Мұны В.Ливанов қойған болатын. Көптеген киноға түсті.

	«Мені күні бүгінге дейін дөрекілік пен әдепсіздік ызаландырады, егер дөрекі, көргенсіз адам өзінен әлдеқайда нәзік, рухани жағынан жоғары тұрған адамнан үстем болатын болса, бұл төзуге болмайтын сұмдық», – деп жазады ол. Үлкен өнер шеберлерінің дөрекілік пен әдепсіз адамдарды жақтамаған пікірін көптеп келтіруге болады. «Дарын мен дарынсыздық бір жерге сыйыс-пайды». (А.С.Пушкин. Кішкентай трагедиялар. «Моцарт пен Сальери») Кейде көркемдік көзқарастың бірлігі, жеке бастың ұнатуы белгілі бір мәселе жөнінде объективті пікір айтуда әсер етуі мүмкін. Бірақ әдебиет пен өнер өкілдерінің талғамы жоғары болған жағдайда көркемдік бағаға нұқсан келмейді. Бұл жерде А.Каплердің В.Шукшин туралы шынайы жазушылық пен суреткерлік таланты бар, дегенін мысалға келтіруге болады. Мен бұл жерде бірінші курстағы жұмыстардан ауытқып, әдейі шегініске барып отырмын. Әрине, бұл тектес лекциялар менің міндетіме кірмейді, бірақ бірінші курстықтармен алғашқы танысудан өтіп, этюдтер мен жаттығуларға көшкен кезде осындай мәселелерсіз жұмыс істеу мүмкін емес. Мұнсыз әрбір суреткердің өзіндік ерекшелігін түсініп оқу, жазылған жайды талдап түсіну, өмірдегі рухани байлықтың тегін тану мүмкін емес.





КІРІСПЕ




	Студенттің, болашақ актердің міндеті қандай? Актер сахнада қимыл-әрекет арқылы көркем образ жасайды. Сахнадағы заңдылықты қалыптастыру үшін біз адамның өмірдегі әрекетіне айрықша назар аударып, сахнадағы әрекет пен өмірдегі әрекеттің айырмашылығын жақсы ажыратуымыз керек. Біз сахнадағы қарапайымдылықты, сезім шындығын игеруіміз керек, яғни сахнада да өмірдегідей шыншылдыққа жетуіміз керек. Сонымен бірге, сахналық көрнектілікті, яғни әлгі шындығымызды көрерменге жеткізе алуды игеруіміз қажет. Мұны өзімен өзі жұмыс істей алатын әрбір адам игере алады. Ал өз сезімін басқаны да еліктіріп әкететіндей, оның да сондай сезіммен үн қатуына әсер еткендей көркемдік көрнекілікке бәрі бірдей жете алмайды, бұл үшін актерлік еліктіргіштік, актерлік қасиет дейтін дарын болу керек. Өзіңнің таңдап алған мамандығына құлай берілу керек.

	Өкінішке орай, қазір ондайлар өте аз. (Бұл жөнінде көп жазылып жүр, сондықтан оларды қайталағым келмейді). Өмірде әртүрлі сезім әркімге әрқалай әсер ететінін біз білеміз. Өзі күлсе басқаны қоса күлдіретін, айтқан нәрсесіне басқаны даусыз сендіре алатын адамдар өмірде болатынын біз білеміз. Немесе күлкісіне басқаның жылағысы келетін, күлкілі әңгіме деп айтқаны әрі кеткенде жеңіл езу тартудан аспайтын адамдар да болады. Оларды ретіне қарай әзілқой немесе әзілден жұрдай дейміз. Міне, алдыңғы әсерлі қасиет актер бойында асып-төгіліп жатуы керек. Неғұрлым актер басқаға әсер еткіш болса, соғұрлым ол талантты. Бірақ ең алдымен актерден шыншылдық, сахналық көріністе адалдық талап етіледі. Мұны біз өмірден үйренеміз. Сол өмірді жіті зерттеу арқылы адамның өмірдегі санқилы әрекеттерінің мәнін білуіміз қажет. Соларды зерттей келіп жинаған, байқаған тәжірибемізді сахнадағы өзіміз бейнелеп жүрген кейіпкер образына пайдалануымыз керек. Демек біз өзімізді де, айналамыздағы адамдарды да үнемі қадағалап жүреміз, олардың жүрісі, сөйлегені, күлкісі, көзқарасы бәрі де назарда болады. Сөйтіп өзіміздегі байқампаздықты дамытамыз. Айналамыздағы болып жатқан нәрселерді қабылдау әсерімізді дамытып, сол арқылы кейін сахнада образ жасау кезінде қажет болатын әсерлерді жинаймыз.

	Сонымен қатар адамның өмірдегі негізгі бейнесін анықтап алып, сонан кейін барып соларды сахнаға шығару барысындағы жаттығуларға кірісеміз. Адамның әрекеті айналасына тікелей байланысты екенін, кез келген ойды, сезімді, әрекетті белгілі бір құбылыс қозғайтынын біз білеміз. Ал сол әсер еткіш сыртқы ортаны біз қалай қабылдаймыз, яғни олар ненің әсерімен біздің өзімізде қалады? Оны өзіміз білетін бес сезім: көру, есту, сезіну, дәм және иіс арқылы қабылдаймыз. Біз жұмысты осы сезім мүшелерінің қабілетін жаттықтырудан бастаймыз, неге біз мұнымен шұғылдануымыз керек және неге жұмысты дәл осыдан бастауымыз керек? Біздің міндетіміз тек қана сахнада, рольмен жұмыс істей білу емес, сонымен бірге, тек қана осылай – К.Станиславский жүйесі бойынша жұмыс істеу керетігін түсінуіміз керек. Бұл оқудың негізі алдымыздағы студенттің бойындағы бар қасиетін пайдалана отырып, оның бар дарынын ашып, дамыта білуде жатыр.

	Біз осы жүйені басшылыққа аламыз.

	Бірінші курспен жүргізілетін жұмыс, негізгі назар аударатын мәселелер.

	Айналада ешкім жоқ, жалғызбын, оңашамын деген адамға назар аударыңызшы. Осы сезімді өзіңіздің басыңызда байқап көріңіз. Сіз оңашасыз, өзіңізді еркін сезінесіз. Кітап оқисыз ба, ойланып отырсыз ба, демалып отырсыз ба, әлде бірдеңені ермек қылып отырсыз ба, әлдебір музыка аспабында ойнап отырсыз ба, қысқасы, не істесеңіз де, қандай жағдайда болсаңыз да, сіздің назарыңыз айналаңыздағы, болмаса өз ойыңыздағы бірдеңеге ерекше ауып тұрады. Сіз бір мезгілде оқып, тыңдап, тамақ ішіп, бірдеңені ұстап (сезініп), әлдебір иісті сезіп отыруыңыз мүмкін. Бірақ солардың ішінде де ерекше бірдеңе басты назар аударып тұрады. Бұл басқа әсерлердің бәрінен басым сезіліп тұрады. Мұның ішінде, яғни бір мезгілде сезілген барлық әсерлердің ішінде сіз өзіңіз ерекше назар аударған бір басты әсер болады. Мұның соншалықты оңай емес екенін көп кешікпей-ақ ұғасыз. Себебі жаттығу жасап тұрған студентке де сахнадағы артистке қараған көзқараспен қарайды. Осы жағдай өмірдегі әрекет пен сахнадағы әрекеттің шекарасын айқындап береді. Өмірде, демек өзіңізбен-өзіңіз оңашада үй жинау, кір жуу, кітап оқу, тамақ ішу, бәрі де – табиғи нәрсе. Ал осының бәрін сахнада, яғни мыңдаған көз қарап отырғанда істеп көріңізші.

	Бірінші жаттығуда сіз жолдастарыңыздың, сабақ өткізіп отырған педагогтың көз алдында, қалай болар екен, өзім қандай екенмін деген қобалжу сезімін жеңіп, назарға алып отырған затпен шұғылдануға жетуіңіз керек. Оның түсі қандай, формасы қандай, неге қажет деген сияқты және шынымен шұғылдануға, жай ғана педагог үшін, көрермен үшін шұғылданған болып көрінудің қажеті жоқ, шын мәнінде табиғилыққа жету керек. Негізінде неғұрлым ынта-шынтаңызбен шұғылдансаңыз, ыңғайсыздық сезімнен солғұрлым тез арыласыз. Осы қарапайым-ақ жаттығу алғашқы сабақтан бастап жұмысқа ыждағатпен қарауға үйретеді. Мұндай жаттығулар алдыңа мақсат қойып және соған бар назарыңды аударуға, көлденең ойдың бәрін ысырып тастап есте ұстау қабілетін жаттықтыруға, байқампаздыққа, қысқасы артистке керекті барлық машықты дамытуға көмектеседі.

	Бұл жөнінде ілгеріде әлі де айтамыз.

	Творчестволық сабақта артық қаталдықтың, яғни көңілсіздіктің, қатаңдықтың қажеті жоқ, қайта сабақ қызықты, тіпті көңілді, бірақ айқын мақсатқа бағытталып өтуі қажет.

	* * *

	Менің дәрігерлік институттан келген бір студентім болды.

	– Ал, кәне, бізге неге келгеніңді, жалпы өзің туралы айтшы?

	– Өнерді жақсы көремін, актриса болғым келеді.

	– Жақсы, бұл түсінікті. Бәрі де осылай дейді. Ата-анаң бар ма?

	– Бар.

	– Олар рұқсат етті ме? Сенің бұл ісіңе олар не деді?

	– Жоқ, рұқсат еткен жоқ.

	– Әрине, мұндайға кім рұқсат етуші еді, дәрігер мен актриса жер мен көктей нәрсе ғой.

	– Жоқ, ұқсас нәрселер.

	– Қалайша?

	– Ауыр халдегі науқасқа да оның халінің қандай екенін білдірмеуің керек.

	– Айналайын, сіз әлі дәрігер емес, дәрігерлік институттың үшінші курсының студенті ғанасыз. Бұл жауап емес. Өнерде нақты оймен дәлелденбеген сыртқы форма қабылданбайды. Сіз әлі дәрігер емессіз ғой.

	– Бізге лекцияда да, практикада да осылай деген.

	– Ал сіз толық меңгеріп алдыңыз ба?

	– Иә.

	– Жақсы. Мүмкін, онда сіз бізге дәрігерлердің өмірінен бірдеңе көрсетерсіз? Мүмкін өткенде бір айтқан оқиғаны көрсетерсіз? Тек жалғыз шартым бар: көрсететін жағдайға өзіңіз сеніңіз. Басқа біреудің көмегі керек пе?

	– Жарайды.

	– Ал қандай жағдай? Бізге ақиқат зат емес, моральдықпсихологиялық сенім қажет.

	Жауап жоқ.

	Әрине, А. мені бірден ойды қимылмен дәлелдеп көрсетіп беруді талап етеді деп ойлаған жоқ. Ол жауапкершілік, парыз жөнінде сөзбен айтып беруге дайындалады. Мұндай жағдайда келесі сұраққа көшемін.

	– Жарайды, алып отырған жағдай дегенді қалай түсінесіз?

	– Анық білмеймін.

	– Сіз қазір қандай тапсырма алып тұрсыз?

	– Әңгімелеген оқиғаны көрсетіп беруім керек.

	– Иә, әңгімелеген оқиғаны дәлелдеп беруіңіз керек. Ол – сіздің өнердегі күресіңіз (сверхзадача). Ал алып отырған оқиға қандай?

	Әрине, ол дәл жауап бере алмады, біз күрделі элементтерді әлі бастаған жоқпыз. Бірақ А. мені қазір қалай дәлелдеуді көрсетеді деп күтті. А. ұялшақ әрі сыпайы. Ол ортаға шыға алмады. Барлық дарынды адамдар сияқты ол да ұялшақ, өзіне сене алмайды, сондықтан қиын студент болады-ау деп ойлап едім. Ол өзінен не талап ететінін білгісі келеді, сонан соң бірінші жаттығуларданақ өзін-өзі ұмытып, айналасын да ұмытып, басқалардың істеп жатқанын өзінше көрсетіп беретін шығар деп күтіп едім... Бірақ ол орнына отырды. Күте тұруға тура келеді. Содан әр сабақта келесіде көрсетіп беремін деп, бір ай бойы отырды. Курс асқан шыдамдылықпен күтті. Спорттық жаттығуларды, этюд емес, жаттығуларды бастадық. Этюдтерге бірінші семестрдің аяғында көшеміз. Ал әзірше.

	– Кәне, екі топқа бөлініңіздер!

	Студенттермен мұны тез орындады. Мен әрекетті тез меңгергендеріне таң қалдым. Сөйтсем, би сабағында бұл жақсы меңгерілген екен де, қазір қайталап беріпті.

	Ұқыптылық (Внимание)

	Біз алып отырған нәрсемізге толық назар аударуға, сонымен жаттығу кезінде іштей еліге білуге, шынымен толқуға, сөйтіп ұқыптылықты қалыптастыруға тиіспіз. Өмірдегі сияқты сахнада да үнемі табиғи ұқыптылыққа жетуіміз қажет деп бұрын айтқанбыз. Оған қосымша сахнада біз ұқыптылық назарымызды өз қалауымызға қалай бағыттаймыз. Сахнадағы ұқыптылық пен өмірдегі ұқыптылықтың айырмашылығы да осында. Демек, табиғи ұқыптылық дегеніміз (әдейі солай көріну емес) белгілі бір нәрсені назарға (ол бір зат, болмаса адам, дыбыс, иіс, дәм, біреудің айтқан сөзі, ойы немесе өз ойыңыз, әлдебір оқиға т.б.) алғанда ғана келетінін анықтадық. Біз ұқыптылықты қалыптастырудағы жаттығуларды жалғастыра жүріп, оны күрделендіре түсеміз. Яғни жаттығу кезіңде әдейілей ойды басқа жаққа бұрамыз, бұл алдамшы бағыт (препятствие) болады, сол арқылы негізгі бағытқа барар жолды қиындатып, соны жену үшін күресеміз.

	1- жаттығу: ұқыптылық назарында – асықтар.

	– Циркте болдыңыздар ма?

	– Болдық.

	– Жақсы. Ендеше жонглерлік жасап көрейік. Ешкім ортаға шыққысы келмейді. Мен осы шығады-ау студентке таяп келдім (бірінші курста 200 данаға дейін асық алып келемін), бірақ үмітім ақталмады. Бірақ бірер минуттан екіден, үш қосардан шығып көмектесе бастады, себебі асықтар жерге түсіп жатты. Жасында ләңгі ойнаған балалар жонглерлікке бейімдеу болады. Жаттығу кезінде қимылды күрделендіре түсемін.

	– Жонглерлік неге керек деп ойлайсыздар? Біреуі:

	– Цирк студиясына түскім келеді, – деп жауап берді.

	– Тамаша. Ертең студияда емтихан. Бүгін соның алдында дайындық жасайық. Бәріңіз де дайындалыңыздар.

	Осы жерде қимылдың еркіндігі жайында ескертемін. «Еркін қимыл еркін ойға жетелейді» («В свободном теле свободные мышления»). Дене өзінше әндетіп жүруі керек. Ой өз бетімен өрістей береді, яғни қолымды қайда қоямын, аяғымды қалай қоямын, қай жаққа қараймын деп алаңдамау керек. Бар назар жонглерлікте болуы керек. Әйтпесе қозғалыстың үйлесімі бұзылады да, асық түсіп кетеді.

	2- жаттығу: дененің еркіндігі.

	Драма актері үшін өз денесін еркін билеу басқы қажеттіліктердің бірі болып табылады. Бұған үздіксіз және тұрақты жаттығудың арқасында жетуге болады. Сіздің денеңіз – өзіңіздің жұмыс құралыңыз, ол жұмысқа әрдайым дайын тұруы керек. Сіз неғұрлым өз ісіңізге жауапты болсаңыз денеңіз солғұрлым бейімділік танытады. Денеңіз неғұрлым жұмысқа дайын болса, сіз өз сезіміңізді солғұрлым терең бере аласыз.

	Мәселен, қол жиырма мың әртүрлі қимыл жасай алады, студенттің міндеті соның әрқайсысын дәлелдеп шығу. Ф.И.Шаляпиннің қолы әр спектакльдің мәніне қарай біресе нәзік те сұлу, біресе дөрекі, тынымсыз, қанағатсыз болып көрінетін болған. Ұлы артист кейде қолының қоспасына грим жасайтын болған. Қимыл ешқашан да көзге түскендей дөрекі болмау керек. Қимыл елеусіз ғана, байқалар-байқалмастай ғана бірақ өте көрнекті болуы керек және тұтас қолың ербеңдемей, саусақтарың мен буындарың ғана қимылдауы қажет. Сірескен саусақтар көмектеспейді, қайта кедергі жасайды. Актер саусағы мен ішкі сезімнің, ойдың арасында тікелей байланысқа жетуі керек немесе Станиславскийдің қағидасын сөзбе-сөз айтатын болсақ:

	«қимылды саусақтың ұшына беруді үйрену» керек. Алғашқы кезде бұл өте қиын болады. Қазақ балаларына бұл тіпті қиын болады, олар мұндай жаттығуларға көпке дейін үйрене алмай, бұл неге керек деп сұраумен болады. Дененің ырғақты қимылының өзі мәдениеттің кепілі екенін ұғындыруға осылайша бірталай уақыт кетеді.

	Дене мен қол жаттығуларын спорттық қысқа таяқпен (булава) жасауға да болады. М.Әуезовтің «Қобыландысын» қойған кезде біз үш айдай қылыш орнына осы таяқпен жаттығу жасадық. Нәтижесінде біз шығыс биін билеуге (қылышпен) жеттік, ал майдан көріністері тіпті тамаша шықты. Спектакль қанша жүрсе сонша рет бұл көріністерді де қайталап жаттығып жүрдік, яғни әрбір спектакльдің алдында дауысты, тілді, денені, ішкі жинақылықты қалай дайындайтын болсақ, мұны да солай дайындаймыз.

	Ал жаттығуды бірден қылышпен бастауға болмайды, себебі біз оны қалай ұстауды, не істеуді білмейтінбіз. Сондықтан спорттық гимнастикадағы сияқты таяқпен жаттықтық. Бұл бізге қатты көмектесті. Майдан сахнасына қатысатындардың бәрі ұзақты күні театрдың фойесінде таяқпен семсерлесіп жүргені, ал майдан көріністері бұл спектакльде көп болатын. Сөйтіп асқан қиындықпен нағыз мамандандырылған сахналық майдан көрінісіне жеттік. Әрине, Ленинградта оқыған кезде бізді бәріне де үйреткен, бірақ онда рапирамен істес болдық, ал қылыш дегенді кинодан болмаса көзіміз де көрген жоқ едік.

	Дененің еркіндігіне табиғи зеректік, ұқыптылық арқылы жетуге болады дегеніміз естеріңізде болар. Біздің жұмысымызда бұл екі қасиет бір-бірімен тікелей байланысты және бірінсіз бірін толық меңгеру мүмкін емес. Сіз алдыңызға қойған мақсатпен шыңдап бар зейініңізбен әуестенетін болсаңыз, өз денеңізді өзіңіз ұмытып кеткендей боласыз, себебі ол сізге ешқандай кедергі келтірмейді. Керісінше денеңізге, бұлшық етіңізге демалыс бергіңіз келген сәтте мақсатты нәрседен назарыңызды аударасыз. Мысалы: шалғымен шөп шабу кезінде қаңдай бұлшықтарыңыз қатысады, дененің қай бөлігіне ерекше күш түседі, қозғалыстағы үйлесім қай аяқтан, қай қолдан басталады? Немесе кір жуғанда, ауыр бірдеңе көтергенде қолдың, саусақтың, аяқтың қай бөлігіне күш түседі? Болмаса еден жуғанда дененің қай бөлігіне күш көбірек түседі, неге?

	Қиял.

	«Қиял – адамның ең үлкен қасиеттерінің бірі».

	Жалпы қиял, соның ішінде творчестволық қиял адамның саналы өмірінде маңызды роль атқарады.

	Актердің творчестволық қызметі сахнадағы қияли жағдайда туады және сонда өтеді (яғни көркемдік қиял туғызған өмірде өтеді). Пьеса, роль деген автордың ойынан туған нәрсе, ол логикалық және басқада «солай болса», «осындай жағдайды алсақ» дегеннен шыққан. Сол пьесадағы мүмкін болса деген ойды сахналық көркем шындыққа айналдыру керек, деген болатын К.Станиславский.

	Кез келген пьесаның авторы көптеген жағдайларды айтпай кетеді. Ол пьеса кейіпкерлерінің осы оқиға басталғанға дейін не істегенін, көріністердің арасында немен шұғылданғанын дәл көрсетпейді.

	«Қиял», «елестету» дегенді сахналық өнерде қалай түсіну керек?

	Қиял дегеніміз – біз өзіміз басымыздан өткізбеген, көрмеген, шындығында болмаған ерекше жағдайларды ойша елестету.

	Ал елестету дегеніміз – көрген, басымыздан өткен таныс жайларды еске түсіру. Елестету арқылы жаңа бейнелерді де көруге болады, бірақ олар қалыпты жағдайдан, өмірде болған шындықтан туады. Демек, елестетудің екі түрі бар екен:

	1.Бұрын болған оқиғаны қайтадан елестету:

	2.Әр кезде бастан өткен жайларды топтап, жаңа түр беру.

	Міне, сондықтан артист үшін қиялдай, елестете білу өте маңызды және бұл қасиеттер өте жоғары дәрежеде дамыған болуы керек. Артист-студент елестету қасиетін дамыта білу керек, бірақ бұл зорлық емес, көркемдік ой арқылы еліктіру болуға тиіс. Қиял біріншіден белсенді болуы керек. Яғни актерді ішкі, сыртқы әрекеттерге бастап отыруы керек. Ол үшін соған жеткізетін шарттарды өз қиялында бейнелей білуің керек. Екіншіден қиял қисынды және жүйелі болуы керек, үшіншіден анық бағытталған мақсат болуы керек.

	Жаттығу:

	1.Кенеттен бізге дипломдық спектакльді Әуезов театрының кіші залында қоюға рұқсат етті, деген мәселеде қиялдап көріңіздерші.

	2.Басқа кеңістікте жүрміз деп ойлап көріңдер, мәселен Версаль сарайында (мұндайда сурет галереяларының фотосуреттерін (репродукция) алып келемін) жүрсіздер. Болмаса қарапайымақ: сабаққа неге кешіктіңдер, «лоторея билетінің номері ұтысқа сәйкес келсе» деген сияқты жайларды ұсынамын.

	Сонымен ұқыптылық, зейінділікті қалыптастыру үшін бірнеше жаттығулармен таныстық. Кәне, енді әуен ырғағымен жаттығып көрейік, әуенге құлақ қойыңыздар.

	«Аты әлемге жайылған биші – Айседора Дункан Революция жасап жатқан, бірақ ашаршылықтан әлі құтылмаған Россияға келеді. Ол Сергей Есенинмен достық қарым-қатынаста болады...» – осылайша зейінді денеден, аяқ-қолдан аударып қимылға, әрекетке бағыттаймын. А.С.Луначарский Айседора Дунканды «Қимылишарат патшасы» деп бағалаған. А.Дункан өз биінің қоғамдық маңызына соншалықты сенімді болған. «Егер дене көңілді, әсем, еркін қимылдайтын болса, ол адамдардың түсінігіне, тіпті, қоғамдық өмірге де әсер етуге тиіс» деген ол.

	«Қимыл үйлесімін табиғаттан үйреніңіздер. Көбелек қалай ұшады, құс қалай қалықтайды, жел екпінімен ағаш жапырақтары қалай сыбдырлайды, үлкен немесе шағын су бетіндегі толқын қалай дірілдейді, соның бәрін қадағалап, байқап жүріңіздер...»

	Адам мен табиғаттың байланысы әсіресе әуенмен жүргізілген жаттығуларда қызықты болады. Бұл жаттығуларда өзіңді қоршаған табиғатпен толық түсіністікке жетудің мәні зор. Жаттығудың әр қимылында ырғақтылыкқа жету студенттің қимылының көрнекілігін арттырады. Бұған жетпейінше этюдтарды бастау мүмкін емес деп есептеймін.

	Қиялды өрістету үшін құстар тіршілігінен жаттығу жасап көрейік.

	– Неге адамдар құс сияқты ұша алмайды? Сұрақты қайталаймын.

	– Бұл сөз қайдан алынған? Әрине, тағы жауап жоқ.

	– Жарайды. Студент Д. Сіз не көрсеткіңіз келеді?

	– Үйректі.

	– Папанов, Грибов, Яншин, Лебедев, Пельтцер, Каневский, Раневская және басқа да ірі-ірі сахна шеберлері, КСРО және РСФСР халық артистері.

	Совет сахна шеберлерінің өмірдегі және рольдеріндегі фотосуреттерін көрсетемін.

	– Мынау Марецкая, Завадский, Тарасова, Айманов, – дейді студент.

	– Әрі қарай?

	– Басқасын білмеймін.

	– Шәкен Айманов қандай фильмдерде ойнады?

	– Алдар-көсе.

	– Тағы?

	– Басқасын білмеймін.

	(Танымал актерлер туралы біздің бірінші курстықтардың білгені осы шамада болады). Сабағымызды жалғастырамыз.

	– Д. тағы да ортаға шықты.

	– Мен саған реплика тастаймын, сен өз білгеніңше соны әрі қарай жалғастыр. (Мені оның қабылдау қасиеті қызықтырады).

	– Кәне, үйрекпен жаттығуды қайталайық.

	(Тағы да ешқандай әрекетсіз, мақсатсыз қырқылдау).

	– Неге қырқылдағаныңды білесің бе?

	– Жоқ.

	– Тамақ ішкісі келе ме, немене?

	– Ә, түсіндім. Тағы да бола ма?

	– 10 рет қайталасаң да болады, тек не мақсатпен шыққаныңды анық біл.

	Көрініс самарқау шықты.

	– Сен немене, ауырып тұрмысың? Бір қолыңды әдейі түсірдің бе, әлде байқамадың ба?

	– Кешіріңіз, тағы қайталауға бола ма?

	– Көрсет.

	Ауру әрі аш үйректі әжептеуір көрсетті.

	– Сен неге жалғызсың?

	– Мен ұйықтап жатқанда жолдастарым кетіп қалыпты.

	– Шынымен солай ма еді?

	– Жоқ.

	– Ендеше не болды?

	– Менің бір қанатым сынық, сондықтан мен олармен бірге ұша алмадым. Осы жаттығуды ертең көрсетуге бола ма? Бүгін сабақтан кейін қала сыртына шығып, үйректерге қарап, біраз ойланып алғым келіп тұр. Ал ертең көрсетемін.

	– Жақсы, сенің жаттығуыңды ертеңге қалдырайық.

	– Негізінде адам болсын, аң болсын, әбден бақылап, Д. дайындалу үшін тасаға кетті. Үнсіз күтіп отырмыз.

	– Кәнеки, Д., көрсете ғой.

	Д. шықты, қырқылдайды, бірақ үйректің қырқылына түк ұқсамайды. Мен сонысын ескертемін.

	– Сен үйректі көріп пе едің?

	– Көрдім.

	– Оның қалай қырқылдайтынын, жалпы қимыл-әрекетін бақылап па едің?

	– Көрдім, бақыладым. Мен бәрін де солай істедім.

	– Ол неге қырқылдайды деп ойлайсың?

	– Білмеймін.

	– Бақылдадым дедің ғой, ойланып көр.

	– Маған үйректің тіршілігі неге керек, артист болғалы жүр емеспін бе?

	– Қандай театрға баратыныңды қайдан білесің, мүмкін үйректі ойнауға тура келер?

	– Онда мен не істеймін?

	– Міне, соны ойлан. Үйректің табиғи қимылы, тіршілігі туралы ойланып көр.

	– Жарайды.

	Д-ның үйрек болу жөніндегі бірінші сәтсіздігі тек қана тәжірибесіздігінен емес, актер мамандығының күрделілігі мен маңыздылығын түсінбегенінен де болып отыр. Үйрек болған Д-ның бойында табиғи әрекет пен қимыл үйлесімі (үйрекке тән) мүлде болмады. Адам денесінің тұтас әсем ырғағын, үйлесімін жеңіл атлетика қалыптастырады. Жалпы спорттың кез келген түрімен шұғылдану студент үшін пайдалы әрі міндетті.

	«Актер еңбегі керенаулықты көтермейді, өзіңе сөзіңдегі де, қимылыңдағы да керенаулықтан құтылуға өзің көмектесуің керек», – деген В.Мейерхольд.

	Көрнекілік – еліктірудің бірден-бір әдісі, ал еліктіру болмаған жағдайда актердің көрерменге әсері де болмайды. Д-ға сұрақ қоямын.

	– Сен мультфильм көресің бе?

	– Бұрын қарайтынмын, қазір қойдым.

	– Қазір бұрынғыдан да көп қарау керек. Ол көп нәрсе береді. К.Станиславский балалардан, малдардан, аңдардан үйренуге кеңес берген. Оларға мұқият қарасаңыздар қандай шындыққа, еркіндікке куә болар едіңіздер. Оларда нағыз «коллективтік жалғыздық» көрініс береді. Тобымен ойнап отырып, әрқайсысы өзінше, өз ісімен болады. Олар үшін ешқандай кедергі жоқ. Мультфильмдерді кім дыбыстайтынын білесің бе? – Жоқ, зерттеп алмай көрсетуге асықпаңдар. Өнерде жалпылама ештеңе болмайды, бәрі де анық, дәл болу «керек». Келесі сабақта мен Досханның соншалықты ұмтылғанына қарамастан, жаттығуды көрсетуге рұқсат етпедім. Әлі де бақылай тұрсын.

	– Бүгін түгелсіздер ме?

	– Ия.

	– Ал айналайын, қыздарым, не бүгін, не ешқашан. Олар секем алып қалды, неге бүгін, не болды... Көңілсіздеу сияқты. Не болғанын сұраймын. С. деген студент өз ерін кафедраға шақырғанын айтты... Иә, оны білемін дедім де, сабақты бастауға асығып, әрі қарай айтқызбай қойдым. Бірақ группаның көңіл күйі нашар. Сонда басқа бір студент менен: «Сіз қайдан білесіз? Сіз қалайша біз туралы бәрін біліп жүресіз? – деп сұрады.

	– Мен актрисамын ғой, сондықтан ең алдымен сіздің көңіл күйіңізді бақылаймын. Адамдардың психологиясын үнемі зерттеп жүремін.

	Бұл мәселеге біз алда жақынырақ келеміз. Арнаулы сабақтан басқа ішкі оқу, яғни монологтар бар.

	– Болат, сен қазір не туралы ойлап отырсың? Біздің әңгімемізге қатыспай отырсың ғой?

	– М. шалқып келген кезде-ақ Сізге хабарлау керек еді деп ойлап отырмын. Біз оны бөлмеге ұйықтата қоямыз деп ойлап едік. Ол болса «мен мас емеспін» деп айғайлап, дәлізге шығып, бәріне әйгілі болды. Өзіміз масқара болдық, әсіресе курсқа ұят келтірдік.

	– Сіздің бәріңіз де кәмелетке толған, республика азаматы деген, үлкендермен бірдей хақылы, елдің болашақ иесісіздер. Әрбір суреткер тікелей немесе жанама түрде идеологиялық, эстетикалық тәрбиеші болуға тиіс.

	Сол бір ерекше жағдайдың тұсында болашақ суреткердің өз заманымен байланысы көрініс беріп қалды. Жолдастарының қылығын талқыға салған курс, сол жағдайды көпке дейін ұмыта алмай жүрді. Сол курспен өткізген алғашқы жұмыстар коллективтік бірлікке, моральдық жағынан айқын топтасуға жеткізді. Актер шеберлігінен өтпей қалған сол сабақ курсты көпке дейін толғандырып жүрді.

	– Ал, Ғайни, уақыт өтіп барады, кәне, өз жұмысыңды көрсет. Ғайни үндемейді. Әзіл айтамын, еркін тақырып ұсынамын.

	Ғайни бәрібір ортаға шыға алмайды, жалған ұялшақтықты жеңе алмай отыр. Сонда қулыққа көшемін.

	– Айтқандай, Ғайни, менен алған қаламыңды қайтарып берші.

	– Мен оны Сізге қайтардым.

	– Жоқ, қайтарған жоқсың, егер енді керек болмаса, өзіме бере ғой.

	– Мен қайтардым оны.

	– Иә, қайтардың. Сонан соң тағы бір минутке деп алып, ұмытып кеттің.

	Ол күдіктене тұрып, сөмкесінен іздей бастады.

	– Жақсылап ізде, ол жақсы досымның сыйлығы еді, сондықтан маған өте қымбат, – деп қосып қоямын.

	Ғайни маған қобалжи қарап, үркек көзбен курсты айнала бір шолып өтті, өзі сөмкесінен әлі іздеуде. Ол ұзақ іздеді, оның әдейі уақыт алып тұрғанын сезіп, мен қорыққан адамдай кенет айғайлап қалып, бүкіл курсты жаңа бағытқа бұрдым...

	Жан-жақтан «Не болды?» деген сұрақтар естілді. Мен сол сәтте не екенін өзім де білмей, үстел астынан бірдеңе іздеуге кірістім, кенеттен маған өзім қорқатын кішкентай аңды іздеп жүрмін деген ой келді. Сөмкемнің ішіне дейін айналдырып қарап, мен сол аңды – тышқанды – іздеумен болдым. Сөмкенің ішіндегінің бәрі жерге түсіп қалды, ашылып кеткен пудра сауытынан ұнтақтар шашылып қалды. Ғайни су алып келуге кетті, әрине, суға емес, қиындықтан құтылудың тағы бір жолын ойлап тапты. Бірақ ол класқа қайта кіргенде, о бастағы ойы іске аспады, жаттығудың соңында кіремін деген үміті ақталмады. Кіргендегі көрініске таңқалғаннан, тіпті, қорыққаннан қалшиып тұрып қалды. Мен оны әдейі күтіп едім. Курс түгелдей тышқан іздеумен болды. Ғайни қалшиып тұр. «Есікті дұрыс жап, әйтпесе тышқан шығып кетеді» деп айғайладым. Ол сенімсіздеу барып есікті жауып, әкелген суын маған берді, бірақ ұсынылған оқиғамен еліге бастап еді. Балалар тышқанды столдың астынан іздеді, отырғандарды түртіп, аяғыңды көтер, әрі тұр дегендей әрекеттер жасады. Ғайни біраз тұрды, сонан соң кластың ортасына шықты. Кенеттен бәрі соған қарай бұрылды да, біреу:

	– Ғайни, тышқан! – деп қалды. Ол бір жағына қарай секіріп

	түсті де, еденге құлап түсті. Ол да тышқаннан қорқады екен. Егер ол сол жерде талып қалса, бұл болмыстың өзі (натурализм) болар еді, бірақ ол тек қана қорқып кетті. Бұл жаттығуда бұлшық еттер де сынға түсті. Дегенмен, би, сахналық қимыл сабақтарында машықтанған әдеттердің көпшілігі орынды қолданылды. Бұл сабақтарды жүргізетін шеберлеріміз әрбір студенттің дайындығын мұқият бақылайды. Өз ойымның, студентпен сабақ жүргізгендегі бағытымның дұрыстығын тексеру үшін ол сабақтарға өзім де қатысып тұрамын. Әр студенттің ерекшелігін білу үшін қандай жағдайларға назар аудару қажеттігі жөнінде мұғалімдермен кеңесіп жүремін.

	Әйтсе де, елестету мен импровизациялық жаттығу бәрін бірдей еліктіре алмады. Қатыспағандар да болды. Олар бізге сырттай қарап отырғанын мойындады. Сонда мен басқа сұраққа көштім.

	– Майра, сен не істедің?

	– Мен Сізге, басқаларға қарап отырдым.

	– Ойынға қатыспай қалай қарап отыруға болады?

	– Мен тышқанның есіктің тесігінен қашып кеткенін көрдім, – деп жауап берді ол.

	– Сен жалпы жаттығуға қатысқан жоқсың, қалайша оның қашып кеткенін көресің? – деп мен де қоймадым.

	– Ха-ха-ха... Майраның сәтсіздігіне бүкіл курс күліп жіберді.

	Мен Станиславскийдің сөзімен жауап қайтардым.

	– Иә, сен «табиғат тамашаларының бірі екенсің, егер ешкіммен араласпай өмір сүре алатын болсаң, сені жалғыздық бөлмесіне жіберу керек».

	– Жоқ, Хадиша апай, мен тышқанның қайда тығылғанын да үнемі көріп отырдым.

	– Аман бол, шырағым, ендеше оны бізге неге көрсетпедің немесе сол жеріңе қарай неге бармадың?

	– Мен барайын деп едім, сол сәтте Ғайни құлап түсті де, тышқан есіктің ашық қалғанын көріп, қашып кетті.

	Балалар тағы күліп жіберді.

	– Жарайды, бері қараңдар, сабақты жалғастырамыз. Бүгін біз осы жаттығуды әсерлі еске сақтап үйренеміз. Ғайни, сен неге құладың?

	– Мен Х-ның көзіне көзім түсіп еді, ол менімен мәңгілікке қоштасып отырғандай екен. (Ішкі монолог дәл келіп тұр – қазір сен жоқ боласың, сені тышқан жеп қояды...)

	– Мен қорыққаннан тұрған жеріме отыра қалдым.

	Т. деген студент Ғайниге (ол қыздың сыпайылығы мен ұяңдығын сыйлайтын) ішкі ишарамен белгі берген... Т. Ғайнидің ынжықтығына қиналатын. Қандай жаттығудан да ештеңе шықпады, курсты мұндай бірсарындылық жалықтыра бастады. Қызға үйге де тапсырма беремін, қуана-қуана алады, бірақ тағы ертең көрсетуге уәдемен тынады. Ертеңгі күн де келеді, ол тағы ертеңге. Күнде солай.

	– Сабақты жалғастырдық.

	Актер-азаматтың көзқарасы және актердің дербестігі деген болады. Бұл қасиет актердің өзін қоршаған ортадан алған әсерлерін өз басына тән нәрсеге айналдыруынан, яғни актердің екінші «менінен» көрінеді. Ғайни шамасы өз бойынан (екінші мен) дегенді таба алмады. Оның бітпейтін кейіндерін тек солай түсіндіруге болады.

	– Ғайни, егер сенің бүкіл денең сіреспей, өзің тышқаннан құтылу жөнінде белсенділік ойлағанда, бір әрекет жасауың да мүмкін еді. Сенің анық мақсатың болмады, басында түрлі ойлар ерсілі-қарсылы берекетсіз жүріп жатты. Беріліп отырған оқиғаға шынымен сену керек. Сен Мұраттың не істегенін байқадың ба? Ол сені тышқаннан құтқару үшін жақсы әдіс тапты, қашып орындыққа шықты, одан тышқанның қуып келіп қалғанын көріп терезенің алдына шықты, сонан соң барып терезеден әрі секіріп кетті (біздің класс бірінші этажда), ал сен құладың.

	– Ертең көрсетейін бе?

	– Жоқ, айналайын. Бір жаттығуды шиырлап отыра беруге болмайды. Ертең басқа жаттығу бастаймыз. Станиславский:

	«Мүмкін» дегенді бүгін, қазір, осы сәтте «Мүмкін» деген жаттығу, алынып отырған оқиға қазір, бүгін, осы сәтте іске асыруды талап етеді, кейін қалдыруды көтермейді», – деген. Әрекеттің негізі – машықтануда, елестетуде, қиялдауда. Кенет өзімнің сахнаға шыққым келіп кетті. Мен Третьяков галереясының, Эрмитаждың суреттерінің репродукциясын ылғи алып жүремін. «Княжна Тараканованың өлімі» атты суретті көрсетіп, княжнаның тағдыры туралы айтып беремін. Суриковтың «Стрелецтер тағдырын» көрсете отырып, княжна Софьяның өмірін т.б. Патша сарайындағы арандатушылық суретші-передвижниктердің өнерінде жақсы көрінген. «Княжна Тараканова» суреті жаңағы жаттығуға мысал ретінде келтіріледі, «егер ол тышқан сенің сөмкеңде...» аяғыңның астында... болса деген астарлы ой, өткен заман адамдарының тағдырын табиғи түрде сезіне білумен астасып жатады. Пікірлесу аяқталды. Курста үн жоқ. Княжна Тараканова – орындалмас арман образының бейнесі, арман-таққа отыру. Тарихтағы осындай ұқсас жайларды мысалға келтіру арқылы жаттығулардағы «мүмкін дегеннің маңайыңда жұмыс істеудің мәнін ашқым келеді. «Мүмкіндердің» барлық қырын аша алмайтын болсақ рольмен жұмыс істеген кезде творчестволық жағдайды да таба алмаймыз деген сөз.

	Балалар осы жағдайдан шығып кетпей тұрғанда, тағы да Ғайниге бұрылдым.

	– Ғайни, менің қаламымды іздеші. Бұл жолы бірден іздеуге кірісті.

	– Мүмкін үйде қалдырып кеткен шығарсың, бауырларыңа берген жоқпысың? – деп реплика тастап қоямын. Іздеп жатыр. Ол менің қаламымды шынымен жоғалтып қойғандай, сондай қымбат сыйлықтан айырылып қалғандай өзім қынжылып қоямын. Егер табылса мен үшін қуаныш болар еді деп қосамын. Кенет Ғайнидің құрбысына қарап:

	– Тоқтай тұршы, Р. Мүмкін оның қаламды қайда қойғанын сен білетін шығарсың? Сен алған жоқпысың?

	Р. деген студент өте қиялшыл, репликаны іліп әкетеді.

	– Мен алғам, бірақ өзіне қайтарып бердім.

	– Жоқ, қайтарған жоқсың, – деп тағы біреу кірісе кетті.

	– Қайтардым.

	– Жоқ.

	– Саған не болған, қайтардым мен, өзі ұмытып қалып отыр.

	– Жоқ, қайтарған жоқсың.

	Осылайша бәрі қатысқан диалог туды. Курс екіге жарылғандай болды. Біреуі алдың, сонан соң қайтарған жоқсың дейді, екіншісі қайтарды дейді. Ал Ғайни болса мүлде ұмытып қалған, шамасы өзі бір жерге қойып, енді таба алмай отыр. Бәрі дауласып кетті. Осы кезде Т-ға бірдеңе ойлап тап дегенді ұқтырамын. Міне ол жаңа реплика тастады.

	– Ә, міне мұнда тұр ғой қалам деген.

	Майра қаламды алайын деп оған жетіп барды, бірақ Т. бере қоймайды, оның орнына:

	– Тышқанға ұқсап тығылып қалшы, мен сені ұстап алайын.

	Ұстасам қаламды аласың, ал ұстай алмасам...

	Бір ғажабы Майра этюдтың шартын іліп әкетіп, інге кіргендей болып тығыла қалды. Ойын басталып кетті, курс оны бақылап отыр. Егер актердің зейінділігі хоккеистің зейініне жақын болса, онда актердің көрерменге әсер етуі сиқырға жақындар еді. (Кейде студенттерге «шайба қайда» деген реплика тастаймын, міне, қазір де сөйттім).

	Майра пианиноның артына жасырынды да, бұғып қалды. Мысық Т. ұйықтаған кейіп көрсетіп, оны бір көзімен бағып отыр. Олар осылайша ұзақ аңдысты. Кейде тышқан інінен шыға келген кезі болды, бұл ойынның қызуын арттыра түсті, сонан кейін қайтадан аңдысу басталды. Тышқан кейде – ал ұстап ал дегендей, інінен шығып жүрді. Бірақ мысық Т. оған назар аудармағандай бұрылып алып кейін кетті. Оны көрген тышқан мысықтан қауіп жоқ деп ойлап, іннен шығып тамақ іздеуге кірісті, сірә, аш болса керек. Осы кезде біреу ін аузына қарай кәмпит тастады. Еденге түскен кәмпиттің дыбысынан тышқан інге жүгірді, сол кезде мысық та секіріп іннің аузын жаба қойды. Қорыққан тышқан қашып үлгермеді, мысық Т. оны құшақтай алды. Сөйтіп мысық Т. тышқан-Майраны алдап ұстап алды. Тышқан құтылып кеткісі келіп бұлқынып еді, бірақ әлі жетпеді. Балалар риза болып қол соқты. Т. мен Майраның этюді жұмыстың бастамасына әсер етті. Осыдан кейін балалар жаттығулар мен этюдтерді құлшына жасайтын болды. Творчестволық ізденіс оларға қанат бітіргендей болды. Сабақтан кейін «мүмкін» дегеннің характерін түсіну жөнінде бірталай айтысты.

	– Балалар, бері қараңдар, келесі сабаққа мынандай тапсырма алыңдар. Әрқайсың аңдарды қалай үйретуге болатыны жөнінде ойланыңдар. Кім не болғысы келетінін, жыл мезгілін, оқиға өтетін орынды, әрекеттің характерен, «мүмкін» деген жағдайларды ойлансын. Ал Досхан, сен келесі сабаққа үйрегіңмен кел.

	Досхан басын изейді.

	– Ертеңге дейін сау болыңдар! Семинар сабағында кездесеміз.

	Келесі тапсырмада Галина Юрьевнаның өтінішін естеріне саламын.

	– Жанрын анықтаңдар. Кешке театрда «Жазықсыз айыптылар. Шолпан Исабековнаның ойынын көріңіздер.

	* * *

	– Кәне, тапсырма бойынша бастайық.

	Біздің курстағы үндемес әрі бойы ең аласа студент ортаға шықты. Үлкен күдікпен қабылдап едік. Менің назарым оның бойының кішкенелігіне түскен. Мұндай кішкентай екінші студентім. Сізбен не істесем екен? Ол үндемеді. Алғашқы он күн өтті, дайындық сабақтары өтті, ал ол әлі үнсіз отырып тыңдауда. Ақырында бізге оны екінші рет тыңдап көру ұсынылды. Екінші тыңдағанымызда бала бағдарлама бойынша оқуға тиісті нәрсенің бәрін табиғи түрде оқып берді. Бала он күн бойы текке отырмай, айтылғанның бәрін көңіліне тоқып отырыпты. Оның дарыны жөніндегі алғашқы пікіріміз үстірт екен. Мен қабылдағым келмеген тағы бір бала болды, бірақ «амалсыздан» қабылдадық. Мен пендешілікке барып, «уақыт ең әділ қазы, көрерміз» деп ойладым. Уақыт оның қателескенін көрсетті. Әуелі одан бәрі де үміт күткендей еді. Бірақ үміт ақталмады. Ол құжаттарын алып басқа оқуға қиналмай-ақ кетті.

	Оқушының ынтасының мәні зор екені даусыз, бірақ соны әрі қарай дамыту біздерге, педагогтарға байланысты.

	О. Пыжова: «Шабыттылыққа үйретуге болмайды, сіздің шабытыңызды күтеміз», – дейді. Мүмкін, ең дұрысы кейбір балаларды өзін-өзі жеңіп шыққанша қозғамаған дұрыс шығар? Сол Пыжова айтқандай: «Ұлттық студияларда табиғи артистік қатты даму дәрежесінде кездеседі, «сол шабытты күтеміз». Ондай кезең де болады, бірақ бәрі де өз шамасынан аспау керек.

	Бастайық. Біздің сабағымыз – құс қорасы: тауықтар, әтештер, үйректер, иттер, мысықтар соларға қосымша қасқыр бар. Бұл мен үшін күтпеген жағдай. Мұнда қасқырдың қандай қатысы бар? – Қырқылдап, қарқылдап, үріп, бәрі аула ішін кезіп жүр. Не істеп жүргендері, неге шыққандары түсініксіз. Ауланы кезіп-кезіп кетті бәрі де. Неге бұлай болғанын талдай бастадық. Бәрі де қасқырды кінәлай бастады. Ол бар деді, бірақ өзі көрінген де, естілген де жоқ, сонан соң сасып қалдық десті.

	– Тоқтай тұрыңдар, жолдастар! Бәрі тамаша. Бұл жерге қасқырдың, яғни Таңатардың қандай қатысы бар?

	– Ол бізбен қарым-қатынас жасаған жоқ, біз соған алаңдадық.

	– Өз міндеттеріңді қасқырға артпаңдар. Оны қоя тұрыңдар. Сендер өздеріңнің мұнда неге жүргендерінді анықтауларың керек. Бұл не қылған аула? Бәрің бірдей мұнда неғып жүрсіңдер? Неге?

	– Ол аш қасқыр, біреуімізді ұстап алу үшін аңдып жүр.

	– Оның бәрі көрініп тұр. Бірақ сендердің бұл аулада неғып жүргендерің, оған қандай қатысыңыз бар екендігі көрінбейді.

	Үндемейді, олар бұл мәселені ойлаған жоқ, оған дайын емес еді.

	– Театрда жақсы партнер ойымен, қиялымен сені де әрекетке бастайды. Сен де оның ішкі ойына жауап беруге тырысып, сонымен үндесуге тырысасың. Ол да жақсы пікірлесің сияқты өзінің білімімен еліктіреді.

	– Кәне, әтеш, сен мұнда неғып жүрсің, не істегің келеді?

	– Айқайлағым келеді.

	– Неге? Үндемейді.

	– Мүмкін сен тамақтандыру үшін қожайынды оятқың келетін шығар, ә?

	– Иә.

	– Ендеше соны істе. Ит, сенің әтешке көзқарасың қалай?

	– Жаман емес.

	– Дәлірек айт, жақсы ма, жаман ба? Сен әтеш пен тауықтармен татумысың? Неге үресің?

	– Тауықтарды жаратпаймын.

	– Не үшін?

	Үндемейді. Мүмкін иттің тамағы тоқ, үруі тамаққа ешқандай қатысты емес шығар. Ол үй иесін шақырып та үруі мүмкін ғой. Мүмкін...

	– Ит әтешке ұйқы бермегені үшін ашуланып үріп тұрса ше?

	Бұған қалай қарайсың?

	– Иә, солай шығар.

	– Міне, енді осыны дәлелде. Сіздердің бастаушыңыз әтеш, мұны тауықтар да дәледдеуі керек.

	– Біз бәріміз де жем жегіміз келеді.

	– Бастаңдар!

	– Енді дұрыстау болды. Бәрің де аш екендеріңді дәлелдедіңдер, әйтпесе үй иесі жем бермейді. Қалай етесіңдер?

	Айтуға бата алмайды.

	– Бәрің де үй иесін оятуға тырысыңдар және қалай тырысатындарыңды көрсетіңдер. Міне: әтеш айқайлайды, тауықтар шиқылдайды, су құятын ыдысты қағып-қағып қояды, үйрек қырқылдайды, есікті тұмсығымен түртіп қояды. Ал ұйқышыл үй иесі тұрғысы келмейді. Сендер бәрің де аңсыңдар, сонан ашулысындар. Бәрің ашудан шулап жүрсіңдер, дәлелдеу керек, дәлелдеу керек, үй иесі тұрғанша дәледдеу керек.

	– Жарайды, бәрі түсінікті ме?

	– Иә.

	– Бастайық.

	– Тоқтаңдар.

	Мақсатты айқындап, түсіндіріп бергенге қарамастан, барлығы бір-біріне кедергі келтірумен болды. Бірінің тапқанын екіншісі қайталап, барлық құс бір-біріне ұқсап шықты.

	Үй иесі олар оятқаннан емес, өзінің сахнаға шығатын уақыты жеткен соң шықты.

	– Әсем, сен неге шықтың, олар сені оята алған жоқ. Міне, бұл жаттығудың бір түрі. «Менің қалауым осы» дегенді табанды түрде дәлелдеу қажет, ал ол үшін өзіңнің «қалауыңдың талап ете білу керек. Әсем, сен кеше театрда болдың ба? Немене, яғни үстіңе не киіп бардың? Ол қысылып, Зараның қарапайым костюмін сұрап киіп барғанын айтты.

	– Ол сұрағанда бірден бере қойды ма?

	– Жоқ.

	– Неге?

	– Ол бір-ақ рет киілген жап-жаңа болатын, сондықтан қызғанған болар.

	– Ал сен оны қалай да алу үшін не істедің? Өзіңнің жаңа костюмінді орнына ұсындың ба?

	– Жатақханаға қайтып бара жатқанда оны театрға шақырдым, ол келісе кетті. Сонан соң мен үстіме киетін ештеңе болмай тұр деп едім, ол маған әлгі «қоңыр жиекпен көмкерілген крем түстес көйлегімді ки» дегенді айтты.

	Әңгімелеп тұрғанда Әсем оның не дегенін, қалай айтқанын еске алды.

	– Бірақ мен ол көйлектен жалыққам.

	– Ол көйлегің әдемі, өзіңе үйлеседі.

	Бөлмеге келдік, мен шай қойдым, буфеттен котлет алдым, бәрін әзірлеп болып Зараны шайға шақырдым. Сонан кейін театрға жиналатын да уақыт болды, сол жерде оның костюмін сұрадым.

	Әсем әдемі қулықпен, еркін, көңілді түрде әңгімелеп берді. Мен риза болып тыңдадым. Ол өзінің кішкене қулығы үшін жолдастарынан қысылмай-ақ тұрды.

	– Міне, көрдің бе, қанша әдіс, қанша жол, қанша мәнер табуға болады. Сен оның көңіл күйін байқадың да, әңгімені, әрекетті өз мақсатыңа жетуге қарай бейімдеді.

	Ал сахнада сендерде бәрі де басқаша шығады. «Өз қалауыңды» сахнада да өмірдегідей дәлелдеу керек, бірақ көркемдік тұрғыдан әсерлірек ету керек.

	– «Үйректер», сендерге не болды? Түкке қатыспай отырсыңдар, бәрі де түсінікті ме?

	– Біз тыңдап отырмыз.

	– Досхан, сенің үйрегің не болды?

	– Қазір көрсетемін.

	– Жақсы. Ал аюлар дайын ба?

	– Олар бастаған кезде біз де қосыламыз.

	– Тамаша. Балалар, бәрің де белсенді түрде қатысыңыздар, бірдеңе түсініксіз болса, қайталап көрсетіңдер, онда тұрған ештеңе жоқ. (Педагог үшін «белсенді» әрекетсіз студенттің қарсылығынан өткен кедергі болмайды). Әрекет арқылы, байқау арқылы, қателесу арқылы дұрыс жол табасыңдар.

	– Кәне, бастандар.

	«Үй құстары», «малдар» отыр. Мен бар назарды «аюларғаң аудардым.

	Үш аю шықты, жан-жағына қарады, ойнады, бір-бірін қуды, әрі бері домалады, сонымен бітті. Мен Т-ға аюдың әкесі, А-ға анасы, ал Қадырбекке – баласы болуды ұсындым. Бала аю тынымсыз, ерке. Ондай балалар не істеуі мүмкін? Ойлан. Анасы мазасыз, баласына бөтенді жақындатпайды. Әкесі қатал, өте маңызды, орманда кез келген жерден қауіп күтіп тұруы мүмкіндігін ескеріп, баласын қасынан шығарғысы келмейді. Ал бала аю қашып кеткісі келеді де тұрады. Осы ой төңірегінен логикалық жүйелілік іздеңдер. Мұны келесі сабаққа дайындаңдар.

	Студенттердің өз бетімен жұмыс істеуі педагог үшін актер мектебінің, сабақ өткізу тәсілінің дұрыстығын талдау үшін аса қажет.

	– «Үй хайуандары», кәне, шыға қойыңдар.

	– Біз ертең...

	– Жарайды, қарсы емеспін, бірақ болатын болсын...

	Бірінші курс деген әлі тексеретін, ашатын, зерттейтін рухани қазынаның қоймасы. Біз әрбір студенттің дербестігін болашақ суреткер ретінде қараймыз. Ештеңеге араласпай үндемей отыратын студенттер болады. Оны түсінуге тырысу керек, байқамау өте қауіпті болады. Біреуімен қаталдау, біреуімен нәзіктеу сөйлесу керек. Тез әсерленгіш, жұмыста жеңіл студент кейде өзін-өзі ақтамайды. Ол да сені зерттеп жүреді, әлсіз жеріңді тапқысы келіп, сонан соң сенің ығайыңа жығылып тұрады. Бірінші курс студенті үшін де, педагог үшін де қиын кезең.

	Әшірбек Төребаевич көп жағдайда студенттің психологиясын дөп таниды. «Сіз олармен жүйкеңізді құртасыз және соның бәрі босқа кетуі мүмкін» деп мені да сақтандырып жүреді. Бұл педагог үшін жақсы қасиет, бірақ қиын балалардан үнемі қаша беру де дұрыс емес, олардың тәрбиесі үшін де күресу керек. Суреткердің барлығы да түсініксіз болады. Біздің институттың абитуриенттерінің көпшілігі өздері не оқитынын, өздерінен не талап ететінін білмейді.

	Консерваторияға шынымен музыканы таңдаған абитуриенттер келеді. Оларға мамандығының мәні неде екенін түсіндірудің қажеті жоқ. Сольфеджио ма немесе гармония ма, барлық пән болашақ мамандықтың құрамды бөлігі ретінде маңызды екенін олар біледі. Оларды бірден «музыкант-адам» ретінде тәрбиелеуге кіріседі. Көркемсурет училищесі мен институттарына да бояу, түр, кеңістік дегендер өзіне әбден түсінікті абитуриент келеді.

	Тек қана театр институтына бәрі келе береді. Театрдың үлкен коллективтік еңбек екенінен мүлде хабары жоқ адамдар да артист боламыз деп келе береді.

	* * *

	– Башур, сен неге мазасызданып отырсың, неге сағатыңа қарай бересің?

	– Мені радиоға шақырып еді, байқап көруге.

	– Ал біздің сабақ кестесін білесің бе?

	– Иә.

	Бұл мысал театр өнеріне кімнің қандай көзқараста екенінен хабар береді. Кейбіреулер ештеңені білместен бұрын қол шапалақтаулар мен жұрттың ілтипатын елестете бастай-ды.

	Театрда ештеңе күтіп тұрмайды, ештеңе кейінге қалдырылмайды, сіз болмасаңыз орыныңызға басқа біреуді қоюы мүмкін, оның творчестволық дәрежесі сізден төмен болуы да мүмкін, бәрібір сізді күтіп тұрмайды.

	1960 жылы 12 наурызда менің анам қайтыс болды, ол кісі бауырымның қолында тұрушы еді. Ал театрда 13 наурызда премьера жарияланып қойған болатын, басты рольде мен ойнайтын едім. Театрдың директоры әрі бас режиссері Құрманбек Жандарбеков жағдайды түсіне тұрып, премьераны кейінге қалдыру мүмкін емес, қалып ойнағаның жөн, деп өтініп айтты. Мен амалсыздан премьераны ойнауға қалдым, анамызды жерлеуге Байғали Досымжанович (менің жолдасым) жалғыз кетті. Мұны айтып отырған себебім, еш уақытта тәртіпсіздікке бой ұсынбаңыз. Театрда ең бастысы – творчестволық тәртіп, біздің қарым-қатынасымыз ұсақ-түйектен бұзылмауы керек. Бұл тек қана Башурға емес, бәріңе де қатысты. Әрине, студенттердің басындағы ерекше жағдайды біз де түсінуге тырысамыз. Аңдар мен малдар тақырыбындағы этюдтер мен жаттығулар студенттер үшін қиын соғады. Бұл тақырыптарға олар біразға дейін қарсыласып бағады, тек қана сенім мен сыйластық арадағы тосқауылды жеңіп шығады. Бұл тақырыптағы жаттығулар нәтиже бере бастағанда студенттердің өздері де алғысын айта бастайды. Бұл тақырыпты кейбір әріптестерім де лайықты бағаламайды. Бірінші курспен жұмыста бұл методиканы көптеген педагогтардың құптағанына қарамастан солай болатын кездер бар. Студенттің тапқырлығын, байқампаздығын, қайсарлығын ашу өте-мөте қажет. Жалпы адам баласына қиялшылдық тән нәрсе. Одан мақұрым адам сирек кездеседі. Алғашқы кезде хайуанаттар әлемінің неге қажеттігін түсінбегендеріне қарамастан, дәл осы жаттығуларда студенттің қияли творчестволық мүмкіндігі белсендірек ашылады. Олар бұған дейін өзін қоршаган ортаға онша зер салмаған болатын.

	«Аюлар» жаттығуындағы Қадырбекке қарайық. Қадырбек бала аюды көрсетіп жүр. Міне, ол жүгіріп шығып, өзінше ойнап жүр еді, ата-анасын көріп тығылып қалды. Анасы шығып іздеді, таба алмаған соң кете беріп еді, баласы жүгіріп шыға келді, олар екеуі ойнауға кірісті, кенет ашулы әке-аю шықты, өзіне қарамай кетіп қалғандарына ашулы екені беп-белгілі. Сол жерде ана-аю оны еркелетіп, мен баламызды іздеп кетіп едім, ренжімей-ақ қой дегенді білдірді. Әке-аю баласына енді гәрі бұлай етпе дегендей, сес көрсетіп қойды. Сонан соң аюлар ұсақ ағаштардан өздеріне үй салуға кірісті; ата-аю ағашты тасыды, ана-аю оларды қаластыра бастады. Алдыңғы аяқтарымен де, артқы аяқтарымен де жүрді, ағашты бірде домалатып, бірде көтеріп тасыды, ағашқа барарда төрт аяқтап жүрді, сөйтіп жұмыстың қызығына түсіп балаларын ұмытып кетті. Бала аю әуелі атаанасына еркелеп жүрді де, кейін өз бетімен кетіп қалды. Атаанасы оны байқаған кезде әбігер болып, бір-бірімен ұрсысып қала жаздады. Ашуланған әке ана-аюды ұрып жібере жаздады, ақыры ренжігеннен жата қалып баласына да, анасына да ұрса бастады. Сөйтіп баласын іздеуге кетті. Сол кезде қайтып келген бала аю ата-анасы тұрғызған үйді құлатып тастады. Шаршаған әрі көңілсіз аюлар, қайтып келіп, жұмыстың бәрін зая жіберген тентекті бассалуға ашулы әке-аю тап бергенде, оған ана-аю ара түседі, бала-аю қашып кетеді. Ата-аю оны қуып жөнелді, анааю баласы үшін ол да жүгірді. Бұларда өмірдің шындығы ойнап кетті, дұрысы да сол.

	Жаттығу осымен аяқталды. Курстың бұл жұмысын кафедра жақсы бағалады, бұл жаттығудың өмірі ұзақ болды, оны телехабарда ойнадық, кездесулерге де алып бардық. Мені де студенттерді де өз бетінше басталған жұмыстан этюдтарға жалғасуы, қиналып табылған сәтті жұмыс қатты қуантты. Хайуанаттар әлемі мен табиғаттан алынған жаттығу жұмыстары студенттермен жұмыстың алғашқы сатысындагы методологиялық жұмыстың жалпы жеңісіне айналды.

	Бұл тақырыптағы Досханның жаттығуы да қызықты болды. Үйрекпен жаттығуды жоғарыда айтқанбыз. Біз онда бір қолын түсіріп шыққан Досханның бір қанатым жаралы деген түсінігімен тоқтағанбыз. Ол маған:

	– Қанатымды ит қауып алды. Ұшуға да, жүруге де қиын, оның үстіне ашпын, – деп жауап берді.

	Ол қанатын үнемі жерге сүйретіп жүретін сияқты. Үйде ештеңе көрінбейді, үй иесі жұмысқа кеткен, ауланың басқа тұрғындарынан қалған-құтқанды жеп бітірді, сонан соң басын көтеріп, аянышты түрде қырқылдайды. Кенет өз даусына жауап естиді – ол өзінің үйректері еді. Олар «мұнда кел, біз мұндамыз» дегендей мұны шақырады. Сол сәтте мұның көңілкүйі өзгеріп сала береді – көңілдене қырқылдап, дұрыс табылған ырғақтан әсерленіп, тезірек жүреді, сол кезде бұған қарсы екі үйрек шығады да, олар әрі қарай бірге кетеді.

	Досханның «Үйрегі» де бірталайға дейін көрсетілді. Кейінгі кездесулерде ол жұмсақ картоннан қанат жасап алды, ал түрі соншалықты аянышты болатын... Осыған қарай отырған курстың өзін бақылау қызық болатын, бәрі де үйректі аяп отырады. Кенет Досханның үйрегіне қарсы екі үйрек шыға келгенде курс қуанғаннан шаттанып қоя беретін, бәрі де «мүмкінніңң шартында шындық барын түсінетін. Курстың бірінші семестрі осылай аяқталды, біздің жұмысымызды (педагог-ассистент Ә.Т.Сығаев) бәрі де құптады. Әрине, ескертулер де болды. Біздің этюдтарымыздың екінші тақырыбын ғылым әлемінен алдық. Мұхиттың тереңіне бойлап көрейік. Осылайша студенттерге ғылым әлемі, яғни физиктердің, химиктердің, космонавтардың өмірі жаттығу үшін ұсынылды.

	Жанармайдың жаңа түрін табу, белгісіз планетаға ұшып бару сияқты, анық ғылыми-көпшілік әдебиеттерге кұмарлығын зерттеуге ұмтылдық. Балалар бұған құлшына кірісті, тапқан кітаптарын алып келіп, бір-біріне оқып, оқығандарын әңгімелеп қызып кетті. Қиялмен әлгі жанармайды зерттейтін лаборатория тұрғызылды. Бұл лабораториялардағы зерттеулерден кейін толып жатқан формулалар пайда болды. Бірақ студент-ғылыми қызметкерлердің лабораториядағы теориялық дайындығы жеткіліксіз болғандықтан, зерттеу сәтсіз аяқталды. Лаборатория қызметкерлерінің жаңғалақтығынан «жарылыс» болды. Бұл жұмысты көрген кафедра курстың негізгі кемшілігін – қиял жемісі логикадан тыс жатқандығын көрсетті. Әрекеттің жүйелігі мен оны логикалық жағынан дамыту бірінші курста күрделі міндет екен. Сондай-ақ бұл салада балалардың жалпы білімінің жеткіліксіздігі де көрінді. Негізінен алғанда Ә.Т.Сығаевтің «Космоста» деген этюді жақсы баға алды. Мұнда да әрекеттегі жүйелілік жеткіліксіз болды, бірақ бұл этюдтегі балалардың тапқырлығы мен әсерленуі қарағандардың бәрін разы етті. Космонавтардың киінуі, космостағы жүріс-тұрысы, ұшар кездегі бейнесі, ерекше қойылған космостық би – бәрі де басқа әлемге кірердегі қиялды, үлкен байқампаздықты, өздеріне алынған тақырыпты игеруде әрқайсысының өз мүмкіндігіне қарай сезімін танытты.

	Композициялық жағынан «Космоста» этюді толық аяқталған, қатысушылардың өмірдің қилы-қилы жағдайларын образды түрде қабылдау мүмкіндігін дәлелдеп шықты. Осылайша, кұс қорасы, хайуанаттар мен табиғат тақырыбынан басталған қияли жұмыстар, қажетті әрекеттен туған көріністер студенттердің сахналық әрекеттерінде, логикалық шындық пен табиғилықтарында әрі қарай дамиды.

	Бірінші курс студенттерімен жүргізілген жұмыстар жайындағы бұл жазбалар оның жалпы бағытты мен кейбір көріністерін ғана баяндайды. Менің мақсатым өздеріңіздей әріптестеріммен актер шеберлігін оқыту жөніндегі ойларыммен бөлісу еді. Оның қаншалықты жүзеге асқанын өздеріңіз бағалаңыздар. Жұмыстың бірінші бөлігіндегі насихаттық багыттағы әңгімелерім үшін алдын-ала кешірім өтінемін.

	Құрметпен, X. БӨКЕЕВА.

	Бастап, тастап, әр жерін сызып, қысқартып, қайта жалғап, өзіне-өзі көңілі толмай, бірақ өзін-өзі қайрап, үзіп-созып жазылған нәрсенің басын қосып, бастырып, тұтас жұмыс болған әдістемелік еңбегін қолына алып, салмақтап қойды. Елу беттен сәл астам, Хадиша үшін елу баспа табақтай болды. Бірақ біткен кезде, кез келген аяқталған жұмыс сияқты қанағаттанарлық сезім әкелді. Қандай нәтижеге жеткізерін білмейді, әйтеуір ойына алған мақсатын орындап шықты. Қарап отырса біраз тәжірибе жинақталып қалыпты, осылай басын қосқанда анық көрінеді екен... «Тоқта, тоқта, Бөкеева, мақтанып бара жатырсың ба, немене?».

	«Жоқ, – деді іштей Хадиша, – мен шәкірттеріммен мақтануым мүмкін, бірақ бірдеңе жазып едім деп ешқашан мақтана қоймаспын. Бірін бірі алмастырып тұратын толғаныс, қуаныш, күдік сияқты сезімдерден, қазір менің шығармашылығымда да, өмірімде де маңызды жұмысқа айналған – ұстаздықтан бір кезде мүлде бас тарта жаздағаныма өзім де түсінбеймін. Мен ешқашан да қысқа әрі анық, өз ойымдағыдай бейнелеп жаза алған емеспін.

	Бірақ ойларым ешкімнен кем емес. Сондықтан бұдан былай күнделікке жазармын. Ал мынау біткен жұмыс болды. Ойға алдың, бітірдің, өзіңе де, өзгелерге де дәлелдедің. Ең бастысы осы ғой. Самоутверждение.

	Шіркін, осы сенім жасырақ кезде, әлгі Моисей Яковлевич қайрап жүрген кезде келгенде ғой, – деп ойлады Хадиша. Сонда да қамал бұзып тастауың екіталай еді», – деп тағы ойлады. Өйткені ой деген ерсілі-қарсылы келе беруі мүмкін. Бірақ адамның қалыбы өзгермейді ғой. Тек көңіл шіркін жүйрік, сөйткенде, бүйткенде... деп әрсаққа алып қашады. Бұл ойларының сондай алып-қашпа екеніне Хадишаның біраз жыл өткен соң көзі жетеді. Бірақ оған дейін әлі қанша уақыт бар. Иә, жаңа рольдер, жаңа шәкірттер, тағы да кафедра, көркемдік кеңес... Қысқасы, өмір, бітпейтін тіршілік.

	11. 1. 86. Кафедра.

	Студент балалар жаңа ғана өнерге қалай келу жолын түсініп келеді, өйткені жігіттердің көбі 24-26-30 жастағылар. Әскерге алып кететін болғасын онжылдықты бітіргендерді алмадық.

	Жігітсіз, тек қыздармен не істей аламыз, отрывок (пьесадан үзінді) алуға да, спектакль қоюға да мүмкін емес. Тек қана әйелдерге жазылған пьеса жоқ, жалғыз «Дом Бернардо Альбы». Экзамен жаман өткен жоқ, на пластику, на ритм, свобода мышц. Студенттердің көбі, тіпті бәрі десем де болады, институтқа түсе сала роль ойнаймыз деп келіпті, ноябрьдің аяғына таман қайда келгендерін, яғни учебное заведениеге келгенін түсіне бастады, сол себепті упражнение, физически, самочувствие, предлагаемое обстоятельстволарды ала алмай келеді. Сондықтан сахнаға шыққанда соншалық шындық, сену дегенді көңіл күймен де, жан-тәнімен де ойдағыдай меңгере алмады. Кафедрада осыны кемшілік деп көрсетті, бәрі емес әрине, бірақ қабылдағысы келмегендерді біз, мұғалімдер, өз ісіміздің нәтижесі дұрыс болатынына көздерін жеткізе алмадық. Сахнада алдымызға қойған мақсатқа жеткізе аламыз, оған студенттер де бар. Бірақ Р. М. түк жоқ, шындық жоқ, сенім жоқ, екі курс та нашар, шаршағандар, қартайғандар, аурулар, кетіңдер, кетіңдер деп қайта-қайта айтты. Әрине, мұғалімдер бар, жастар самсап өсіп келеді, бірақ өнер адамына, соншалықты бестактный болуға бола ма? Өзіміз осындай болғанда студенттерге не үйрете аламыз? Экзаменге екі күн қалғанда телефон соғып, Хадиша апа, саулығыңыз қалай, ауырмаңыз, сізді сағындық, кетем деген сөзді қойыңыз деп, енді кафедра өткізгенде былай дейді. Шынымен менен кұтылғысы келсе былай да айтып түсіндіруге болады ғой. Театрым бар, үйім бар, достарым, шәкірттерім және жолдасым бар. Мен өзіме өзім ғашық емеспін, істеген ісіме өмірде мақтанып көрген емеспін, бір нәрсені білсең одан әрі тағы білгің келіп тұрады, өмірде бәрін біліп, бәрін жақсы істеу мүмкін емес қой. Мені сөгіп сөйлеу үшін ойланыңқырауы керек еді. Өзі сөйтіп сөйлеп, енді: «кетем дейтін көрінеді, қайда барады дейсің» дейтін көрінеді. Әлде біреулер әдейі сөз таратып жүр ме екен, дегенмен кәдімгідей көңіліме келіп қалды.

	Әрине, Тұңғышбай жас мұғалім, Айжан жаңа бастап жүр. Оларды жолға бірге шықпай жатып тастап кету өте ұят және қиын. Студенттер де тым тәуір, беттері бері қарап қалды, ұйымшыл, тәртіпті, түсінісу, сыйласу, адамгершілік қасиеттері, мәдениеттері өсіп келеді, қимаймын.

	Ең қиын жағдайларға көпір салдық, енді «артис шеберлігіне» біздің ең үлкен негізгі мақсатымызға шұғыл кірісуіміз керек. Мен кетсем Тұңғышбай да қалмаймын дейді. Жалпы шын «Реформаның» менен бастау орынсыз ғой деп ойлаймын. Сөйлеуге болатын еді, бірақ тілдің қадірін кетіріп салақтата беруге болмайды ғой. Методика болмаса қайдан шықты:

	Утекешова, Тастанбеков, Кенжеков, Жаманқұлов, Жолжақсынов, Машурова, Сигаев, Абзелбаева, Сіргебаева, Демесинов тағы басқалар.

	Облыстық театрда істейтін талай шәкірттерім – тым жақсы артистер бар. Менің курсымда оқымаса да, менен үлгі алған, партнер болған талай жастар театрда сыйлайды. Жетпіске келіп қалдым, қайда да болса кетуім керек шығар, бірақ жақын жүрген адамдарға морально-материально, творчески зияным тимейді деп ойлаймын. Рас, өтірігін кім біледі, жастар «Хадиша апа, кетпеңіз» деп өтінеді. Қазір біреуге шын мәнінде сену, сүйену, берілу қиын, өтірікті жаным сүймейді, таласуды қаламаймын. Әлде шынымен қазіргі заманды түсінбейтін болдық па...»

	Кафедрада айтпаған сөзін күнделік бетіне төгіп-төгіп алды да, осыным қалай болды дегендей күнделік дәптердің жылтыр мұқабасына қарап біраз отырды. Жалпы күнделік жазуды орыс әдебиетінен үйренген. Ол жай күнделікті істеген ісіңнің тізімі емес, өзіңе өзің есеп беру, артық-кеміңді екшеу сияқты. Дәл кезінде қалай еткенде дұрыс болатынын анық білмей, эмоциямен, көңіл күйіңнің әсерімен кетесің ғой. Соны күнделікке жазып, кейінірек оқысаң, өзіңнің де қателескен жерлерің көзіңе бадырайып түсе кетеді. Өмірі өз ісіне риза болмайтын Хадиша үшін бұл тағы азап. Қап, сол жерде неге былай демедім, неге оны анықтап сұрап алмадым, тіпті ол әңгіме маған қатысты болмас, әдейі біреулердің араңдатып жүргені болар, соған бола мен біреу-ге нақақ өкпелеппін, өзім де қаншама уақыт қажып біттім, неге сол уақытыңда қолма-қол мәселені шешіп алмадым деп, өзіне-өзі ұрсып бітеді. Бірақ кейін бәрі де бұрынғыша қайталанады да, тағы да күнделікпен сырласу басталады. Бірақ бұл тек жеке адамның сыры ғана емес, уақыттың, қоғамның да болмысы болып шығып жатады. Барлық жағдайда оқуға, үйренуге тырысатын Хадиша күнделіктің өзін сабақ ретінде, бір жақсы әсерін немесе көңілі қалған заттан да жақсылық іздеп отырғандай болып жазады.

	Мар. Байджиев. Жених и невеста.

	7/Ш-81. Худ. советке тапсырдық. Талғамы жоқ адамдар туралы есіме де алғым келмейді. Қас дұшпандар туралы, яғни бишара адам және артис, иә көңіл қойғым келмейді сол тар, санасыз, өзіне өзі ғашық, мәдениетсіз, топас сорлылар, қанша жоғары дәрежеге қолдарың жетсе де сол қалыптарыңда қаласыңдар.

	Мин. культуры жаман қабылдаған жоқ, бірақ ештеңе айтқан да жоқ, сын айтуға бара алмайды, мақтауға да бата алмайды, қандай қиын, себебін біле алмадым. Залдан шыққасын бәрі құттықтап жатты, неге сөйлемедіңдер десем енді жақсы ғой дей береді. Сондай да болады екен, сөз таба алмағандары ма?

	Одобрительные лексиконы забыты, что ли.

	Бәрінен мені тебірендірген Шолпан болды, сахнаға жүгіріп шығып, құшақтап құттықтады, бұрын болмаған жағдай, отырғандардан именбей. Бүгін 13, әлі есімнен кетпей қойды.

	Мен үшін өте өкінішті, Әзірбайжан менің творчествомды қабылдамайды, қабылдаған да емес еш уақытта, талғамы жоқ деуге қимаймын. Планеркада, барлық спектакль керемет, жақсы жүрді деп айтады да қояды.

	* * *

	Менің ойларымның, қиялымның, бір арманым, менен бітірген жігіттер мен қыздар жаман емес, жақсыларының ішінен таңдап қабілеті барларын мұғалімдікке, ұстаздыққа белгілеп, жол сілтеп, орналастырып кетсем бе деген арманымның бірі. Бастамасы Рахиля төрт жыл қасымда болып, сабақ беріп көп нәрсеге үйренді, қабылдады. Енді жеке өзі сабақ беріп жүр, тым тәуір өсіп қалды, кәдімгідей біледі, сыйлатады институтта. Енді келешекте Тұңғышбайымды орналастырып өзім барда таныстырып кетсем деген ойым бар. Рахиля да, Тұңғышбай да оқитын, ізденетін адамдар, оларға көмектесу керек қой. Қазір өздігіңмен өзіңді таныту қиын ғой, сүйенішің, тіреуің болмаса шын мағынасында өздерін өздері қай жағынан болса да көрсете, таныта білер жігіттер осылар менің атымды бұларға сіңірген еңбектерімді қай жағынан болмасын, әрине адамгершілік шындық істеген ісіңді беріліп қызмет жағын айтам, өмір бойы мені естерінен тастамас. Осы Хадиша апамнан үйреніп ем деп жүреді ғой деп сене алмаймын, бірақ сенгім келеді. Сол себепті Әшірбек, Рахиля, Тұңғышбай, Дариға Тұранқұловаға тастасам деп арман етем. Менде материалдар көп, қай саладан болмасын. Сахнадағы жұмыстарымнан, мұғалімдік ұстаздық жұмысымнан болмасын, мен жоқта да менің талай пайдам тиюі мүмкін.

	Рабиға тұрғанда тағы басқалар бар, мені қатты сыйлайды, маған сенеді деп ұғам.

	Не гаси в сердце доброту.

	5/ІV-82 ж. Тұңғышбайдың алғаш рет бір-екі жаттығуын көрдім, біраз кеңес бердім, тыңдады. Әзірше сұрайды, тыңдайды, берген материалдарды қатты пайдаланады, шын көңілімен 3-4 рет келеді сабаққа, мен кедергі болмай, ойын іске асырсын деп жүрмін. Өссін. Мақалалар студенттерге, жалпы тәрбие үшін жалпы жан-жақтан тәрбие жүргізбесе болмайды. Байғұстар неге ата-анасы, мектеп, өмір мектебі жүргізбеген?

	13/ІV-86 ж. Нүкісте гастрольды бітірдік, екі спектакль стационарда, 13 спектакль он совхоз-колхоздарға шығып ойнадық, көбіне жол алыс болды. Барып келуі 150-240-150 км болды.

	Көп жерде өте жақсы қарсы алды, халық көп болды, менің жеке өз басыма көрермендер толық болса болады. Райком, бюро мүшелері қарсы алып жүрген жерлер болды. Бұл жайлар бастықтардың мәдениетіне, сауаттылығына, адамгершілігіне байланысты. Қазақ мәдениетін, әдебиетін, өнерін, халқын, бабаларымызды, солардың өнерін, ұрпақтары түсіне, сыйлай білетіндері. Бұл барға алғыс айтып, еңбектерінің бейнетін көрмей, зейнетін көрулеріне тілектеспіз.

	13 күні «Қозы Көрпеш-Баян сұлумен» жаптық. Жоспарлаған екі спектакльдің орнына 9 рет «Қозыны ойнадық, халық өте көп болды, билет болмай, көбі ренжіп далада қалды.

	Сахна ашыларда қоштасу сөзін Сәбира сөйледі. Жақсы сөйлеген болу керек, тыңдай алмай қалдым. Бізге жауап қайырған ақын, жазушы Ибрагим Юсупов сөйледі, мен бұрыннан таныс ем, бір өлең кітабын жазып берген 71 ж., өте жақсы сөйледі, әсерлі. Ақын адам ғой, интеллигент адам. Халықтың көп болғанын, билет ала алмағандарын «жылаттыңдар, күлдірдіңдер, қуанттыңдар, талай ойға салдыңдар» деп, 71 жылда келгеннен театр көп өскен, біз қуаныштымыз, талантты жастарды айтты. Машурова, Тастанбеков, Утекешова, Жаманқұлов, Мейрамов, Абзалов т.б.

	Спектакльден кейін дәмдерін, дастарқандарын жайды. Біз түнде самолетпен кетпекші едік, тағы да бәрі шығарып салды, бірақ ұша алмай қалдық. Дастарқан басында тағы Сәбира сөйледі, маған сөз беріп қала ма деп қипақтап отыр ем (жалпы көбіне маған сөз бермейді), Ибрагимның сөзіне жауап берермін деп отыр ем, жалпы көрермендерді қайда болсақ та, Нүкіс тұрғындарын, партия басшыларын, қала басшыларын, ғылым, өнер иелерін жылата алсақ, күлдіре алсақ, қуанта алсақ, бір ой салсақ, тереңдіктеріңді тебіренте алсақ бізге одан артық бақыт жоқ, 23 күн уақыттарыңды алдық, біз үшін көп әрекеттендіңдер. Шаруаның қызу кезі, көңілдеріңді аудардық, соның бәріне кешірім сұраймыз. Театрларың Алматыға барамыз деген дайындықта көрінеді, үлкен өнер бақыт табысына молынан ие болып қайтуларыңа, қарақалпақ елі, халқы үшін үлкен өнер қуанышына ие болып қайтсын деген тілек айтпақшы ем, бұйырмады.

	* * *

	70 жылдыққа арналған театрдың юбилейный, торжественный кешінде бізді сахнада көрген көп адамдар келіп амандасып, комплимент айтып, біраз көңілім көтеріліп қалды, бір әйел танымаймын, тіпті мақтағаны, сахнадағы жастау, яғни басты рольдерді ойнағанымды көрген болу керек: «Наша знаменитая красавица» дейді. Онысы асыра түскені шығар, мен әдемі де, знаменитый да емеспін ғой. Пока на земле существует любовь, я не умру, друзья, не умру.

	Бір-ақ күнде күтпеген жерден өлім келе ме деп, аздап дайындалып жүрмін. Бұл ой бір минут есімнен шықпайды. Сонда да магазинге барам, қысқы каникулға тон алғым келеді. Ай, шіркін, жарық дүние, сені қалай қиям, бірақ өмір, жаратылыс солай, ол заң, біреу өледі, сәби туады. Өмірден кетіп жатады, өмірге келіп жатады, келген адамдар, қай жағынан болсын дарынды адам болсын, таза, мейірімді, білімді, ақылды, мырза, біреудің бақытына кедергі болмай көмектесетін, қай жағынан болсын адамгершілікке, тазалыққа, тәртіпке, уәделілікке, тұрақтылыққа, әдемілікке, сымбаттылыққа жол салып, морально, материально көмектесетін адамдардың көбеюіне атсалыссам, тілегім осы. Артымда қалған, менің маңайымда жүрген достарым, жолдастарым, шәкірттерім, кеудемнен жаным шыққасын, гроб ақ болсын, не ақ, не розовый шифонмен драпировать етіп жабыңдар. Мені көмуге қаражат табылады. Дастарқандарың да жақсы, мол, таза, әдемі, тәтті болсын. Ол менің аруағымның разы болуына, артта қалған жастарға керек. Шапағатын көрген адамды қалай қайтпайтын алыс жолға шығарып салу керек екенін, адамды түсіну, сыйлау, қадірін білу, ол да үлкен адамдық дарын.

	* * *

	1/III-88 ж. Шешімге келдім. Алыста жүрген көлеңке болғанша, арым, жаным, өнерім алдында, өнердегі арым таза болсын, жарамсақтықтан сақта, бейшаралықтан сақта, кемпірді алдаудан тоймағандарға қалсын бәрі, кетуге бел байладым. Мен туралы мәселе қозғайын десе, қорқады.., қорлық қой, кету керек. Хадиша, айналайын, өтінем, кет, батыр бол, ақылды бол. Мәжіт Бегалин менің 60 жылдығымда: 60 жылдығыңды әйелдерден бірінші болып бадырайтып айттың, Нар. Каз. почти біріншісің әйелдерден, «СССР» тағы біріншісің, профессор тағы өнердегі әйелдерден біріншісің деп еді. Тағы бірінші боп кет театрдан, бауырым. Партия әркім өз орнын білу керек деп жатыр ғой, бәрі де дұрыс шағар. Шәкірттерім сыйлап жүр, қалғаны да 21 жыл болды, ерте кетіппін сахнадан, тағы бір 10 жыл ойнағанда болушы еді. Өтті, кетті, өкінгеннен не пайда. Тек театр өтпесе екен, театр өнері өркендесе екен, дарынды артистер, режиссерлер келсе екен. Ендігі арман сол.

	* * *

	Р. Н. Сейтметов – 50 жасқа толған күні.

	Райымбек! Балақай! Кешір, балақай дегеніме, менің тұңғыш ұлым 65 жаста. Менің немерем, тіпті шөберем болуы мүмкін еді. Сол себепті балам деп айтуыма болады ғой деймін, тағы басқа да себебі... театрға алғашқы келгенің де жастар, қыздар менің айналамда болушы едіңдер. Сәбит екеуің біздің үйге Комсомольскийде тұрғанда жиі келіп бізде дастарқан басында жиі кездесіп, бізді, Байғалиды көп карточкіге түсіретін едіңдер. Байғалиды қандай жақсы көретін едіңдер, оның әншілігіне ғашық; едіңдер. Енді танымайсыңдар. Мүмкін біз тарих болған шығармыз өнерде сендер үшін. Бірақ тарихсыз мәдениет мәдениетсіздік дейді ғой Олжас. Райымбек, басыңа киындық түскенде мен көп күрескем сен үшін, сен білмейсің, Райымбек, режиссураға жіберуге ұсынған мен едім, басың әуреде жүргенде, мен туралы диссертация қорғамақ болып едің, сен Мәскеуде оқып жүргенде мен ол кезде жиі барушы едім ғой, қолымнан келгенше көмектесіп ем, қай жағынан болса да, бәрі ұмытылып, мені елеместей, менсінбестей, байқамастай, сыйламастай болып кеттің. «Абай» спектаклінде Торғын екеуіңмен калай сахнада жұмыс істеп ем. Әрбір қадамынды, сөздеріңді қадағалап, бақылап көп көмектесіп ем. Көңілінде солардың ұшқыны да қалмағанына таң қалам, неліктен екен. Сен деп бетіңе, алдыңа келген емеспін, неге ұстамды, шыдамды, мәдениетті адамды ұнатпайсындар. Себебін білсем, шіркін.

	Таловкадағы гастроліміз қалай өтіп еді, бәрі есіңнен шығып, тойыңда атымды да атамадың ғой.

	Жалпы, мені қазақ режиссерлері өсірген жоқ, өте көңіл бөліп. Өте жақсы рольдер ойнадым, оның бәрін көрдің ғой, балақай. Сыншылар да Мәскеуден келіп жазатын. Халқыма өкпем жоқ, әлі күнге сыйлайды, мені сахнада көруді аңсайды. Маған қазақ режиссерлері 64 жылдан бастап көп қызмет істеді. 24 жыл бір басты роль бермедіңдер маған, рольдер болмады емес, болды, бірақ бермедіңдер, себебін білем... Мен үндемегенде сендердің объективті шындық көзқарастарыңды күттім, енді кетіп барам, бәрін сендерге, сендердің әділетсіз көлгірсіген адамдарыңа қалдырдым, бәріне солардың қолы жетсін, рақмет. Бірақ бүгінгі күндегі өскеніңе, поэзия жаратылысын түсінгеніңе, өнер, әдебиет дарындарын түсінгеніңе, менің курсыма келіп жақсы баға бергеніңе ризамын. Өнерің, ұстаздық барлық жағдайда өсе беруіңе тілектеспін, азаматсың, бақытты бол... Менің саған пайдамнан басқа зияным тиген жоқ. «Қалыңдыққа»да рақмет...

	1988 ж. 4/ІV



	* * *

	Курстағы жұмыстарымызды ең талантты, ақылгөй шығармалар құрайды. Абай, Пушкин, Әуезов, Майлин, Сейфуллин, Шекспир, Айтматов, Горький, сиректеу Чехов. Сирек кездесуіміздің себебі, мәдениетіміз жетпей, Чеховтың: ой-ақылын мәдени, саяси ашуға, екінші курста барлау жасаймыз, үзінді алып байқаймыз. Чеховтың ойына түсінуге шамамыз жетпейтінін білгесін тұтас пьесасын алмаймын. Шекспир, Абай, Майлин, Әуезов, Островский міндетті түрде. Бірақ бұл жөнінде студенттер ғана емес, өзіміз де кінәліміз. Білем, мәдениеттен, әдебиеттен хабары жоқ студентпен дарынды драматургияны көтеру қиын. Біз оған қарамастан қазақ, орыс, европа, запад драматургиясын міндетті түрде өтеміз. Бірақ ойлаған мақсатқа жету өте қиынға түседі, жете алмай да қаламыз. Жас кезімде Толстойдың шығармаларымен бірге Әуезовтің, Абайдың шығармалары мені тәрбиелеген. Толстойдың «Война и мир» мен «Анна Каренина» өте, өте әсер етті, сахнада, өмірде, студенттерге ылғи айтам, ең болмаса, осы екі шығармасын оқыңдаршы деп, оқымайды ғой.

	Әуезовті оқымайтын студентке не дейсің...

	Выпусктен кейін яғни институтты бітірген соң, «Хадишаапай бірінші курстан бастасақ қайтеді» дейді. Онысына да рақмет, ең болмаса бір сезімі оянғаны ғой, жұмыс үстінде оқыр деген үміттемін.

	Сығаев, Жаманқұлов, Жолжақсынов сияқты олар қазір өте сауатты, оқиды. Ізденеді, жазады, талғайды, таңдайды, мен олар үшін қуанам...

	Күнделіктерді парақтап, кейбір беттерін оқып шығып, өзінің бір кездердегі көңіл күйіне, қуаныш-ренішіне қайта оралғандай болған Хадиша, өткендегі Тұңғышбайдың ұсынысын тағы есіне алды. Есіне алды деген не, содан бергі төрт-бес күнде есінен шыққан емес. «Бенефис дегенді кәдімгі қазақшалап айтатын болса, актердің көрермені бар ма, жоқ па, дегенді анықтау деген сөз ғой. Баяғыда ұстаздары өздері көрген бенефистерді жырдай қылып айтатын. Ол бір ертегі сияқты. Хадишаның заманында бенефис болған емес, артистердің бенефис өткізгендей мұқтаждығы да болғтан емес, өз тапқандары өздеріне молынан жететін. Бұл заманда 50, 60, 70 жасқа орай мерейтойлар өткізілетін. Оған театр басшылары, министерство өздері айтатын, артистер өздерінің есебін беретін, адам болмай қалған кезін көрген емес, қашан да театрдың іші-сыртын ығы-жығы етіп толып жүретін. Бірақ ол тойларға жұрт тегін келетін еді ғой, сонан соң зал толық болатын шығар. Байғалиға айтып еді, саған келеді ғой жұрт, несін уайымдайсың, деп қоя салды. Ойпырмай, бір әңгімені таратып айтса қайтеді екен-ей... келеді ғой, деп жұрттың бәрімен сөйлесіп қойғандай-ақ... Айтса да, мерейтой дегендей... Хадишаның 70 жылдығы қарсаңында мерейтой иесі жұрт алдында өз қалауынша есеп берсін, спектаклімен шықса да, шығармашылық кешімен шықса да өздері біледі, бірақ билет сатылатын болсын, әркім өзінің көрермен алдындағы толыққанды шығармашылық есебін берсін деген, тәртіп шықты. Шамасы жаңа заманның театрға келген жаңалығы содан басталған болу керек, әлде Академиялық театр болған соң бәрінің алдында жүру керек болды ма, әйтеуір сол жаңалықтың басына Хадишаның 70 жылдығы тұстас келе қалды. Бұл әдетінше адам болмай қалар деп күдіктеніп, кіші залды алған. Обалы не, Тұңғышбай, Әшірәлілер сонда да айтқан, «Хадиша апай, сізге жұрт келеді, үлкен залды алыңыз» деп. «Салтанатты жиынды Үлкен залда өткіземіз деп отыр, мынаған жұрт жиналмай қалса ұят болады, баяғыдағы Бөкеева едім деп ешкімге айта алмаймын, осы кіші залды алайын, осыны дұрыстап өткізсек те біраз адам көреді» деп өзі болмай қойды.

	Үлкен зал болсын, кіші зал болсын, тіпті атқорада өткізсе де, көрермен алдындағы шығармашылық есеп деген жауапты нәрсе ғой. Хадишадан маза кетті. 70 жас деген адамға біраз ғұмыр ғой, ал жарты ғасыр сахнада жүру деген актриса үшін үлкен бедел, әрі асқан жауапкершілік. Оку бітірген кезде осынша өмір сүремін, осындай мерейтойларым болады екен деп ойлаған да жоқ еді. Әйтеуір бәрі алда болатын: ролдер де, атақ та, қызық та, бақ та. Қайсысына жетті, қайсысына жетпеді, енді артына қарап отырса бәрі де күні кеше ғана өткендей көкірегінде сайрап тұр, бірақ қарасаң көрінбейтін көк тұманға көмілген... Сол тұманның арғы жағында арманы мол жастық шағы, Еңлік, Ақтоқты бастаған қайталанбас қымбат ролдері, мұны актриса ретінде қалыптастырған, «көрермен» атты жанашыр қауыммен табыстырған режиссерлері, Мұхаң, Сәбең, Ғабең секілді авторлары қалды. Ал партнерлері ше? Шіркін, қазір: «Сеньор, сіздің үйде қыз бар ма, Катарина дейтұғын?» деп Шәкен шыға келсе ғой, сахнаға...

	– Хадиша апа, сіздің үйде қыз бар ма, Катарина дейтұғын?

	– Ә-ә... Не?!

	Хадиша біртүрлі қызық сезімде жан-жағына алақтай қарады. Залдың артқы есігінен ыржия күліп Ыдырыс кіріп келеді екен.

	– Ә, Ыдырыс, сен екенсің ғой. Катарина деген қыз қартайып қалғаны болмаса, әзірге бар.

	– Хадиша апа-а, қайдағы қартайған! Біздің қыздар естімесін,

	«Қайран, жастық шақты» көргеннен кейін, әлі сіздің жарты жасыңызға келмегендерді аяғаннан жылағың келеді екен. Залда екеуінен басқа адам жоқ болса да, Ыдырыс сөзінің аяғын сыбырлай бітіріп, лекіте күліп алды.

	– Қой, олай деме, шынымен біреу естіп қалса ұят болар.

	Оның сөзіне жымиғанымен Хадиша да айналасына қуыстана көз тастап қойды.

	– Хадиша апа, қобалжып жүрсіз бе?

	– Иә, тіпті мазам кетті. Шығармашылық есеп деп айғайлатып шыққандай репертуарым жоқ қой қазір. Оның үстіне келесі мерейтойға дейін кім бар, кім жоқ, ел алдына шыққан соң есте қалғандай болғың келеді.

	– Хадиша апа, ондайды айтпаңыз. Әлі талай тойды бірге өткіземіз. Сонымен, бар ма, Катарина дейтін қыз?

	– Бар, бар.

	Хадиша күліп сахнаға қарай қозғалды. Келісім бойынша «Асауға-тұсаудың» үзіндісіне репетиция жасамақ болған...

	...Мехменесінен, Сәулесінен, Қарлығасынан монологтар оқыды, «Асауға-тұсаудан» үзінді көрсетті, Құман мен Рахиля «Түлкі бикештен», Меруерт пен Әнуар «Қарагөзден» үзінді көрсетті, Шолпанның класы «Карменнен» көрініс әкеліпті. Шәкірттері, облыстық театрлардағы, ұйғыр театрындағы, қырғыздағы шәкірттері сахнаға шыққанда осы кезге дейінгі қобалжу, әлдебір шенеуніктерге деген өкпе, әлдеқалай болады деген күдік зым-ғайым болып, осы күнге дейін сахнада нық басып тұрғанына, осыншама жан жылуын сыйлаған тағдырына ризалықтан шалқып тұрды. Бәрінен тебірендірген Бәкен Қыдыкеева болды.

	«Мені ешкім шақырған жоқ, Хадишаның шәкірттерінен естіп өзім келдім. Бөкеева сияқты актрисаның тойын бүкіл одаққа айтып өткізу керек еді, бірақ сіздер, қазақтар, өздеріңізді көрмейсіздер ғой. Тағы қазір перестройка, экономика деп, түсінбейтін нәрселер көбейді. Бірақ ешқаңдай той жасамаса да Бөкеева мәңгілік, оның шәкірттері оның өнерін өлтірмейді. Оны көргілерің келсе, біздің Ошқа келіңдер, ол театрды ұстап тұрған Хадишаның шәкірттері. Өзбектегі Сара Ишантураева: «1952 жылғы «Абай» спектаклінде Хадиша Бөкеева оқыған Бастаушының сөзін тыңдап отырып, басқалардың ойынын көрмесе де болатын еді, өйткені барлық оқиғаны сол Бастаушының әңгімесінен түсінесің» деп қазірге дейін айтады. Әне, гениально деген сондай болады, бір рет көресің, өмірің бойына есінде қалады. Хадиша, айналайын, менің қолымнан келсе саған ат мінгізер едім, бірақ біз тек көрушілермен баймыз ғой, сонан да, мына қамзолды қамқа тон деп қабыл ал! Сенің 70 жылдық тойыңды естіп отырып, ана қырдың ар жағында отыра алмадым, келесі юбилейге дейін боламыз ба, жоқ па, қолыңды алып бетіңнен сүйейін деп келдім. Мынадай талантты артистер тәрбиелеп бергенің үшін қырғыз халқы саған өмір бойы қарыздар.»

	Бәкеннің қамзолы қамқа тондай-ақ бүкіл залды жылытып жіберді. Жұрт дүрлігіп бұған да, оған да түрекеліп құрмет көрсетті. Тіпті осы кешті басынан қайта бастаса қозғалатын түрлері жоқ. Өзі аядай зал еді, ине шаншар жер қалмады, бүкіл жол бойы иінтірескен халық, екілене қол соғып басылар емес.

	Дәл осы сәтке бола, мына жұрттың осы ниетіне бола бір мерейтой өткізуге болады, Бөкеева. Жарты ғасыр бекерге өткен жоқ. Кім-кімнің алдында да ұялмай есеп беретін қалпың бар екен, шық халқыңның алдына. Халықтың рухынан қонған, анаңның сүтімен келген өнерді қайтар халыққа.

	Шымылдық сыртында жұрттың қол соққанын тыңдап тұрған Хадиша осылай ойлады. Иә, бұл халқына есеп беріп тұрған Халық артисті.

	...Адам қайтсе қалады адам болып?! Мәңгі талас, мәңгі дау,

	Қайткенде адам қалады Адам болып?..

	...Сол мерейтойдың өзі бенефистің дайындығы сияқты болған екен-ау! Халыққа рақмет, ұмытпағанын көрсетті. Жанынды салып қызмет істесең, халық бағалайды ғой. Тек сол бағаңды түсіріп алмасаң болғаны да.

	– Хадиша апай, шаршадыңыз ба? Енді жеке құттықтаушылар шығады.

	Тұңғышбай екен, қолындағы қағаздарын желп еткізіп өте шықты.

	Шаршады ма? Жоқ, шаршаған жоқ. Өлеңдер, монологтары... Біртүрлі жастық шағына саяхаттап қайтқандай болды. Әлде айтылмаған сырларын айтқандай ма? Мағжаннан, Жұбаннан, Мұқағалидан, Фаризадан өлеңдер оқыды. Солар бұның сырын жазғандай, бұл олардың сырын жұртқа жеткізгендей. Сексенге таяған адамның махаббат жайлы жыр оқығаны қалай әсер етер екен деп еді, өлең тыңдайтын құлақ, оны түсінер көкірек бар екен. Айта білсең, тыңдай біледі екен халық. Шаршады ма? Жоқ, мынандай көрермені бар актриса шаршай ма?!

	– Енді бенефистің құйқалы бөліміне көшеміз.

	Микрофон алдына келген Тұңғышбай жұрт қайтер екен дегендей бір сәт пауза жасады. Сонан соң келелі әңгімені енді бастаймын дегендей шымылдық сыртына бір қарап алып, алдыңғы қатарды бір шолып шықты.

	– Бенефис деген театрдың көне дәстүрі, бір жағынан артистің көрермен алдындағы беделін сынаудың бір түрі. Осы жақсы дәстүр кеңестік тең құқықты дәуірде мүлде ұмытылып кетіп еді. Соны әкем театрда бірінші болып бәріміздің сүйікті актрисамыз, қазақ театрының майталмандарының бірі, шәкірттерінің алды Халық артисі дәрежесіне жеткен өнегелі Ұстаз Хадиша Бөкеева бастап отыр. Хадиша апа, бенефисіңіз құтты болсын, ендігі сөз көрермендерде.

	Сахнаға әуелі бір-бірлеп, сонан соң тобымен шығып жапжас жігіттер мен қыз-келіншек Хадиша атын естімеген фирмалар мен мекемелердің атынан құтықтап сый-сияпаттарын ұсына бастады.

	– Біз Хадиша апайдың туған жері – Орал облысынан келдік. Облыс әкімі өзі келе алмады, бірақ арнайы хаты мен апамыздың жаяу жүргені жарамас деп, мына машинаның кілтін қолына тапсырып келіңдер деп, бізді әдейі жіберді. Ал мынау жездеміз бен екеуінің аяғының астына төсеуге кілем.

	Екі жігіт шиыршықталған кілемді Байғали екеуінің аяқтарының астына таман әкеліп жайып жіберді. Кішкентай ғана жылтылдаған кілтті Тұңғышбай жоғарырақ көтеріп, жұртқа көрсетті де, әкеліп алақанына салды. Хадишаның алақаны дуылдап кетті. Машина мінгізді дегенге емес, туған жерінен келдік дегенге толқыды. Айда, жылда бармаса да, әкесі мен баласының сүйегі қалған, өзінің қаз басқан табаны тиген, жазы 40 градус ыстық, қысы 40 градус суық, жер жәннаты Жетісудан қарағанда азынаған жел мен айқай боранда елінің қалай күнелтіп жүргені белгісіз сол сары құм, қара жонды сағынатын. Соңғы рет гастрольге «Қалындық пен күйеуді» алып барды. Төрт-бес күнге төрт-бес қойылым деп барып еді, 18 күн жүріп, 21 спектакль көрсетті.

	Халықтың өнерге деген ниеті бөлек. Әсіре айқайы жоқ, сол даланың өзі сияқты біртоға жұрттың ниеті көздерінде тұрады, үндемей-ақ құрметін білдіреді. Сонда облыстық мәдениет бөлімінде Жайсаң Ақбаев деген азамат болды, бұлармен гастрольдің басынан аяғына дейін бірге жүрді, өзі спектакльді талдағанда сыншыдан бетер және күн сайын жібермей көріп отырады, көргенін талдап отырады. Сондай ілтипатты халқын сағынушы еді...

	– Бенефис деген осы, ағайын! Мынау әкем театрдың кассасына бүгін түскен 20 мың 267 теңге 27 тиын Хадиша апайға тиесілі. Сахнаның сыртынан бір нәрсені төбесінен асыра көтеріп, сөйлеп келе жатқан Тұңғышбай сахнаның алдына қарай барып әлгі нәрсесін жұртқа айналдыра көрсетіп шықты. Жылтыр қапшыққа салынған ірілі-ұсақты қобыраған ақшаға қарап дабырласқан көрермен қол соғып жіберді. Тұңғышбай қапшықты әкеліп жаңағы кілемнің үстіне, бұлардың аяқ жағына қойды. Бенефистің дәстүрі деді ме, әлде шын құрметін білдіргісі келді ме, жұрт ұзақ уақыт тік тұрып ілтипатпен қол соқты. Әдеттегідей айқай, ысқырық, «браволаған ду емес, бірқалыпты, тіпті біртүрлі ойлы қол шапалақтау. «Халықтың құрметінің өзі түрлі-түрлі болады екен-ау» деп ойлады Хадиша. Шымылдық екі-үш рет ашылып жабылды.

	Хадиша ілгері шығып, әлгі туған жерден келген кілемнің үстінде тұрып «Мен – қазақпыннан» бірнеше шумақты қайталап оқыды. Өзі ешқашан саясатты талқылап, оған пәлен дей мән беріп көрген емес және Ленинградта оқып, Мәскеуде одаққа жақсы танылып, тумысынан интернационалист болып өскен Хадишаның ең басты саясаты халыққа, өзінің өнеріне адал қызмет ету болатын. Қазір сол халқының алдында өнерімен есеп беріп тұрып, жанын бір ғажап қуаныш кернеп бара жатқанын байқады.



	Мен – қазақпын, бақытты, байтақ елмін,

	Айта бергім келеді, айта бергім...



	Шын мәнісінде өзін елінің бір керек кірпіші сезінген, өмірінің босқа өтпегенін түсінген, өнерінің жоқтаушысы бар екеніне көзі жеткен саналы азаматтық, өнерпаздық, перзенттік қуаныш бұл.

	«Бөкеева, бақыттысың» деді ішкі бір ой.





БЕНЕФИСТЕН КЕЙІН




	Әминаның кәдімгідей толқып сөйлегеніне қарап Хадиша да тебіреніп кетті. Шынында да одан бері алпыс жылдан астам уақыт өтіпті, бір адамның ғұмыры ғой. «Трагедия старости состоит не в том, что человек стареет, а в том, что он остается молодым» деген Жан Маренің сөзі қалай дәл айтылған. Француздың сондай актері де қартаюдың қиындығын сезінсе, бізге не жорық деп ойлады. Біздің казақ та айтады ғой: «Өзің қартайғанмен көңілің жас» деп. Бір ғажабы көңілінде бәрі де күні кешегідей сайрап тұрады, ал санап жіберсең бес, он, жиырма, тіпті міне, алпыс жыл өтіпті. Иә, Ленинградқа барғанда бұлар өнер үшін де, өмір үшін де қадамын енді ғана бастаған көкөрім жастар еді. Өмір де, арман да алда болатын. Анық не болатынын білмесе де, бәрі де жақсылық, армандай ғажайып болашақ күтетін. Соның бәрі орындалды ма? Кім білсін? Соғысты өткізді, соғыстан кейінгі елдің қиыншылығын, одан көтерілген тұрмысты, аштықтоқтықты көрді. Бір партияның бірнеше басшы жүргізген саясатын көрді. Шынын айтқаңда оның бірнеше түрлі саясат болғанын енді ғана біліп жүр, бұрын бәрін де партияның сара жолымен алға баса береміз деп түсіндіретін. Енді, міне тәуелсіз елдің саясатын да көріп келеді. Жалпы Хадиша қай уақытта да саясатқа пәлендей жүйрік болған емес, оның соншалықты қажеті де жоқ еді. Әркім өз орынында отанына адал қызмет істеуі керек деп түсінетін, өзі солай істеді де, өзінің жақсы артис болғанын, өнердегі орынын адал еңбегімен алғанын біледі. Бұл артық мақтанғаны емес, бірақ өтірік сыпайыситын да жөні жоқ.

	Әминаның сөзін тыңдап отырып, тағы бір нәрсеге көзі жетті. Қандай заманда да адамгершіліктің, достықтың, шын мәніндегі интеллигенттіктің өлшемі өзгермейді екен. Оны Мұхаңның 100 жылдығына орай Москва мен Ленинградқа барғанда анық байқады. Қазір олар басқа мемлекет болып есептеледі. Бірақ сон-шама жыл, былайша айтқанда бүкіл саналы ғұмырларында бір елдің азаматы болғанын, ортақ өнер жасағанын, оқыған мектептері бір екенін адамдар ұмыта алмайтын сияқты. Мүмкін кейінгі жастарда ондай сезім болмайтын шығар, өйткені олар көрген жоқ. Ал көзі көргендер Әуезовті қазақ деп емес, ұлы жазушы деп танып отыр. Москваның орысы да, Ленинградтың еврейі де солай танып, солай сыйлап отыр. Хадиша Бөкеева оқыған «Татьянаның хатына» баяғы бұдан қырық, отыз жыл бұрынғыдай қол соғады. Мұның бәрі өнерге деген құрметтің қай қоғамда да, қай заманда да өзгермейтінін көрсетпей ме?

	Зал ду қол соғып жібергенде Хадишаның ойы үзіліп кетті. Орынына отырып жатқан Әминаның қолын алып, ризалығын білдірді, бірақ сөзін толық тыңдай алмай, ой жетегінде кетіп қалғанына өкінді. Жұрттың ықыласына қарағаңда тәуір сөйлеген болу керек. Бұрын кездесудің реті келмеген екен, бірақ ақын Марфуға Айтхожинаның өлеңі өзіне ұнады. Өзі де әсерлендіріп, артистерше оқиды екен. Бойы, шашы, өзін өзі ұстауы әсерлі, жұрт алдына шығуға жауаптылықпен дайындалатыны көрініп тұр. Ақындардың өз өлеңін өзі оқи алмайтындары да болады ғой.

	– Ал енді сөздің бір шұрайлысы келе жатыр, – деп кездесуді жүргізіп отырған Әшірбек әдейі пауза жасап, залды шола қарап қалды. – Хадиша апайға арнап пьеса жазған, арнап аударма жасаған драматургтар болған. Олардың қайсысы өзіне, кайсысы өнеріне ғашық болғанын Байғали ағамыз бен тарих біледі. Өйткені Хадиша апайға ғашық болмау мүмкін емес еді. Жаңа кіріспе сөзімде де айттым ғой, бұл кісінің Катаринасын, Қарлығасын, Мехменебануын бір көрген адам айналып театрдан шықпайтын. Артистің қайсы, рольдің қайсы екенін білмейміз, өзіміз аузымыз аңқайып, құлағымыз салпайып мәз болып отыратынбыз. Сонан шыққанда не түсіндің десе түк айта алмаймыз, өйткені спектакльді талдауға әлі өреміз жетпейді, бірде түріктің, бірде ағылшынның, бірде қазақтың қызының әсерінен шыға алмаймыз. Ал сол спектакльдерді келесі жолы қайталап көрсек тағы да бірінші рет көргендей есіміз кетіп, тамсанып шығамыз. Қазір сондай ғашық драматургтің бірі, Хадиша апайға арнап пьеса жазамын деп бірнеше бесжылдықтан бері дайындалып жүрген Қалағаңа – Қалтай Мұхамеджановқа сөз береміз.

	Әшірбектің сөзіне бұл қалай деп қысылып әрі таңқалып отырған Хадиша жұртпен бірге еріксіз күліп жіберді. Дегенмен Әшірбекке қарап саусағын безеп сес көрсетіп қойды. Бұлардың солай еркелеп, еркінсіп кететінін білетін Байғали да мәз болып күліп отыр екен.

	– Мына Әшірбек министрлікте бастық кезінде де осындай құпияларды айтып қоятын, сол әдетін әлі қоймаған екен, – деп Қалтай Мұхамеджанов әзілмен бастады әңгімені.

	– Ақыры Байғали да біледі екен, құдайдан жасырмағанды мойындамағанда қайтеміз, ғашықтығымыз шын еді...

	Қалағаң кәдімгідей ыңғайсызданып, қысылып отырған Хадишаға қарап жымиып қойды. Үп-үлкен адамның сонша қысылғаны өзіне де қызық көрінгендей. Сонан соң бір қырындай бұрылып залға қарап сөзін жалғады:

	– Сол театрдың залында отырып, көзің, құлағың және өнерден қандай да бір хабарың бола тұрып Хадишаның ойынына ғашық болмау мүмкін емес еді. Орыстың Стрепетова, Комиссаржевская деген мықтылары болыпты, қайдам оларды біз көргеніміз жоқ. Ал өзіміз көрген Тарасова, Гоголева дегендермен тең тұр біздің Хадиша. Артистің бір мықтысы болады, өзінен басқа ешкімді көрсетпейді, сахнада тек өзі ғана билептөстейді, партнердің обалына қарамайды. Енді бір мықтысы болады, партнері нашар болса, сүйрей жүреді, өзіне барабар тең болса, тең ойнайды, күшті болса, одан асырып түседі. Хадиша сондай адам. Талантқа қоса адамгершілігі, әріптесіне деген жанашырлығы мол. Театр – қазіргі тілмен айтқанда ұжымдық өнер. Өзі өте дарынды артистер болады, бірақ олар ортақол, тіпті кездейсоқ артистермен де партнер болуы мүмкін. Сонда өзім мықтымын деп қарасын үзіп кетсе, өзінің өзімшілдігі риза болуы мүмкін, бірақ спектакль одан ұтпайды. Хадишада ондай өзімшілдік жоқ, бұл өте сирек қасиет.

	Өзіміздің көрермендердің ықыласын біраз білеміз ғой, мен Мәскеуде көргенімді айтайын. Осы біздің әкемтеатр Мәскеуге барды. Сондағы Хадишаның ойынын көрген, театрдың небір майталмандарын менсінбей отыратын, өздерін ерекше талғампазбыз деп есептейтіндердің түрегеліп тұрып қол соққанын көріп,

	«Мұндай актриса Қазақстанда неғып жүр?» дегендерін естігем. Шынымды айтсам, «қасындағысының қадірін білмейтін қазақтың арасында қалай жүр?» деп өзім де таңдай қаққам. Құдай салмасын, Катарина болып құйындай ұйтқып шыға келгенде, Шәкен мен екеуі «қазақ Шекспирдің» шақпақша шарпысқан сөздерін қақпақылдай жөнелгенде, өзің де анау оқиғаның ішіне еніп кеткің келіп елігесің. Жалаң қылышы жарқ-жұрқ етіп Қарлыға шыққанда таңқалған, риза болған, әсерленген көрермен аһ ұрады. Соншалықты қызулы әсер, тегеурінді қимыл, өжет те нәзік сезімге жарты ғасырдан бері Байғалидың қалай шыдап жүргенін білмеймін, Қобыланды, Петруччо, Фархад, Темірлер шыдай алмай әлдеқашан тайып шыққан. От болып жанып кеткендері қаншама...

	Кәнігі театралдар Қалекеңнің әзіл аралас экскурсына жымиып қойды.

	– Хадиша Бөкеева классиканы өз дәрежесінде ойнаған актриса, деген сөзі бар еді Мұхаңның. Менің білуімше Хадиша классиканы әкесін танытып ойнаған актриса. Тап осы сөзім үшін Мұхаң маған ренжи қоймас. Осы кезге дейін Хадишаның өнеріне талай теңеу айтылды, тіпті оның өнеріне тең келер сөз таппай тұрмын. Бір сөзбен айтқанда, енді «Хадиша – сахнаның падишасы» дейік те қояйық.

	Ал, Хадиша, енді қалған сөзді тоқсан, жүз дегендей келесі тойларда айтармыз, қазір Байғали рұхсат етсе, осы халықтың алдында бір сүйейінші.

	Қалтай Мұхамеджановтың соншалықты құрметпен актрисаның қолынан сүйгеніне қарап, үлкен адамдардың арасындағы соншалықты жарасымды әрі қызығуға тұрарлық әзілді тыңдап отырған залдағы жастар үстемелеп қол соғып, әсерленіп кетті. Әлгі аталған спектакльдерді көре алмай қалған жастар жағы қап дегендей қынжыла, көріп қалған үлкендер жастық шақтарын еске түсіре мәз бола, біразға дейін дуылдасып басыла алмай қойды. Зал кішкентай екен, адам аз, онша әсерлі болмас деп ойлаған Хадиша қателескенін байқады және соған қуанып қалды. Қазіргі жастар театрға келмейді, өнерді түсінбейді деген пікірлердің қате екенін осындай сәттерде байқайсың. Түсінбейтін адам осынша уақытын кетіріп отыра ма. Музей директоры сөйлескенде бір жарым сағаттың маңайында болатын шығар деген. Қазір екі жарым сағаттан асып барады, жұрт көбеймесе, азаятын емес, тіпті кіреберіс жолда түрегеліп тұрғандар қаншама?! Трагедиялық Қарлыға мен Мехменебануды, комедиялық Катаринаны, драмалық Сәулені «әкесін танытып» ойнаған Хадиша көпшіліктің ілтипатынан әлі баяғыдағыдай қысылып отыр.

	– Хадиша апам бізге жай ғана ұстаз емес...

	Біресе есіктен әлі кіріп жатқан адамдарға қарап, біресе өткен өмір жолдары елестеп, алаңдап отырған Хадиша, қашан Досханға сөз бергенін аңғармай қалыпты. Тек сөзін естігенде ғана «ұстаз емесі қалай» дегендей назар аудара бастады.

	...Хадиша апам бізге әрі ұстаз, әрі ана, әрі ақылшы дос, керек болса сырлас, қысқасы адамның қандай жағдайында да қасынан табылатын жанашыры болса, бұл кісі бізге сондай жақын. Жалғыз маған немесе мына отырған Әшекеңе емес, барлық шәкірттеріне солай. Хадиша апам бізге өнердің сырын, мәнін, оған баратын жолды үйретті, ол міндетті жұмысы дейік. Бірақ ол кісі бізге сол өнерді, өзіндегі өнерді қалай құрметтеуді үйретті, өйткені өнер ата-анаңнан, халықтың ғасырлар бойғы тарихынан сіңген қасиет, сондықтан оны сен өз көңіл күйіне қарай шашып-төгіп, арзандатып қадірін кетіруіңе хақың жоқ деп түсіндірді. Талант әркімнің басына келе бермейді, бірақ қадірін білмесең, орнымен жұмсамасаң, өзіңнің ұсақ-түйек есептеріңе пайдалансаң, онан оңай айырылып қаласың, сосын қайта айналып келмейді. Талантыңды қадірлеу деген ешкімді менсінбейтін өркөкірек бол деген сөз емес, өзіңнің де, өнеріңнің де орнын біл, орынсыз жерге сүйрей берме дегені, – деп түсіндік.

	Хадиша апам бізге тек сахнаның, театрдың сырын үйретіп қойған жоқ, ол кісі бізге өмір сүруді, қоғамда белгілі орыныңды ала білуді, тіпті қыл аяғы дастарқан басында қалай отырыптұруды, қасық пен шанышқыны қалай ұстауды, қандай тамақты қандай аспаптармен алып жеуді, қандай ішімдікті қандай ыдысқа құюға дейін үйретті. Бұл дастарқан этикеті деп аталады. Әрине, бұл кісі үйретпегенде де біз әйтеуір бір кезде сүрініп, жығылып бәрін біліп шығуымыз мүмкін еді. Бірақ ауылдан келген, өзіміз шетінен данышпанбыз деп көкірегімен көк тіреген балалар – адаммен мәдениетті түрде қалай амандасуды білмесек те, өзімізге кереметпіз ғой. Ал Хадиша апам солардың әрқайсысының тілін тауып, білмегенін білдірмей ғана ескертіп, шыжымдап тартып қайырып, қатарға қосады ғой. Ақырында бәрін өзіміз біліп туғандай-ақ ыздиып шыға келеміз. Оның арасында қай курстың, қай мұғалімнің шәкірттері дарындырақ екенін анықтаймыз деп немесе ана бір сұлу қыз маған неге қарамайды деп кәдімгідей шеке қыздырып...

	Ұстазының соншалықты қадала қарағанын байқап тұрған

	Досхан күліп жіберді.

	– Қойдым, қойдым, Хадиша апа, ол жағын айтпаймын...

	Міне, қазірдің өзінде біз туралы теріс ой тумасын деп отыр ғой. Ал студент кезімізде тіпті ерекше болатын. Хадиша апам өзінің бүкіл уақытын, ақылын, тіпті ақшасын бізге жұмсағанымен қоймай, Байғали ағаны да бізге шеф қылып бекітіп береді ғой...

	«Қойшы, Досхан» дегендей Хадиша еріксіз қолын шайқап қойды. Байғали да күліп, қасында отырған Әминаға қарай бейімделіп бірдеңе айтып жатты. Айта түс дегендей, тек Әшірбек қана «дәл солай болатын» деп қостап қойды.

	– Сонымен, Байғали ағаны шефке алдық дедім ғой. Күніне екі-үш студент Хадиша апамның үйінен тамақтанамыз. Жоқ, ол кейбіреулер ойлағандай жалаңаяқ студенттердің қарын тойғызуы емес. Аудиторияда бітпеген сабақты біз үзілісте, одан кейін сабақтан шығып, Хадиша апамды үйіне дейін шығарып салып жолда жалғастыра береміз. Біреу этюдін айтады, біреу шығара алмай жүрген характерін айтады, біреуміз қиялға кетеміз. Сол бойы үйге келгенде, енді тұрмыстық сабақ басталады. Әлгі шанышқы-қасықты қалай ұстау, дастарқанға қалай отырыптұру деген мәселе. Бұның сырты тұрмыстық болғанымен, ішкі мәнінде сахналық сабақ жатады. Себебі біз корольді де, президентті де, дипломатты да, ұрыны да ойнауымыз мүмкін. Сол үшін бәрінің де этикеттік міндетін, әр жағдайдағы іс-қимылын білуіміз керек. Ал десертке Байғали ағамның сабағы басталады. Бұл кісі ішімдіктің қайсысын қалай, қандай мөлшерде құйып және ішу, қыз-келіншектерге қалай құрмет көрсету деген мәселе жағынан келеді. Дастарқанға әйелдерді қалай шақыру керек, қалай отырғызу керек, қандай жағдайда жігіттер орнынан тұру керек, бұл-дағы халықаралық қарым-қатынастар этикетінде үлкен орын алатын нәрсе. Сыртқы істер саласындағы оқу орындарында осының бәрін арнайы оқытады. Ал біз су тегін, су тегін емес-ау, өзіміз ақысын алып үйрендік. Өйткені бүкіл сабақ дастарқан басында біз атын білмейтін салаттар мен тамақтарды жей отырып, өзіміз әлі көрмеген шараптарды іше отырып өтеді және сол біз үшін соншалықты қалыпты, неге бұлай деп ешқайсымыз ойланбаймыз, солай болуға тиіс сияқты. Сондықтан қысылмаймыз да, заңды нәрседей қабылдаймыз, тиісті нәрседей үйренеміз. Нәтижесінде солай болды да. Басқалардың қалай екенін қайдам, Хадиша апамның шәкірттерінің шын мәнінде мәдениетті, қандай ортада болса да өзін лайықты ұстай алатын тәрбиелі азамат болып шыққанына ешқандай күмәнім жоқ. Артистің тағдыры драматургке, режиссерге, театрдың репертуарына, кейде жас мөлшеріне де байланысты. Оның бәрін ұстаз қамтамасыз ете алмайды. Бірақ қазақ өнері үшін ойлы, ұстамды, партнерін сыйлай алатын жанашыр шәкірт тәрбиелеп, отыз жылдан астам уақыт тыным көрмей келе жатқанына мен сенімдімін. Ал Байғали аға деген біз үшін аға, әкедей болғаны өз алдына, біздің балаларымызға ата болды. Менің балам Бекзат үш-төрт күн көрмей қалса: «Атаға барып келейік» деп асықтарын жинай бастайды. Біз кейде өз баламызбен сөйлесетін уақыт таппаймыз, ал Байғали аға болса онымен ойнайтын уақыт табады. Бізді өз баласы Мұраттай тәрбиелейтін, біздің балаларымызды өз немерелеріндей еркелетеді. Бұл қасиет осы кісілердің мейірімділігіне, мәдениеттілігіне қоса кейінгі ұрпақ алдындағы жауаптылығында ғой деп ойлаймын. Өнерде де аталық жасқа жеткен бұл кісілер өздерінің күнделікті тіршілігімен, бір қалыптан аумайтын мінезімен, өз істеріне деген адалдығымен бізді әлі де тәрбиелеп келе жатыр.

	Хадиша апа, бір сексен емес, жүз сексенге келсеңіз де сіз біз үшін қаһарлы Қарлыға, ерке тентек Катарина, мейірімді Айша апай және біздің сүйікті ұстазымыз болып қала бересіз. Біз Сізді ылғи сағынып жүреміз. Әлі талай шәкірттерге тәрбие беру үшін деніңіз сау, ағам екеуіңіз қол ұстасып жайлы өмір кешіңіз.

	Досхан манадан тасалап қойған әдемі гүлшоғын алып ұстазының аяғының астына тастады да, өзі алдына басын иді. Өзі де әдемі, нағыз кемелінде толысқан келісті еркектің соншалықты ілтипатпен егде тарта бастаған әйелдің алдына иілгені отырғандарды да толқытты. Шәкірттің шынайы сөзі, жарасымды еркелігі, қалтарыссыз көңілі кім-кімге де ой салғандай. Хадиша да тебірене қуанып оның басынан сипады. Ресми жиналыста емес, отбасында отырғандай-ақ жып-жылы мейіріммен алғысын білдірді. Сол арада «артық мақтап жібердің» деп те үлгерді.

	– Сізді артық мақтау мүмкін емес, – деп осы жерде Әшірбек іліп әкетті. – Оның есесіне сіз өзіңізді өзіңіз кемітіп бітесіз, сондықтан осындай реті келгенде соның есесін қайтару үшін мақтаңкырап алу керек. Сондай кем қалған пікірлердің орнын толтыру үшін ендігі сөзді академик Зейнолла Қабдоловтан тындайық.

	Хадиша шәкірттеріне ылғи айтады: жұрт алдында аса қатты әсірелеп, лепіріп сөйлемеңдер, ыңғайсыз болады деп. Шын ниетті қарапайым-ақ білдіруге болады ғой және өзі осы ойына соншалықты сенімді. Сондай ескертуіне бір жолы осы Әшірбек қарсы дау айтты. «Хадиша апай, сіз өзіңіз сыпайы, мәдениетті болған соң, басқалар да солай деп ойлайсыз. Ал көптік жүрген жерде ойлы талғам, естіген сөзді саралау деген болмайды, көпшілік сыртқы әсермен қабылдайды, қызып еліріп алған жұрт сыпайылықты қайтсін? Қайта үйде, шын түсініскен адамдардың арасында артық әсірелеудің қажеті жоқ, өйткені олар әсірелемесе де түсінеді. Сондықтан сіз қысылмаңыз, жұрт думен бірге тыңдайды, сонан соң әрқайсысы өз шамасы жеткенше ойланып, керегін қабылдайды, керек емесін өзі де ұмытып кетеді».

	Тыңдап отырса ол да дұрыс сияқты. Бірақ дүйім жұрттың алдына шығарып, көзіңді бақырайтып қойып мақтаған біртүрлі сияқты. Енді манадан бері байқап отырса, сол мақтаған деген адамның құлағына жаға кетеді екен... «Ойпырмай... Хадиша шынымен қартаяйын дегенің бе, өзіңе өзің мәз болатын әдетің жоқ еді ғой.»

	Хадиша өзінің ішкі ойын біреу сезіп қоймадыма дегендей, жан-жағына қарады.

	– Мақтама деп айтты екен деп, көзің көргенді қалай жасырасың, – деп Зейнолла қою барқыт даусымен қатарында отырғандарды бір сүзіп шықты. «Әрине» деп оған Әмина лып ете қалды.

	– Біз білім іздеген студент кезімізде, қызылды-жасылды қызықтың дәл ортасында жүретін жігіт кезімізде Алматыдағы екі театрдың есігін босатпайтынбыз. Бірінен Шекспир мен Әуезовті көруге барамыз, бірінен Әуезов пен Жұбановты немесе Төлебаевты тыңдауға барамыз. Ауылдан үлкен қалаға білім іздеп, мәдениет іздеп келгенбіз. Бірақ сол үлкен өнер мен мәдениетті өз дәрежесінде түсіне қойып едік деп айта алмаймын. Біз түсінгеннен бұрын таңқалып таныдық.

	Орысша айтқанда потрясение! Мына Хадиша бір күні Катарина болып шығады сахнаға. Оттан көйлек кигендей сахнада жарқ-жұрқ етіп өте шыққанда құйын жүріп, дауыл тұрып кеткендей болады. Ол ана кейіпкердің мінезі. Шәкенмен екеуі небір ғаламатты көрсетеді, біраздан кейін кімнің кімге тұсау салып жүргенін түсінуден қаласың, өйткені екеуі де әдемі, екеуі де ақылды, екеуі де өжет әрі қайсар, мінез деген нажағайдай шарт та шұрт. Бәрін мойындаған түр көрсетіп, басқаларға жөн айтып тұрған монологты бітіре бере көзін жарқ еткізе бір қарағанда сенің де жүрегің зырқ ете қалады, тіпті Петруччо байғұсты аяйсың. Ол Катаринаны тұсадым деп мәз болып тұр ғой, ал мына көздің жарқылында қаншама от, қажыр, махаббат дауылы жатыр. Петруччоның шаруасы бітіп, енді тізгін Катаринаға көшеді. Ақылды, көрікті, тәкаппар әрі ақсүйек қыз ана шөпжелкелер сияқты емес, нағыз ерге жолдас, тең дәрежедегі жұбай болатынын сол көзқарасымен-ақ байқатып өтеді және бір ғажабы бүкіл болмысымен ағылшынды ойнап жүрген Хадишаның кейіпкерінен қазақ қызына тән ұстамды тәкаппарлықты, ұстамды мінезді көреміз. Өнердің құдіретінің өзі сонда: кімді бейнелесе де жалпы адамзатқа ортақ қасиеттермен көрсете білуінде. Қазақтың әйелі теңсіз болды деген ертегіні былай ысырып қойыңдар, қазақ қызы ешқашан теңдікті қолдан берген жоқ, олар дәл осы Хадиша сияқты көркіне өнері сай болатын.

	Манадан бергі сөз мырсындай екен, Зекең тіпті көсілтті. Хадиша мүлде қысылып, қозғалақтап қойды. Оны түсінген Әмина тәмпіш танауын жиыра күліп қойып, құрбысының қолының сыртынан жай ғана қағып, қысылма, бәрі орынды дегендей басып қойды.

	– Ал ертеңіне біз Хадишаның Сәулесін көруге келеміз. Кеше көргеніміз мүлде басқа актриса сияқты. Мына комбинезон киіп алып, маңдайында шахтер шамы жарқылдаған (әңгіме Әлжаппар Әбішевтің «Достық пен махаббат» пьесасы жайлы) бойжеткеннің ағылшын ақсүйегіне үш қайнаса сорпасы қосылмайды. Мұның мінезі, киімі, заманына қоса даусы да, тіпті бүкіл бой болмысы өзгеріп кеткен. Міне, потрясение деген осы. Әрбір кейіпкерінің сахналық мақсатына қарай актриса мүлде басқа кейіпке енеді. Мұны театр теориясында перевоплощение, тағы сондай ғылыми атауларымен атайтын шығар, ал қазақтың жалпақ тілімен айтқанда бұл өнердің ғажайып құдіреті. Мына Қалтай тауып айтты, бұл – сахна падишасының өнері.

	Біз «Абай» мен «Біржан-Сараны», «Ромео-Джульетта» мен «Евгений Онегинді» де жібермей тыңдайтынбыз. Сондағы Айдар мен Біржан, Ромео мен Ленский – өзіміздің Байғали. Потрясениең далада қалады, сверхпотрясение. Қандай көрік, қандай пластика, қандай дуыс! Мен музыка зерттеушісі емеспін, бірақ «бархатный баритон» дегенді естуім бар, біздің Ермектің даусы (Серкебаевты айтып тұр) сол екен. Ал тенорды қалай дейтінін білмеймін, бірақ күмістеген мүйізден шыққандай тап-таза биік әрі күшті сұлу үнмен Бәкең ән салғанда Татьяна, Ольга, операның бүкіл әйел-әпшігіне қоса залда отырған бүкіл қызкеліншек, еркек басымызбен өзіміз дем алмай тыңдап, артынан еріп кеткің келеді ғой...

	Әңгіме Байғалиға ауысқанда Хадишаның да ажары өзгеріп, айта түс дегендей Зекеңе мойнын соза қарап қалды. Шынында Бәкеңнің Ромеосындай Ромео бүкіл Одақта болған емес, оны Москваның музыковедтері де мойындаған. Оның Ленскийін Лемешевпен (Кеңестік дәуірдегі Мәскеудің Үлкен театрындағы тірісінде аңызға айналған тенор, сол дәуірдегі үздік Ленскийдің бірі) салыстыратын. Ал Біржанды Мұқанның өзі Байғалиға арнап жазғанын қатарластарының бәрі біледі, Ахаң (Ахмет Жұбанов) оны құптаған, әрбір актыны, әрбір тактты Байғалидың өзімен кеңесе отырып, соның даусына есептеп жазғанын Дариға (Мұқанның әйелі) күні бүгінге дейін айтады. Бәкең спектакльден шыққанда көрермендер тізіліп күтіп тұратын. Қазіргі әншілер сияқты баса-көктеп автограф сұрап, етегіне жармасып та жатпайды, тек жаңағы ғажап әншіні тірідей көру үшін ерекше бір ілтипатпен қарап тұрады. Ерекше бір өжеттері ғана автограф алып жатады. Жалпы ол әдет беріректе етек ала бастады. Ал сол Байғалидың аса күрделі үш партияны – Біржан, Ромео және Ленскийді – үш күн қатарынан айтамын деп даусын бұзып алғанын кім біледі? Тіпті театрдағылар да біле бермейді. Ондай күрделі партияны үш күнде қатарынан айту деген опера театрының тарихында болмаған. Музыкальный елдерде ондай қиын партияны айтқан әнші кем дегенде екі-үш күн дауысқа демалыс береді, тіпті сөйлемейді де олар.

	Голосовые связки деген өте нәзік қой, оған қатты салмақ түссе, сол салмаққа сай дәрежеде күтіп, демалыс керек. Ал бізде өнер емес, театрдың беделі, директордың өмірі, партияның талабы шешеді мәселені. Ештеңе етпейді, құдай берген дауыс қой, сосын екі апта дем аларсың депті... Яғни, театрдың беделі үшін өзіңді де, өнеріңді де құрбан ете бер, артынан дем аласың деген сөз ғой ол.

	Хадиша осы қазір біреумен дауласып отырғандай түсі суып, жүзіне қаталдық қылаң беріп, қолында ұстап отырған орамалын шыдамсыздана ширата берді. Жұрттың ду қол шапалақтауы ғана ойын бөліп жіберді. Сірә, Зекең әзіл айтқан болса керек, Байғали бұйра шаштары дірілдеп күліп отыр. Әминаның көзі жұмылып, бүкіл бетінде тәмпиген мұрыны ғана қалыпты. «Болмай құдай сақтаған ғой, Зеке! Әйтпесе біз де ғашық болып, Ромеоны айтамыз деп сахнаға шыға қалсақ, жұрт театрдан қашып кетер еді» деп Қалтай орнынан сөйлеп еді, жұрт тіпті жарыла күлді. Сірә, мына отырған қарны шыққан, толық екі жазушыны Ромеоның кейпінде елестетсе керек, бір-екі қыз баланың күлкісі ерекше қатты естілді. «Соң күлген – оң күледі» дегендей, әңгіменің бағытын түсінген Хадиша да жадырап сала берді.

	Ал ақыры Ромео болу қолымыздан келмейді екен, сондықтан біз пақыр бұдан он, жиырма, отыз жыл бұрынғыдай-ақ сахнаның падишасына сырттай ғашық болып жүре береміз ғой. Хадиша, паспорттағы жасыңнын, қанша екенін білмеймін, бірақ қазақ өнері үшін сен қашан да жиырма бестесің, сондықтан да саған небір жайсаң жігіт өмірбойы ғашық, соның бірі мына отырған Байғали. Мен сіздерді қазақ театрының картаймайтын махаббатының бейнесіндей көремін, ұзағынан әрі берекелі болсын мереке.

	Зекең жақындап келіп Хадишаның бетінен сүйді, Байғалидың қолын қысты, Әминаға бір-екі ауыз комплимент айтты.

	– Хадиша апа, біздің замандастарымыздың сексен жылдығы дегеннің қандай болатынын елестете алмаймын, сондықтан осы кездесуді аяқтағым келмей тұр. Дегенмен, шай суып кетті деген хабар келді, соған қарағанда ендігі кезекті өзіңізге беремін.

	Әзіл-шынын араластырып, еркін де ерке әрі орнын тауып сөйлейтін шәкіртіне Хадиша разы. Ана бір жылдары біреулердің әсерімен амандасып қана қоятын дәрежеге дейін жетіп, кәдімгідей салқындық танытқанда іштей өкпелеп жүрді. Былайша көп шәкірттің бірі болғанмен, Әшірбектің жазуға бейімі барын білген соң, ұстаздыққа тартқан, табандап кеңес берген өзі еді және біраз жыл қасына алып, өз білгенін үйретті, қауымға танылуына ықпал етті. Өзі де алғыр, шетін шығарған ойынды да, сөзіңді де іліп әкететін сезімтал және принципті мәселеде өзін де, пікірін де қорғай алатын адал, өзіне өзі сенімді. Ұстазға бұл ең керекті қасиет. Шын ықыластарымен өнерді құрметтеп отырған қауымға, өзінің бұрын бірнеше жыл бұрын ойнаған рольдерін ұмытпай жүрген көрермендеріне деген алғысын айтқысы келіп толғанып отырған. Жақсылы-жаманды 60 жыл бойы сахнада жүр. Бұл келгелі де театрда бірнеше ұрпақ ауысты. Өзінен бұрынғылармен қатар жүріп, сахнада партнер болып, алдыңғылардың тәрбиесін, сенімін көрсе, өзінен кейінгілерге өз білгенін үйретіп алғысын алды. Соның бәрі де осы халқының алдында, өнердің қадірін түсінетін және іздеп жүретін көрермендерінің ілтипатының арқасында. Бір кездері бірнеше жыл қатарынан айтарлықтай жұмысы болмай жүргенде де театр маңайындағы жекелеген адамдарға өкпелегенмен, жалпы қауымға ризалығы, шәкірттерінің өзіне деген ықыласы аздырмай алып қалған. Негізінде Хадиша өнер жолына біржолата түскеннен бастап тіршілікке керекті қаражат жағынан анау айтқандай тапшылық көрген жоқ. Елдің жағдайына қарай, өзінің тиесілі табысын тауып, ел қатарлы тұрмыс кешті. Өзі де қанағатшыл болатын, қалай да ананың кигенін кие қойсам, мынаның алғанын ала қойсам, жұртта бары менде де болса деген ашкөздігі жоқ. Оның үстіне өзі тәрбиесін көрген ұстаздарының бойынан ондай қасиет көрген жоқ, өмірде шын мәніндегі тәрбиешілері, өмірде де, өнерде де еліктегісі келіп ұқсауға тырысқан адамдары солар болатын. Ирина Всеволодовна атақты Мейерхольдтің қызы, дүние дегеннің қандайын да көрген адам, өзі текті, өзі білімді. Бірақ соның дүниеге пәлен дей мән беріп, оған қажетті нәрседей назар салғаны есінде жоқ. Күйеуі Меркурьев екеуі де көзқарастары барлық мәселеде жарасқан, пікірлері үндес, тіршіліктің мәнін рухани байлық деп түсінетін. Бір жақсы кітап сатып алса немесе музыка тыңдаса соны курсқа келіп әңгімелеп, талдап, жоғары талғам, үздік шығарма, шығармашылық жайлы сабақ өткізетін. Бірақ солардың өмірінде жиһаз жайлы немесе дәмді тамақ жайлы, не бір үйдегі жайлылық турасында сөз қозғағаны есінде жоқ. Жалпы не ішіп, не кию, қандай үстелде жазып, қайда ұйықтау дегеннің олар үшін ешқандай маңызы болмайтын. Қандай рольді қай деңгейде шығару, театр репертуары мен артистердің өсуі, студенттерінің болашағы деген мәселелер оларды көп толғандыратын. Дәл сондай болмасам да ұқсасам деген Хадишаның тіршілік көзқарасы солай қалыптасты. Адамның жанын түсінуге, адамдармен сыйласуға, қолынан келгенше өзгеге көмектесуге бейім тұрды. Сондықтан өзіне де сондай қарым-қатынасты тілейтін. Айқайлап айтпаса да іштей қадірін білмеген замандастарына өкпелеген, өзіне арнайы жазылғандай рольдерді басқаларға берген режиссерларға ренжіген, дұрыс ниетін әдейі бұрысқа шығарған әріптестеріне көңілі қалған кездері болды. Соның бәрінде сүйеу болған, жақсылықтан үміт үздірмеген осы отырған жұрттың ниеті, жан-жақта жүрген шәкірттерінің ықыласы, үйде Байғалидың демеуі мен махаббаты болатын. Соларды айтып, алғысын білдірейін деп ойлап отырған. Бірақ өзі соншалықты тебіреніп, ойдағыдай жеткізе алмаспын деп, ол ойынан қайтып қалды.

	– Айтайын дегенім көп еді, – деп бастады Хадиша, – бірақ қазір мен Әшірбектен кейін сөйлеуге да батылым бара бермейді, өйткені сонша шебер, барлық жайды айтып береді. Ал Зекең мен Қалтайдан кейін сөйлеу тіпті артық деп ойлап тұрмын, бұлардың жаңағыдай сөзінен кейін мені тыңдамай кетіп қаларсыз. Сондықтан сіздердің маған деген құрметтеріңе ризалығымды білдіріп, биыл Мұхаңның 100 жылдығына орай Москва мен Ленинградқа барғанда (мен өзім үйреніп қалған әдетіммен бұрынғыша атаймын, Санкт-Петербург деуге әлі үйрене алмай келемін) оқыған, Мұхаңның өзі де талай рет тыңдаған «Татьянаның хатын» орыс тілінде оқып берейін. Өйткені, бұл әуелден-ақ орысша оқылған, олар соған таңдай қағып тыңдаған.

	Хадиша иығындағы шәлісін көтеріңкіреп қаусыра жамылып, отырған жұрттың үстінен асыра, әлдеқайдағы алыстарға көз жібере бір сәт үнсіз тұрып қалды. Жалпы театр заңдылығында орынсыз пауза артиске бедел әпермейді, бірақ паузаны ұстай алған өнерпаз қанша созса, сонша ұтады.

	Қазақ театрында паузаны Хадишадай ұстай алатын артис аз, мүмкін Нұрмұхан Жантурин ғана теңесе алар. Хадишаның Катаринаның соңғы монологындағы, Мехменебанудың Фархадпен соңғы кездесуіндегі, Сәуленің Жараспен, Сырдақпен кездесулеріндегі паузаларына жұрттың демі жетпей қалатын. Бұл да қазақ театрындағы зерттеуді қажет ететін арнайы тақырып.

	Қазір де көзін алысқа қадаған Хадиша, Татьянамен ойша сырласып кетті ме, Онегинді кінәлап тұр ма, болмаса қай ғасырда да, қай қоғамда да жолы жіңішке, тағдыры беймәлім қыздарды аяп тұр ма, әйтеуір үнсіз. Манадан бері әзілі жарасымды, үлкендердің өзі баладай мәз бола көңілді әңгімелермен қарық қылған қауым, әуелі дыбырлап отыр еді, бірте-бірте өздері де байқамай тынышталып, енді не болар екен дегендей актрисаның аузын бағып қалыпты.

	Бір кезде Хадишаның иығы сәл-пәл діріл қағып, еріндері жыбырлап «... хатты» бастап кетті. Ғашықтыққа шыдай алмай, салтты бұзып, бірінші болып жігітке өзі хат жазып отырған жас қыздың жан толғанысы, ұятқа сезімі ерік бермей, онысына тіпті қиналып отырған нәзік сезімнің сыртқа шығуы ерекше бір дірілмен, сеніммен әрі үреймен, жетержетпесі мәлімсіз арманмен айтылады. Осыны айтып тұрған сексенге келген актриса емес, Татьянаның өзі, болмаса көзін тіпті болмаса өзін көрген сырласы, өзі де ғашық, ғашықтың сырын білетін жан...

	Жұрт сілтідей тынып қалған. Жастар жағы аузын ашып бір-біріне қарап «Сен не түсіндің?» дегендей үнсіз сұрайды. Кенет Әмина «Тура баяғыдай, баяғыдай оқыды, Байғали айтшы, баяғыда, Көркем театрда да осылай оқып еді ғой» деп қуана Байғалидың қолын алды. Сосын барып Хадишаны құшақтап, бетінен сүйді. Сонда ғана зал дүркірете қол соғып жіберді. Музейдің шағын залының қабырғалары жарылардай, терезе перделері желпілдеп кетті. «Хадиша апа, Хадиша апа!» деген Досхан толқығанын жасыра алмай, басқа сөз де таба алмай, ұстазының алдына тізерлей отырып, қолын алып тәу етті. Әзіл-шыны аралас, мерейтой ауанымен кейбір сөздерін асыра айтқанын өздері де біліп отырған ақсақалдар – Қалтай Мұхамеджанов пен Зейнолла Қабдолов та жаңа көргендей таңқала, тіпті біртүрлі жаңалық ашқандай немесе бұрын көрмеген ғажайыпқа кез болғандай ерекше құрметпен назар тоқтатып қалыпты. «Сахнаның құдіреті, падишасы деген осылай болар» деді Қалағаң таяғын тоқылдатып, сахнаның дәл алдына келіп. Қазақ театры сенімен мақтануы керек.». Соншалықты құдіретті өнерге, оған қол соғып қуанған көңілге мына зал тарлық еткендей. Сахнада қатар отырғандардың бәрі келіп, қолын алып, иіліп құттықтап жатыр. «Потрясение деген осы!» деді Зейнолла Қабдолов сахнаның алдыңғы жағына шығыңқырап, халыққа қарап. – Жүз рет естігеннен бір рет көрген артық, бүгін сіздер Хадиша Бөккева деген ұлы актрисаны өз көздеріңізбен көрдіңіздер, бұған көп адам жетпей жүр».

	Екілене қол соққан қауымға, шын жанашырлықпен қуанған қатарластарына, өзі үшін мақтанысқан шәкірттеріне қарап, алла берген өнеріне және осындай нәзік те ұлы шығарма жазған Мұхаңа іштей алғысын жаудырған Актриса сахнада қозғалыссыз әлі тұр...

	* * *

	– Баруға да, қайтуға да самолетке берді билетті, билет шынында да қымбат екен, сонда самолетпен кім ұшады, жұрттың көбі күнін әрең көріп жүр.

	– Әлгі книжкаңнан пайда болды ма?

	– Иә, маған екі жаққа да тегін берді, өмірде бір пайдаланбаған екенсіз деп. Бір сыпайы адам екен, кассада отырған. «Ағай, елу жылдан бері бір рет льготпен алмаспыз ғой, жұрт деген бес процентке хақы болса, төбемізді ойып кете жаздайды» – деп күледі.

	«Льгот үшін соғысқан жоқпыз, айналайын, қазір тіпті қиын болып кеткесін көрсетіп жатырмын» десем, «ағай, Америкаға барсаңыз да тегін билет алуға хақыңыз бар, тек өзіме келіңіз, осы өміріміз сіздердің арқаңызда ғой» – деп қояды. Өзі жап-жас екен, үлкендерді сыйлай білгеніне қуанып қалдым. Дегенмен өміріміз босқа өтпеген екен.

	Аяқ киімін шешіп болғанша бүкіл әңгімесін айтып бітірген Байғали соғыс ардагері деген кітапшасын, алған билетін, тағы біраз қағаздарды алдынан шыққан Хадишаға ұстата берді. Табиғатында көп сөйлемейтін Байғалидың шын ризалығын сезе қойды. Сол сәтте телефон шылдыр ете қалды. Қасында тұрған Байғали алды да: «Иә, сәлеметсіз бе, қазір, Жанка, сені шақырады, телевидениеден», – деп дауыстады.

	– Бөкеева тыңдап тұр, ә, иә, иә, қырық жылдай болып қалды, кімдерді таптыңыз, е, ол кісі міндетті түрде болу керек, жақсы келемін, сағат нешеде, жарайды келістік.

	– Телевидение «Қазақфильмнің» шығармаларынан ретроспективный показ ұйымдастырмақшы екен. Соған «Наш милый докторға» түскендерді іздеп жатыр екен.

	– Қашанға шақырып жатыр?

	– Ертеңге. Сендер қашан жүресіңдер?

	– Театр ертең поезбен кете береді. Мен екі күннен кейін ұшамын. Шынында өмірімде тегін бірдеңе алғаным. Қызық біртүрлі, еліңе кеткен еңбектің қайтуы ма бұл...

	– Әлгі таңдаулы адамдардың қатарына қосылғаныңыз ғой, жолдас Досымжанов.

	Ас үйге қарай өте берген Хадиша әзілдеп барады. А-а, дей берген Байғалидың, бұның сөзіне енді ғана мән беріп күліп жібергенін, үстел үстіне тәрелкелерді қойып жатып естіп, өзі де жымиып қойды. Біраздан бері үйде жадыраңқы үн, күлкі естілгені еді...

	Бұлардың соншалықты махаббатына, еңбегіне қарамастан Мұраттың өмірі оқсамады. Бірнеше оқуды аяқсыз тастады, бірнеше әйел ауыстырды, өзінікі бар, өзгенікі бар бірнеше бала қалды артында, ақыры бұл дүниеден мәңгілікке көшіп тынды. Көп арман, өкініш қалдырып кетті балапан.

	Бала, балапан, өміріңнің жалғасы ұрпақ, өзіңнің артында қалар, орныңды жоқтар ұрпағың. Осы ұзақ өмірлерінде бұларға бұйырмаған бір қуаныш осы. Жоқ, мүлде бұйырмады деуге де болмайды. Мұрат бала кезінде қандай сүйкімді еді, жігіт кезінде қандай еді? Еркелігі болған, Байғали мен Хадишаның жалғыз баласы ерке болмағанда қалай? Кім баласын жаман болсын дейді, кім баласын еркелетпейді? Мұрат ерке болғанмен есті тентек болатын. Оған Хадишаның иманы кәміл. Әскер қатарында жүргенде жазған хаттары әлі есінде. «Мама, сенің ұрысқаның дұрыс екен, мені адам болсын деп ұрсады екенсің ғой, соны енді біліп жүрмін. Жоқ, сен уайымдама, әскер деген қатал болғанмен әділ, үйреніп қалдым, әрине, үйдегідей қалағаныңша ұйықтап, сабаққа барсаң барып, бармасаң қоя салуға болмайды. Бірақ оған үйрену қиын емес екен. Тіпті кейде тәртіп деген дұрыс па деп қалам. «Атақты артистердің баласы, астанада өскен сен не білесің өмірден» деп жігіттер мазақтағанда, сендер неге қаталырақ болмадыңдар деп өкпелеп аламын. Бірақ сендер қатал бола алмайсыңдар ғой.

	«Муратик, айналайын, мұның мәдениетсіздік қой, ұят қой бұлай сөйлегенің, енді айтпа мұндайды» деген даусыңды кейде түсімде естимін. Оянып, күліп аламын. Ой, мама, сен біздің өз арамызда қалай сөйлейтінімізді тіпті білмейсің ғой. Жарайды, жарайды, шошыма. Әдейі сені қайтер екен деп жазып отырмын. Сені сондай сағындым, мама. Осыдан барған соң оқуымды аяқтаймын, енді мен жөнінде ешқандай жаман сөз естімейтін боласыңдар. Менікі ақымақтық екен, «Досымжанов» деген фамилияны алып жүрудің өзі үлкен міндет екен, командир солай деді. Біздің бастықтардың арасында папамды театрдан тыңдағандары бар екен, айтқанда ауыздарының суы құрыды. Маған даусың бар ма деп сұрады, ой күлгенім-ай, құлағымды аю басып кеткен дедім. Шынында да, сендерден туып неге менде дауыс жоқ, тіпті үйде айтқандай болса да...»

	Хадишаның жүрегі шымыр ете түсті. Сол хаттарды алған кезде оқығанда да, қазір есіне алған кезде де жүрегі осылай шымырлайды. Өйткені бітеу жара сыздайды. «Сен бізден туған жоқсың» деп айта алмайды, Мұратты тумаған деуге қимайды. Баласының қуанғанда қара көздері ұшқын шашып, жүгіріп келіп құшақтай алып, кіп-кішкентай қолдарымен мойнынан қысып тұрып бетінен сүйетін кездегі, ренжігенде ештеңеге селт етпей, төсегінің бұрышына екі қолымен тізесін құшақтап отырып алатын кездегі кейпі көз алдына келеді. Мұрат ақкөңіл, жаны таза ашық болып өсті. Не істесе де бар жанымен түсіп кететін. Біреу өзіне жамандық ойлап тұр-ау, өзін әдейі арандатады-ау деген ой болмайтын онда. Әлде сол тым адалдығы, ақкөңілдігі дұрыс болмады ма? Әлде тек қана жақсы көріп, мына өмірге бейімдеп тәрбиелей алмадық па? Осындайда ылғи Тілектестің сөзі есіне түседі. «Хадиша апа, балама адал бол дегенде, сол адалдық үшін қалай күресуді үйретпеппін. Адал бол деген сөз өмірде арамдықтың да бар екенін дәлелдейді ғой, соны қалай ескермегенмін!» деп жылағанда, қалай жұбатарын білмей жаны шырқыраған. Оған қоса өзінің де көп күдігі есіне түсіп, жанын қоярға жер таппайды. Шіркін-ай, қалай еткенде дұрыс болатынын білсе адам байғұс бәрін де орын орынына қоймай ма? Ылғи өтіп кеткен соң білдіретін өмірдің заңы шығар. Қандай қатал заң.

	Мұрат үйленгенде Байғали қандай қуанды?! Өзі ше? Аналық сезімін түйсініп үлгерместен айырылып қалған үлкен ұлының, тіршіліктің ғайыптан пайда болатыны сияқты ғайыптан түсіп қалғанда ғана балалы болуы мүмкін екендігін білдірген екінші баласының, шын түсіністікпен, сыйластықпен келген үлкен махаббаттың жемісі боларлық үшінші баласының өтеуіне келген қуаныш сияқты көрген. Әсіресе, үшінші баласы өкініш. Бірнеше күн репетицияда іші ауырған сияқты болып мазасы кетіп жүрді. Бірақ пәлендей мән бермеген. Көрініп тұрған себебі болмаған соң, билегендікі шығар, шаршағандікі шығар деп елемеді. Содан бір күні спектакльді, «Қобыланды» еді, әрең ойнап, үйге әрең жетті. Көшеде құлап қаламын ба, деген ой бүкіл жігерін, күшін жинап жеткізді әйтеуір. Мұның түрін көріп шошып кеткен Байғали дереу «жедел жәрдем» шақырды. Ауруханаға келгенде есі кіресілішығасылы еді...

	...Оянып, көзін ашқанда тып-тыныш, тап-таза палатада жатқанын аңғарды. Мұнда неғып жатырмын деп есіне түсіріп еді... Спектакль... іші ауырған... басы айналып, аспан жерге түсіп бара жатты... Қаптаған дәрігерлер... «Не іштіңіз? Ештеңе. Бұрын мұндай басыңыз айналушы ма еді? Есімде жоқ. Екіқабат емессіз бе? Жоқ. Білмеймін...» Хадишаның екі қолы бірдей автоматты түрде қарнының үстіне барды. Ақжайманың сыртынан ішін сипап көрді. Жүрегі зырқ ете түсті. Біртүрлі ортайып қалған сияқты. Осы жасқа келгенше неғылған надандық, қалай білмеген... Хадиша жаны ауырғаннан, өкініштен ыңырсып, басын бұра беріп еді, терезеден сыртқа қарап тұрған Байғалиды көрді. Мұның даусына селк етіп, жалт қарағанда көздері жылт ете қалды.

	Жасырып үлгермеді, жылап тұр екен. «Ояндың ба?» деп екпіндей адамдап келіп, Хадишаның ернінен сүйді. Шын ықыласымен, бүкіл ауруын ұмыттырып жіберейін дегендей құштарлана сүйді.

	– Кешір, Бабка, білмедім.

	Хадиша күйеуінің басын кеудесіне баса құшақтай алды. Жылауға көзінен жас шықпады. Құдайдың қүдіретінде, Хадиша кәдімгі қатындарша жылай алмайды. Іші-бауыры езіліп тұрса да сыртына шықпайды. Мүмкін, сырын білмейтін жұрттың бұны қатал дейтіні сондықтан шығар. Жылағанын көрсетпейін деп тырыспайды да, бірақ әлдебір күш көз жасы деп аталатын сұйықтың кендірін кесіп тастағандай, іші өртеніп, жүрегі айғайлап, бүкіл сана-сезімі шыңғырып жатса да көзінен бір тамшы жас шықпайды. Әлдебір құдірет «бұдан да бетер қайғықасіретің алдыңда, соған сақта көз жасыңды» дегендей, сірестіріп тастайды.

	– Сен білгенде де ештеңе істей алмайды екенсің. – Байғалидың даусы сыбырлағандай ақырын шықты. Неге ештеңе істей...

	– Ә, ояндыңыз ба? Қалай ұйықтадыңыз? Жақсы, жақсы. Палатаға кірген дәрігер сөйлей келді. Бұлардың күйін байқап, өз-өздеріне келіп алсын дегендей, әдейі сөйлеп келе жатқан сияқты. Жақындай беріп сағатына қарады.

	– Оянған уақытыңыз дұрыс, организмнің күші жетерлік, жағдайыңыз әлі-ақ түзеліп кетеді. Кәне?

	Дәрігер Хадишаның тамырын ұстады, сағатқа қарап тұрып санай бастады.

	– Тамаша, өте жақсы. Айттым ғой, әлі-ақ түзеліп кетесіз. Хадишаның білгісі келіп жатқаны түзеліп кеткені емес, басқа нәрсе. Бірақ дәрігер сөз берер емес. Әлде әдейі...

	– Сіздерге көп-көп рахмет. Менің сұрайын дегенім...

	– Оған қам жемеңіз, әлі басыңыз айналады, бір-ер күннен кейін қояды онысын.

	Несін қояды бір-ер күннен кейін, осының өзі ішіп алған емес пе екен? Менің сұрайын дегенімді айтқызбады ғой. Хадиша дәрігерге күдікпен қарады. Ішіп алды деуге келмейді, жүріс-тұрысы біртүрлі шаршаған адам сияқты, бірақ сенімді қимылдайды. Барлық орта жастардағы дәрігерлер сияқты сәл тола бастаған денесін икемді ұстайды екен, жүзі ашық, көзіне қарасаң ерекше сенгің келеді. Мұны Хадиша санамен емес, түйсікпен сезді.

	– Ал сіз енді үйге қайтып, демалсаңыз да болады. Әйеліңіз енді оңалады. Әрине, әлі біраз уақыт жиі көрісіп тұрамыз, сорпа тасып, шай тасып дегендей... Дегенмен енді қайтыңыз, уақыт кестесіне қарап түс қайта келесіз ғой.

	Дәрігер соншалықты сыпайы сөйлегенмен, үнінде қарсыласуға болмайтын ықпал бар еді. Соны сезген Хадиша да «Иә, үйге барып дем ал» деп қостап қойды. Байғали амалсыздан шығып кетті. Ол кеткен соң дәрігер Хадишаның қасына анадай жерде тұрған орындықты әкеліп қойды да, жайғасып отырды. Тағы да қолын алып, тамырын тыңдады.

	– Ал, қымбаттым, хал қалай?

	– Жаман емес. Жаңа өзіңіз айттыңыз ғой, организм күшті, бәрі дұрыс деп.

	– Әрине, әрине. Солайын солай. Бірақ өзіңіздің көңіл күйіңіз, сезінуіңіз қалай?

	– Білмеймін. Қозғалып кетсем бүкіл денем ауырады, біртүрлі сал болып қалған сияқты.

	– Жо-жоқ, қозғалмай тұра тұрасыз. Актрисасыз ғой, биді де қоя тұрасыз. Е-е, қымбаттым, білмей қалдың, ә?..

	Кенет дәрігер орағытпай тура айтқан дұрыс деген шешімге келгендей сұрақты оқыс қойды. Осыншама көп әңгіменің соңында бір мән барын сезген Хадиша да әлде неге үрейленіп жатыр еді, сұрақты естігенде абыржып қалды. Отыздан асқан әйелдің екіқабат болғанын білмей қалдым дегені сенімсіз сияқты.

	– Иә, білмей қалдым. Тіпті қазір де шамалай алмай жатырмын. Айтыңызшы, енді...

	– Білуің қиындау еді. 11-12 аптаның төңірегінде. Мәселе баланың жатырдың сыртына біткенінде болып тұр ғой...

	– Сыртына! Ол қалай?

	Хадиша дәрігердің сөзінің соңын күтпей, жұлып алғандай тіпті басын да жастықтан әнтек кетеріп алып, оның бетіне бағжиып қарап қалды. Дәрігер оның жайын түсінгендей немесе аңқаулығына танқалғандай қасын керіп қойды, көзінің құйрығы ғана күлімдегендей болды.

	– Е, қымбаттым, табиғатта сондай құбылыстар болады енді.

	Ол ылғи адамның ойындағыдай шыға бермейді.

	Өзінің шарасыздығынан ба, әлде аңқаулығына ұялды ма, Хадиша жастыққа қойған басын әрі қарай бұрып әкетті. Бірақ уақыт екеуі де үнсіз қалды. Тіпті палатаның сыртындағы дыбыстар да естілмей қалғандай. Әлде басы шыңылдап кеткен Хадишаның өзі ештеңе естімей қалды ма...

	– Енді қашан... Айтыңызшы, енді балам бола ма? Өзінің ойынан соншалықты қорқып жатса да, не болса да бір-ақ көрейін дегендей, ең қатты мазалаған мәселені айтып салды. Оның қатқылдау шыққан даусынан дәрігер де жағдайын бірден түсінді.

	– Не болса да анық білгіңіз келеді ғой?

	– Иә.

	– Қазір сіз әлсізсіз, психологиялық жағынан да онша...

	– Кешіріңіз, мен терезеден секіріп кете қоймаспын, не болса шынын қазір айтыңыз.

	– Шынын айтсам, кесіп айтуға менің де хақым жоқ, бірақ болмауы мүмкін. Әрине, үміт бар, дегенмен анық сендіре алмаймын.

	– Бала болмауы мүмкін екенін күйеуім біле ме?

	– Біледі. Болып жатса құба-құп, әйтпесе мұндайды дәрігердің аузынан естіген жеңілірек болады, оны өз тәжірибемнен білемін.

	Кенет дәрігердің жүзі жылынып кетті.

	– Білесіз бе, күйеуіңіз сізді өте қатты сүйеді екен, бұл жағынан бақытты әйелсіз, қызығуға болады.

	Хадишаның бойынан ыстық толқын жүгіріп өткендей болды.

	– Оны қайдан білдіңіз?

	– Е, қымбаттым, мен дәрігермін, оның үстіне еркекпін және ондай сүйіспеншілікті көріп тұрып сезбеу мүмкін емес.

	Хадиша ешкімге айтпаған құпиясын біреу біліп қойғандай қызарып кетті. Оның бетіне қарап отырған дәрігер жымиып қойды.

	– Ал, қымбаттым, ең қиын мәселеден өттік. Сіз болып, біз болып, махаббат болып, мүмкін, табиғаттың бермесін тартып алармыз, аса үміттенбегенмен күдер үзбейік. Енді демалыңыз.

	Ол орнынан тұрып, орындықты бағана алған жеріне апарып қойды. «Енді көп сөйлеуге рұқсат жоқ дегені ғой?» деп ұқты Хадиша. Сөйлеуге өзінің де зауқы жоқ еді. Палатаның аппақ қабырғаларына қарап ойға кетті. Тұңғыш баласы тірі болғанда қазір жігіт болып қалатын еді. Қазір де қартайып тұрған жоқ, дені де сау, баланы бағып-қағатын жағдайы да бар, жауапкершілігі де бар. Тұңғышын көтергенде, көтергенде емес-ау, туғанда да пәлендей жақсы көрген, жек көргендей ештеңе сезген жоқ. Тіпті сол марқұм (ендігі марқұм шығар, себебі қаншама жылдан бері бір көрінген жоқ әрі ешқандай хабары білінбейді) күйеуімен қалай танысқаны да есінде жоқ, бірақ көнбесең өлтірем деп қорқытқаны есінде және Ленинградта мен бұл кісінің күйеуімін дейтіні есінде, бұнда үн жоқ. Сірә, қорқатын болар. Бірақ оның ұрып-соққаны есінде жоқ, соған қарағанда түсінбегендіктен қорқатын болу керек. Бала туған соң тіпті үндемейтін болды, сабағы бар, баласы бар, ұйқысы қанбайды, өзі шаршайды, бала байғұс жылайды, оның қарны ашып жылай ма, әлде бір жері ауырып жылай ма, онысын да білмейді. Сүті көп болатын, сәл қимылдаса көйлегінің сыртына шыпшып шығып кететін, содан ұялып омырауы кеңірек көйлек киюге тырысатын. Сөйтіп жүргенде каникул болып, бұлар баланы Казталовкаға, мамасына алып барды. Үлкен кісілердің қолы бөлек пе, әлде басқа себебі бар ма, әйтеуір мамасына келген соң баланың іші де тиылды, түсініксіз жылауын да қойды. Мамасы оны емшектен айырып, ешкінің сүтін берді ме, әйтеуір бұлар каникулда болған бір-екі айдың төңірегінде балаға кәдімгідей шыр бітіп, қолға ұстап, бетіне қарауға жарап қалды. «Оқуыңды бітіргенше бағып берейін» деді мамасы. Сол каникулдан келген соң, түсініксіз қорқынышты күйеуіне жақындамай қойды. Ол біразға дейін келіп жүріп еді, ақыры мұның көнбейтінін де білді ме, әлде басқа себебі болды ма, әйтеуір кенет жоқ болып кетті. Оған қиналған бұл да жоқ, қайта еркіндігін сезініп, оқуға бар құлшыныспен кірісті. Біреулерге жаздырған мамасының сирек келетін хаттарынан баласының аман-есен өсіп жатқанын біліп жүрді, бірақ соншалықты мән бермейтін. Кейін байғұс бала «шетінеп кетті» деген хабар алғанда да онша қайғыра қоймады. Жалпы кез келген қазаны естігенде адамның көңіл күйі түсіп, басылып қалады ғой. Бұл да солай бірнеше күн тұнжырап жүрді. Ауылда бірге болған кезде кәдімгідей оңалып қалған сәбиді елестетіп, кейін қандай болды екен деп ойлады. Бірақ өскен баласын елестете алмады. Соған ыза болғандай омырауы сыздап кеткен. Тағы да сүт шығып кетті ме деп, алақанымен емшегінің ұшын баса қойды. Бірақ құрғақ екен, тек қайта-қайта сыздап басып басылды. Тұңғышы дегенде Хадишаның есіне осы бір оқиғалар ретімен түседі, бірақ соны санасы сағынбайды, тек толық оянып үлгермеген аналық түйсік солай түсініксіздеу хабар береді. «Әлде сол балаға мейірімі оянбаған соң өстіп жатыр ма...» Жоқ, мейірімі оянған, шырқырап жылаған бейшараны көкірегіне басып отырып, өзі бірге жылағысы келетін. Кейін бейітінің басына барғанда, айдалада ешкімге көрсетпей армансыз жылап алған. Тек баласын ойласа, сол кездегі келеңсіз тірлігі, түсініксіз күйеуі, тәжірибесіз жастығы, тіпті «неге, қалай?» деп сұрай алмайтын ұялшақтығы бірге есіне түсіп, ызасын келтіретін. Сонан да саналы түрде ойламауға тырысатын. Иә, санасы ойламағанмен, табиғи түйсік ылғи есіне салып тұратын. Енді міне, санасы да, сезімі де, жағдайы да жетіп тұрғанда балаң болмауы мүмкін дейді. Не деген әділетсіздік!..

	Сонан соң ғана Мұратты алуға шешім қабылдаған. Шынымен құдай кеңшілік етіп, өздерінде болып жатса да көптік етпейді, ал дәрігердің болжамы келіп, болмай қалса да бөтен емес, өз қандары. Мұрат... Мұратжан... көп үмітпен, сеніммен қарап еді болашағына. Өз ойларындағыдай болмаса да, Мұрат алып-ұшып жақсы көрген соң ештеңе деместен, өз дәрежесінде тойын жасап, келінді түсірді. Адам аласы ішінде деген, өздері жарасып тұрса болады ғой деген келіндері қилы-қилы мінез шығара бастады. Соның қалауымен өздері бөлек тұрды. Онымен де жетістіргені шамалы, не үйде, не түзде берекелі өмір болмады. Бір ғажабы, қалаған кезде Мұратты шақырып ала қояды, қаламаса сөйлеспей де, қатыспай да қояды, тіпті балаларын да жақындатпай қоятын, пәтшағар және ылғи Мұрат кінәлі болып шыға келеді. Ойпырмай, жап-жас болып соншама пәлені қайдан біледі десейші... Ақыры басын айналдырғаны сонша, Мұрат бұларға қарап сөйлейтінді шығарды. Өз баласын өздері танымайтындай болды. Бір қиыны кеткен нәрсені түзету қиын болады екен, осы елдің түкпір-түкпірінен қанша қазақтың баласын тәрбиелеп шығарып еді, өз баласын әлдебір көкбет қатындардың ықпалынан шығара алмай қойды. Ішкізді, жүргізді, әйтеуір арандатты. Сырттай біреуге ақыл айту да, билік айту да оңай. «Тас түскен жеріне ауыр» дегендей өз басына түскенге ештеңе істей алмайды екенсің, көнгеннен басқа амал жоқ. Ішіп алған кезде айтпағанды айтып, адам танымастай өзгерген баласының, есін жиғанда өздерінен ұялатынын, өзінікі жөн еместігін түйсінетінін Хадиша сезетін. Кішкентай бала емес, әжептеуір үлкен кісінің қипақтап қысылғанын көрудің өзі қиын екен. Оның жайын түсінетінін байқатпауға тырысты. Мұраттың ажалына себеп болған арақ қана емес, табиғаты мен тіршілігін үйлестіре алмауы ғой деп топшылайды. Ақыры сол сыр ашпаған қалпында бақиға кете барды...

	Байғали бірге кетер ме екен деп қорқып еді... Өзі де сөзшең емес еді, енді тіпті үндемейтін болды. Бір-бірін әуелденақ айтқызбай түсінетін, енді ымынан-ақ ішіндегісін танып тұратын болды. Бірақ үндемей күрсінетін, кейде оқыс жүрегінің тұсын ұстай алатын, кейде бір нүктеге қарап ұзақ уақыт қимылсыз отырып қалатын кездерін байқап, шошып жүрді. Айтса қашанғыдай: «Қойшы, Жанка, ештеңе жоқ» деп жолатпайды. «Биыл күн қатты ысып кетті, гастрольдің алдында шамалы уақыт ауруханаға жатып, аздап демалып алсаңшы» деп еді, «Мұраттың басын қарайтайық, сосын» деді. Шынында да, жарықтық биыл күн ерекше ысып кетті. Сонымен таласа жүріп Мұраттың басын қарайтты. Жұмысын бітіртіп, дұғасын оқытып болып, іргесін жаңа ғана бекітіп сылатқан бейіттің мандайыңдағы құлпытасқа салынған Мұраттың суретіне қарап, екеуі көрісіп тұрып жылады. Орындалмай қалған, айтылмай қалған, жете алмай қалған армандарын сол көз жасымен шығарды. Қаншама атақты, ақылды, білімді болсаң да, тағдырдың алдында шарасыз екендігін біліп жылады. Алдан үміт күтетін бақытты кездерінің өтіп кеткеніне қамығып жылады. Қанша жақсы көргендерімен тағдырын өзгерте алмағаны үшін Мұраттан кешірім сұрап жылады. Он екі мүшесі сау тұрып, өз тағдырына өзі ие бола алмаған Мұратқа өкпе-наз қылып жылады...

	Дәрігерлер де айтады сезімді тежемеу керек, айқайлап жылаған жеңілдік әкеледі деп, әйтеуір содан кейін Байғали тірлікке мойын бұрғандай болған. Театрдың гастролі жайлы, жөндеуі жайлы айтатын болды. Сол гастрольге барамын деп, жаңа костюм, туфли сатып алды. Енді міне, әзілге жауап бере бастады. Бұған да шүкір. Тірі адамның тірлігі деген осы да...

	...Ертеңгі шайдың орнын жинай салып, Хадиша шашындағы бигудиді алуға кірісті. Кешегі бояуым қалай болды екен деп, айнаға жақыннан қарап, өзі де сирей бастаған шашының арасын әр жерден ашып қарап еді, тегіс болған сияқты. Оған риза болғандай, сирек тісті ағаш тарақпен қопсыта тарап қойды да, колготкиін алып кие бастады.

	– Жанка, мен театрға кеттім.

	– Жақсы... Кеткені қалай...

	Колготкидің бір басын киіп, сирағына қарай көтере берді де, бірдеңе есіне түскендей, сыңараяқ қалпымен дәлізге шықты. Байғали шынымен кетіп қалыпты, есіктегі қоңырау теңселіп тұр.

	«Бұл неге мені сүймей кетті, ей» деп ойлады қайтадан бөлмеге кіріп бара жатып және кәдімгідей өкпелеп қалды. Өмірі сүйіспей үйден шыққаны есінде жоқ. Киініп болғанша бірнеше рет осы ой басына қайталап келе берді...

	Телевидение бұларды көшеде түсірмек екен, күн де ашық жарқырап тұр, жаздың нағыз қызған кезі, айналадағы жарқыраған қала тіршілігі де көңілді көтергендей. Юрий Померанцев қашанғысындай бұған көзілдірігін киіп қарап, одан алып қарап, біраз комплимент айтып, ризалығын білдіре біраз жақсы тілектерін қосып қойды. Байғалиға арнайы сәлем айт, бұрынғыдай жиі көре алмайтын болдық қой қазір деп, өкінішін де білдірді. Әркім өзінше болған берекесіздеу заманға басқалар да наразылығын білдіріп, ақыры бәріне де шүкір деп түйді. Әрқайсысы шамалы естелік айтып, журналист бірдеңелерді сұрап, аппаратураларын ана бұрыштан мына бұрышқа көшіріп, өз ойларындағыдай түсіріп болғанша түс болды. Әйтеуір содан Хадиша үйге келгенде түс ауып барады екен. Байғали әлі келмепті. Екіден қалмай келуші еді және бүгін пәлендей жұмыс та жоқ қой деп ойлады. Қазір келіп қалар, тамақты қамдай берейін деп, киім ауыстырып бола бергенде телефон шыр ете қалды.

	– Хадиша апай, үйдесіз бе? Біз қазір барамыз.

	Есмұхан екен. Бас жоқ, аяқ жоқ, осылай деді де, трубканы қоя салды. Оның бас-аяғын жоқтаған Хадиша да жоқ. «Е, пельмен жегісі келген ғой» деп ойлады. Жігіттердің анда-санда пельмен жегіміз келді деп келіп, әңгімелесіп отырып Байғалидың қымбат коньяктарын ішіп кететін әдеттері болатын. Оған өздері мәз, Бәкең де мәз, өнер де мәз құлағы шулағанға. Ал Хадиша апамның келесі пельменіне дейін, театрдың тағы бір келелі мәселесіне дейін деп тарасатын. Шамасы, Бәкеңмен әңгімелесіп, кішкене көңілін бөлейін деген ғой, деп ойлады. Сөйтіп мұздатқыштағы пельменді шығарып, қазанға су құйып отқа қойғанша, есіктің қоңырауы да естілді. «Қалай жылдам» деп ойлады ас үйден шыға беріп Хадиша. Дәліздің шамын жағып, есікті ашты. Есмұхан Обаев бас-тап Әшірбек, опера театрының директоры Қуаныш Оразғалиев қатарласа ішке кіре берді. Арттарында тағы біреулердің басы көрінеді. «Қош келдіңдер» деген Хадиша, әлі кіріп жатқан адамдарға жол берейін деп бір-екі қадам кейін шегінді. Сол кез-де «Айырылып қалдық, Хадиша апа, Байғали ағадан айырылып қалдық» деген Есмұханның даусын естіді. Естіді ме? Білмейді. Әйтеуір Есмұханның аузы жыбырлап тұрғаны көз алдында. Дүние дөңгеленіп жүре берді...

	– Хадиша апа, Хадиша апа!

	Әшірбектің даусы сияқты. Қарсы алдында тізіліп отырған адамдардың бәрін таниды, тек бірде-бірінің аты аузына түспей қойды. Біреуінің аузы жыбырлайды. Иә, аузы жыбырлайды, сол жыбырлаған ауыздан «Айырылып қалдық, Хадиша апа» дегенді естіген. Неге айырылып қалдық, кімнен айырылып қалдық, құдай-ау, осылай да адам естірте ме екен, есіктен кірер-кірместен лақ еткізіп. Адам сияқты тізе бүгіп, қазақшалап айтпай ма?! Кім айтса да, қалай айтса да, бұл хабарды қабылдай алмайтынын Хадиша бұл сәтте аңғармады. Бабка... Жоқ, мүмкін емес, сенбейді... сенбейді, таңертең ғана аман-сау кетіп еді ғой үйден. Сүйіспей кеткен... Хадишаның басы ың-дың. Ой ма, шу ма, әйтеуір бір мағынасыз ызың кезіп жүргендей ішін. Бірдеңелерді сұрап анықтағысы келеді, бірақ тілі сөйлеуге келмейді, біртүрлі сіресіп қозғалмайтын сияқты. Аяқ-қолым да осылай қозғалмай ма екен... Жайлап аяғын қозғап көрді...

	– Мен шай қояйын...

	«Шайыңыз не?» дей жаздап Әшірбек тілін тістей қойды.

	«Қазір реті болмас!» деді сонан соң салмақпен. «Ә, реті жоқ па?». Бұл сөзді айтты ма, әлде тек миында өтті ме, білмейді. Тағы бір топ адам кіріп келеді. Кіріп келді де, әйел-еркегі аралас жапатармағай бас салды. «Хадиша апа, Хадиша апаа-а!» Өз театрынан келген шәкірттері, әріптестері, замандастары... Кімді кім жұбатып жатырғанын құдай біледі. Әйтеуір осылардың бәрі шынымен Байғалидың қазасын естіртуге келіп отырғандарын Хадиша анық түсінді. Түсінді! Түсінгені сенгені ғой... Жоқ, түсінбей-ақ қойғаны дұрыс онда. Байғали өмірінде ауырған емес, рас соғыста жаралы болған, одан бері не заман, тек соңғы кезде, Мұраттан кейін жүрегін ұстай беретін. Мыналар да қоймайды. Театрға барыпты, сондағылардың бәрімен тіпті гараждың күзетшісіне дейін көріп, бәрімен амандасыпты, бәрімен бір-екі ауыз сөйлесіпті. Поезбен кететіндерді кім бастап кеткенін сұрапты. Сонан шығып келе жатқанда... тура театрдың есігінен екі-үш аттай бергенде... Байқап қалған вахтер де, сыртта жүрген жұмысшы да қатар жүгіріп келіп ұстай алыпты.

	Бірақ бұлардың сөзіне жауап болмапты. «Қолымен бірдеңені көрсеткендей болды, бірақ мен түсінбедім» депті вахтер...

	– Төс қалтасында дәрісі жүруші еді, сол болар. Біреудің сөзі сияқты естілді, болмаса біреу алыстан сыбырлап, бұл қайталағандай болып естілді.

	– Хадиша апай, жігіттер енді шаруаға кіріссін, біз де жұмыс жаққа соғып шығайық.

	Тағы да Есмұхан. Тағы біреулер сол ыңғайда қосарланып қойды. Хадиша басын изеді. Кететіндер бір-бірлеп мұның қолын алып, есікке қарай жылжи берді. Өң мен түстің ортасында, қол-аяғының қозғауға келетін-келмейтінін білмей бұл отыра берді...

	...Осы өмірінде қанша қайғыны, қанша өлімді көрді, тіпті кейбіреулер есінен де шығып кетіпті. Адамнан туған тірі адамның басына ақыры бір күн келетін бұл заңдылыққа дайын еместігін осы күндері сезді. Жоқ, өлімге емес, өзінің Байғалидың соңыда қалатынына дайын емес екен. Тіпті ешқашан ондай ой басына келмепті. Біріншіден, бұл Байғалидан бір-екі жас болса да үлкен, екіншіден, пәлен операциядан шыққан ішкі мүшесінің бір сауы жоқ, үшіншіден, ол ер адам, төртіншіден... Білмейді, әйтеуір Байғали кетіп, бұл қалуы мүмкін емес-ті. Бірақ соңғы екі-үш күнге қараса ақиқат мүлде басқаша болып шықты. Опера театрының көбі гастрольге кетіп қалған, өз театрының да біразы қалада жоқ. Алматы астана болмай қалғасын әкім-қаралар да онша көп емес. Бірақ ел елдігін көрсетті. Тұңғышбай, Досхан, Әшірәлі, Әшірбектер, олардың әйелдері ішкі-сыртқы шаруаны өздері біліп реттеп жатыр. Қандай жұмысын атқарушылар да шын ниетімен жүрген сияқты. Өмірде ешкімге болмасын демеген, ешкімнен ештеңені қызғанып көрмеген, ешқашан ешкімге салмағын салмаған, ешкімнің көңілін қалдырмаган, ештеңе сұрамаган, бүкіл болмысымен қазақ өнерінің тазалығын, биіктігін, тектілігін сақтап өткен қазақ өнерінің ханзадасы Байғали Досымжанов, айналасының бәрімен, туған театрмен аяғынан барып қоштасты да, бір сәтте періште боп мәңгілікке сапар шекті. Бәрімен қоштасты. Тек қана Хадишамен, өзінің Жанкасымен қоштаспай кетті. Қоштасса қимай қалатынын білді ме, әлде...

	«Өлмегенге уақыт өтеді». Халық қандай тауып айтады. Әрине өтеді уақыт. Біреу өледі, біреу туады, ал уақыт тоқтамайды, өмір де тоқтамайды. Бір күн тірлігің болса, екі күндік тіршілік істеуің керек. Енді Хадишаның жатпай-тұрмай ойлайтыны Байғалидың үйін тұрғызып, басын қарайту болды.

	Адамның қанша өмірі болса, көрмегені де сонша көп болады екен. Осы өмірінде Хадиша қаншама қайғыны, қаншама өлімді көрді. Тікелей өз басына қатыстысы бар, ағайын-туғандарына қатыстысы бар, дос-жаран, жекжатқа қатысы бар, әйтеуір бірталай қазаны, оның артында қалғанды, олардың бейітін тұрғызып, ескерткішін көтергенді көріп, аралас-құралас болғаны бар. Бірақ соның бәрі де тек қана өз басына түскендей болмайды екен. Тіпті Мұраттың қызметінде де бұл үй-ішілік қажеттерін – жұмыс істейтіндерге керекті тамақ дайындау немесе басқа қажеттерін әзірлеумен болды. Сыртқы жұмыстың бәрін Байғали өзі барып сөйлесіп, материал табу, таңдау, оны тасыту үшін жұмысшылармен өзі келіскен. Енді соның бәріне өзі жүруге тура келді. Обалы кәне, опера театрының директоры Қуаныштан бастап бүкіл шаруашылық жағынан хабары бар жігіттердің бәрі, Тұңғышбай мен Досханнан бастап өзінің шәкірттерінің бәрі: «Не керек, не іздейсіз, не істеу қажетін айтыңыз» деп елпілдеп-ақ жүрді. Осы қаладағы сондай шаруамен айналысатын ұжымның бәрімен хабарласып, қайсысында қандай материал, қандай үлгі, қандай шеберлер барын тауып, сөйлесіп те үлгерді. Бірақ айтылған келісімді жүзеге асырып, жұмыс біткенге дейін олардың қайсысы күзетіп жүрсін және бәрінің де жұмысы бар адамдар, әрі-беріден соң оларға менің не өткізіп қойғаным бар қайта-қайта мазалағандай деп ойлаған Хадиша. Жұмыстың барысын өзі бақылап жүрді. Бұл барған кезде ақ тер, көк тер болып жұмыс істеп жатады. Кешегіге қарағанда бүгін әжептеуір жылжып қалған сияқты болып көрінеді. Бұл бейіт басына апарған шай-сусынын рахметтерін жаудырып ішіп алады. Біраздан соң материал жетпейтін түрі бар, ақшасын берсеңіз өзіміз әкелейік деген әңгіме шықты.

	Әрине, береді. Тек жұмыс тоқтамаса болғаны. Келесі бір сондай әңгіменің үстінен Қуаныш шығып қалды (Қуаныш Оразғалиев, Абай атындағы опера және балет театрының директоры).

	– Хадиша апай, әлгі ақшаны неге беріп жатырсыз?

	– Материалға жетпейді деген соң...

	– Қанша бердіңіз?

	– Қойшы енді, қанша қажет болса сонша беремін ғой. Қуаныш қоя қоймады. Ақыры біліп алды, тіпті бұдан бұрынғысын да анықтап алды.

	– Хадиша апай, енді бір тиын бермеңіз, оларға материал артығымен түсірілген және бағасын өзім келіскенмін. Сіздің көңіл күйіңізді байқап, әдейі алдап жүр.

	– Қойшы, басқа-басқа, осындай шаруадан жеуге құдайдан қорықпай ма...

	– Ойбай-ау, Хадиша апай, қай заманда өмір сүріп отырғанымызды білмейсіз бе?! Обал-сауап дегенді қойған бұл жұрт. Бұлардың тек қана өз тілінде сөйлесу керек, сіздің қайғыңызды қайтсін... Бәкеңе жасаған қызметім болсын, осыған араласпаңызшы, тіпті шай-су апаруды да қойыңыз, оған да есептеп берілген.

	Шын жаны ашып тұрғаны байқап, Хадиша онымен көп сөзге бармады, келіскенін білдіріп басын изей салды. Бірақ күн ыстық қой деп сусынын тоқтатпады. Қуаныш сөзінде тұрып, жұмысты өзі қадағалап отырды және соңғы есептескенде Хадишаның артық төлегенін «одан да Бәкеңнің басқа жұмысына жұмсаңыз» деп, қайтарып берді.

	Үйін тұрғызып болғанша Байғалидың құлпытасы да дайын болып, оны да біржолата орнататын болды. Соған қуанып, мешітке барып құран оқытып, жеті шелпегін пісіріп, басқа да керекжарағын алып, біраз адаммен бейіт басына барған. Бұның көзіне ме, әлде...

	– Әшірәлі, мынау ай теріс қарап орнатылған ғой және үйінің бір қабырғасы қисайып кетіпті.

	Қатар келе жатқан Әшірәлі (Әшірәлі Кенжеев, Халық артисі Хадиша Бөкееваның шәкірті) назар салып қарап еді, шынында да ай теріс қарап тұр. Баяғыда бір мультфильм қарап отырып, бір ауылдасының: «Астапыралла, қаладағы киноның оқуын оқығандар айдың қалай туып, қалай толатынын білмей ме, әлде ауылдың надандарына осы да жарайды деп, ауылға шетке шыққан киноларыңды әкелесіңдер ме?!» деп ыза болғаны бар еді. Бейіттің қабырғасы да қисық екен және бұл ашық емес, кәдімгі үй сияқтандырып төбесін жаптырып салған соң, тіпті анық байқалып тұр. Сол қабырғаның қисықтығынан ба, әйтеуір қабірдің сол жағынан тіп-тік болып өсіп тұрған зәулім қарағаймен жарыстыра шығарылған ай қондырған ұстынның өзі қисық тұрған сияқты көрінеді. Әшірәлі ұстазының бетіне көз тастап еді, қынжылғаннан тіпті қабағы түсіп кеткен екен. Бейіт емес, тірі адамға салдырған үй оқсамай қалғандай қатты назаланып келеді.

	– Хадиша апай, қатты ренжімеңіз, түзетерміз қайтадан.

	– Бола ма екен?

	– Әрине. Тіпті солардың өзіне, ақысыз жөндетеміз.

	– Ақысын қойшы, беремін ғой. Өзінің жиғаны ғой, өзіне бұйырсын, тек соңғы мекені ойдағыдай шықпағанына ренжіп келемін. Олар өткендегі алғандарын қайтарып алғанға ерегесіп, қалған жерін қалай-солай істей салған ғой...

	– Ой, Хадиша апай, қайбір ерегіс дейсіз, сізге қайтарып бергенін басқа біреуден өндіріп алады, әншейін табылған жұмыспен күнелтіп жүрген шалағайлар ғой. Өзінің қолынан келетін іс істемеген соң осылай нәтижесі қисық-қыңыр болып шығады ғой. Маман болмаған соң, жалдауға арзанға келіседі.

	Бұл сөздің де жаны бар шығар деп ойлады Хадиша. Әйтеуір бүтін нәрсені бүлдіру оңай екен, өзі ес білгеннен бері қарай мызғымай-ақ келе жатқа елдің іргесі бір күнде сөгіліп жүре берді. Хадиша өмірінде саясатпен әуестенген де, оны түсінген де адам емес. Әйтеуір өзінің қызметіне адал, өнеріне сенімді болды. Сол еңбегін елі де елеп, үкімет атақ-дәрежесін берді, халық сый-құрметін көрсетті. Өз заманында не керек болса да, ақшасын төлеген соң, сапасының ойдағыдай болатынына сенімді болатын, тіпті осы қалай болар екен деген күдік келмейтін. Енді міне, кімге, не үшін ақша төлеп отырғаның белгісіз...

	Бірақ бірге келген басқа адамдар ештеңе байқамады, бейіттің ішіне қарап, айналасына қарап, риза болып жүр.

	– Хадиша апай, бір міндеттен құтылдыңыз, жақсы болыпты.

	– Орынның өзі сәтті табылған екен. Мына қарағайдың өзі қандай әдемі.

	– Марқұмның өзі де тыныш, үйлесімді нәрсені ғана таңдайтын еді ғой, тура өзінің мінезіңдей қарапайым да әдемі болыпты үйі.

	– Рахмет ниеттеріңе, рахмет. Әйтеуір қолымнан келгенінше өзінің еңбегіне сай болсын дедім.

	Адамдар қатар тұрған құлпытастардың жазуын оқып, таныстарына бір уыс топырақ салып, құдды қала аралағандай болып, Кеңсайдың басын қалаға айналдырған қорымды аралап кетті. Хадиша оңаша қалған соң, бейіттің ішіне кіріп, орнатқан топырағы мен балшығы кеуіп үлгірмеген құлпытастың бетін жұмсақ шүберекпен сүртті. Қабірдің аяқ жағына отырып, құлпытастың бетіндегі өзі жатқа білетін жазуды оқыды. Ең төмендегі «си бемоль» дегенге қадалып ойға кетті.

	«Бір міндеттен құтылдыңыз» деді маған. Міндеттен құтылайын деп емес, сенің соңғы мекенің жайлы болсын деп тырысып жүрмін ғой, Бабка. Жалпы мен сенің артыңда қаламын деп ешқашан ойламаған екем. Сен деген өмірі ауырмаған кісі едің. Мен болсам пәлен операциядан шықтым, өзің айтқандай ішімде бір сау мүшем жоқ, тек сыртым дүрдей. Есіңде ме, алдыңғы жылы бірде «Бабка, мен өлсем, сен басқа біреуге үйленесің бе?» деп сұрағанда «Иә» дегенің және оп-оңай айта салдың. «Қойшы, Жанка, қайдағыны айтпа...» дегендей өтірік болса да, алдаусыратып бірдеңелерді тізбектемей, «Иә» дей салдың. Мен де «жақсы бопты» деп шорт кестім. Бірақ ішімнен өкпелеп қалған едім. Ойпырмай, алдай салса несі кетеді екен, құтыла алмай жүргендей-ақ, әлде... Иә, күлсең күл, бірақ мен сені қызғанып қалдым. Сөйтсем, сен бұрын кететініңді білгендей-ақ, қиналмай айта салыпсың. Әлде, білдің бе? Жоқ, білген болсаң, жаңа спектакль қоямын деп дайындалмайсың ғой. Сенің тумбочкаңның үстіндегі кітаптарға, онда салынған белгілерге қарап, жаңа жұмысқа іштей дайындала бастағаныңды білдім. Мүмкін оған жеткенде, қазақ операсына тағы бір жарық жұлдызды алып келер ме едің...

	Білесің бе, сенің қазаңды газеттен көре салып, Нұржамалдың әкесі Пернебек келді. Ол саған арнап мынадай өлең шығарыпты.

	Марқұм, музыка, өнер қайраткері Байғали Досымжановқа арнау.

	Әттең тағдыр, тамаша режиссер, ұлағатты ұстаз, бірнеше әншілер, актерлер ұрпағын тәрбиелеген Байекең, Байғали Досымжанов өмірден өтті. Қатал өмір заңына қарсы тұрар пенденің нендей қауқары бар?! Топырағың торқа болсын, Байеке.



	Операда дара тұрған саңлағым,

	Шәкіртіңмен жалғанады арманың.

	Қазақ барда мәңгісің сен, Байеке,

	Мәңгісің сен, шаң тимесім, саңлағым.

	Өнердегі орны бөлек ірісің,

	Ау, Байеке, өлген жоқсың, тірісің.

	Жолдас болдың Серкеменен, Шәкенмен,

	Кәнекезсің, сахнаның гүлісің.

	Болжай білдің келе жаткан ғасырды,

	Танып алдың гауһар менен асылды.

	Күміс көмей Нұржамалдай шәкіртің

	Ән шырқап тұр, көтер қыран басыңды.

	Жалғасады Ұлы өнердің арнасы,

	Жақсы шәкірт ұстазының жалғасы.

	Өтіп кеттің арамыздан амал не!

	Өзің едің театрға қолбасы.

	Топырағың торқа болсын, Байаға,

	Иран бағын, жәннат төрін саяла.

	Бар пенденің барар жері топырақ

	Бұл адамзат тіршілікке тоя ма?

	Орны бөлек, орны толмас қазаның,

	Ұмытпайды сені мәңгі қазағың.

	Шырқап өттің жыр дастанын еліңнің,

	Тартып өттің ұлы өнердің азабын.

	Уа, Байеке, ұлағатты абызым,

	Орындалды ел алдында парызың.

	Шәкірттерің жеткізеді ғасырға

	Қалса егер өтелмеген қарызың.

	Қош бол енді ұлы кеуде киелі,

	Жаратылған қасиетті сүйегі.

	Озат тұлға, дүлдүл туған ұлым деп,

	Халқың сені ардақтайды, сүйеді.

	Сұм ажалға амал бар ма, не шара,

	Төлегенге ажал болған Қособа.

	Өзіңді іздеп күңіреніп тұр театр,

	Күңіреніп тұр үлкен шаңырақ, босаға.

	Арыс қаласы



	Өзі де мұғалім ғой, шәкірттер арқылы ұстаздың өмірі ұзаратынын жақсы айтыпты. Жалпы, адамгершілігіне, ілтипатына риза болып қалдым. Алматыға келген сайын Нұржамал мен Төлеген де (Байғали Досымжановтың шәкірті, әнші Нұржамал Үсенбаева мен оның күйеуі, композитор Төлеген Мұхамеджанов) ылғи келіп, жағдайымды сұрап кетеді. Соларына рахмет. Менің аштан өлмейтінімді, жалаңаш қалмайтынымды өзің де білесің. Тек көңіл ғой жалғызсырайтын.

	Соны түсінгендеріне рахмет айтамын. Шәкірттеріміз құдайға шүкір, Бабка, өнерлері де, адамгершілігі де, азаматтығы да жаман емес. Кім тәрбиелеген бұларды, деп ешкім айта қоймас. Бірақ бұның бәрін неге айтып отырмын саған, өзің де білесің ғой...»

	Манағы қорым аралап кеткендердің жақындаған дыбысы Хадишаның ойын бөліп жіберді. Әуелі жылағандай болып еді, бірақ біраз уақыт өткенін байқап, Хадиша бойын жиып, орнынан тұрды. Осылардың бәрі мені сыйлаған соң еріп келді ғой, әйтпесе әрқайсысының әртүрлі шаруасы толып жатыр. Адамның күні адаммен деген, рахмет бұларға.

	– Хадиша апай, Бәкеңе біраз әңгіме айтып тастаған боларсыз, енді қайтайық. Жарықтық, сізге риза шығар.

	«Өз басынан өткендер жайынды бірден түсінеді» деп ойлады Хадиша. Дүние кезек, деген осы-ау, тек біреуге ертерек, біреуге кешірек.

	Шағын топ сол төмен түсіп, өздері мініп келген көліктеріне жайғасты. Біраз үндемей жүрген соң, Әшірәлі сөз бастады.

	– Хадиша апа, әлі ренжіп келесіз бе? Оған қам жемеңіз, өзіміз қайта жөндейміз.

	– Қой, әуре болып қайтесіндер, біреулерден анықтап, дұрыс адам тауып істетемін ғой.

	– Әуре болғаны несі, Бәкең біздің әкеміздің орнында болған кісі емес пе?! Әкеміз үшін шамалы еңбегімізді қимайтын не бар. Сіз оны уайымдамаңыз.

	– Уайымдамағанда... соның өзі мен үшін әдейі істелгендей көрініп келеді.

	– Неге?

	– Мен онсыз да екі күннің бірінде Бәкеңнің басына келіп жүремін. Ақыры келетін болған соң, қызмет көрсетіп жүрсін дегендей және мына тұрған айы бұрын да онша ұнамаған, енді қондырылуы да теріс болыпты. Басқа мықты материалдан ай жасатамын. Алтын, күміс деп мақтанбайын, бірақ желге, күнге, жауынға төзімді бір қоспа болады екен, сырты алтын сияқты жарқырап тұрады екен, соны өткен жолы барып біліп едім, содан жасатамын.

	Әшірәлі ұстазының жүзіне қырынан көз тастады. Әжімдері тереңдеп, еті босай бастағанмен, жаратылысы мықты, өзі де ширақ, қайратты адамның жүзінен бір тектілік, екінің бірінде кездесе бермейтін ұстамдылық, уақыттың өзін жеңгендей салмақтылық байқалады. «Дегенмен, бұрынғы адамдардың қалыбы мықты» деп ойлады Әшірәлі, ұстазының үйіне баратын көшеге бұрыла беріп.

	...Ваннаға кіре беріп, артына бұрылған Хадиша селк ете түсті. Сонымен бірге беймәлім үмітті қуаныш қылаң бергендей болды.

	«Есімнен адасайын дегенім бе, бұл не болғаны?» Жоқ, ап-анық көрді, жаңа артына бұрылғанда залдан ас үйге қарай Байғали өтіп кетті. Тура баяғысындай бұған қарап жымиды да, ас үйге кіріп кетті...

	Хадиша қабырғада ілулі тұрған сағатқа көз салып еді, әдеттегі шай ішетін уақыты екен. Байғали шайды кәдімгі қазақша, тіпті ағылшынға баптап ішетін. Осы мезгілі болғанда шайды өзі қояды, бірақ суды сақылдатып қайнатпайды. Ақұманын бірнеше рет қайнаған сумен шайқап, шай мен судың өлшемін бұзбай, отқа тарсылдатып қайнатапай, бұқтырып алады да, қаймақтаған сүтпен баптап ішеді. Сүтті де ерте тұрып, үйренген бір ғана кісіден алады. Хадиша оны қаймақтап пісіріп қана береді. Шайды да таңдап жүріп өзі сатып алады. Қысқасы, өзбектердің атаулы палауға әйелдерді араластырмайтыны сияқты, бұл үйде шайдың тізгіні Бәкеңнің өз қолында болатын. «Бәкеңмен шай ішкен адамға еттің керегі жоқ» дейтін Досхан.

	Хадиша өзі де байқамай ас үйге барды. Әрине, ешкім жоқ. Жан-жағына қарап біраз аңырып тұрды да, терең бір күрсініп қойып, орындыққа құйрық басты. Сірә, бүгін қасына бармаған соң ренжіген ғой деп ойлады, терезеден аспанға қарап отырып. Алдыңғы жолы барғанда бейіт басына қойған гүлі шашылып, оны салған бөтелкесі сынып, топырақ шашылып жатқан соң, бейітке есік салдырған. Сол есіктің құлпының ашылып-жабылуы қиын болған соң, ауыстыртып еді, бүгін соны ұмытып, басқа кілт алып барыпты.

	Сөйтіп ішіне кіре алмай, сыртынан қайтты. Опера театрының өзін еске алу кешін өткізгенін, оған «Біржан-Сараны» алғанын, опера біткен соң Лермонтов театрының ішінде біраз жолдастарына дәм татқызғанын айтайын деп еді. Спектакль басталмас бұрын Ермек (Ермек Серкебаев) авансценаға шығып: «1974 жылы 4 сәуірде мен Байғали Досымжановты бірінші рет көріп едім, ол кезде жап-жас, жіптіктей сұлу жігіт, даусы одан да сұлу, «Біржан-Сараны» енді ғана қойып, Біржан партиясын айтып жүрген кезі. Мен тентектеу болдым да, театрға қабылданған кездің өзінде тәртіп бұзып қоятыным болатын. Сонда Бәкең үлкен кісілердей ақыл айтып, аса қатты жазалауға жібермей, ақсақалдардың өзіне сөзін өткізе алатын беделді болатын. Ал Бәкеңдей тенор қазақта ғана емес, бүкіл одақта жоқ десем болады, орыстың Лемешевімен салыстырғанда орыстардың өзі де дауласа алмайды. Ал Бәкең Біржанның қоштасу әнін орындағанда сахна сыртында әншілер ғана емес, театрдың жұмысшыларына дейін жылап тұрып тыңдайтын. Бәкеңнің әншілігі мен адамгершілігі, қазақ өнеріне жанашырлығы бірдей жоғары дәрежеде болатын. Айта берсе сөз көп, бірақ қазір спектакльге кезек берейік. Бүгінгі еске алу кешіміздің құрметіне мен мына гүлді Бәкеңе өмір бойы шығармашылықта да, тіршілікте де серік болып өткен, өзі де қазақ сахнасының үлкен шебері жеңгемізге тапсырамын», – дегенін айтайын деп еді. Ол тентек емес, ерке еді ғой. Сол еркелігі әлі де өзіне жарасады. Ой, Бабка, спектакльден кейінгі дастарқанға келгенде Ермек тіпті мен білмейтін әңгімелерді айтып, жұрттың езуін жиғызбады. Өзі әлгі Ираклий Андронников сияқты ауызекі әңгіменің шебері болып алыпты және отыз-қырық жыл бұрынғы оқиғаларды кеше ғана болғандай етіп айтады, Дариға (Мұқан Төлебаевтың әйелі), Зейнеп ханымдар (биші Зейнеп Розмұхамедова) күлгенде шектері қатты. Ал жастар жағы тіпті мәз болды. Театр ремонтқа жабылғалы спектакльде бірге айтатын болмасақ бір-бірімізді көруден қалып едік, жарықтық Бәкеңнің аруағының өзі біздің басымызды қосып жатыр ғой деп бәрі алғысын айтып жатыр. Еркеғали да біраз әңгіме айта келіп, қазақта «си-бе-мольді» еркін алатын жалғыз Бәкең еді деді. Ана жылдардағы бір әңгімелерді естіп, сыртынан өкпелеп жүруші едім, риза болып қалдым. Сірә, жұрт сендерді араздастыру үшін әдейі сөз таратқан шығар. Мен Бәкеңнің құлпытасына «си-бе-моль» деп жаздырдым ғой деп едім, өте дұрыс болған, Хадиша апай, Бәкеңе тек сол үшін ескерткіш қоюға болады, ондай дауыс-тар бір ғасырда бір туады, деп қатты риза болды. Осының бәрін айтайын деп барып еді, әлгі кілті түскірдің кесірінен кіре алмады. Алып барған шофер де біраз әурелеп еді, ештеңе шықпады, бұздыруға ол жердің мазасын алуға жүрегі дауаламады. Сірә...

	Зың-ң-ң, зың-ң-ң...

	Хадиша манадан көз алдында көлбеңдеп көшіп бара жатқан бұлттың шудадай болып шұбалып барып жіңішкерген құйрығына қарап, мүлде аулаққа алыстап кеткен екен, есік қоңырауының дыбысы мен өз ойын қабыстыра алмай бір сәт аңырып қалды. Қоңырау қайта соғылғанда ғана сілкініп, мына дүниеге қайта оралды. Көршісі екен.

	– Мана су алып, гүл алып, машинаға отырып жатқаныңды көріп едім, Байғалидың басына барып келдің бе?

	– Иә. Бірақ кілтім дұрыс болмай, гүлімді аяқ жағына тастадым да, суды үйін айналдыра шашып қайттым, күн ыссы болып тұр ғой, тас қызып, кәдімгідей қаңсып қалыпты. Кел, жоғары шық, шай қояйын.

	– Жоқ, әуре болма, шаруа істеп жатыр едім. Әлгі үлкен балам дачасына барып келген екен, клубника әкеліп тастап кетті, содан сен де ауыз тисін деп едім.

	Көршісі қолындағы құлпынай толы тәрелкесін үстел үстіне қойды.

	– Рахмет, рахмет. Отырғаның да дұрыс еді.

	– Тағы бірде отырармын, ренжіме.

	Тағы бірде тағы шаруа шығады ғой, деп ойлады Хадиша көршісінің артынан есікті жауып жатып. Сөйтіп адам байғұстар өмір бойы бітпейтін шаруаның артынан жүгіріп жүргені, уақыты жеткенде ештеңеге қаратпай алады да кетеді, шаруа да, басқа да қала барады.

	Көршісінің келгені дұрыс болды. Әйтпесе әлгі ойларының соңында отыра берер еді. Шынымен үйге келіп кеткен жоқсың ба дегендей Байғалидың төрде тұрған суретіне бір қарап алып, Хадиша ваннаға бет алды. Жуынып шыққан соң, диванға жайғасып, сағатқа бір қарап қойды да, жаңа пьесаның сөзін алып жаттауға кірісті.

	Театрдың завлиті «Хадиша апай, Сізге арнап бір пьеса алып отырмыз» дегенде қуанып қалған. Авторын танымайды екен, шамасы ол да карапайым адам болса керек, бұрын да қойылған пьесалары бар дейді, бірақ Хадиша білмейді. Негізі тексті сахнаға лайықтаған Қалиханның (М.Әуезов атындағы Академиялық драма театрының әдебиет бөлімінің меңгерушісі, драматург Қалихан Ысқақ) тілі сондай ауыр ма, әлде осы заманның берекесіздігін ерекше көрсету үшін тілді сонша қиындата ма, әйтеуір Хадишаның осы тексті жаттауға көп уақыты кетті. Тіпті кейбір сөздерді әлі күнге дейін айта алмайды. Жо-ға, тілі келмегеннен емес, сөздері сондай дөрекі. Пәлен жыл бірге тұрып, бірнеше бала тәрбиелеп өсіріп, жан-жаққа ұшырған күйеуіне «оңбаған», «қақпас», тіпті бұдан да сорақы сөздерді айтуға қалай аузы барады, түсінбейді. Сахнадан сондай дөрекілікті естіген көрермен не тәлім алады? Әлде сол көрермен осындайдан аулақ болсын деп әдейі айта ма? Әлде Хадиша өмірден артта қалып, осы заманды түсінбей ме? Осы өмірінде қандай-қандай авторларды ойнай жүріп, сахнадан дәл осылай сөйлегені есінде жоқ. Катаринаның сөзі мұның қасында сып-сыпайы екен.

	Авторға айтып еді, «уақыттың көрінісін беру үшін ғой» дейді. Дегенмен, «келіңіз, бірігіп қарап көрейік, сондай өрескел жерлерін жұмсартуға болады ғой» деп келісті. «Әдейі сіз үшін жазылып, қойылып отырған спектакль» деп отырғанда, ақылдасып бірдеңе айтудың өзі ыңғайсыз екен және Хадиша өмірінде авторға, режиссерге, жалпы бастықтарға ескерту, өтініш сияқты бірдеңе айтып көрген емес. Бұлардың заманында театр басшылары пьесаны таңдайтын, режиссер актерлердің бейіміне қарай ма, өздерінің көруіне қарай ма, рольді бөлетін, артистер сол бойынша ойнайтын. Қазір бәрі басқаша. Мүмкін бұлардың заманы өтсе өтіп бара жатқан болар. Сонда да сахнаны қимайды әрі намысы бар, әдейі алған пьесаны ойнай алмады деп біреу-міреу айтып жүрсе масқара емес пе? Келесі аптада сахнаға шығамыз деген режиссер, соған дейін сөзін жаттап алуы керек.

	... Әйтеуір жетті-ау премьераға! Ылғи осылай. Әуелде мүлде бейтаныс адаммен кездескендей ашылып кете алмай жүреді, біраздан кейін ескі таныстардай, одан кейін жақсы жанашырдай, келе-келе өмір бойы осы спектакльді ойнап жүргендей болады. Бірақ осы аралықты өткенге дейін ылғи басынан бастап, қайтадан қайталап, өзгермейтін жолмен жүргендей болады. Авторлары басқа, аттары басқа, костюмдері мен сөздері басқа, бірақ жұмыс процесі осылай қайталана береді. «Қылкөпірдің» қазір жанашырлық кезеңі. «Хадиша апайдың көзіне көзім түскенде өзіме деген ерекше жылылық, жанашырлықты сезінемін, өзімді демеп тұрғандай көзқарасқа лайық биікке көтерілсем деп қанаттанып кетемін» депті Болат (Болат Әбділманов, театрдың актері, осы спектакльдегі Х.Бөкееваның партнерлерінің бірі). Соны естіп Хадишаның өзі де көтеріліп қалды. Көңіл күйіңді көзіңнен ұғып тұрған партнер деген өзіңді қолдаушы ғой. Тек қана реплика күтіп, әйтеуір сөзінен жаңылып қалмасам екен деп әбігерленіп жүрген партнерден көмек көрмек түгіл, өз бағытыңнан адасып қалуың мүмкін. Шіркін, партнер деп Шәкен, Нұрмұхандарды айтсайшы! Қалай жүреріңді, қалай қарайтыныңды біліп тұрады ғой. Қазіргі егде тартып калған адамдардың кездесе қалса «Сіздің Катаринаңызды, Мехменебануыңызды, Сәулеңізді көрдік, шіркін қандай еді театр ол кезде» деп армандайтыны сондай партнерлерімнің арқасында шығар. Әй, Хадиша, уақыт өтіп кетті демесең, бақыттысың ғой. Қандай спектакльдерді, қандай парт-нерлермен ойнадың, қандай режиссерлермен жұмыс істедің! О заманның да игілігін көрдің, көрерменің әлі сыйлайды, сағынады, кездескенде айтып жүреді. Бұ заманда да өзіңе арнап пьеса жазып, оны балаңның баласындай жас режиссерлер қойып жатыр. Әрине, бұл балалардың мектебі басқа, дүниетанымы да басқа, сені Гольдблаттай, Бибиковтай, тіпті Тоқпановтай да түсінбейтін шығар. Бірақ сонысымен қызықты емес пе?! Қазақ театрының нешінші ұрпағымен партнер болып сахнаға шығып келесің, осының өзі қуаныш емес пе? «Е, пұшығым-ай, тағы да жиналып алып кетейін деп жатырмысың?» дейтін Серағаң дүниеден өткелі де ширек ғасыр боп қалыпты. Енді сенің өзің сол кісілердің тәлімін жалғастырып, кейінгі жастарға дем бересің. Әрине қалағаны алады, қаламағаны тыңдамайды, бірақ сен өнердің алдында тазасың, ұстаздарыңның тәрбиесін өмір бойы жоғары ұстап келесің. Бұған шүкіршілік ету керек.

	Жұрт тік тұрып қол соқты, залдағылардың көбі жастар екен, топырлап тарап кетуге жүгірмей, қол соғып тұрғандарына қарап, еңбек босқа кетпеді деп ойлады. Өзі танымайтын біреулер гүл беріп жатыр, соған қарап өнердің өлмейтініне тағы да көзі жеткендей болды. Әрине, оның (өнердің) шарықтау кезеңі, бәсеңдеу кезеңі, мүмкін тоқырау кезеңі де болатын шығар, бірақ мүлдем өлмейтіні анық. Өйткені адам қашан да жақсылыққа құмар, қашан да алдан үміт күтеді. Жас па, кәрі ме, ауру немесе мүгедек пе, бәрінің де бір үміті болады, үміттенуге үйрететін де өнер. Мына залда тұрғандардың бәрі бірдей Хадиша Бөкееваның өнеріне ынтық жандар болмас. Бұлардың ішінде мына Болаттың, Саяттың, режиссердің, автордың, директордың шақырған жанашырлары да бар ғой. Дегенмен, бір қауым жұрт Бөкееваны, сексеннен асып кетсе де сахнадан түспей келе жатқан актрисаны көруге келген шығар деген үміті бар. Мына гүлдер, мына ықылас соған сендіреді.

	Шымылдық бірнеше рет ашылып-жабылып, артистер қайта-қайта ізет білдіріп, премьера кәдімгі премьералық ду-дуға ұласты.

	– Хадиша апай, құттықтаймыз, старая гвардия все еще на строю, көп-көп рахмет Сізге.

	– Жарайсыңдар, жігіттер! Жұрт риза болған сияқты.

	– Құдай бұйырса, «қылкөпірлердің» бәрінен осылай дуылдатып өте берерміз.

	– Хадиша апай, жігіттер ренжімесін, спектакльді алып шыққан сізсіз!

	Кімнің не деп жатқанын ажырату мүмкін емес, бәрі жапатармағай бассалып құшақтап, сүйіп дегендей мәре-сәре. Өмірде көрген бір премьера сияқты.

	Театрдың басқа ештеңеге ұқсамайтын көңіл күйі де осы. Мүмкін ертең бұл спектакльге іске алғысыз рецензия жазылар, жан-жағын салмақтап ойланып алған сыншылар мұның бәрі бос еңбек деп бағалар, көрерменнің де пікірі өзгеріп қалар... Бірақ оның бәрі ертең. Ал бүгін, осы қазір театрда ғой. Бір спектакль дүниеге келді, күдікпен, үмітпен, ізденіспен басталған бір жұмыс аяқталып, сахнаға шықты. Оның дәл осы сәттегі куанышына бұлардан басқасының ортағы жоқ. Сол қуныш жетегінде, манаты бір құшақ гүлден қолында қалған бір шоғын ғана ұстап қалған Хадиша, үйге қайту үшін машинаға отырды...

	* * *

	Телевизорды қосып, диванға шалқая бергені сол еді, телефон шыр етті. Рабиға Сыздықова екен. Тездетіп дайындап берсеңіз, Шахан Мусиннің өлеңдерін, ол туралы естеліктерді қосып, кітап қылып шығарып берейік депті біреулер. Соған бірге жұмыс істедіңдер ғой, естелік жазып берсеңіз деп, өтініш айтты. Шаханмен бірге ойнаған спектакльдері онша көп емес еді, сонда да Рабиғадан ыңғайсызданып, жарайды деді. Сөйлесіп болған соң ғана не жазам, қалай жазам деп ойланды. Көбей де Бикен жайлы сондай бір кітап шығармақшы екен деп, өткенде Әшірәлі айтып еді. Соған қарағанда естелік шығару осы күні дәстүр болып барады-ау. Бұрын көбіне орыстардың, болмаса шет елдіктердің кітабын оқитын сондай және олар қызықты болатын. Соны қазақтар да үйрене бастаған екен. Ол кейінгі ұрпаққа керек қой, дұрыс қой бұл.

	Телевизор бетіне қарап отырғанымен ойы әлгі кітап жайына ауыса берді. Көңіл деген көк дөнен шауып жөнелгенмен, кітап шығару деген оңай шаруа болмас. Рабиға мен Көбей (Көбей Хұсайынов, филология ғылымдарының докторы, Бекен Римованың үлкен баласы) өздері де жазатын, ғылыми еңбектерін кітап етіп шығарып жүрген адамдар, жөн-жобасын біледі. Ал Хадишаның кітапты оқығаны болмаса, еш хабары жоқ. «Сіз туралы кітап жазғым келеді» деп бір қыздың келіп сөйлескеніне он жыл болды, бірақ кітаптың әлі көрінетін түрі жоқ. Соған қарағанда ол оңай шаруа болмас. Дегенмен, Әшірбекке айтып көрсе ме екен...

	Ақыры киноның мәні кетті де, Хадиша Байғалидың бөлмесіндегі кейінгі кезде жинап жүрген газеттерін, тағы басқа біраз қағаздарды алып келді. Кітап үшін болмағанмен естеліктер жазыла бастап еді. Соның бірі Кәукендікі, «Қазақ әдебиеті» газетінде шыққан.

	«Дос туралы сыр.

	Атақты әнші, сахна қайраткері, қимас дос Байғали Досымжановтың дүниеден көшкеніне үш айдың жүзі өтіпті.

	Жадымда жүрер жаңғырып Байғали жап-жас, әдемі, орта бойлы жігіт, лирикалық тенор даусы бар. Сыртқы бейнесі, даусы, сахнадағы нәзік жылылығы, сүйкімділігі, мінез-құлқымен сол романтикалық махаббат қаһарманы ролін орындау үшін жаралғандай. Сонымен бірге музыкаға бейімді, актерлік қасиеті мол. Сахнада еркін жүріп, рольді өз ыңғайына көндіре, ойнап жүрген кейіпкердің өзі болып шыға білетін. «Қыз-Жібектегі» Төлеген, «Біржан-Сарадағы» Біржан, «Абайдағы» Айдар, әсіресе, «Ромео мен Джульеттадағы» Ромео тап Байғалиға арнап жазылғандай еді. Көп орыс артистері және операны көріп, тыңдаушылар оны орыстың атақты әнші-актері Сергей Лемешевке теңейтін, шынында да солай еді. Ромео болып, Ленский болып киініп, гримделіп шыққанда тап Лемешев немесе ұлы Виталий Собиновқа ұқсатушы едік. Бұл, әрине, Байғалидың тамаша дарынды актер-әнші екенін байқатады.

	Байғалидың сүйіп ойнаған рольдерінің бірі М.Төлебаевтың «Біржан-Сара» операсындагы Біржан ролі. Менің ойымша, Біржан мен Байғалидың өз өмірі ұқсас сықылды. Елі сүйген ерке Біржан. Ән перісі – Біржан. Әнсіз қадам баспаған Біржан. Ән қос қанаты болса, қонар тауы халқы болған ән еркесі, ән тәңірі, ән тірегі – Біржан...

	Байғалидың да өмірі дәл осылай болды демеймін, бірақ досымның өмірінде де өкініш, арман аз болған жоқ. Ол жасынан жетім қалып балалар үйінде өсті, маңдайынан сүйер әке, бетінен сүйер ана болмаса оңай емес. Қолұшын беретін ешкім болмаған соң, Байғали өмірге өзін-өзі қаршадайынан сүйреледі. Қиындықтан алып шығар тек оқу, ізденіс деп білді. Үлкен еңбектің күшімен ел аузына ілікті.

	«Біржан-Сара» операсының музыкасын жазған қазақтын атақты композиторы Мұқан Төлебаев, Біржан бейнесін Байғалидың тамаша шығаратынын көзі жетіп, операдағы әндер, ариялар, дуэт, квартеттерді онымен ақылдаса отырып, оның дауыс мүмкіншілігіне қарай, сахнада қайтсе орынды шығарын ойласа отырып та көп еңбек етті. Жетпей жатыр деген жерлерін қайта-қайта жөндеп, қашан нақышына жеткенше тыныш таппады. Осы еңбектің арқасында Байғалидың Біржаны елдің аңсап келіп, сүйіп тыңдайтын бейнесі болып шықты. Байғали Біржан ролі үшін 1948 жылы КСРО Мемлекеттік сыйлығының лауреаты атанды. Байғали Біржанды жақсы орындады деу аз. Бұл Бейне Байғалидың жүрегін жарып шыққан баласындай, ол актер шығармашылығының биік шыңы деп білгеніміз жөн. Оның үні кейде көтеріңкі, шаттықта, кейде байсалды, сабырлы, кейде трагедиялы зарлы, кейде ызалы-ашулы шығатын. Өйткені ол қара дүлей заманның қиыншылығымен күресе отырып, жан зарын еліне әнмен жеткізген кейіпкерді сомдаған еді. Сондықтан да Байғали жасаған бұл бейне елінің есінде мәңгі қалды. «Шіркін, Байғалидың Біржаны-ай!» деп елдің таңдайын қақтырды.

	Біз – Байғали, Шабал үшеуіміз кәсіби музыкалық өнерге алғашқы қанат қаққандар едік. Консерваторияда бірнеше жыл оқығандықтан да музыкалы өнермен таныс болдық. Тек 1950 жылы Алматы консерваториясына түсіп, толық музыкалы алғашқы кәсіби әнші болып шыққан мен ғана.

	Байғали қыз мінезді нәзік, еш адамға қатты сөз айтпайтын, өте сыпайы жан болатын. Сондықтан да болар, сахнада ойнаған рольдері өзіне лайық, дәл сол үшін жазылғандай көрінетін. Байғали мен Шабалға арнап театр француз композиторы Шарль Гунонын «Ромео мен Джульетта» операсын орыс тілінде қойды. Режиссері – Юрий Рутковский, Ромео – Байғали Досымжанов, Джульетта – Шабал Бейсекова, Джульеттаның әкесі Капулетти ролі маған берілді. Театрдың көп қойылымдарының ішіндегі шешімі көркем табылған осы опера еді. Екеуі қосылып Ромео мен Джульетта дуэтін айтқанда тыңдаушы қауым рахаттанып, терең ләззатқа бөленеді. Байғали мен Шабал көп операларда серіктес болды. Екеуінің үн және тембр әдемілігі, дауыс диапазоны әсем үйлесіп, нағыз құлақтан кіріп бойды ала білді. Бұл екеуі – Біржан мен Сара, Қыз Жібек пен Төлеген, Ажар мен Айдар, Ромео мен Джульетта, Жек пен Алтыншаш болып махаббат әнін шырқаған, махаббат зарын зарлаған екі ұмытылмас тұлға. Өздері өмірден кетсе де әдемі үндері құлағымыздан кетпей, мәңгі ұмытылмастай болып қала береді.»



	Жақсы жазылған, бірақ Байғалидың өзі барда, тым болмаса осының үштен бірін неге айтпады екен? Көз көргендер азайып, өзі білетін жастар көбейіп, Мұраттың жағдайынан қажып жүргенде осындай пікір білдіріп, қазақ өнері үшін ересен еңбегің сіңіп еді дегенде, мүмкін... Осы ойын кезінде Кәукенге де айтқан. «Оның, рас, оның рас» деп басын шұлғи берді. Ол байғұстың өзіне де оңай емес қазір, не десін енді. Әлгі Қадыр ақын айтқандай талантты тірісінде қадірлей алмайтынымыз қалай?..

	– А! Мен тыңдап тұрмын.

	Ой құшағында отырып, телефон дыбысы шыққанда шошып кетіп трубканы жұлып алды. Даусы да қатты шығып кеткен болу керек, аржақтан Қуаныш қайта-қайта кешірім сұрады.

	– Жо-жоқ, ештеңе емес, әншейін бір қағаздарды қарап отыр едім, рахмет, рахмет, қашан дейсің, е, жақсы концерттік деген... Иә, иә, түсіндім, рахмет айналайын.

	Хадиша телефон трубкасын орнына қойып, төрдегі Байғалидың суретіне қарады. Қуаныш қадіріңді енді біліп келеді, Бабка, деді іштей. Жас қой, мұндай үлкен коллективті басқару да оңай емес, соның ішінде артистер коллективін. Бәрі өзінше самородок қой бұлардың. Сен қайтыс болған соң, гастрольден оралған соң, Қуаныш үйге келіп «Хадиша апай, бірге жүргенде білмейді екем, Бәкеңнің жоқтығын енді білдім, ол кісі барда театрды басқардым дегенім ғой екен ғой» деп жыларман болған. Қазіргі қажетіңізге деп біраз ақша әкеліп берді. Құрылыс жайын өзім сөйлесемін деп сол жолы уәде берген. Айтқанында тұрды. Обалы не керек, машина керек болса айтыңыз, ештеңені жаяу тасымаңыз деп қатты тапсырды және қашан сұрасам да, жоқ деген емес. Онысына рахмет. Азамат екен.

	Қазір де февральдің 19 күні сені еске алуға арнап филармонияда «Біржан-Сараның» концерттік нұсқасын қоямыз деп хабарласты. Сексен жылдығың жайлы бұрын ақылдасып едім, қазір адамдар жан-жақта жүр, театрдың ремонты біткен жоқ, өзіміздің орнымыз болмаған соң ойдағыдай болмайды, 80 жылдық демей, әуелі еске алу деп өткізе тұрайық деген. Енді соның уақытын белгілеп жатыр. Бұған да рахмет, айтуын айтып, рет болмады деп қоя салса да не істер едім. Құдайға шүкір, коллективіңе әлі беделің бар, ұмыта қойған жоқ, әйтеуір мен көрмесем болды сол күнді.

	... Кезінде Алматының ең сәулетті ғимараты болған, сахнасына Күләш пен Құрманбектер атпен шыққан опера театрының жөндеуге жабылып, ол жөндеудің басы екпіндеп басталғанымен, аяғы бітпестей жырға айналып, жылдар өтіп, әңгіме ұзап, ұжымның берекесі кете бастаған. Жол тапқан жекелеген адамдар шет елдерде жұмыс істеп жүр. Қалғандары бір күн бір сахнада, бір күн басқа сахнада жұмыс істеген болады. Бірақ өзіне арналмаған сахнада билеу мүмкін емес, операның декорациясы анау-мынау сахнаға сыймайды, түптеп келгенде біреуге қосарлана жармасып өнер бола ма?! Ақыры театр ашылғанша балет орыс драма театрының сахнасында, опералар концерттік нұсқада филармония залында өте тұратын болып мәміле жасалған. Костюммен, декорациямен өтетін опералардың концерттік нұсқасы дегеннің өзі біраз жүректі тырнады, әжептеуір өнерсүйер қауымның өзі не концерт емес, не опера емес, ол не болады сонда деп, сырт айналған. Дегенмен, жоқтан жақсы, тіпті осының өзі әншілер үшін біраз сын болды. Себебі, енді көрермен ештеңеге алаңдамай тек қана әншінің шеберлігін, дауыспен жұмыс істеуін бақылайтын болды. Мұнда көмекке келетін костюм, декорация, режиссерлік шешім жоқ, әнші дауыспен жұмыс істей ме, жоқ па, сол ғана көрінеді.

	Бүгінгі еске алу кешінен соң бас қосып отырғандардың әңгімесі осы болды және өткен жылдың аяғында шартты түрде болса да театрды ашып, енді алдағы мамырда шын мәнісінде опера мен балет театры өзінің қара шаңырағына келеді деп, үлкен жоспарлар жасала бастаған. Осы кеште Біржанды айтқан Байғали Момбековке, Сара-Рымкеш Жұмаділоваға, Аналық-Дина Хамзинаға, Жанбота-Қабылаш Әбікейұлына тыңдаушылардың ерекше ілтипат көрсеткенін, қазіргі кезде Момбековтің бірденбір болашағы зор Біржан екенін және оны дайындаған да Байғали Досымжанов екенін театр жайын білетіндер еске алып өтті. Өзінің атын осы ұлы әншінің атына құрмет етіп қойғанын кіші Байғалидың өзі ескертіп өтті. Жалпы осындай еске алудың өзі кезінде Бәкеңнен шыққан идея екенін осы жерде Бақыт (Бақыт Әшімова) айтты. «Енді өз орнымызға барған соң марқұм Мұрат Мұсабаевты еске алу ретінде «Алпамысты» қалпына келтіру ойымызда бар. Бәкеңнің ойында баяғы «Қыз Жібектің» мыңыншы қойылымы сияқты өзіміздің қазақ операларының сондай атаулы реттерін дәстүрге айналдыру, сөйтіп өзімізді де, көрерменді де жоғары мәдениетке тәрбиелеу бар болатын» деді Бақыт.

	– Мұның бәрі репетиция, – деді ақырында Қуаныш сөз алып. Біз Бәкеңді еске алып былтыр Лермонтов театрында да «Біржан-Сараны» қойдық, бүгін де сол кісінің құрметіне қойдық. Біріншіден, Бәкең театрдың алыптарының көзін көріп, қатар жүргендердің бірі, екіншіден, қазір театрдағы талай тамаша әншілердің көбі ол кісінің шәкірті, үшіншіден, бүкіл өмірін театрға арнап, ақыры сол театрдан мәңгілік сапарға аттанып кетті. Ал мен үшін ол кісінің орны тіпті бөлек, бірге жүргенде көптеген жұмысты білдірмей-ақ орындай бергенін мен сезбейді екем, қазір сол кездерді еске түсіріп, енді үйреніп жүрмін. Құдай бұйырса, мамырда театрға толық оралып, кәдімгі өз орнымызға – ие боламыз. Сол кезде Бәкенді өзіне лайық еске алып, «БіржанСараны» дәл өзі қойған қалпында декорациясымен, костюммен, өзі дайындаған әншілерімен өзінің сахнасына шығарамыз. Оны мерейтойы дейміз бе, жоқ па, кейін ақылдаса жатармыз. Бірақ Бәкеңінің театрға істеген еңбегін, орнының жоғалмағанын өзіміз де, көрермен де білуі керек.

	Хадишаға ең ұнаған сөз осы болды. Қазір үйге барып Байғалидың өзіне айтып беретіндей қуанды. Біраздан бері босамап еді, қазір еркінен тыс көзінен жас шығып кетті. Бәрі де жағдайын түсінетін адамдар ғой, белсеніп ешкім басу айта алмады. Біраздан соң ғана Бақыт: «Бәкеңдей адамды жоқтаудың өзі арман ғой, Хадиша апай, сізге қиын екенін білеміз, бірақ сондай жайсаңдардың көзіндей өзіңізді көріп жүру біз үшін де керек, сондықтан әлі де мықты болыңыз» деді. Орынды сөз қашан да санаға жетеді ғой. Хадиша да санасымен тәубә деді. Бес күн тірлігің қалса да қадіріңді білер жандар бары жанға медет екен. Ешкім елеп, ескермесе қайтер еді? Бұған да тәуба! Бұйырса жаңарған театрдағы еске алуға жетіп қалар. Өз театрында да алдағы «Театр фестиваліне» көрсетілетін спектакльдерді таңдау басталды деп еді, «Қылкөпір» қатысатын болыпты. Әрине, бұрынғыдай алыс-жақыннан жиналып жатқан фестиваль емес, сонда да бәйгенің аты бәйге ғой. Әлі де бәсеке-бәйгеге қосылатын шамаң бар деп сенім көрсетіліп отыр ғой, оған да тәуба, Хадиша! Мына жастарға рахметіңді айт. Мына ағайындылардың өзі сыйласа алмай жатқан заманда, Бәкеңнің аруағын сыйлап еске алып, өзіңді түсініп құрметтеп жатқан кісіліктеріне басынды. Сыйластық екі жақтан бірдей болғанда ғана жарасымды ғой, осы ұзақ өмірінде оны сендей түсінетін адам болмас, бұған да тәуба, Хадиша.

	...Табиғаттың да адамдардың көңіл күйімен үндесіп қалатын тұстары болады. Өткен жылы да «Театр фестивалінің» жабылар күні ашық, жылы болған. Театр алаңына жиналған жұрт та, өздері де мәз-мейрам болып, арнайы тігілген киіз үйдің ішіндегі дастарқаннан қаумаласа дәм татып, өнер жайлы пікір алысып, шын мәнісінде тойлап қайтқан. Биылғы көктем әрі-сәрі бір күн ашық, бір күн жауын болып құбылып тұр еді, дәл Халықаралық театр күні қарсаңында жадырап шыға келді. Театр алдындағы алаңға қызылды-жасылды жастарды қызықтап жиналған жұрт бірте-бірте молая берді. Жиынның мәнін біліп келгендер де, ары-бері өтіп жатқан жұрттың әуестікпен бұрылғандары да, енді не болар екен дегендей ентелеп баспалдаққа таяп келеді.

	– Бір театрдың өз ішіндегі фестиваль деген не, дегенді де естіп жүрміз, – деді Есмұқан Обаев, кезекті жүлдені тапсырып болып, жиналғандарға қарап: – Әрине атыңның неғұрлым алыстан келгені абыройлы болады. Бірақ нарық деп, экономика деп, небір аламан бәйгеден шаппай келетін дүлдүлдердің аяғын еріксіз тұсап қойған кезең үшін өнер жауап бермейді. Ұлы болсын, кіші болсын, бәйгенің аты бәйге. Биылғы фестивальдің бір жаңалығы – театр Тарланы деген дәреже белгіленіп отыр. Осы атаққа қазылар алқасы бірауыздан Хадиша Бөкееваны лайық деп тапты. Хадиша апай, бері жақынырақ келіңіз. Дәл осы дәрежеге бүкіл Қазақсан театрының өнерпаздары жиылып келсе де Бөкеевамен таласа қоймас деп ойлаймын. Құрметтеңіздер: Хадиша Бекеева – 2001 жылғы театр Тарланы.

	Жан-жақтан қолпаштаушылардың ортасында Хадиша Есмұханға жақынырақ келді. Осы жерде тұрған Шолпан, Фаридалар бетінен сүйіп құттықтап жатыр. Жастар жағы гүл сыйлады. Сәбит пен Тұңғышбай екі жақтап қолынан сүйіп, ілтипат көрсетіп жатыр. Есмұхан табақтай қағазды оқып шығып, желбіретіп әкеліп ұстата берді. Хадиша театрдың алдында үйдей отынды алып көлбей отырған Мұхаңның (Мұхтар Әуезов) ескерткішіне қарады. Одан театрдың қарсы алдында, көшенің арғы бетінде қызыл-жасылды қызықтары көз тартар ойын алаңынан асыра көз тастап Алатаудың қарлы шыңдарына қарады. Маңғаз таудың асқақ шыңдары жарыса көкке шаншылған. Ақ қарлы шыңдардай етекке қарай көз жібергенде қолдың саласындай қарағай-шыршалы белдеулер ілінеді назарға. Одан да бері қайтып сол асқақ таудың етегіндегі туған қаласына қыдыра қарады. Иә, Алматы Хадишаның туған жері емес, бірақ туған қаласы. Ол осы қаладан оң-солын танымайтын жасөспірім қыз кезінде беймәлім алыс сапарға аттанған. Ол сапардың ақыры қалай болатынын да болжай алмайтын ол кезде. Тек білсем, үйренсем деген тілек алға жетелеген. Одан бері өткен жетпіс жылға таяу уақыттың ішінде бұл қала адам танымастай болып өзгерді. Хадиша да өмірдің жақсы-жаман біраз өткелінен өтті, өнер жолының небір қиыншылығын да, қызығын да көрді. Өнері арқылы елге танылды, қазақтың өнерін де біраз жерге танытты. Жақсы жар, жанашыр жолдас, айнымас көрерменді де осы қаладан тапты. Иә, Алматы жасөспірімінде алысқа шығарып салып, бойжеткенінде қарсы алып, енді Тарланында бірге қуанып тұрған туған қаласы. Хадиша қала үстімен қыдырған көзін қайтадан Мұхаңның ескерткішіне тоқтатты. Бүгін Сіздің Қарлығаңыз, Катаринаңыз, Әйгеріміңіз «Тарлан» атанды, Мұха. Сол үшін Сізге рахмет. Өзіңіздей жақсы адамдарды көп кездестірдім өмірде, ендеше сол жақсы ниеттеріңіз «Тарлан» атанды. Ұзақ өмірдің бір өкініші болады – өмірің ұзарған сайын қатарың кеми береді, сол қиын. Ұзақ өмірдің бір қуанышы болады – өмір өткен сайын өтірік пен шынның бағасын анық білесің де, ұсақ-түйекке назар аудармайтын боласың, сол ұтқаның. Хадиша осының бәрін де бастан өткізді. Ол қазір уақыттан да мықты Сфинкс сияқты. Өйткені өмірдің мәнін, өнердің құдіретін анық біледі.

	Актриса микрофонға жақындады. Алдында тұрғандарды бір шолып өтті. Сонан соң еңсесін көтере бойын тіктеп алып, бастап кетті.



	Мен – Қазақпын, мың өліп, мың тірілген,

	Жөргегімде тілдестім мұң тілімен,

	Жылағанда қайғымнан күн тұтылып,

	Қуанғанда күлкімнен түн түрілген...



	Біреуге замандас, біреуге ұстаз, біреуге ана Тарлан-Актриса ең басты монологын оқып тұр.

	2001 жыл, Алматы.





«Жүгірген Жетпейді...»


	(Соңғы сөз орнына)



	тілші. Сара апай, Сіз журналистика арқылы жазушылық жолға түскен жансыз. Ал журналистикаға қалай келдіңіз?

	С.Л. Мен журналистикаға келген жоқпын, журналистика маған келді.

	тілші. Қызық екен, сонда қалай?

	С.Л. 1963 жылы біз мектеп бітірдік. Анда барамыз, мында барамыз, міндетті түрде оқимыз деген оймен, сол кезде мен дәрігер болам деп жүргем. Өзің білесің, дәрігер деген былай қарағанда иманжүзді, благородный адамдар ғой. Кішкентай кезімде біздің ауылда менің көзіме ерекше көрінетін педиатр, яғни балалар дәрігері Татьяна... ұмытпасам Николаевна, әйтеуір аты оның Татьяна, дейтін кісі болатын. Өзі аппақ, шашы селеудей, көзі көгілдір, тап-таза аппақ халаты бар, ауылдың балалары өзің білесің кір-қожалақ, алқам-салқам. 1953 жылы мен бірінші классқа бардым, жетіге толмай. Біздің ауыл деген қазіргі Бөкейорда ауданы, ол кезде Орда, халық хан Ордасы дейтін, қазір өзің де біліп жүрсің ғой, алғашқы дәрігерлік пункт ашылған, алғашқы ветеринарлық орын, жазы-қысы жәрмеңкелер өтетін жер, о бастан орталық болып қалыптасқан. Тарихи маңызымен, өзіміз білетін ерекшеліктерімен мақтанатынбыз, сол тарихи негізі себеп болды ма, әйтеуір дәрігерлік-емдеу жағдайы, мен мұны толық жауапкершілікпен айта аламын, өте жақсы болатын. 50-60 шақырымдағы елді мекендердің тұрғандары түгелдей дәрігерге Ордаға келетін. Орданың сауаттылығы да жоғары болатын, почтасы да жақсы жұмыс істейтін. Кейінірек білсем, ішкі орталық Ресейдің неблагонадежный адамдарын, яғни өте сауатты адамдарын сол жаққа жер аударған екен ғой. Сол Ордада Герасимов деген дәрігер болды, үрім-бұтағымен Петербург медицина академиясын бітірген, Пшеничный дегендер болды, үрім-бұтағымен дәрігерлер, менің көргенім Борис Пшеничин, 70-жылдары жұмыс істеген. Ал Татьяна Николаевна Ленинградтың мединститутында оқыған, біздің Орданың бір жігітіне тұрмысқа шығып келген екен.

	Сол біздің кір-қожалақ түрімізге қарамай, шулап, жылап, қорқады ғой балалар, берекені қашырып отырған балалардың бәріне бірдеңе деп сөйлеп отырады. Орысша мен өзім түсінбейтінмін, балалардың да көбі түсінбейтін болуы керек, бірақ әлгінде айттым ғой халаты аппақ, шашы селеудей деп, соның үстінде тіп-тік тұратын аппақ кішкентай қалпағы бар, көзі тап-таза көгілдір, саған тура қарап бірдеңе-бірдеңе деп сөйлеп отырған түрі маған ертегіден түскендей ме, әлде елдегі ешкімге ұқсамайтын болғаны ма, әйтеуір уколды да байқатпайды, кімнің алдында тұрғаныңды да ұмыттырып жібереді. Сөйтіп уколын алып, түсінбесек те айтқанын тыңдап, сиқырланғандай болып отырамыз. Дәрігер деген маған өмір бойы сол кісінің бейнесі болып қалды. Дәрігер атаулыға олар бәрін біледі деген сенім қалды, олар адамға немқұрайды қарайды деген ешқашан басыма келген емес.. Өсе келе айналама қарасам басқа да қызығарлық мамандықтар бар екен, бірақ ауру-сырқау да көп екен. Содан тек қана дәрігер болғым келді.

	тілші. Иә, сонымен...

	Л.С. Сонымен, 1963 жылы Жәнібектегі қазақ орта мектебін бітіргелі жүрміз. Тура мемлекеттік емтиханның алдында аудандық комсомол комитетінен келіп хатшы, тағы бір адамдар бар, жиналыс өткізді. Сол жылы шұбартаулықтар бастама көтерген екен, Қазақстандағы қой санын 50 млн. жеткізуге өз үлесімізді қосу үшін класымызбен қой шаруашылығына барамыз, осыған республиканың мектеп бітірушілері үн қоссын деп. Енді өзің көрмегенмен, ол кездегі идеологиялық жұмысты білесің ғой, хатшы келіп жиналыс ашып, біздің жеріміз қойдың жері, елдің ертеңгі шаруасына біз атсалысуымыз керек деп әңгіме айтып отыр. Біз де мұндай үлкен істен шет қалмауымыз керек. Ал кім барады?

	Сонымен... ол мүлде ойда жоқ нәрсе, класс жетекшіміз де отыр жиналыста. Күні бұрын осындай жиын болады, сондай мәселе сөз болады деп ескерткен де ешкім жоқ, былайша айтқанда, экспромтом өтіп жатыр. Хатшы тықсырып алып барады, сендер комсомолсыңдар, патриотсыңдар, елге керексіңдер. Біз патриотпыз, сөз жоқ патриотпыз. Бірақ тосыннан ешкім шығып сөйлей қоймайды ғой. «Староста кім мұнда?» – дейді.

	«Мен» дедім. «Ал сен болсаң сөйле, қандай ойың бар?» «Мен оқуға барамын, дәрігер боламын». «Дұрыс, оның да дұрыс, елге керек. Ал енді мынау да елге керек патриоттық іс қой. Әңгімені патриоттық, елдің болашағы және ол саған қарап тұр» деп көпсіткенде... Қазіргі жастар мұны түсіне қоймайды, бұлар бейресмилеу ғой. «Ал өзің староста екенсің, еліңді сүйесің, мысалы өзің барар ма едің?» – дейді әлгі хатшы. «Барар едім» дедім. Бұл да экспромтом шығып кетті. Барса да несі бар, 16 жасымда бітірейін деп тұрмын мектепті. Маған алда ұза-а-ақ өмір бар, біз көрмеген, бірақ жететін қызықтар бар, оған баратын жолда мынау 2 жыл деген түк емес сияқты. Дүниенің бәрі біз үшін дөңгелейтіндей еді. «Шынымен барар ма едің?» «Барар едім». «Ендеше бері шығып сөйле, бірақ шынымен баратын бол, мына жерде айтып, кейін айнып кететін болсаң ұят болады, сен комсомолсың, мектептің, біздің ауданның атына»... Менің жетекке жүре қоймайтын қиқарлығым бар, қиқар болғанда еркелеу болып өстім, содан ба анау-мынауды тыңдай бермеймін және ана кісінің сөзі бәрімізге өтірік айтуларың мүмкін дегендей естілді. Содан шығып сөйледім: «Иә, дәрігер болғым келеді, оқуға барамын деп дайындалып жүргенмін, бірақ екі жыл деген ештеңе емес, барамын қойға, егер біздің еңбегіміз елге қажет болса неге бармасқа». Содан мен сөйлеген соң енді құрбы қыздарым бар ғой, біздің класста 5-6 бала, 13 пе, 14 пе қыз болатын, солардан да қолдаушылар табылып, әйтеуір оншақты қыз баратын болдық. Уәдемізді алып, бір қағаздарға қол қойдырып, хатшылар кетті. Біз емтиханға кірістік. Соңғы емтиханның алдында ғой деймін, сені завуч шақырады дейді. Барсам, завуч, орыс тілі мен әдебиеттің мұғалімі болатын, менің мемлекеттік емтиханға жазған шығармамды ұстап отыр.

	«Сара, мына сенің шығармаңды оқып, ауданның екінші хатшысы өзіңмен сөйлескісі келеді екен», – дейді. Екінші хатшы Оқас Әлмұқанов деген аты-жөнін білемін, бірақ аудандық партия комитетінің хатшысымен ешқандай байланысым, таныстығым да жоқ-ты. Бірақ завуч арнайы жұмысы болмаса ол кісі іздемес еді, сондықтан сен пәлен уақытта, пәленінші бөлмеге бар деді. Сонан бардым ғой. Оқас Әлмұқанов деген көзілдірік киетін кісі еді, бетінде шешек дағы бар, менің көзіме сондай үлкен болып көрінді, кабинетінің сонау түбінде отыр екен. «Иә, Сара деген сен бе?» «Иә, ағай». «Сен Шәкеңнің қызы екенсің ғой!» Менің әкем – Шарап деген сол маңайға белгілі адам. «Иә, мектепті бітіресің, сосын жоспарың не?» «Қойға барамыз», – дедім.

	«Қайдағы қойға?» дейді. «Осылай, өткенде аудандық комсомол комитетінен келіп жиналыс жасаған, шұбартаулықтардың бастамасына үн қосуымыз керек екен, содан қойға барамыз деп келістік». «Әй, сен мынандай аттестатпен, мынадай жазумен қойда нең бар?» дейді. Менің әлгі шығармам алдында жатыр. Сосын, «Иә, дәрігер боламын деп, оқуға барғалы жүр едім, енді қойға барамын деп уәде беріп қойдым» дедім. Ана кісі мынау өзі қандай адам дегендей былай қарады, менің сөзімді түсінбеді ғой деймін, неге оның олай ширыққанын мен де түсінбедім. Бірақ менің әкем коммунист болған және дұрыс коммунист болған, қазіргі саясат былай болғанда былай, ертеңіне керісінше деген айқай-шуға қосылмайтын. Сол кісі мені «өтірік айтпа, қолыңнан келмейтін нәрсені мойныңа алма, уәде бердің екен, орында» деп тәрбиеледі. Содан сол күндерде аудандық газетке де шықты, осылай қазақ орта мектебінің оқушылары республикалық бастаманы қолдап, осындай деген староста сөйлеп деп жар салып әкетті. Сонымен хатшы менімен жөні түзу әңгіме болмайтынын түсінді. «Әкең біле ме қойға баратыныңды?» деді. «Әкем білмейді, әлі барған жоқпын, айтқан жоқпын» дедім. «Е-е, – деді хатшы. Жарайды, бара бер» деді де, сол жерде: «ақыры екі жылға қойға барады екенсің, қойды қой, сен аудандық «Октябрь туы газетіне жұмысқа кел, сенің қолыңнан жазу келеді екен. Бізде журналистер жетіспейді. Хамит Сүлейменов (газеттің редакторы) сенің шығармаңды оқып, о кісі де сенің қолыңнан жазу келеді деп отыр», деп біраз әңгіме айтты. Бірақ маған ондай саналы әңгімелер қона қойған жоқ. «Ағай, менің журналист болам деген ойым жоқ, бәрібір дәрігер боламын, бірақ қазір уәде беріп қойдым, сондықтан қойға барамын» дедім. Сонымен кеттім. Емтихан тапсырып біттік. Сол екі ортада, жаңағы Оқас ағайдың өзі айтты-ау деймін, папам хабарласты, мен Жәнібектегі мектепті бітіріп жатырмын, олар Ордада, «қой деген қайдан шыққан нәрсе?» деп. «Папа, солай уәде беріп қойдым, енді барамын» дедім. Мені оқуға барады деп жүрген адамдар ғой. Сонан, ұзын сөздің қысқасы, хатшыны да тыңдамай, әкемді де тыңдамай, қойға кеттім. Сонымен ауданның «Талов» деген совхозында қой бақтым. Кәдімгі «чин-чином», 6 адам бір бригада болып, жергілікті жерден аға шопанымыз бар. Бұл уақытта менің де көзім ашылды: әлгіндей бастама көтеріліп науқандатады екен, содан барғандар барады, келесі жылы олар кетеді екен, орнына мен сияқты уәдешілер барады екен, сонымен қой да аман, науқан да ретімен жүре береді.

	Сонымен бір жылдан кейін Ленинградтың (Санкт-Петербург) Павлов атындағы дәрігерлік институтына кеттік, екі қыз. Олар біз апарған справкаға қарамайды, дәрігерлік тексеруді соншалықты мұқият өздері өткізеді екен. Шынын айтқанда менің денсаулығыма ешқандай өкпем жоқ болатын, оның екі-ақ факультеті бар; терапия және стоматология, сонан құжат қабылдап отырған адам маған, «сіз терапияға бармаңыз, ол сізге болмайды, ана тіс дәрігерлігіне барыңыз» деп үгіттейді. «Ол не?» десем, «ол да дәрігер, тіс емдейді, салады» дейді. «Қанша оқиды?» десем, «6 жыл» дейді. Мен түсінбеймін, өзіміздің Оралда да бар, үш-ақ жыл оқиды, тісті де салады, ал мында сонша жыл оқып, бәрібір сол екен деп, тіс дәрігерін менсінбеймін. Ол кезде тісім қаладай, сүйек мүжіп, тас шайнап жүрген кезім ғой. «Жоқ, мен тек қана терапияға барамын» десем, «сізге болмайды терапияға, сіз Қазақстаннан келгенсіз, льгота да бар, түсетін де шығарсыз, сондықтан тіске барыңыз» деп үгіттейді. Неге терапияға баруға болмайтынын сол күйі түсінбедім. Содан құжатты тапсырдық, қасымдағы қыздың құжатын қабылдады. Ал маған «қазір сіз білмейсіз, бірақ сізге терапияға болмайды» деп қоймайды. «Бұған болмаса, вообще түспеймін, жердің түбіне келіп тіс дәрігері деген не, ол үйдің қасында да бар» деймін. Сонымен әңгімеміз жараспай қойды. «Сен кетсең, мен жалғыз қалам ба?» деп, қасымдағы қыз кұжатын қайтып алды. Енді бұл таза балалық қой, шалалық, балалық емес. Сонымен бұл жолы басқа ешқайда бармайтын болдық. Ауылға қайттық.

	Бір күні папам: «Сені Оқас ағаң іздеп жатыр» дейді. «Шәке, әлгі қойшы қызыңыз қайда, оқуға түспесе газетке жұмысқа келсін» деп хабарласқан ғой. «Бармаймын» дедім. Тағы біраз уақыт өтті. Оқу жылы басталған соң Ордадағы санаторий мектеп-интернатта жұмыс істеп жүргенмін. Оның қабырға газетін шығару, түрлі лозунгтарын әдемілеп, әлеміштеп жазуға белсендімін. Басқадай, балаларға вожатый болып жетістіргенім шамалы. Бір күні апам (ол кісі жаңағы мектеп-интернатта мұғалім еді):

	«шырағым, сенен жетекші шықпайды екен, одан да айтқанды тыңдап газетке бар, Әлмұханов тағы іздетіп жатыр», деді. Қалай болғанда да ол ауданның екінші хатшысы, әке-шешем ұялған болуы керек әрі сыйлағандары шығар. Мүмкін осы бағыт дұрыс деді ме...

	тілші. Сонымен, Жәнібек аудандық «Октябрь туы» газетіне хатшының пәрменімен жұмысқа тұрдыңыз ба?

	С.Л. 1965 жылдың қаңтарынан бастап газет жанынан аптасына бір рет жарты сағаттық радиохабар таратылатын болыпты, соны мен жүргізетін болдым.

	Уақыт өтіп, тағы жаз жақындады, оқуға жиналу керек қой. Енді Алматыға, журналистикаға бармақшымын. Мәселе тағы Әлмұхановқа тіреледі ғой. «Сен биыл оқуды қой, газетте кадр жетіспейді, келесі жылы оқу бітіріп (аты-жөнін ұмытып қалдым, біреуді атап еді) келеді, сонан соң сені өзім апарып түсіремін, қазір мына газеттің сапасын көтеру керек» дейді. Тура маған тіреліп қалған неғылған кадр мен сапа екенін тағы түсінбеймін. «Сіздің апарғаныңыздың керегі жоқ, өзім-ақ биыл барып түсемін» деймін. «Ой, шіркін, Жәнібектен бір сары қыз келеді деп күтіп отыр деген, ондағы конкурстың қандай екенін білесің бе?» дейді. Шынымды айтсам, білмеймін. Бірақ өз бетімнен танбаймын. «Ағай, енді журналистикаға барамын деп тұрмын ғой, бітірген соң келермін» деймін. «Сенің қайтып келмейтініңді біліп тұрмын ғой, осы газетке қазіргі оқымай жазғаның да жарап тұр. Сондықтан қазір жібермеймін, редакторыңа айтамын, есебіңді бермейді» дейді. «Бәрібір кетемін, ақшаңыздың керегі жоқ» деп, мен де болмаймын. Папам бар ғой, ақшаға несіне қараймын. Бірақ хатшының айтқанын редактор тыңдауға міндетті. Шынымен, шатақ болды. Келіп редакторға бүкіл әңгімені айтып бердім. Сүлейменов Хамит деген редакторым әке-шешеммен жақсы сыйлас, дос-жар адам болатын. «Билетіңді алып дайындала бер, бір жөні болар» деді. Жөні келгенше уақыт та қысып, ақыры 26 шілде күні поезға отырып, 29 күні Алматыға жетіп, 30 шілдеде құжат тапсыруға әрең үлгердім. Шынында қашып кеттім. Абырой болғанда оқуға түсіп кеттім. Тауман Амандосов деген деканымыз бар.

	«Журналист – елдің көзі, құлағы, рухани айнасы» деп оқуды бастадық. Тағы бір жылда не өзгеретінін білмеймін ғой, бірақ газеттің кадр мәселесі, сапасын көтеру деген сияқты хатшының мазасыздығын мен түсінбедім. Шынымен менің шатпағыма қарап қалған не екен деп ойланбаймын да. Ең бастысы – маған ол кісінің сырттай билеп-төстеп, «сен мынаны істе, оны қой, сүйт-бүйт» дегені ұнамады ғой деймін. Өмір менікі, билікті біреу айтады, мүлде келіспейтін нәрсе. Тіпті маған әкем де кесіп билік айтпайтын.

	Журналистика маған осылай келді. Мен келмесем де қазақ журналистикасы құлап қалмайтын еді. Бірақ өз орнымда адал, өзіндік пікірі, бағыты бар қызметкер болғанымды білемін. Ешкімнің жеке өтінішімен немесе әлдебір есеппен қолыма қалам алған емеспін. Нені, кімді, қалай жазсам да сеніммен жаздым және жауапкершілік өз мойнымда.

	тілші. Сара апай, Сіз жазушылық жолға қалай түстіңіз?..

	С.Л. Ал жазуға, көркем шығармаға алып келген – Дулат Исабеков. Екінші курстың басы. Жатақханадағы бөлмеде жеті-сегізден тұрамыз, ортада бір үстел. Сонда жазып отырғам. «Неғып қадалып қалғансың, тұршы, тамақ әзірлейін, кеш болып қалды» деді бөлменің кезекшісі. «Үндеме, классикалық әңгіме жазып отырмын, «Жұлдызға» шығады кейін» деймін. «Шіркіннің дәмесін, ендеше төсекке отырып жазшы, кейін айтып жүреміз». Төсекке отырып жаздым. Кешкі тамақта кезекші әлгі әңгімені қайталап айтты. Біз журналистикада көбейгенде үш-ақ қыз болдық: Мағира Қожахметова, Шәрбану Бейсенова және мен. Ал жатақханада тұратын Шәрбан екеуміз, сондықтан тарихшылар, орыс бөлімі, биологтар, әйтеуір бөлмедегі 8 қыз әр факультеттен жиналғанбыз. Олар да іліп әкетті, «И-и, ол не туралы, қашаннан жазып жүрсің, «Жұлдыздың» басатынын қайдан білесің?» – деп...Мұны, енді... білмеймін. Аузыма түскен соң айта салдым ғой. Сонымен әңгімені бітіріп, машинкаға басып (өзіміздің факультетте машбюро бар, арнайы сабақ өтеміз, «Жұлдызға» алып бардым. Баруын бардым... «Жазушылар одағы – храм, оған аяқты сүртіп кіру керек» деген ғой Ғабит Мүсірепов. Шынында, біз қазіргі жастардай еркін кіре бермейтінбіз... Бөлмеге кіргенде оң қолдағы үстелде шашы толқындау, бидай өңді, сұлу деуге келмес, бірақ жүзі жып-жылы бір жігіт отыр екен. Сосын төр жақта, терезенің алдында, әйтеуір бөлмеде 4-5 адам бар сияқты. Кірдім де тұрдым. «Иә, қандай шаруамен келдіңіз?» деді әлгі жүзі жылы кісі. «Әңгіме жазып едім». «Е, әкел әңгімеңді». Өзімді таныстырып, мән-жай айту деген мәдениет әзір жоқ. 4-5 парақ қағазды қолына ұстаттым. Бас-аяғын қарап шықты. «Жақсы, Сара, бір аптадан кейін кел, жауабын айтамын» деді. Тұп-тура бір аптадан кейін бардым. «Ә, Сара, кел жоғары шық. Әңгімеңді оқып шықтым, келесі жылдың 3-санына жарияланады». Бұл – Дулат Исабеков екен...

	Кеште бөлмеге айтып келдім. «Ой, келесі жылға дейін кім бар, кім жоқ» деді біреу. Сонымен жаңа жыл келді, сессия басталды, уақыт өтеді ғой. Бір күні өтіп бара жатып газет киоскісінен «Жұлдыздың» 3-санына көзім түсті. Сұрап алып қарасам, шынында жариялапты. 1 данасын сатып алып, бөлмеге келдім ғой.

	«Кәне» деп біреуі, одан біреуі... сонымен қолдан қолға өткен журнал кешке жоқ. Осы бөлмеден алып едік деп әкеліп беретін мәдениет те әлі жоқ қой. Кеште кітапханадан келген Шәрбан досым быт-шыт болып ашуланады: «Қызықпысың, сұрап алғандай біреуің не, тым болмаса бір-екеуін алмайсың ба?!» деп кәдімгідей ұрысты. Жатып алып ойлаймын, шынында да неге екі-үшеуін алмадым деп. Ертеңіне лекцияға бармастан бір киоскіден біреуін, екіншісінен біреуін, екі журнал сатып алдым. Ол кезде жаңа түскен басылымдар көп жатпай өтіп кететін.

	Үшінші курста жігіттер үйлене бастады. Үйлену оңай, енді ол үйді отбасы ретінде қамтамасыз ету керек қой. Сондықтан олар жұмысқа тұра бастады. Ырым Кененбаев, Сейтқазы Досымов, Жарасқан Әбдірәшев, Қаржаубай Омаровтар «Лениншіл жас» (қазіргі «Жас Алаш»), «Жұлдыз», «Жетісу» басылымдарына жұмысқа тұра бастады. Біреуінің очеркі, біреуінің өлеңі, біреуінің сын мақаласы дегендей әр басылымда біздің жігіттер жариялана бастады. Енді бұның да қызығы басыла келді. Үшінші курстан кейінгі өндірістік практиканы Орал облыстық «Орал өңірі» газетінде өткіздім. Бір күні қойға, бір күні тойға дегендей екі айда толық өндірістік практика болды. Сонымен төртінші курсқа келдік қой. Соңғы семестр диплом алдындағы практика деген бар. Мені Қазақ радиосына жіберді, дипломым «Радиопьеса» болатын. Келдім, тиісті адамға мән-жайды айттым. «Ә, әдебиетке бар, пәленінші бөлме» деді. Жыл сайын келіп, кетіп жататын практиканттардан пәлендей пайда жоқ шығар, менің бетіме де қараған жоқ. Айтқан бөлмеге келсем... Дулат ағам отыр. «Е, сен қайда жоғалып кеттің, мұнда неғып жүрсің?» «Практикаға келдім, диплом». «Дұрыс болған, міне аппарат, міне наушник. Мына хабарлардың саяси қатесі жоқ па, соны бақыла». Біздің елде саяси қателерге себеп табылады ғой, бұл 1969 жыл, Хрущевтің түскен кезі. «Алтын қордағы» хабарлар, табандап отырып бастадым. «Сен әңгімеңді әкел, эфирден берейік, сосын гонорар төлейік» деді Дулат ағам бір күні. Практикантқа ақша төлемейді ғой. Бірнеше күннен кейін:

	«Қайда әлгі әңгімең?» дейді. Шынын айтқанда ұят болды, маған емес, оған керектей-ақ. Екі-үш беттік әңгіме алып келіп едім, «Қой, мынау ақша болмайды ғой, жарты сағаттық хабар жасайтын дұрыс әңгіме әкел» дейді. Ол 12-13 бет болуы керек. Құдай сақтасын, ондай ұзақ әңгімені қалай жазады деп ойладым. Бірақ Дулаттан ұялғаннан, сыйлағаннан, басталып бітпей қалған нәрселерді қарап, әйтеуір әкелдім ғой. «Дұрыс болды, енді бұл жерде отыра бермей, дипломыңды жаз, бітірген соң әкеліп көрсет, түгел оқимын, бірақ анықтайтын жайларың болса, қысылмай сұра. Мұнда ақша алатындар да кешке дейін отырмайды, аптасына бір келіп кетсең болады» деді. Диплом жетекшім – Рамазан Сағымбеков, рецензентім – Совет Масғұтов, Қазақ телевидениесінің басында тұрған, оның қалыптасуына өлшеусіз еңбек сіңірген ғажап адам болатын. Бізге радиожурналистикадан сабақ берді. Сыртқы сымбатына қоса өте мәдениетті, ұстамды, сондай адам ұстазым еді деп мақтанышпен айтуға болатын текті адам еді. Сондай ұстаздардың алдында ұятқа қалмау үшін диплом жазуға кірістік.

	Содан бір күні келсем, Дулат ағам: «Жақсы келдің, сенің әңгімең пәлен уақытта оқылады, тыңда» деді. Мәмбет аға (радионың байырғы дикторларының бірі Мәмбет Серғалиев) оқыған, музыкамен көркемдеген жарты сағаттық әңгіме. Ол кезде радионың бармайтын жері жоқ, біраз адам тыңдапты. Дипломның да жұмысы біте келді. Сол кезде бірі іс-сапармен, бірі дәрігерге – әке-шешем, немере апам келе қалды. Мұнда ағайын-туған бар дегендей, Мағира екеумізге рахат болды, солармен бірге қыдырып жүрміз. Бір күні олар бізді алып кетуге жатақханаға келді. «Дайынсыңдар ма?» Әрине, студенттің дайын болмайтын несі бар. Жолдан почтаға соғып, ақша алып кетуім керек. «Қайдағы ақша?» «Радиодан гонорар». Немере апам қағазды көріп, таңқалғаннан тоқтай қалды. Әлі күнге дейін есімде, 87 сом 63 тиын. Бұл шынында көп ақша, біздің стипендиямыз 35 сом болатын. Екі жарым айдың стипендиясы ғой немесе кейбіреулердің айлығы 60-70 сом болатын. Апам мені табысты жұмыс істейтін болды деп түсінді. Өздері де көңілді. «Сіздерге не болды?» десем, «Таңертең радиодан сенің әңгімеңді тыңдадық» дейді. Иә, баяғы әңгіме ғой, қайталап берген. Гонорар да сонікі, дәл уақытында келіп тұрған. Сонымен Дулат ағамның арқасында әке-шешемнің, туысымның алдында әжептәуір беделім өсіп қалды.

	Дипломның алдында Совет аға: «Сенің тілің жақсы, еркін журналист болып қалғың келсе, радиода келісіммен жұмыс істеуге ықпал жасайын» деген болатын. Ол не деп анықтап көрсем, тапсырма аласың, объекті – өзің ұсынуға да болады, материал эфирден өткен соң гонорарыңды аласың, шамамен бір айлық көлемінде. Мен нағыз журналистің міндетіне дайын болмаған шығармын, тып-тыныш жолдамада көрсетілген Гурьев (қазіргі Атырау) облысына кете бардым. Ол өмірді өз көзіммен көрген, өз арамызда әзілдеп айтқандай «скважинаның ешқандай техникалық аппарат емес, кәдімгі жеті қат жер астынан мұнай атқылайтын ұңғы екенін анықтаған» кезең болды. Қанша бұрғыласа да мұнай атпайтын скважиналар болатынын да білдік. Былайша айтқанда, теориялық тұрғыда романтикалық бояулармен елестейтін нәрселер жұмыс барысында соншалық көңілсіз, жазбақ түгіл назар аударуға тұрмайтынын түсіндік. Бірақ... Атыраудың халқы нағыз қазақы мәдениетті, тұрмыстағы ұлттық құндылық – қонақжайлықты, дарақы ас та төк емес, қалыбындағы табиғи қонақжайлықты, ең бастысы өнерлі ел деген айдарды сақтаған, дәстүрінен ажырамаған қазақи қауым болатын.

	тілші. Бұл қай жылдары еді? Өнер танушы ретінде көріне бастаған кезіңіз сол жылдары ма?

	С.Л. Өткен ХХғасырдың 70-ші жылдары ғой. «Домбыра – ескіліктің қалдығы, қобыз – пессимистік аспап» деп, оларды соттап, қапасқа қамаған дүмшеліктен ес жиып, ұлттық өнердің тынысы кең ашылған кез болатын. Ең қызығы мені онда да облыстық радиоға жіберді. Алғашқы толыққанды хабарым – бала кезінде Динаның домбыра тартқанын көрген, өзі де айтарлықтай домбырашы Әсимә Ізмұханбетова деген апай туралы болды. Көп жыл өткен соң Қазақ радиосының шет елге беретін редакциясында да хабар жасадым. Радионың «Алтын қорында» Әсима апайдың орындауында Құрманғазының, Мақаштың, Динаның бірнеше күйі сақтаулы.

	Сонда жүргенде сал болып қалған бір науқасқа кездестім. Сақал-шашы бурыл тартқан 70-тердегі науқас адамға қарағанда сөздің, қимылдың, бүкіл қарым-қатынастың мәнісін көз жанарымен білдіреді екен. Тереңдегі шүңірейген көздерінің қуаты сұмдық, адам шыдай алмайды. Біртүрлі өзіңнің сау жүргеніңе кінәлі сияқтысың. Сұрастырсам, бар болғаны 45-тегі адам екен. Тракторы ауған, содан мүгедек боп қалған, сал боп жатқанына бес жылдан асып барады. Әйелі «тілмаш». Өйткені өзі сөйлей алмайды, бірақ анда-санда біртүрлі ышқынғандай, бірдеңе айтқандай дыбыс шығарғанда соншалық зор үн шығады, оқыс естіген адам шошып кетуі мүмкін. Бүкіл қуаты сол үні мен көзінде қалған...

	Уақыт өтті, Алматыға келдім. Осында Бибігүл апай (Төлегенова) туралы жазу керек болды. Бұл 70-ші жылдар, ол кісінің камералық әнші ретінде кемеліне келіп, нағыз шарықтап тұрған кезі. Бір кездескенде апай өзіне жан-жақтан келген хаттарды оқытты. Сонда елдің басқа-басқа аймағанынан келген екі хатқа назар аудардым. Екеуі де сал болып қалған, біреуі он жылға жуық, біреуі төрт жылдай. Ешбір ем әсер етпей, өздері де күдер үзе бастаған. Солар «Сіздің әніңіз, үніңіз, даусыңыз жан кіргізгендей болды, сауығудан үміт ояна бастады, соған тек қана сіздің әніңіз себеп болды» деп хат жазыпты. Біреуі пластинкаларын жіберуді өтінеді. Оны жібереді де. Баяғы өзім көрген кісі есіме түсті. «Бұл мүмкін бе?» деп өзі жазушы, өзі дәрігер Советхан Ғаббасовтан сұрадым. «Бибігүлдің даусының әдемілігіне қоса сауатты әншінің жоғары профессионалдық деңгейі, камералық әнші ретінде тыңдаушылармен бетпе-бет тұрып, залды сөзіне сендіріп, әркімге жеке арнап тұрғандай жылы атмосфера қалыптасуы, даусының адам жүрегіне жетіп толқытатын иірімдері жүйкенің бір түйіндеріне әсер етуі әбден мүмкін. Сол – жүйке науқасы, әлдебір нервтердің зақымдауынан болады. Сондықтан Бибігүлдің даусы оң әсер етуі ғажап емес» деді. Осы оқиғалардың әсерімен «Құдірет» деген әңгіме жаздым. Жаңадан ашылған «Жалын» журналына барсам...

	тілші. (күліп) Тағы да Дулат ағаңыз алдыңыздан шықпасын?

	С.Л. Иә, күлуің дұрыс, Дулат ағам отыр.

	– Е, сен қайда жүрсің?

	– Солай, солай, жолдамамен бардым, келдім, енді осындамын.

	– Не әкелдің? Е-е, ненің құдіреті?

	– Әннің құдіреті.

	– Ой, тоба! Жақсы, бір аптадан кейін кел.

	Тура бір аптадан кейін келемін ғой. «Әңгімең шығады.

	Жоғалып кетпей келіп тұр.»

	– Рахмет, сау болыңыз.

	Не үшін рахмет екенін Алла біледі. Адам сияқты пікірлесу, ойдағы сенім бе, күдік пе, сұрау деген жоқ.

	Сөйтіп, Дулат Исабеков сол кездегі беделді әдеби басылымдарға жариялап, жұртқа таныстырды, менің шатты-бұтты шимайларымды заңдастырды. Жоқ, ол мақтаған да жоқ, олай жазу, бұлай жазу керек деп ақыл да айтқан жоқ. Ол кісі менің қаламыма сенім көрсетті, әдеби қауымдағы кісілікті көрсетті. Ешқандай шығарып салма сүйретпе, күлбілте деген жоқ, сенің де осы қауымға енуге мүмкіндігің бар дегенді қарапайым кісілікпен байқатты. Сондықтан әдебиетке әкелген Дулат Исабеков деймін.

	тілші. Сонымен, шабыттанып әңгіме жаза бастадыңыз ба?

	С.Л. Біздер сол кезде әдебиетке тұтас толқын болып қосылған Әбіш Кекілбаев, Сайын Мұратбеков, Мұхтар Мағауин, Дулат Исабеков, Қалихан Ысқақов, Рамазан Тоқтаровтардың шығармаларын қолма-қол оқимыз. Әрқайсысы бір-бір әлем. Олар жайлы алдыңғы аға буын пікір айтады. Демек, әдебиетке бізден сәл үлкенірек, бірақ көргендері ұқсас: соғыс кезіндегі, соғыстан кейінгі дегендей, Қазақстанның әр қиырындағы халықтың тіршілігінің жоқтаушылары келді. Оның ішінде мәлім, беймәлім көріністер бар, бірақ жаныңа жақын кезең. Яғни замандастар ғой. Ал ана үлкендердің, «алыптар тобының», одан кейінгі толқынның заманы басқа екені сезіліп тұратын. Енді мына қызықты қара. Көбірек оқыған сайын, мен жариялана қоюға құлықты болмадым. Жаза салып, бір жерге апара қою қалды. Жазуым да шабан болса керек, баруым одан сирек. Әрине, жұмыстың өзі жазу болған соң, мүлде қарап жүрмейсің ғой.

	Кейінірек ой жіберсем, жазғандарыма көңілім толмаған сияқты. Менің кейіпкерлерім ана Дулаттың, Әбіштің кейіпкерлері сияқты жазбай танитындай айшықты, выпуклый емес. Жоқ, мен сол кезде саналы түрде соларға еліктеп едім дегенім емес. Тіпті еліктеу деген не? Ол басқаша көреді, басқаша пайымдайды. Сен өзіңше. Бұл, сірә, бағытыңның айқындалмағаны болар деп ойлаймын.

	тілші. Бәлкім, санадан тыс жауапкершілік болар. Әр жазушының өзіндік жазу ерекшелігі болатыны белгілі. Сіздің жазу ерекшелігіңіз қандай?

	С.Л. Жазғанымның бәрін табандап отырып қарап, қайта-қайта жөндеп, бір керемет болғанша сүздім деп өтірік айта алмаймын. Тіпті мен жазғанымды жөндемеймін, яғни жөндемейтіндей етіп жазуға тырысамын. Ойымда бас-аяғы түгел жинақталу керек, сонан соң бірден үзбей жазып тастауым керек. Мейлі, ұзақ болсын, қысқа болсын, үзбеуім керек. Үзілсе бітті, әрі қарай ұзаққа кетеді немесе сол күйі жатады. Ондайлар да бар. Ал бітті дегеннің өзін жариялай қоюға, сүрініп-қабынып кітап шығаруға да битімді салған емеспін. «Жазушы» баспасында Есет Әукебаев деген бас редакторымыз болды. Сол кісі: «Саражан, сен ішімізде жүрсің ғой, мына жоспардағы кітабыңның орнына ана біреуді жіберейікші, елден келіп отыр, сенікін келесі жылы өзім шығарып беремін» дегенге келісе салдым. Артынан Мағзұм Сүндетов (баспаның проза бөлімінің бастығы) естіп, өзіме қатты ұрысты. Сол жинақ сол күйі шықпай қалды. Себебі қайта қарағанда әлгі ғой, бірдеңесі жетпей тұрған сияқты. Ал бұл бір кереметтігім бе немесе өзімді өзім жоғары бағалаймын ба? Сайтан да емес. Әншейін бір түсініксіз мінез. Қысқасы, менің ешкіммен таласым да, жарысым да жоқ, өз көңілімнің қалауына қарай жазамын, қоямын. Осыны көрсете қояйын, ананыңмынаның пікірін білейінші деген ниет жоқ. «Кошка, которая гуляет сама по себе».

	тілші. Қазақ халқының бұлбұл әншісі атанған Күләш апамыз туралы кітап жазуыңызға қандай себеп болды?

	С.Л. Бір күні марқұм Жәнібек Кәрменов жолығып қалды.

	«Ой, Сәке, жақсы кездестің. Біз бір жаңа жоба бастағымыз келеді. «ЖзЛдың» бағытында өзіміздің «Өнегелі өмір» сериясын шығармақпыз. Сен де өнерді жазып жүрсің ғой, ойыңда бар нәрсең болса, кел, пәлен күні жиналамыз» деді. «Жалын» баспасының жаңадан ашылған кезі болатын, директоры – Қалдарбек Найманбаев, Жәнібек өнер бөлімінің жетекшісі екен.

	– Күләш Байсейітова туралы ойым бар, – дедім.

	– Тамаша! Міндетті түрде кел.

	С.Л. Әрине, ойымда әр нәрсе жүретін, өнерді жазып жүретінім де рас. Күләшқа мен анам арқылы ғашық едім. Менің анам өте жақсы ән салатын, «Қыз Жібек», «Ер Тарғын» операларын түгел, бүкіл әнімен, әр кейіпкердің сөзімен айтып отыратын, өнерді соншалықты қадірлейтін адам еді. Күләшқа деген көзқарас сол кісінің көңілімен қалыптасты. Бірақ Жәнібекке кездескен сәтте оны анық жазайын деген жоспарым дайын еді деп өтірік айта алмаймын. Бұл аузыма құдай салған сөз болды.

	Сонымен айтылған уақытта біраз адам жиналдық. Үлкендерден – Серке Қожамқұлов, Кәукен Кенжетаев, Хабиба Елебекова, Райымбек Сейтметов. Қалғандары өзіміз араласып жүретін қатарластар. Қалекең (Найманбаев) жобаның бағытын, баспаның ниетін айтып өтті. Серағаң: «Мына Райымбек сіз туралы кітап жазамын деп мазалап жүр ғой, жазса жазар, жазбаса өзі білсін. Әйтеуір ниеттерің жақсы екен» деп батасын берді. Сол күні он адам қолымызға келісім-шарт алып шықтық. Сол оннан Тұрсын Жұртбайдың «Дара тұлға» (Қалибек Қуанышбаев жайлы), Әміртай Бөриевтің «Арманына жеткен адам» (Әбілхан Қастеев), Хабиба Елебекованың «Үнің кетпес құлақтан» (Жүсіпбек Елебеков), Кәукен ағайдың Шәкен Айманов туралы және «Бұлбұл» (Күләш Байсейітова) деген кітаптарымыз шықты.

	тілші. Күләш апай аты елге ерте танымал болған, асқан дарынды жан, оның үстіне, өмірінің тылсым, жұмбақ тұстары бар тұлға ғой. Ол кісі туралы өзі өмірден кеткесін, кітап жазу қиын болған жоқ па?

	С.Л. Кітап жазуда маған бірінші кезекте – архивтің көп көмегі тиді. Шынымды айтсам, мен ойлағандай емес екен. Сірә, жоқтаушысы болмағандықтан. Балалары жас қалды ғой.

	Екінші – Күләшті көрген, жұмыстас болған, қатар жүрген адамдар. Олардың біразы бар болатын. Әрине, солардың бәрімен кездестім, бәрін таптым дей алмаймын, ондай мақсат та болған жоқ. Бірақ хабарласқандарымның жауабы да қилы-қилы болды. Ернінің ұшымен жауап бергендер, шын қуанып құптағандар, ашықтан ашық ештеңе айтқысы келмегендер, қойшы, әйтеуір оның өзі бір кино болатын.

	Құптағандардың бірі – Мәриям апам (Хакімжанова) еді. Бұрын да кездескенде аракідік айтылып қалатын жайларды қайталап айтып берді. Өзі Күләшті қатты қадірлеп, жылы сағынышпен еске алып отыратын. «Сен Ғабеңмен сөйлес, – деп кеңес берді ол кісі. – Дұрыс әңгімені сол кісі ғана айтады. Операны ашқан, театрдың ыстық-суығын бірге көрген адамдар ғой. Қазір ауырыңқырап жүр деп естідім, бірақ «Қыз Жібек –Күләш туралы айтады, хабарлас». Ол кісі өзімнің де ойымда бар еді. Бірақ «ауырып жүр» деген соң бөгеліп қалдым. Келесі кездескенде Мәриям апамның бірінші айтқаны: «Ғабеңмен хабарластың ба?» болды. Үндемеймін ғой. «Сен сөзді қой да хабарлас, міне телефоны. Әуелден көтере алмайтын шоқпарды белге қыстырмау керек еді, енді былжырама. Ол шал мәңгілік жүре береді деймісің! Ондай түзу әңгімені басқа ешкім айтпайды. Шырағым, Күләштің аты аталуын қызғанатындар әлі толып жатыр. Бар, ол кісімен сөйлескенше маған көрінбе». Қайран апамай, ғажап адам еді ғой.

	Мәриям апамның сөзі тура келді. «Ауырыңқырап мазам болмай, ешкіммен кездесуге зауқым жоқ еді, Гүләш (ол кісі осылай айтады) туралы болса, бірер сағат көрейін» деді Ғабең. Содан 4 сағаттан астам сөйлестік. Ең бастысы, ол кісі менің қиялымдағы Күләшті тірілтті. Театрдың атмосферасынан, адамдардың қарым-қатынасынан, сол кездің ахуалынан, әйелдің, артистің трагедиясынан хабар берді. Кейбір алыпқашпа әңгімелердің мән-жайын да сұрадым. Әйтеуір сол сәтте ойымда болған, өз пайымым жеткен біраз нәрселерді қозғадым деп ойлаймын. «Күләш туралы білетіндерім осы ғана демеймін, бірақ айта алатындарым осы ғана, риза бол, шырағым» деді соңында. Сонан соң жұмыстың бағытын сұрап алды да: «Бітірген соң әкел, қарап берейін» деді.

	тілші. Жазып бітірген соң қолжазбаңызды Ғабеңе апардыңыз ба?

	С.Л. Жоқ, апармадым. Таңқаласың ба? Дұрыс, осы күні өзім де таңқаламын. Кітап Күләш тің 70 жылдығына, 1982 жылы шығуы керек болатын, баспа соған асықтырды. Кәдірбек Уәлиев дейтін редакторым болды, жақсы сыйласамыз. «Ой, ол кісі бұрынғыдай емес, ұзақ ұстайды ғой, оқытқан соң пікірін тыңдайсың, жұмыс созылып кетеді, қайтесің» деді. Сонда да деп хабарласып едім, Ғабеңмен сөйлестірмеді. Сонымен, баспаға өткізген қолжазбаға менің билігім жүрмей қалды. Ол екі ортада «Өнер» баспасы ашылып, «Жалындағы» өнерге қатысты нәрселердің бәрі сонда ауысты. Сонымен 70 жылдыққа бәрібір үлгірмей, кітап 1984 жылы шықты.

	тілші. Ғабеңнің сол кітапты көрмегеніне өкіндіңіз бе?

	С.Л. Мен емес, Сафуан ағаның (Шаймерденов) өкінгенін көрсең! «Қалқам-ау, өзі жаңа сериямен шығып жатқан кітаптардың алғашқыларының бірі болса, өзі Күләш болса, Ғабеңнің пікірі айтылса, ол өмір бойы сенің алдыңдағы жолашарың болатын еді ғой!» деп шын қынжылды.

	Жолашарын қайтесің, Ғабит Мүсіреповтің пікірі болатын еді ғой ол... Дегенмен... осы менің жолым ғой деп ойлаймын. Нақты адамның өміріндегі деректі жайларға сүйене отырып, сол уақыттың бейнесін, өнер мен адамның, қоғамның байланысын көрсету. Дерегі анық, бірақ ондағы пайымдаулар менің жазушылық көзқарасым.

	тілші. «Бұлбұл» кезінде оқырмандардың жылы ілтипатына ие болған шығар?

	С.Л. Кітабым шыққаннан кейін республиканың жан-жағынан хаттар алдым. Сол кітапты қайдан алуға болады деп сұраушылар болды. Бұл бір жағынан Күләштің атына байланысты болу керек. Екінші жағынан, автор ретінде менің де еңбегім болған сияқты. Себебі кітапты мұқият оқығандар менің астарлап байқатқан нәрселерімді анық аңғарыпты. Тіпті осы таяуда ғана бір адам: «Сіз өнердің табиғатын, құдіретін түсіндірумен бірге өнер адамының, әйелдің табиғатын, Күләштің басындағы трагедияны сол кезде қалай бергенсіз? Өнер адамдарының, жалпы пенденің басындағы қызғанышты қалай байқатқансыз? Жақсыны көре алмау, аяқтан шалу қазір де бар ғой. «Жақсының артынан сөз ереді» деген рас, сол трагедияны қалай жеткізгенсіз?» деп таңқалды. Мен мұны қазір мақтанышпен айтып отырмын, бірақ ана кісіні тыңдап тұрғанда өзім де таңқалдым.

	«Қайталап шығармайсыз ба?» деушілер де болды. Сол күйінде қайталап шығаруға ниетім болмады. Өзгертудің де қажеті жоқ деп ойладым, себебі оның ештеңесін бүгінгі уақытпен келіспейді деп есептемеймін. Барлық мәселеге көзқарасым сол күйінде. Бірақ «Ана тілі» баспасының директоры Жақау Дәуренбеков «бүгінгі ұрпаққа да осы қызықты болады-ау» деп отырмын деп, өз ниетімен шығаруға мүдделі болды. «Сөзіңді біреу сөйлесе...» деген, оған үлкен рахмет, мен тіпті сатуға да көмектесе алмай отырмын. Кейбір сөйлем, сөздер болмаса, кітаптың сүйегіне ештеңе қосқан жоқпын. Тек соңына біраз қосымша бердім. Таяуда «Түркістан» газетінен (11.02.2010 ж.) «Гәкку» әнші туралы аз айтылады» деген материалды оқыдым. Шынымен өз ойы ма, әлде үлкендердің әлдебір пікірлерін естіген бе деп те қалдым. Қалай болғанда да, белгілі адамдардың шынайы болмысы қай уақытта да жоқтаушысын табады ғой деп ойлаймын. Сондықтан жанрын деректі повесть-эссе деп қойдым. Одан кейінгі Хадиша Бөкеева туралы жазған кітабым да солай. Бір қызығы, біздің тәуелсіз тарихымыздағы осы серияның өнер саласындағы алғашқы кітабы осы «Хадиша Бөкеева» болды. «Жүгірген жетпейді, бұйырған кетпейді» деген....

	тілші. Сара апай, Сіз бен біз әлемді кітапханадан, кітап арқылы таныдық. Жеке кітапханаңызда кітаптарыңыз көп пе?

	С.Л. Кітапхана демекші Айттым ғой туған жерім – Орда деп. Сол Ордада үш кітапхана болатын: үлкен селолық, балалар және мектептің өзінің кітапханасы. Сол кезде Ордада қанша адам тұрғанын білмеймін, әйтеуір сол кітапханалардың бәрінің оқушылары сапырылысып жататын. 2000 жылы ауылға барғанда кітапханаға әдейі бардым. Мәдениет үйі мен кітапханалар жаппай жабылып, «оңтайландыруға» көшкен науқанда ілеспей қалғандардың бірі біздің ауыл еді. Бірақ орны болғанмен жағдайы адам жылағандай. Кітапхананың сөрелері бос тұрғаны адамның жанын құлазытады екен. Орталық кітапхана солай болғанда, мектептің жайын елестете бер. Соны көріп ойға қалдым. Аса бір мақтанғандай болмаса да, менің де жинаған кітапханам бар еді. Біразы көшіп-қонып жүргенде қолды болды, біразы жайғдайсыз жерлерде шығынға ұшырады, қалғанын пайдаландым. Заманында қажетіне қарай, біреулерге еліктеп немесе әуестікпен біраз нәрсе жиналыпты. Соларды екшеп, бір бөлігін Ордадағы мектептің кітапханасына апарып бердім. Әрине, менің жүздеген кітабымнан мектептің жоғы жан-жақты толыға қоймас. Дегенмен біреу болмаса біреудің қажеті табылып қалар деп ойлаймын. Кейін бір кездескенде кітапханашылар: «Апай, сіздің кітаптарыңыз көп көмектесті, оқып жатырмыз» деді. Ниеттеріне рахмет. Кітапхана түгел барған жоқ. Өзің білесің, біздің жақтың жолы ұзақ, бара қалсаң әртүрлі жүгің болады. Сондықтан барған сайын шағындап тасудамын. «Осындай шаруамен сен де айналысып едің ғой» деп Ұлықбектен (Есдәулет) сұрап едім, «әрі-бері машинамен аяқтай жүретін жігіттер орайын келтірді» деді. Біздің ауыл үш есеге жуық қашық, ондай орайлы жол шыға қоймады.

	тілші. Туған еліңізге талай авторлардың қолтаңбасы қойылған кітаптар апарғаныңыздан хабардармыз. Ондағы мақсатыңыз не?

	С.Л. Менің негізгі мақсатым – бір кезде айтарлықтай мәдени орталық болған, ел мен жерді сүюдің, құрметтеудің үлгісі болған айтулы азаматтарды шығарған жердің бүгінгі ұрпағы да жан-жақты білімді, өзі өмір сүрген қоғамда уақытпен үндес орнын таба алатындай болып өссе деп ойлаймын ғой. Сол үшін мектепке арнайы авторлық қолтаңбамен біраз кітап апардым.

	«Жәңгір хан атындағы орта мектепке деген тілекпен, Автор». Кітап авторының арнайы қолтаңбасы тұрған кітап қызықтырады ғой және ондай кітапхана басқа еш жерде жоқ. Әзірге солай екені анық. Бұл ниетіме өтініш білдірген ақын-жазушылар бірден қолдау көрсетті. Берік Шаханов, Ұлықбек Есдәулетов, Жақау Дәуренбеков, Әбділхамит Райымбергенов (белгілі домбырашыпедагог), т.б. біраз жазушылардың шығармалары бар. «Өлке» баспасының директоры Мереке Құлкенов Махамбеттің 20 томдығын берді. Айналып келгенде бәріміздің илегеніміз бір терінің пұшпағы ғой.

	тілші. Сонда бұл кітаптар да кітапхананың жалпы есебінде бола ма?

	С.Л. Білмедім. Мен кітапханаға деп апардым, директор қайда қойғанын өзі біледі.

	тілші. Ата-анаңыз туралы айта кетсеңіз...

	С.Л. Менің ата-анам мұғалімдер. Кәдімгі үкімет пен партия қайда жұмсаса сонда бара беретін ауыл мұғалімдері. Сол қисынмен әкем басқа да жұмыстар атқарды, ал анам өмірден өткенше мектепте істеді. Дина Әліпқалиева сол өңірде көптеген балаға «Әліппені» ашқан бастауыш мектептің мұғалімі болды. Жазуы әдемі еді, апамнан сауат ашқан балалардың бәрінің жазуы әдемі болатын. Солардың бірі ақын Қайрат Жұмағалиев: «Менің қолжазбамды машинкаға бастырмай-ақ, бірден өндіріске жіберуге болады», – деп қоятын әзіл-шыны аралас.

	Менің ата-анам өнерді қадірлейтін, өнерліні сыйлайтын, өздері де әндей әдемі өмір сүрген адамдар еді. Олар бар болғаны 21 жыл бірге өмір сүрді, анам дүниеден ерте өтті. Үлкен махаббаттың әсері ме, әлде ренжісетін уақыттары болмады ма, әйтеуір мен олардың жүз шайысқанын, бір-біріне қырын қараған кезін көрген емеспін. Бір-бірін бірге отырып сағынып тұратын.

	Негізі апамды сұлу, әдемі деуге келмейтін. Бірақ ішкі сұлулығынан, баршаға ортақ аналық мейірімінен кім-кімге де жылы, жақын көрінетін. Өз анам болғандықтан емес, ол кісіні көріп қалған менің курстастарым Мағира иен Шәрбан қазірге дейін ілтипатпен еске алып отырады.

	Ал папам – Сиранов Шарап шын мәнінде еркектің сұлуы болатын. Соғыс кезінде авиамеханик болған, техникадан жанжақты хабары бар, елде бірталай беделді қызметтер істеген. Әсіресе Орда тарихи музейінде экспонаттарды толықтыруда өте көп үлес қосқан, еңбегі адал жан болатын.

	Алдында айттым ғой, апам ән салатын. Қазақтың «даусы табиғатынан қойылған дауыс қой» дейтініндей, кез келген уақытта шырқай береді. Оған кейде барылдап папам қосылады. Солайша той-томалақта, қонақтықтарда мәжілісті қыздырып отыратын. Дүние жимады, бірақ алыс-жақынмен сыйластығы, қарым-қатынасы тұрақты болатын. Әдемі өмір сүрді, тек қысқа болды. Ең кіші інім анасының қандай болғанын тани алмай да қалды.

	тілші. Өзіңіздің қатарларыңыз туралы бірер сөз.

	С.Л. Қатарларың дейсің бе? Мана айттым ғой, біз ертеңгі күніне сенімді ұрпақ едік. Содан ба, әлде шетінен дарынды, мақсаты айқын, таңдауы саналы болды ма, менің қатарым шетінен сайдың тасындай іріктелген. Қазіргі Жазушылар одағының төрағасы Нұрлан Оразалин, «Болашақ» баспа-полиграфияның бас директоры Ырым Кененбаев «Өнер» баспасының бастығы Әшірбек Көпішев, қазіргі мәжіліс депутаты Алдан Смайылов, осылардың бәрі менің қатарым. Кезінде қыздардың журналистикаға көптеп келуіне себепші болған, қазақ журналистикасында өзіндік қолтаңбасы, тарихында аты қалған Мағира Қожахметова. Оның журналистік шығармашылығынан диплом қорғалған. Қазір аты-жөнін ұмытып отырмын, Тауман Амандосов бір студентіне арнайы тақырып етіп беріпті. Тауман ағай алдынан өткен шәкірттерінің кейінгі жолын қадағалап, кейін келген студенттерге атап үлгі етіп отыратын. Мағираны қатты сыйлап, көрген жерде айтып жүретін. Бұл да сенімін ақтады деп ойлаймын. Өз қатарында, тіпті қазір де журналистиканың жүгін көтеруде Мағираның қыздардың көшбасшысы екеніне таласатындар жоқ деген сенімдемін. Мақтанды десең өзің біл, жауапкершілігі өз мойнымда. Шәкірттері әлі күнге дейін сағынып іздейтін, кезінде тұңғыш жеке мектеп ашқан, филология ғылымдарының докторы, өзі әнші-жыршы Алма Қыраубаева, өзің лекциясын тыңдадым деп отырған Сағат Әшімбаев, өзі сияқты шап-шағын, ғажап романтикалық әңгімелер жазған Үміт Тоқмағамбетова, поэзияға біршама тосын тебіреністер, жаңалықтар әкелген Жарасқан Әбдірәшев, журналистикадан үлкен багажбен жазушылыққа келген және соны толық дәлелдеген Сейтқазы Досымов, поэзияны, прозаны, әсіресе балалар әдебиетін біршама байытқан, сонша дарындылығына барабар сонша қарапайым Қаржаубай Омаров (Айтолқын), өмір бойы Қазақ телевидениесінің қарекетін арқалап өткен жазушыдраматург Әділбек Тауасаров – осылардың бәрі менің қатарым. Өкінішке орай Алмадан бастап атағандарымның бәрі дүниеден озып кетті. Бауыржан Момышұлы айтты деген сөз бар еді: «Что, уже по нашим расчетам бьют?!» – деп. Біздің қатарға да ерте келді деп ойлаймын.

	Өзіміздің журналистік топқа келетін болсақ Құрманғазы Мұстафин (Қараманұлы) қабырғалы жазушылығына қоса, ағылшын авторларды түпнұсқадан оқитын жан-жақты білімді, өте сауатты аудармашы. Әрбір сөйлемін, сөзін қадағалап, түпнұсқаның қазақша сөйлеуін битін салып қорғайтын, аударманы шын мәнінде өнер көретін қаламгер. Мұны да жауапкершілікпен айтамын, бір аудармасына редактор болғанмын. Осы таяуда ғана Сервантестің «Дон Кихотын» (2 том) жаңадан аударып шығарды.

	Біздің Ырым, Сейтқазы, Жарасқандар үшінші курстан бастап жұмыс істеді. «Лениншіл жас» («Жас Алаш») ол кезде нағыз жаңашыл, қазіргіше айтқанда крутой, қызметке таңдап алып, қатал талап қоятын. Нұрлан, Әшірбек, мен «Қазақстан пионерінде» істедік, Фариза Оңғарсынова деген редакторымыз болды. Ол кісінің ақындығы, қайраткерлігі басқа, редакторлығы басқа. Біздің қатар осындай мектептерден өткен.

	«Журналистиканың қара жұмысынан өтпесеңдер ешқандай журналист те, жазушы да шықпайды» дейтін Тауман ағай. «Ол кісі журналистикада қыздарға қарсы болыпты» дегенді айтады қазір. Қарсылығы емес, бірақ кейінгі тірлікте қолайсыздығын ашық айтатын. Журналистің іс-сапары, түнгі кезекшілігінен сетінеген отбасылар болғанын ескертетін және сол кезде әртүрлі ережелер көп болатын. Журналистикаға оқуға түсу үшін екі жыл еңбек стажы және жарияланған материалдары болу керек деген ереже болды. Мана айттым ғой, менің мектептен кейін стажым болды, сонымен журналистика бөліміне жалғыз қыз болып қабылдандым. Құжат қабылдағанда «стажың жоқ» деп филология бөліміне жіберген екен, бірақ облыстық газетте жарияланған әңгімелері бар, сондықтан қабылдау кезінде Шәрбану Бейсенованы журналистикаға ауыстырды. Сөйтіп екі қыз болдық. Бұл Т.Амандосовтың шәкіртке, журналистикаға, жалпы баспасөзге деген көзқарасын білдірсе керек. Содан екінші курста басқа оқудан ауысып Мағира Қожахметова келді. Сонымен 30 жігіттің ортасында тұтас 3 қыз бітіріп және осы кезге дейін «действующий журналист» болып шыққан біз болдық. Осы үшеуіміз тонның ішкі бауындаймыз. Бүгінге дейін жұбымыз жазылған емес. Бір-біріміздің ата-анамыз, ағайын-туысымыз бірдей іздеп, сұрап отыратын. Жазғанымызға қуанысып, жай-жапсарымыз ылғи көз алдымызда. Шәрбанның екі баласына екеуіміз кіндік шеше болып, өзімізше жөн-жобасымен араласқанбыз. Сол сыйластығымыз әлі солай.

	Мағира екінші курста келді дедім ғой. «Мына Мағира өзі кіп-кішкентай болып айтқанынан қайтпайды. Орыс бөліміне бар десем, ағай мен тек қазақ журналисті боламын, «Лениншіл жаста» жұмыс істегім келеді деп осында келді» деп Тауман ағай айтып отыратын. Демек, ол жазуға анық мақсатпен, саналы түрде келді. Қателеспесем содан басқа дилогия жазған әйел жазушы жоқ. «Жантәсілім» дилогиялығын былай қойғанда, сол кездегі өте қиын тақырып – тың игерудің қазаққа келтірген қасіретін қозғаған шығарма. Сондықтан да басылуын күтіп 15 жылдай жатып қалды. Журналистикадағы қыруар жұмысын былай қойғанда осы шығармасымен-ақ қаламының қарымын дәлелдеп шықты. Осыған назары түспеген сыншыларға өкпелімін.

	Ал Шәрбан мектептен әңгіме жазып келді дедім ғой. Оқуды бітірер кезде үйленді, жұмысы, балалары болды, оның үстіне Сағаттың жұмыстары, қонақтары дегендей, жазу ойындағыдай өрістей қоймады. «Сыншының қасында жазу қиын екен» деп сонау бір жылдарда айтқаны бар еді. Бірақ сирексіп кеткенімен, қоздаған оттың өшпегенін дәлелдеді. «Пенсия дегеннің бір жақсысы өз уақытың өзіндікі болады екен» деп өзі айтқандай, о бастағы таңдауына тұрақты болғанын, Тауман ағаның сенімін толық ақтап көрсетті. Нағыз қаламгердің мінезін танытты. Мен бұлар үшін ерекше қуанамын. Аз-көп болсын, осылардың еңбегі әдебиет деген еңселі ауылдың бір көрнекті отауы болып шақырып тұрарына сенімдімін. Бұлардың әрқайсысын өз алдына жазуға тұрады. Сірә, сол да менің жұмысым болса керек.

	Оқу бітісімен елге кетіп, сол жерде қаламның қадірін арттырып жүрген Сәлім Меңдібаев (Қостанай), Социал Әйтенов (Павлодар), Тынышбек Дайрабаев (Қызылорда, қазір Алматыда), Айтқали Нұрғалиев (Атыраудан) деген жігіттеріміз бар. Міне, менің қатарларым. Біз қазір де шұрқырасып табысып, қимай тарасып, сағынысып іздейміз. Қазақстанның қай қиырында жүрсек те хабарлымыз, әлі күнге «біздің қызжігіттер» деп сөйлейміз. Осылай, айналайын!

	Әрі қарай жалғайық дейсің бе?

	Әдебиет жөнінде... Әдебиетке баға беру үшін адамның қандай да болмасын моральдік хақы болу керек деп ойлаймын. Соның теориясымен айналысып жүрген ғалым болса немесе әдебиет сынымен тұрақты айналысып жүрген болса, яғни саналы түрде соның парқын айыруға, даму бағытын сауатты түрде бақылап жүрген адамдардың кесіп айтуға жөні бар. Ал жалпы әдебиетке қатысы бар адам ретінде, қазақ әдебиеті бар, жоқ деген әңгімені, тіпті орынсыз деп ойлаймын. Себебі әдебиет жасалмайды, ол мәшиненің дөңгелегі немесе басқадай бір завод, фабрикадан шығарылатын өнім емес. Әдебиет қалыптасады. Өзің де білесің, арғы-бергіден келе жатқан сөз өнері әдебиетке кіреді. Сосын өркениетті кезеңде оны сала-салаға бөлді. Сол жағынан келгенде қазақтың әдебиеті де зерттеу, жазба, ауыз әдебиеті тағы-тағылар болып бөлінді, бірақ бәрі сол бір қазақ әдебиеті. Енді бір жерлерге келгенде оны бар, жоқ деп пікір айту оғаш көрінеді. «Ол алай, былай, бұрынғы әдебиет бодандық» деп дәлелдемекшілер де шығып тұр. Сонан да осы сұрақ туып отырған шығар. Бұрынғы болғанда кеңестік кезеңді айтады. Менен сұраса кеңестік кезең қазақ әдебиетінің біз таныған тарихындағы ең өркендеген, өскен кезеңі. Жалпы тарихты әркім өзінің жеке басының шаруасы сияқты бөліп, үзіп-жұлып билік айтып, анаусы дұрыс, мынаусы бұрыс дегеннің өзіне күдікпен қараймын. Себебі біреулер бір заманда өмір сүреді, біреулер басқа заманда өмір сүреді, әр заманның тіршілігі, танымы, пайымы, құндылықтары болады. Ол қалай болғанда да тұтас халықтың, қазақтың да тарихы, оның бәрін жиып-теріп апарып бір жерге көміп тастауға болмайды. Тіпті көміп тастаған, ғасырлар бұрынғысын да, аршып алып, қазып көрсетіп, мына жерде ел болған, қала болған деп дәлелдеп жатырмыз. Бұрын да солай болған. Әсіресе қазақтың тіршілігіне байланысты қазір аршылып жатқан көп жайлар бар. Сол сияқты бұл да алып тастауға, сызып тастауға болмайтын нәрсе. Ал өнер деген бұл бір ғажап, оның қарсылығы қаншалықты мол болса, соғұрлым жақсы дамиды. Ол өзі адамның табиғатына тән нәрсе. Кішкентай балаға бір нәрсені алуға болмайды деп тиым салса, ол сол жерге өш болады, қалай да соны алуға, ұстауға, көруге тырысады. Адамның табиғаты да солай, дүниеге келген соң қалай да ілгері жүруге тырысады. Ілгері жүру дегеніміз көру, тану, мүмкін қателіктерімен, себебі адам өзінің 60-70 жылдық өмірінде көрген, түйгендерінен билік айтады. Кәдімгі өзінің пенделік биігінен. Осы айтылып отырған жайлар, түрлі-түрлі пікірлер де содан туындайды. Ең ғажабы, әлгі билік айтушылардың өзі де қазақта әріден келе жатқан әдебиет болғасын, сол әдебиет атты үлкен әлемге араласайын деген құлшыныспен келіп отыр. Бірақ келе салып «төр менікі» деу дұрыс бола бермейді. Жастардың еркін ойы, ізгі ниеті, қазақ әдебиетіне жаңа, жарқын есімдердің қосылғаны жақсы. Бірақ маған дейін ештеңе болмаған, мен жаспын, жаңамын, мен енді келдім деген, сыпайылап айтқанда ұшқарылау пікір деп ойлаймын.

	Әлгінде айттым, қазақ әдебиетінің өте бір биік дәуірі кеңестік кезеңге келді. Оған әртүрлі себептер де болған шығар. Бұл мүмкін, арғы ғасырдың аяғында туып, өткен ғасырдың басы, ортасында кемеліне келген біздің ұлдарымыздың, қазақтың тұтас ұрпағы өмір сүрген кезеңі болғандықтан деп ойлаймын бір жағынан, екінші жағынан солардың анау алдыңғы дәуірде ата-бабаларының қолдары жете бермеген оқуға, білімге, жан-жақты танымға қолдары жетті, сондықтан қазақтың арғыбергісін алысыраққа жеткізейік деген ниетінен деп ойлаймын. Қазір өзіміз Еуропаға қарайды, еуропашылдық деп көп айтып жүрген Еуропаның өзі арғы бастауын шығыстан алған ғой. Енді әбден кемеліне келіп дамыған олар кейбір мәселелерде аренадан шеттеп бара жатыр, кәрі құрлық атануы да сондықтан. Енді олар жаңа қан, леп іздеп қайтадан шығысқа көз тігеді. Біздің музыкалық байлығымызға, қолөнердегі үйлесімді талғамға, ұлттық өрнектегі сән мен салтанатқа таңқалады, әуестікпен назар аударады. Соның барлығы батыстың о баста шығыстан барған бастауынан ажырап бара жатқанын байқатады. Адамдар қай заманда да өз ақыл-ойының, жаңалығының құрбаны болған. Ғылым мен техника дамыған сайын адамдар өзінің жеке пенделік, ұлттық таным, бояуларынан алыстай береді. Ал біз бодандық заман дегеннің өзінде де бояуымызды, тілімізді, үнімізді, табиғи құндылықтарымызды, дінімізді де жоғалтпай келдік. Оның өзі әлгі үлкен қарсылықтар бір айналма жолдармен жауап беру арқылы, сананың әлдебір қатпарларында еркіңнен тыс нәрселер болады ғой, сондай еркімізден тыс өзіміздің ерекшелігімізді сақтау керек деген пайымдаулардан қалыптасқан болу керек. Сондықтан біздің қазіргі айтып жүрген нәрселеріміздің барлығын өткен ғасырдың ортасында құрбан болып кеткен Шоқайлар, Мағжандар айтып, одан өйтіп-бүйтіп қазақтың бағы үшін аман қалған Мұхтарлар, Ғабиттер және соларды көргендер сақтап, осы кейінгі ұрпаққа аманаттап кеткен. Мысалы, Ахмет Жұбанов қазақтың музыкалық өнерін түбегейлі қопара көтеріп, аяғынан тік тұрғызды деуге болады. Қаныш Сәтбаев бүкіл геология ғылымын көтеріп, Ғылым Академиясын қалыптастырумен бірге әдебиетке де еңбек сіңірген. Мұхтар Әуезов көркем шығармаларын айтпағанның өзінде, әдебиеттің барлық саласына белсене қызмет етіп, бүкіл театр өнерінің көтерілуіне ықпал етті. Бұл халықтың тарихындағы барлық мәселе бір-бірімен байланысты екенін көрсетеді. Біз жаңа келдік, енді бастаймыз дейтіндер солардың бастағанын тереңдете қазып, ғасырлар топырағында, желінде, құзында, шаңында сақталып қалған құндылықтарды ашуға назар аудару керек деп ойлаймын. Мен, қайталап айтамын, зерттеуші емеспін, сұрап қалған соң пікірімді айтып отырмын. Ал қазақ әдебиетінің бар-жоғына байланысты пікірлерді өздеріне назар аудару үшін айтылған жел сөз деп түсінемін. Бодандық дегеннің өзінің саяси түсінігі болады, рухани түсінігі болады, сосын пенделік, әлгі күнделікті тіршіліктегі түсініктері болады, оның бәрін ажырату керек. Бұл да үлкен өнер.

	Біздер осы әдебиеттегі «алыптар» аталғандардың кейбірін көріп қалдық. Ғажабы, менің ең бірінші тірідей, «живьем» дейді ғой, көрген ақын-жазушыларым: Ғабит Мүсірепов, Хамза Есенжанов, Сағи Жиенбаев болатын. 1965 жылы батыс облыстарға қарай бір топ ақын-жазушылар сапарға шыққан екен: бір жағы Гурьев (Атырау), бір жағы Орал (Батыс Қазақстан) облысына. Біздің Орда, бұрынғы Жәңгір ханның ордасы, бұрын аудан орталығы болған, 1952 жылы жерді полигонға алып, ауданды Жәнібек станциясына көшірген. Сонда 65-ші жылы аудан орталығы Жәнібекте еді. Бірақ бұл жазушылар «ауданға, яғни Жәнібекке бармаймыз, Ордаға ғана барамыз, сондағы халықпен кездесеміз, сол жерден қайтамыз» деп Оралдан хабарлапты. Себебі Алматыда бір маңызды жиынға үлгерулері керек екен. Ал енді Оралға, Батыс Қазақстанға қарай барған қандай шара болса да Ордаға соқпай өтпейтін. Ол енді арғы тарихы бар, аудан болғаны бар, өзі кезінде Бөкей ордасы деген кішкентай ғана хандықтың орталығы ғып салдырған, сол күйінде құмның бір шетінде қалған жақсы орталық болатын. Манағы айтып отырған Хамит Сүлейменов деген редакторым: «әкешешеңе де барып кел, ағайындарыңмен де таныс (болашақта журналистикаға барамын деп жүрген соң әзілдегені), газетке де материал алып кел» деп, іс-сапарға жіберді. Сонда осы кісілер келіп, халықпен кездесіп, жақсы-жақсы әңгімелер айтылды. Бірінші рет ақынның өз өлеңін, яғни тірі ақынның өлең оқығанын тыңдадым. Шаңғытбаев «Түркістан! О, Түркістан!» деп күркіретіп, дауылдатып оқиды екен. Ол кісі былай да былай ерекше адам болатын. Өзі атжақты, ұзын бойлы, шашы дудыраған, бәденді адам болатын, түр-тұрпаты да өлеңінің характеріне сәйкес ерекше әсер етті. Шынын айтқанда, өлеңнің сағыныш, мәңгілік трагедия деген тереңдігінің бәрін түсіндім дей алмаймын, бірақ өлең оқып тұрған ақынның кейпі дегенде сол кісіні, сол бейнені елестетемін.

	Сосын Х.Есенжанов сол елдің баласы ретінде сөйледі.

	Қазақ тілі мен әдебиетінен оқытқан Ғұмар Зарипов деген мұғаліміміз болды, сол Ғұмар ағай осы Х.Есенжанов, Т.Жароков, С.Сейітовпен хат жазысып тұратын дос-жар адам болатын. Сол сапарда Т.Жароков та болуы керек екен, бірақ ол кісі көктемде марқұм болып кетті. Соны Хамзекең айтты: «осылай Тәкең келемін деп жүр еді, сағынып жүр еді, көре алмаған еліме сәлемімді жеткіз» деді деп, керемет бір толқытатын әңгімелер айтты. Сосын сол өңірдің баласы ретінде ел ағаларына базынаөтінішін айтты, жазушы ретінде халыққа сапардың мақсатбағытынан хабар берді. Ғ.Мүсірепов сөйледі. Ақындар өлең оқыды. Ғ.Қайырбеков клубтағы кездесуде де өлең оқыған, банкетте оған қоса ән салып берді. Ақынның ән салғанын... тағы сондай-сондай әдебиет деген ауылдың өнегелі жағын мен сол 17-18 жасымда, туған жердегі тұңғыш кездесуде көрдім. Кейін олардың кейбіреуімен кәдімгідей таныс-біліс, кейбірімен амансаулық деңгейінде қарым-қатынас болды. Әдебиетке адалдық, оған адал қызмет ету, сөзіңе, қаламыңа мұқият болу, халықтың алдында өзіңнің жүріс-тұрысыңнан бастап бүкіл шығармашылығыңдағы жауапкершілік дегенді мен сол кісілерден көрдім. Өзімнің көзім көргенді айтып отырмын ғой. Бұдан өзін соларға жақын қояды екен деген қате түсінік болмасын. Өзімнің әлімше сол кісілерге ұқсағым келді ме, артық айтпауға, әсіреқызыл сөзге құмар болмауға, қандай да болмасын деректерге байқам болуға, айтып отырған мәселені мүмкіндігінше жақсы білуге, білмесем соны мүлде айтпай-ақ қоюға өзімді өзім тәрбиеледім. Тәрбиеледім деген де үлкен сөз шығар, тым болмаса, соған тырыстым.

	Енді біздер, мына прозаик қыздар азғантаймыз, біздің алдымызда үлкен кісілер болды ғой – Сара Мыңжасарова, Ләтипа Құманаева, Күлиман Жүнісова сияқты. Біздің арамызда солармен қатар жүріңкіреп ізін ала келген Шәрбану Құмарова болды. Құмарова нақты прозаик, осы бағыттағы үлкен міндетті көтеріп жүрген адам. Оның бер жағында Кәмилә Құдабаева деген замандасымыз, өзіміздің үш қызды айттым, бір-бірімізді іздеп жүретін осылармыз. Біз көп емеспіз. Сыннан Әлия Бөпежанова дейтін қатарласымыз бар. Ол өзі эстет сыншы. Әркім-әркімді оқи бермейді, оған пікір айта бермейді, өзі қарап, іздеп жүріп талғап айтады, сынды кәдімгі өнер ретінде ұстап жүрген адам.

	Өзімізден кейінгілерді де қараймыз. Өзі жерлесім екен – Оралдан, проза жазғасын оқып қалдым, Мира Шүйіншәлиева деген, жап-жақсы, тап-таза әйелдің психологиясынан, әйелдің танымынан түсінігі қалыптасқан және әдебиетке де солай келіп отыр. Анаған-мынаған еліктеу, еркекше кесіп айту деген емес, таза әйелдің психологиясынан өрбітеді, бұл өзі қиын, бірақ құптарлық нәрсе. Сені танымай тұрғанда бір-екі әңгімеңді оқып, мынау кім екен деп қалып едім. Аягүл Мантаева деген өзіңнің әріптесің, біраз жыл бұрын «Ақ желкен» журналында жүргенде іздеп келіп танысып, шығармашылық жайын сұрап жүретін. Ділдәр Мамырбаеваны, тағы бірнеше авторды оқыдым. Келіп, қосылып жатырсыңдар, соған қуанамын. Бірақ бәрібір азбыз. Дегенмен, әлгі өзім қисындаған қарсылық заңы бойынша енді қыздар дендеуі мүмкін.

	Енді жоспар... Негізі еркін адам ретінде мен сөйтемін, бүйтемін деп күні бұрын міндеттенуге құлқым жоқ. Ойда түрлі-түрлі нәрселер бар. Ол өзі нақты жоспардан гөрі ұзаққа кететін нәрсе, жоқ, арман деуге келмейді, өйткені сүйегі нақты нобайланған дүниелер. Жаңа айттым, К. Байсейітова, Х. Бөкеевалар жайлы өзімнің көңіл көзіммен пайымдаған нәрселер шығып тұр ғой. Бұлар нақты адамдар, нақты оқиғалар, соған менің де суреткерлік көзім араласады, яғни тап-таза деректі жинап беру емес. Осындай тағы бірнеше әйел кейіпкерлерім бар. Әдебиеттен, өнерден. Бұлардың әрқайсысы өзінің еңбегімен халқына қызмет жасап жүрген адамдар. Бұл былайша айтқанда, қоғамның бейнесі. Ең түпкі мақсатым – жеке-жеке осындай тұлғалар арқылы менің заманымның бейнесін көрсету. Оның бер жағында «Базарлы дүние» дейтін шағын нәрсе шығып қалу керек. Сол кезде де осы ғой дерміз. Бір ғажабы адам жақсылы-жаманды біраз өмір сүрген соң қоржыны тола береді екен, бірақ барған сайын соны игеруге мүмкіндігі жете бермейді екен. Күнделікті баспасөзде, радиода жұмыс істедім дедім ғой. Сонда күнде-күнде бірдеңе жазу керек, бірнеше адам әңгімелесіп отырып, онша бір жайкүй іздемей және ойымды бөлмей жаза беретінмін. «Әлгі Дюма деген кереметіңіз кафеде отырып жазған» деп өмірбаянын зерттеушілер жазды ғой. Дюманың заманындағы кафелер де сондай болған шығар, бірақ біз де сондай бір ойлар келіп қалса, отырып жаза беретінбіз, ол ешқандай да керемет дарындылық емес, жас адамның мүмкіндігі молдау болады. Қазір жағдай керек, ойың бөлінбеу керек, тіршілікке алаңдамау керек, сосын архивтен алған материалды деректі осылай деп көшіре салмай кәдімгідей қорыту керек. Жаңа айттым ғой, әдебиеттің тірі классиктерін көрген соң осындай болу керек екен (осы жерде күліп жіберді) деген ойлар келеді екен, бір жақсыға ұқсап бағу деп атайық мұны. Бірақ адам мойнына алған, өзіне өзі міндеттеген нәрсені аяқтау керек деп ойлаймын. Жолдастарым біледі, бір жаман мінезім бар, жалпы асықпайтын адаммын. Бір жақсы досым: «Ой, мынаны Сараға айтайық, ол асықпай жүз жыл жасайды ғой, осыны асықпай істесін», – деп әзілдеп отырады. Бірақ әзілдің түбінде қашан да шындық жатады. Менің девизім «жүгірген жетпейді, бұйырған кетпейді», өзі де жалқаулардың девизі ғой. Бұл енді адамның табиғаты. Осыны бітіре қояйын деп аяқ астынан пысық бола алмайды екенсің. Біз өз табиғатымыздың қандай екенін де байқай бермейді екенбіз, ол үшін де бірнеше пұт тұз шығындау керек екен. Оған уақыт керек, әрине. Уақыт. Енді ешкімнің жағдайына қарамайды, өзің білесің. Дегенмен ол да менің ниетімді түсінер деген үмітім бар.

	Ал жалпы шығармашылыққа не, қандай тақырып әсер етеді дегенге, ол әркімнің дүниетанымынан, пайымынан дер едім. Бірақ дәл қазіргі уақыт шығармашылық танымы бар адамдарға қалай да әсер етеді. Тек кімге қалай әсер етуі жеке мәселе. Біз көрген алыптар, одан кейінгі толқын, олардан кейінгі біздің алдымыздағы топ, бәрі де өз заманының лебімен жазды, танытты, танылды. Арғы үлкен есеп кейінгі уақыттың еншісінде. Қалам ұстаған адам ретінде бүгінге дейін бір түсінген нәрсем әдебиет деген де мына уақыт сияқты тоқтаусыз жүре беретін құбылыс. Бұның бір кезеңіне бір авторлар келеді, бір кезеңдеріне басқа авторлар келеді, бір кезеңдері бір заманға, бір кезеңдері басқа заманға келеді. Әртүрлі тақырыптар, бейнелеулер, суреттер. Сол үлкен теңізде әркім өзі қандай тереңдіктерді байқады, қандай дауылдарды көрді, қандай жаймашуақта жүзді, нені қалай игерді, соны өз тұрғысынан айтады. Уақыттан пирамидалар мықты деген тәмсіл бар ғой, әдебиетті мен соның екеуімен қатар деңгейлестіремін. Әдебиет те уақыт сияқты үздіксіз қозғалыста. Мен сол бір толассыз қозғалыстағы нүкте сияқты ғана кішкентай кейіпкермін, менің түсінігім де өзімнің бойыма шақ кішкене болуы мүмкін. Бірақ мен өз заманымдағы үлкен оқиғалардың, қозғалыстардың ортасында жүргенімді, соны өзім таныған мүмкіндігімше, қазақтың бай тілімен бейнелей алғанымды өзім үшін үлкен дәреже көремін және осы қарекет әрі қарай жалғаса береді ғой деген сенім-үмітім бар.

	Сұхбатты жүргізген Заря Жұманова,

	жазушы, Қазақстан жазушылар одағының мүшесі





	Оглавление

	Алғысөз

	I бөлім

	Қара жолда ғасырлардың сыры бар

	Тарихты танып, болашақты көресің

	Халқының қамын жеген

	Бөкей ордасының тойы

	Наркескен

	Мәңгілік сағыныш

	Өнерге өктемдік жүрмейді

	Ең бастысы – өз қолтаңбаң

	Ана байлығы

	Аққуға аспандағы үнін қосқан...

	Мен қазақ әйеліне қайран қалам...

	Қазақтың қызы қандай-ды...

	Өмірдің ылдиы мен өрі кезек...

	Арманның темірқазығы

	Мұхиттың салады енді «Айдайына»...

	Ұлы мәртебелі кездейсоқтық

	Ең әдемісі – Жер

	Элегия

	ЕЛДІКТІҢ БЕЙНЕСІ

	ЕРЛІКТІҢ БЕЙНЕСІ

	ӨРЛІКТІҢ БЕЙНЕСІ

	II бөлім

	Сахнаның падишасы

	БЕНЕФИСКЕ ДЕЙІН

	БЕНЕФИС

	КІРІСПЕ

	БЕНЕФИСТЕН КЕЙІН

	«Жүгірген Жетпейді...»





