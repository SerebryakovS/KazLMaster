ШӨЛ ДАЛАНЫ КЕСІП ӨТУ

РОМАН

Олар нағыз, толыққанды өмірді аңсаған - жұрттың бәріне қажетті нағыз толыққанды өмірді; ал оның жөні тіпті келмесе, тым құрығанда өздері үшін: әйтеуір, бірдеңеден бастаулары керек қой. Бірақ сол үлкен де толыққанды өмірдің қандай болатынын алғашында ешқайсысы да жарытып білмеді. Әйткенмен, сонсын ең үлкендері баяғы замандарда еуропалықтардың қалай өмір сүргендерін естеріне түсірді, ал ең жастары мұның сырын кино немесе теледидардан танып-білуге әрекеттенді. Сонда ол нені білдіреді? Ішіп-жеу, билеу, үлкен ойыншықтар сатып алу, өз әйеліңді біреуден қызғанған боп көлгірсу ме? Нағыз толыққанды өмір, әрине, жақсы-ақ шығар, бірақ бұлар сол мамыражай тіршілікті осы күнге дейін зайыптары саналатын, өмірден көрген тепірештерінің өшін солардан алатын шаштары ұйпа-тұйпа, сауатсыз шаруа әйелдерімен бірге өткізбек пе? Сондықтан да соғыстан кейін олардың бәрі сутегі тотығынан шаштары түсе бастаған, саусылдатып асыл тастар тағынған, французша балдыр-батпақ сөйлейтін, әлем-жәлем еркетотайларға үйлену үшін шеттерінен ажыраса бастаған; ал ең жолы болғандары немесе тәуекелшілдері жалпыға ортақ іс үшін жарық дүниені көп аралаудың сәті түскендіктен еуропалық әйелдерге үйленді.

Әрине, таңдаулылар тобына қосыла алмаған, не вискиі, не ақсары шашты әлем-жәлем әйелі жоқ, не ақсүйектік думанға іліге алмағандар талай шатақ істерге киліктірді. Олар жұмақ жұрттың бәріне де ортақ дегенді естіген және ақымақтықпен соған имандай сеніп қалғандықтан, тарс бекітулі тұрған есіктерге кимелейтінін қайтерсің, өйте берсе, күндердің күнінде әлгі есіктердің топсасы жұлынып кетуі де мүмкін ғой. Әй, оңбағандар -ай! Әдейі істей ме екен? Дегенмен, олардың өз істеріне есеп бермей жүрулері, егер бүйтіп кимелей беретін болса, есіктер ақыры шыдас бермей, жұмақтың да шаруасы бітерін түсінбей жүрулері де ғажап емес. Сонда жұмақты құртып тынса, бұлар не ұшпаққа шықпақ, нақұрыстар? Қалай болғанда да, онда бәрі бірдей кіре алмайды, орын шектеулі және бұлар баланы да иттің күшігіндей өргізетінін қайтерсің.

Таңдаулылар анда-санда алдын ала бәрін есептеп алып, есікті сәл ашады да, бір шоғыр адамды кіргізуін кіргізеді, бірақ еніп кететіндер ылғи да ең пысықтары болады. Сайып келгенде, таңдаулылардың ішкі есебі түгел, өйткені, бара-бара әлгі есіктің ең сенімді күзетшілері де сол жаңадан келгендер болып шығады. Рас, кейде байқаусызда Мұрат секілді қиялшыл - шабақтың да кіріп кететіні болады. Ондай сәтте заманақыр таяп қалғандай сезіледі, өйткені, мұндай оңбаған немемен бірге міндетті түрде аздап болса да еркіндіктің лебі қоса кіреді, ал еркіндік лебінен бәрін де күтуге болады. Өмірге қуана білуді үйренсеңші, ақымақ! Алдыңда көп болғанда жиырма жылдай өмірің қалған шығар, оны қайдағы бір балалық сандырақтармен бүлдірудің қажеті қанша? Он бес жастан асқан соң желік қуу деген ақымақтық емес пе. Егер әлгіндей желіктен шарап мен ұрғашы заты айықтыра алмаса, психиатрлар бар, егер олардың да қолдарынан ештеңе келмесе, онда сен нағыз дауасыздың өзісің, алапессің. Ал алапестерге арналған емханалар бөлек, сонда бар, сен секілділер онда қаптап жүр, сол жерде күні бойы бір-біріңді қажап, қарадай жүректерің айныған мына жұмақтан алыста жүріп, сүйектерің сонда шірісін.

Мұрат - осының бәрін біле тұрса да ("Альже-Революсьонның" директоры Камелдың оған сенімі нық еді) газеттен кету туралы өтінішін үстелге тастай салды. Осы Мұрат қашан, революциялық күнделікті тіршілікті жан азабымен шатыстыруды қашан ғана қояр екен?

Мұраттың үстелінде ұшақтың билеті жатыр: Алжир - Париж, бір жаққа қарай, қайтар билеті жоқ. Мұрат бір айдан кейін ұшпақ. Отыз күн тым ұзақ мерзім емес, оның үстіне, мұның жиырма күні Амалиямен бірге Таманрассетке саяхат жасаумен өтеді. Тіпті күндерді кері санай беруге де болады ғой: жиырма тоғыз, жиырма сегіз... он бес... үш, сонсын екі, ал оның ар жағында бір, сөйтіп, бітті! Тіпті кез келген өмірді алсаң да -осының өзі кері қарай санау емес пе: кіндігі кесілмей жатып, шыққан алғашқы айқайы өзін қоршаған төңірегінің құлағын жарып жібереді, сонымен қатар түпкілікті барар жеріне алғашқы қадамы да сол сәтте жасалмай ма. Осының бәрін соншалықты көзімен көріп тұрғандай сезіну Мұратта бұрын болмаған еді.

Ол үстел үстіне көгілдір конвертті тастай бергенде, Камел:

– Сен шаршапсың. Бәріміздің де жүйкеміз жұқарып жүр. Саған ең жақсысы - бір ай Сахараға барып, жақсылап тынығу. Оған дейін ойлануға да уақытың болады, - деген.

Бірақ бұл онсыз да бәрін ойланып қойған еді.

Жігіттер де тұс-тұстан анталаған: "Париж? Әрине! Көлгірсімей-ақ қойсаңшы, бәрін де біліп тұрмыз ғой. Сөйтіп, Париж де? Жарайды, жолың болсын! Бар, біраз желпініп қайт! Біздің саған өкпеміз жоқ: бәрібір бірнеше ай немесе бірнеше жылдан кейін бет моншағыңды үзгеніңді қойып, тәкаппар, менмендігіңді ұмытып, алып - ұшпа мінезіңді де, алдамшы үмітіңді де сол арада қалдырып, қайтып келерсің. Ол жерге барғанда не тындыра қоям дейсің? Ештеңе де! Жұмыссыздық, инфляция, қаракөзді бауырларың, жалпыға ортақ үрей, оған өзіңдікі де қосылып, өкшелеп соңыңнан қалмайды, ақыры өзің сияқтыларға әдейі қалдырылған қиян түкпірге қуып тығып, сенің жәрдем сұраған жан айқайыңды ешкім құлағына да қыстырмайды, ал бұл жерде ол уақытқа дейін сені жұрттың бәрі ұмытып та кетеді.

Иә, мұның бәрін жігіттер естіртіп, әдейі айтады. Бірақ жан түкпірлерінен Мұрат өтінішін қайтып алар деп үміттенеді, тіпті талап етеді, өйткені, жүректерінің құпия жерлерінде қорқыныш та бар, олар, бәлкім, мұның жүріп кетуі өз жандарының түкпіріндегі жанталасып тұншықтырғысы келетін дауысты оятып жіберер деп қорқатын болар. Егер дүйсенбі немесе тап сол күні кеште бұл қайдағы бір он бес жолдық хабармен қайтып оралатын болса, бұлар сол үшін дүркіретіп той жасауға бар. Бергеніңе шүкір жасаған! Аштық, қорқыныш немесе жасқаншақтық адасқан ұлды жем жеп үйренген орнына қайтып әкеліпті. Бұл оның басқадай ешқандай амалы жоғын көрсетеді. Кеткісі келгені - бұл небәрі қас қаққанша болған адасу, қателік екен. Ал ақиқат - жем жейтін жерде.

Бірақ достары мықтап қателесті.

Мұрат қандай да болмасын бір министрлікке кіріп, сонда істеп, пара алып, лай судан балық аулап, немесе текке көше таптап, қысқасы, өмір сүріп... уақытын өлтіріп жүруіне болар еді, - бірақ оның бірін де көңілі қаламады.

Оның редакцияда Квебектің партия осында әдейі жіберген тәуелсіз екі бірдей өкілін қабылдауға, деревняға барып, шешесімен қоштасуға және ең бастысы, өзі жұмыс істейтін газеттен мұнай өндіру туралы материал даярлауға тапсырма алған Амалиямен Сахараға сапар шегуіне бір айдан астам уақыты қалған. Бұлар қайта оралғанға дейін Амалия шөл даланы кесіп өтеді, ал мұның өміріндегі өтпелі кезеңі аяқталады. Бұдан кейін олар жолға шығады, тіпті бір ұшақпен ұшар: қыз туған өлкесіне қайтып оралса, бұл отанын тастап кетпек.

Және осыған себеп болған түкке тұрғысыз бір жайт еді. Осы аптада газеттің мәдени өмірге арналған бетіне (бұл айдарға Мұрат жауапты болатын) салатын ештеңе болмай қалған және мұндай жағдайлар үнемі бола беретін.

Республика аумағында осы салада ештеңе болмай қалса, Мұраттың жазығы не? Мұндай жағдайда әдетте шетелдік оқиғаларға жүгініп, амалын табатын: шетелде бір аптаның ішінде қаншама оқиғалар болып жатады десеңізші. Әйткенмен соңғы уақыттарда газетке: "Маркиз аралдарына менің ешбір қарсылығым жоқ, бірақ өзімізде болып жатқан жайттарды неге жазбайсыңдар?" - деген хаттар жиі келе бастаған.

Сондықтан бұл жолы Камел да илікпей қойды:

– Маған қандай да болмасын қуыршақтар көрмесі жөніндегі көптомдық роман керек, бірақ ол міндетті түрде өзіміздікі жайында болсын және тіпті Феллинидің соңғы фильмі туралы кемеңгер он бес жолдық хабар болса да қажеті жоқ.

– Жөн-ақ, - деді Мұрат, - тек қандай да болмасын оқиғаны өзім ойлап шығара алмаймын ғой.

– Қорға жүгінуге тура келеді, - деді Серж.

Қор деп жүргені газеттегілер Гим деп те атайтын Жамел Стамбули болатын; оның редакциялық боқшасында аса қажет жағдайға деп қайтсе де бір-екі мақала жүретін еді. Жамел жүргенде бәрі арқа - бастарын кең сезінетін. Ең алдымен, оның мақалаларын бұған шынайы берілген оқырмандары мен кейбір шетелдіктер ғана оқитын: ондағы әңгімелер жоғары материя жөнінде өрбитіндіктен орташа оқырман бірден тосылып қалатын. Гим -Ақылдың Кені атауының қысқартылған түрі еді. Өзін солай атайтынын Жамел білетін және оған титтей де ренжіген емес; өзі де негізінде the happy few үшін жазып жүрмін дейтін, ал қалғандарын... Қалғандарына қолын бірақ сілтейтін.

Гим шамандардың әдісін қолданатын: оқырмандарын транс құпияларына жетеледі. Өзі айтатындай ұсақ-түйек дәлелдер оның төзімін тауысып жіберетін. Және мақсатына өзінің де, оқырмандарының да есін жиғызбастан тура тартатын. Гим әлемі сиқыршының дуасы секілді батыл байламдарымен ерекшеленетін. Оның әрбір мақаласына келетін пошта мейірімділік пен зұлымдықтан тұратын тәрізді тең екі бөлікке бөлінетін: бірқатар хаттар ашу-ыза білдірсе, қалғандары соншалықты айрықша құрмет тұтатын, басқадай пікірлер болған да емес.

Соңғы кездерде оның оқырмандары тіпті ессіздікпен айызы қанғандай әсерде жүрді, өйткені, Гим жаңа мәнермен жаза бастаған еді. Мұрат оған бірде оқырмандарыңды не толық келіспеушілікке, не сөзсіз тізе бүгуге мәжбүр етіп, оларға ешбір таңдау қалдырмайсың деген болатын. Сондықтан Гим өзгермелі сәнге ырық бере отырып, аздап шегініс жасауды қажет деп тапқан. Сөйтіп, оны интегристер тобы ақыл-ойының қожайыны ретінде әспеттеді. Өзі жорта менменсіп, бірақ іштей қызғанып та батыстықтар деп атайтындардың араларына бұл тап болған кезде олардың байқатпай өзін келемеждейтінін де білетін Олар мұны ақиқатқа немқұрайды қарайды, ғылыми деректерге тым атүсті және қарапайым ғана ақыл-ойдан жұрдай деп кінәлайтын.

Сонсын Гим кітаптарға бас қойды. Жаңа теорияларды уағыздайтын еңбектерден ол өзіне Ақиқат болып көрінгеннің бәрін құныға оқыды және осының бәрінің кілті қалай болғанда да енді өзімнің қолыма түсті деп түйген. Осы сәттен бастап өз мақалаларына сан алуан формулалар, теңдеулер, диаграммаларды аямай тықпалап, жақтастары әлгілерді таласа -тырмыса жаттап, бірінің қолынан бірі жұлып әкетердей дәрежеге жеткізген.

Камел үшін Гимнің мақалаларының басты артықшылығы оларға тұтастай ден қоюға болатыны еді. Гим туындылары бір қараған адамға ғана сұрапыл көрінетін, бірақ онда қамтылып отырғандардың ешқайсысы титтей де күмән туғызбайтын, талассыз, белгілі ұғымдардың: түпнұсқалық, ерекшелік, революция, демократия (және қандай да болмасын басқарудың либералдық жүйесіне негізделген жадағай демократия емес, нағыз демократия), халық бұқарасы (Гим жазған мәтіндерде ақыл-ойы ылғи да көрініс табатын) жиынтығы еді. Оның үстіне, Жемал араб - исламдық мән сияқты әбден жауыр қылған ұғымдарды айналып өтетін. Қысқасы, Гимнің туындыларында кейде теңселгенмен де, әйтеуір жүзуге болатын, бірақ өзіңді ылғи да қауіпсіз, сенімді бақылауда сияқты сезінетінсің.

Гим кез келген ретте Құран, өзі Ибн Рошд атайтын Аверроэсты, барша замандардың ұлы социологы Ибн Халдун, Маркс, Мао, кейде Маркузе және Ленинге сілтеме жасауға даяр тұратын. Соның нәтижесінде ақыры газет редакциясы ислам социализмі осы шығар деген қорытындыға келген. Ал былайша ислам социализмі деген не екенін ешкім ажырата алмағандықтан, бәрі де Гимге жылы қабақ танытып, шамасы, бұл бірдеңені білетін шығар, білген екен, несі бар, сол-ақ айналыссын дегенге тоқтаған.

Мұрат бұл жолы да сәтін күтіп жатқан Жамелдің мақаласын алып келді.

Мақаланы оқу қашандағыдай Суадқа тапсырылды. Оған Гимнің жазғандары ұнайтын. Өзінің әдемі даусымен ол тіркестерді оқуға көшті. Суадқа мақаланың ырғағы ғана емес, оның неден тоқылғаны да аян болатын: жаны, жеке Мені mV теңдесетін Қалғандары қыбыр етпей құлақ құрышын қандырған сазға елігіп қалған. "Полифониялық дыбыстардың арқасында адамның жеке басының гүлденуінен хабар беретін әлдебір граалді іздестіруге үлесімізді қосып, алдын-ала сызып берген жолмен жүре береміз бе, әлде Батыстың баянсыз үрдесі алдымызға тосқан жұғымсыз бірдеңелерге алданып, батыс тілінің шытырманына бата беруіміз керек пе? That is the guestion".

Соңғы сөзді Суад айызы қана отырып оқып берді.

– Бары осы ма? - деп сұрады Камея

– Мұнда тағы төрт пе, бес пе жол бар... "Батыстың қатал климаты ақыл-ойды тұмандандырып, диалектикалық айнадан шағылысқандай обскурантизм туғызды, сөйтіп мұсылмандық Испания үстіне өз ерекшелігінен әмбебаптан гөрі өз әмбебаптығында анағұрлым ерекшеленген Weltkultur мыңдаған оттар лаулады". Болғаны осы.

– Құдайға шүкір, - деп жеңілдене тыныс алды Камел.

– Мұнымен не дегеңіз келеді? - деп сұрады Буалем.

Буалем аптасына екі рет Гимнің пәтеріне жиналып, ислам ақыл-ойының дамуына қатысты дәріс тыңдайтындардың тобына жататын.

– Fog және бадам сүті қосылған шырын, басқа не болушы еді. Оқырмандардың асқазаны мұндайды қорыта ма?

– Менде басқа ештеңе жоқ, - деді Мұрат.

– Онда өзің жаз.

– Ешқандай оқиғалар болмаса, нені жазам?

– Оның қажеті де жоқ! Оқырмандарды селт еткізіп, күн сайынғы ауыртпалықтардан басын жұлып алғызатын, оларға пайдасы тиетін негізгі бір мақалаңды жаз.

– Оқып үлгермейсіңдер ғой.

– Былай - ақ жібереміз... әрине, егер жұртты кісі өлтіруге үндеп жүрмесең.

Хатшы қыз кірді.

– Канадалықтарды қайтеміз? Бір сағат бойы сені кабинетіңде күтіп отыр, - деді қыз Мұратқа қарап.

– Қазір барам.

Ол орнынан тұрды. Қоғамдық байланыстар да мұның міндетіне кіретін.

– Ал мақала жайында бірдеңе ойластырармын, - деді ол қоштасар алдында, - қалай болғанда да ертең баспаханаға алып келем.

Кабинетінің есігі ашық тұр екен.

– Ғапу етіңіздер, жігіттер, сіздерді күткен жоқ едім.

– Оқасы жоқ, - деді аласа бойлы зиялы кейіптегі жігіт (екіншісі бұл уақыттарда мұқият еденге қарағыштаумен болған). - Егер қолыңыз тимей жатса, басқа бір күні келуімізге де болады.

– Қойыңыздар, - деп қарсылық білдірді Мұрат. - Бұл "Альже - Революсьон" газетінің редакциясы ғой... Сөйтіп, не шаруамен келіп едіңіздер?

– Былай. Мына кісінің аты Лонгваль. Менің есімім - Принц. Екеуміз де тәуелсіз Квебектің жақтастарымыз, сіз, сірә, білетін шығарсыз?

– Иә, білем, - деді Мұрат.

– Алжирге келген себебіміз, революциялық - азаттық қозғалыстың өкілдеріміз.

– Өзіміз сияқты ғой.

– Дұрыс айтасыз... сіздер сияқты.

– Баспана тауып алдыңыздар ма?

Мұраттың сөзін Принц естімей қалған тәрізді.

– Қайда тұрып жатырсыздар? - деп тақымдады Мұрат.

– Әңгіме онда емес.

– Енді неде?

– Бізге жұмыс керек.

Принцтің сөзінен сегіз ай бойы қар астында жатқан жер иісі сезілгендей болды. Баяғыда ата-бабалары өмір сүрген мұндай көне жер иісін тек поляр мұздары ғана сақтап қала алатын еді.

– Мамандағыңыз қандай? - деп сұрады Мұрат.

– Менде химиктің дипломы бар.

– Ал сізде ше?

Басын бұрығысынша салбыратып жіберген Лонгваль еңсесін көтерместен әлдебір нүктеге қадалып қалыпты.

– Бұл механик, - деді Принц, - түрлі механизмдер құрастыра алады... Түсінесіз бе?

– Түсіндім, - деді Мұрат.

– Сөйтіп, өзіміз отырып: Алжир деген ғажап! Ол социализм елі... Ал социалистік елде еңбек ету құқығы болады дегенбіз. Бірақ мұнда келген соң көптеген алжирліктердің өздерінде жұмыс жоқтығын көрдік.

– Кез келген нашар дамыған елде жұмыстан гөрі жұмыс қолдары көп болары белгілі. Бұл жер Канада еместігін көрген шығарсыздар.

– Канадада жұмыс бар, бірақ ол жерде қала алмадық, өйткені... өйткені өзімізді не күтіп тұрғанын білмедік.

Принц біреуді іздеп отырғандай, жан-жағына қарана бастады.

– Біз білмеп едік...

– Біз білгенбіз, - Лонгвальдың даусы құмытып шыққан.

Ол аз-кем үнсіз қалды.

– Ажал күтіп тұрғанын білгенбіз.

Лонгвальдың даусы мұңды естілді:

– Ажалдан қашып құтыла алмайсың, бірақ оған дейін бірдеңе істеп үлгереміз бе деп едік.

Телефон безектеп қоя берді. Автомат кезегінен аумайды. Мұрат тұтқаны көтерді.

– Оны білем, рахмет. Амалия ертең Мэзон-Бланшқа ұшып келеді... Иә, өзім қарсы аламын... Кешіріңіз, - деді де Мұрат қайтадан канадалықтарға бұрылған: - Ал партия сіздерді қаржымен қамтамасыз етпей ме?

– Келгенімізге бір-ақ ай болды, - деді Принц.

– Және сонсын.. - деп серігінің сөзін бөліп жіберген Лонгваль біреу аузын баса қойғандай бөгеліп қалды.

Лонгвальдың көзін еденге қағылған шегеден айыру үшін Мұрат айқай салуға шақ қалып отыр.

– Алжир, - деп сөзін жалғады Принц, - қазіргі кезде Канадаға газ сату жөнінде келіссөздер жүргізіп жатыр. Партия бізге шыдай тұрыңдар деген.

– Иә, қолайсыз уақытқа тап келіпсіздер.

Мұрат айтарын айтса да, мұнысына қатты өкінді.

– Біз ойлап едік, - тағы да Лонгвальдың даусы құмыға шықты.

– Иә, - деп іліп әкетті Принц, - әйткенмен, бір амалы табылар деп ойлағанбыз.

– Әлбетте, - деді Мұрат.

– Мысалы, саяси баспана сұрасақ ше...

– Онда белгілі құқықтарға да ие болар едік, - деп ойын аяқтады Лонгваль.

Бұлардың бетіне қараған Мұрат екеуінің де ана сүттері ауыздарынан әлі кеппегенін енді түсінді.

– Жастарыңыз нешеде?

Олар бір-біріне қарады.

– Мынау жиырма үште, ал мен бір жас кішімін.

Мұраттың ашуы заматта сап болды. Екеуінің жасын қосқанда ғана бұған зорға жетеді екен, оның үстіне бұлар бастарын тәуекелге тігіп жүр емес пе.

– Мен заңгер емеспін, бірақ сендердің орындарыңда болсам, басқа бірдеңе іздестіріп көрер едім.

– Солай деп ойлаймысыз?

– Иә.

– Онда, - деді Лонгваль Принцке көз тастап, - біз Алжирдің мүмкіндігін сарыққан екенбіз.

– Тоқтай тұрыңыздар, - деді Мұрат, - газға қатысты келіссөздер аяқталып қалды. Партияның жанында азаттық қозғалыстары мәселелері жөніндегі комиссия бар емес пе...

– Тек бір ғана амал қалды, - деді Лонгваль мұның сөзін естімегендей.

– Солай ма? - деп бойын жиып алды Мұрат. - Ол не?

– Куба.

Бұл жай айтыла салған сөз сияқты естілді.

– Сіздерге нақты ұсыныс айтылды ма, жоқ жай өз ойларыңыз ба?

– Біз осындағы елшілікке барғанбыз. Біз оларға: Қара қабылдап жатырсыздар, қант құрағын жинауға еріктілер аласыздар, сіздер...

– Олар не деді?

– Бірінші хатшысы Гаванамен хабарласуға уәде берген.

Мұраттың жүрегі солқ етіп төмен тартып кеткендей болған.

Бірінші хатшы. Әрине! Содан кейін кеңесші, канцелярия бастығы, елші, Гаванаға сұрау салу, бір аптадан кейін: келіп тұрыңыздар, көрерміз дейді. Бірақ бір аптадан кейін де ешқандай жауап болмайды. Сөйтіп, екі аптадан кейін, он аптадан кейін, бір жылдан соң немесе заманақырға дейін күтуге тура келеді! Ал заманақырдан кейін де бәрі де қайтадан басталады: аты-жөніңді, туған жерің мен жылыңды, келу мақсатыңды (нақтылап!)... және басқа да түкке тұрғысыз мәліметтерді сұрап, мысыңды құртады.

Әу, салпылдан сағым қуған серілер, қайдағы - жоққа сенбей естерің барда, жөндеріңді тапсаңдаршы. Мұндай қатал ойынды үлкендердің өздеріне қалдырыңдар.

Тамақтарыңа сүйек секілді тұрып қалған, жұта да, түкіріп те тастай алмайтын қиялдарыңдағы елекпен біреулердің ойынына кедергі жасайтындарыңды неге түсінбейсіңдер. Оның ережелеріне қанығу үшін бүкіл өмірлерің де жетпейді, көрге кіргенше оның мәнін ақыры түсінбей кетесіңдер. Басқа ойыншылар пысықай да жылдам болып шығуы мүмкін. Сондықтан да байқаңдар! Әйтпесе, айқас алаңынан тайып тұрыңдар! Ересектердің корридасы аяушылық дегенді білмейді. Социализм? Еңбек етуге құқық? Қант құрағы? Жоқ, өздерің ақылға салып көрсеңдерші... Одан да неге бірден Аяз Ата немесе Мелузин періштесін талап етпеске?

– Сізбен де осы жөнінде ақылдасуға келіп едік.

Мұрат ұйқысынан оянып кеткендей болды:

– А? Иә... Менің қандай көмегім керек?

Бұл жолы Лонгваль жауап қатты:

– Кеше бізді жандармдар ұстап алды.

– Жандармдар ма? Неге?

– Олар құжаттарымызды сұрады.

– Құжаттарың жоқ па еді?

– Уақыты өтіп кеткеніне бір аптадай болған.

Әне, солай, Принц. Өйткені, ересектер әлемі - жексенбілік серуен емес, ол нақты межеленген, шектелген, барлық жол айрықтарында бәрін бақылап жандармдар тұр, әйтпесе, біз қайдан барып шығар едік? Ал сендер жарық дүниені ешқандай кедергісіз аралап, ешқандай шектеусіз, тиісті құжаттарсыз, таңбасыз және сары жұлдызсыз қайда бастарың ауса, сонда кезіп жүре береміз деп ойлап па едіңдер? Жабайылар тәрізді! Бірақ сүйкімді жабайылардың заманы өткен. Ол мәңгілік емес, оған тек революция болған кезеңге дейін ғана уақыт берілген. Сонан соң бәрі де қалпына келіп, заңдардың, жолдардағы тосқауылдар, рұқсатнама уақыты мен сұйық быламық кезеңі жетеді. Өйткені, егер жұмақ жайында айтар болсақ, яғни, оған құлшынатындар және оған тап болатындар еш уақытта сол әлгі адамдар болып шықпайды... онда тек мәнсапқорлар ғана кіре алады.

Бұларға балаға түсіндірген сияқты ежіктеп ұқтыру керек екен деп ойлады Мұрат. Ол Принцке бұрылды:

– Түрмеге түсіп қалуларың да мүмкін еді?

– Біз төрт күн отырып та шықтық.

– Қалайша?

– Төртінші күні визамызды ұзартамыз деп уәде бердік.

– Ұзарттыңдар ма?

– Көрдіңіз бе...

– Ол үшін елу динар тұратын марка қажет екен, - деді Лонгваль.

– Ақшаларың жоқ па?

– Бізде жұмыс та жоқ қой.

Ақшыл өгізше туралы ертегі. Ары-бері жүру үшін виза қажет, виза алу үшін ақша керек, ақша алу үшін жұмыс керек, ал жұмыс істеу үшін ары-бері жүруге мүмкіндігің болуы қажет... Адамның басы шыр айналады.

Бала кезінде туған деревнясында қабанға байланысты болған бір оқиға Мұраттың есіне түсті. Шешесімен бірге Мұрат зәйтүн жемісін жинаған. Зәйтүн өсетін жер деревнядан жырақта, өзеннің арғы бетінде, орманның қасында еді. Сол жерде Мұрат емен тоғайдың арасынан атып шыққан бір қабанды көрді, соңынан абалап үріп иттер қуып барады. Зәйтүн жайын заматта ұмытқан Мұрат мына қуғыннан көз алмай қарап тұр. Өткір азуларымен бұталарды жайпап өткен қабан бірде көрініп, бірде жоғалып кетеді. Бір қора итпен жасырынбақ ойнап жүрген тәрізді. Азан-қазан үріп, шәуілдеген иттер әлі құрыған қорсылдақты бір бұрышқа тықсырып барады. Ақырында Мұрат жан ұшырған қабанның Акбал тұмасын айнала зыр жүгіргенін көрді. Кенет тарс етіп мылтық атылды... Қабан тұманың қасына барып, сылқ ете түскен. Мұрат зар еңіреп жерге жата кетті. Шешесінің шарт ете қалған шапалағы орнынан тұруға мәжбүр етті: "Қыз сияқты мылтық даусынан қорыққаның қай сасқаның?" Әрине! Бірақ Мұратқа аңшының оғы өзіне тигендей көрінген.

– Жандалбасамен айналшақтап жүре беруге дәрменіміз қалмай барады.

Мұрат қарағай тоғайдың арасындағы Принцтің жандалбасамен жүгірісіне нүкте қоятын мылтық даусын күтіп, қалшиып отырып қалған.

– Бір аптадан бері мавритан моншасына түнеп жүрміз.

– Қымбат болмаса да, қожайыны ақша талап етеді.

Мұрат ақыры өзіне-өзі келген.

– Виза мен мейманханаға мінеки екі жүз динар... ал мынау менің пәтерімнің кілті және әдірісім. Бір ай менің үйімде тұра берулеріңе болады. Мен Сахараға аттанып барамын. Егер мен жоқта кете қалсаңдар, кілтті пошта жәшігінде қалдырыңдар.

– Білесіз бе... - дей беріп еді Принц.

– Сендерге қолымнан келген бар көмегім осы. Менде қару-жарақ та, жасанды құжаттар да, қомақты ақша да жоқ.

– Мына екі жүз динар жайында айтайын деп едім. Жұмыс тауып алған бойда, қайтарып береміз.

– Квебек тәуелсіздік алған соң қайтарарсыңдар.

– Сонда бізге келесіз бе?

– Егер шақырсаңдар, келем.

– Әрине, шақырамыз. Үйеңкі шырынын ішіп көріп пе едіңіз.

– Көрмеппін.

– Рождествоға келсеңізші. Ол уақытта Квебек - ғажап.

– Рахмет, - деді Мұрат.

– Біз сізді күтеміз, - деді Принц.

Канадалықтар кеткен кезде күн де кешкіріп қалып еді. Олардан соң Мұраттың өзі де шыққан. Бұл Бен Мхиди көшесі қаңырап бос қалардың алдындағы аз-кем уақыт адамдар легі қайнап кететін шақ болатын. Принц пен Лонгваль бірінің соңынан бірі жүгіріп бара жатты. Адамдар легінің қарама-қарсы екі тасқыны көшенің көлік жүретін жеріне келіп тоғысты. Сірә, мына адамдардың арасында "Альже-Революсьонның" ғажайып ертегілерінен ләззат алуға бейсенбі сайын бір динар төлеп жүргендер де жетерлік шығар. Бірақ солардың ішінен мына жас жігіттерге сәл аяушылық білдіріп: "Тоқтаңдар! Қайда барасыңдар... Естеріңді жисаңдаршы! Ондай қиял-ғажайып ертегіні қоқыс шұңқырына тастаңдар да, естерің барында елдеріңді табыңдар! Гаванадан бәрібір ешқандай жауап келмейді!" - деп айқай салатын бір де біреу табылмайды - ау.

Мақала даяр болғанша, канадалықтармен сөйлеспей қоя тұруым керек еді деп ойлады Мұрат. Енді не жазса да бәрібір одан мұздай суық лебі есіп тұратын болады.

Баб әл-Уэде ол тоқыма үстел басына жайғасты. Балконнан аласа үйлер көрініп тұр. Одан сәл әріректе теңіз толқынының жалдары көзге шалынады. Сұйық тамақ, мәдениетке арналған қағаз парағы, Гим - осылардың бәрінің де маңызы шамалы. Ең бастысы -жиырма жасыңда шалқар жазирада, бір қайың тоғайдың арасында серуен құрып, құлқын сәріден оянып, өзіңе-өзің алдымда ажал күтіп тұрған жоқ деп еркін айта алуың емес пе.

Өз газетінің оқырмандарына Мұрат осыны жазғысы келген, бірақ канада үйеңкілерімен айшықталған жазира - бірақ оған мұның оқырмандарының түкіргендері бар. Олардың кактус өскіндері немесе алжир ақселеуі - альфа басқан даланың үстімен атқан өз таңдары жайында бірдеңе білгілері келеді. Мықты болсаң соларға барып, олар мен поляр мұздарының арасындағы нәрселердің бәрібір екенін ұқтырып көр... "Мен сені көптен бері ұнатамын"... иә, онда не тұр?

Аппақ қағаздың ең басына Мұрат: "Гаванадан келген жауап", - деп жазып қойды. Содан соң оны сызып тастады. Бұл халықаралық шолуға немесе қандай да болмасын елең еткізер жаңалыққа ғана жарамды. Олай болса да, былай болса да, оқырмандарының көңілі қалады. Бадам сүті араласқан шырын? Айтуға оңай. Оның орнын ауыстыратын бірдеңе қажет болғанда, бар қызық сонда басталады.

Қараңғы аспан аясында айлақ оттары болар-болмас жылтырайды. Толқындар жаз жайында, жағажайлар мен теңіз шалқары туралы сыр шертеді. Үздіксіз қозғалыс пен арылудың нышаны секілді теңіз тастай суық түрмелер, күн күйдірген құмдарға қарама-қарсы салмақ негізі тәрізді. Мұрат құлағын тікті: алдымен қатты соққы, содан соң тастар арасымен жүгірген судың шалпылдаған үні естіледі. Аяқ астынан теңіз шуы тетікті іске қосқандай болған. Ажал келіп қалмай тұрғанда бірдеңе тындыруға деген құлшынысын.

Мұрат қағазын қайтадан қолына алды. "Гаванадан келген жауап" деп сызылған жолдың астына: "Шөл даланы кесіп өту" деп жазды. Дүдәмалдау естілгенмен, сенім ұялатады. Оның үстіне Мұраттың өзінен басқа Принцтің: "Сондай мұз басып жатқан ұлан-ғайыр кеңістікті кесіп өтуге тура келді..." - деген сөзін ешкім де естіген жоқ қой. Ал бізде құм, онда не тұр? Отыз градус нөлден төмен немесе көлеңкеде қырық төрт градус, онда қандай айырма бар? Мұрат жазуын тоқтатқан кезде күн арқан бойы көтерілген. Ол мақаласын баспаханаға зорға апарып үлгерді; енді Амалияны қарсы алу үшін әуежайға баруы керек.

Редакциядан шыққанда Камел өзін шаршаулы сезінді.

– Гидраға ма, әлде Баб әл-Уэдке ме? - деп сұрады жүргізуші.

Камел маңдайын сипады.

– А? Иә... Гидраға.

Гидра дегені - Кристина мен балалары еді. Баб әл-Уэд - Кристинаға білдірмей алған әйелі Зинеб. Кристинаға соғыс кезінде Лионда үйленген болатын. Алжирге бұлар тәуелсіздіктің алғашқы күндері келген.

Алғашында Кристинаның екі езуі екі құлағында болды. Таусылып бітпейтін мерекелер. Мұндай шақырайған күн Кристинаның бүкіл протестанттық бұғауларын ерітіп жібере алатын еді. Алжир көшелерін бірнеше аптаға кернеген мерекелер бірте-бірте көмескі тартты. Оның соңынан не келерін Кристина сезген: мереке мәңгіге созылмайды ғой, тіршілік қамын да ойластыру керек. Қысқасы, бәрін де ретке келтіріп, сұмдық дауыл соғып өткен елде бәрін қайтадан жасақтау қажет болды. Өткен жылдар ішінде алжирліктер қуануды да ұмытыпты, бойларын қам-қарекеттер ғана иектеп алған. Бұлшық еттері тас-түйін, жүйкелері үзіліп кетуге шақ қалып тұр.

Бірнеше апта бойына Кристина шыдап-ақ бақты. Бірақ оны-мұны ілдалдамен тұрғызылған сақтандыру қабырғасы біртіндеп бұзыла бастаған. Оған шабуылдар да көп болды және олардың алдын алу да тіпті мүмкін емес-ті. Осы елдегі сөздер де, қимыл-қозғалыстар, іштен тыну дегеннің бәрі әйелге өзінен-өзі оқ боп тиіп жатты. Ақыр аяғында Кристина өз көкірегінен осының бәріне деген жек көрушіліктің бас көтере бастағанын сезінген. Сөйтіп, кейде бұл Кристинаның өз айтуынша, дағдарысты шегіне жететін. Сол кезде ол балаларын Камелге қалдырып, Лион ұшағына билет сатып алатын. Және қашанда бір ғана көрініс үнемі қайталана беруші еді:

– Лионға неге кетіп барасың?

– Баласыз көшелер мен құрсақсыз әйелдерді көру үшін.

– Түсінікті!.. Әйтпесе бізді қалай жүз отыз жыл бойы аман сақталып келе жатыр дейсің? Бос қалған қуыстарды толтыру үшін әйелдеріміз үнемі құрсақ көтермегенде, жер бетінен баяғыда жоғалып кетер едік.

Камелдің барлық дәлелдерінен гөрі әсіресе осынысы әйелге айырықша жексұрын көрінетін. Сөйтетін де іштей: "Әне, ылғи да айтары осы! Әйткенмен, тайпасына жеткенше тағаты қалмай жүреді екен-ау. Лионға да амалсыз барған шығар", - деп ойлайтын.

Тайпаның әдет - ғұрыпымен Кристина келген бойда - ақ танысқан еді. Бұлар Алжирге қоныстанып үлгермей жатып пәтерлеріне қай-қайдағы туыстары толып алған. Бірден екі жасқа дейінгі балалар, жарым - жартысы жүкті айқай-шулы әйелдер, бет-жүздері солып қалған кемпірлер. Солар ванна бөлмесіне дейінгі барлық жерді емін-еркін жаулап алды. Кристина әлгілерге дәлізде де, ас үйде де, әжетханада да үнемі соқтығысып қалып жүрді... Жындандыратын шығар бұлар! Алғашында ол үйде аз-кем тәртіп орнатуға тырысып көрді. Туысқандары мұнымен келіскендей жымиып күледі, бірақ артынша бәрі де баяғы таз қалпына түсетін. Оның үстіне Кристина ұзамай әлгі бейберекет тірлік тек өзінің ғана жынына тиетінін, ал туысқандарының оған титтей де қыңбайтынын түсінді. Олар баспалдақта да бір - бірлеріне кедергі жасамайды, қонақжай да он адамға тіптен тар емес. Ақыр аяғында Кристина Гидра биіктігіндегі пәтерде тек өзінің ғана бөтен екеніне көзі жеткен.

Редакция алқасының мәжілісінен кеткенше Буалемнің тағаты әбден таусылды. Көпшілігі француз тілінде сөйлегендіктен, айтылғандардың көбін бұл ұқпады, бірақ бір нәрсе айқын еді: алғаш рет ұстазының мақаласын жаратпай тастады. Бұл жөнінде оның шәкірттеріне жылдам ескертіп үлгеру керек. Бұлардың сабақтары тым кеш басталып, түннің ортасына қарай бірақ аяқталатын. Буалем әдетте үйіне жүгіріп барып, апыл-ғұпыл тамақтанып, содан соң бауырлар жиыны ететін қаланың басқа жағына тартып кететін. Ол Касбаның төменгі бөлігіндегі мавритан үйінде тұратын. Отаршылдық өкіметпен ынтымақтастықта болған үй қожасы өзімен әкете алмаған дүниесінің бәрін тастап кетіпті. Кезінде көгілдір қабырғалары түрлі-түсті өрнектермен безендірілген, ауыр ағаш есікті, иір бағаналы, самырсын ағашынан ойып жасалған балконы бар үй бір бай райстыкі болатын. Қазір біртіндеп бүліне бастапты. Бірақ бұрынғы сән-салтанатына да, қазіргі кетеуі кете бастаған кейпіне де Буалем селт етіп көрген емес. Үй ол үшін сырттағы қырсықтар мен біздің шалдауар заманнан қашып келіп тығылатын тыныш айлақ сияқты ғана еді.

Осы аралына келіп тығылатын Буалем ештеңемен салыстыруға келмейтін рақат күйге бататын. Осы жабық кеңістікте ол әлгі бір алманың кесірінен жұмақ жоғалып кеткенге дейінгі болған дүниені қайта қалпына келтіруге тырысып бақты. Әйелі мен төрт баласы осы қозғалыссыз қабырғалар ішіндегі қатаң болмыспен ортақ тұтастық құрайтындай көретін. Буалемнің көзі оларды көрмей, бір шолып қана өте шығатын.

Буалем мұғалімнің пәтеріне кірген кезде сабақ басталып та кетіпті. Ол кешірім өтініп тұрып:

– Сіздің шәкірттеріңізге айтатын маңызды хабарым бар, - деді. Бәрінің көздері бұған қадалған. Ол редакция алқасының мәжілісі туралы айтты. Жаңа ғана басынан кешкенін көз алдына келтірген сайын даусы да қатая түскен:

– Ұстаз, - деді ол, - аналар сіздің мақалаңызды жаратпай тастады.

Шәкірттер қалшиып қатып қалыпты.

– Бар болғаны осы ма? - деп сұрады мұғалім.

– Ұстаз, Пайғамбар бізге сақ болыңдар деп уағыз айтқан жоқ па?

– Мұнымен не айтқың келеді? - деп сұрады жұрт Каирлық деп атайтын, жуырда ғана әл-Азхар университетін бітіріп келген ең жас шәкірт.

– Ұстазды сөзден қағады. Біздің мұнайымыз жайында материал жинауға назареянканы шақырып отыр. Ал бұл мұсылман мұнайы емес пе! Егер Аллаһ мұнайды құнарсыз шөл даланың астына жасырып, бізді бүгін байлыққа кенелткісі келсе, мұнай бізге, мұсылмандарға қызмет етуге тиіс... Естимісіңдер, Мұсылмандарға!

Буалем жағы сембей, қайта-қайта: - Мұсылмандарға! Мұсылмандарға! - дей береді.

– Текке күйіп - піспеші, - деді Жамел, - одан да.әрі қарай не болғанын айт.

– Біздің мұнайымызды тартып алу үшін кәпірлер қолдан келгеннің бәрін: радиосын, кітаптарын, банктерін, газеттерін іске қосып отыр, енді міне, ғапу етіңіз, ұстаз, өз қыздарын да жібере бастапты! Амалия - нағыз жансыздың өзі, оған титтей күмәнданудың жөні жоқ.

Буалем сөйлей алмай тұтығып қалып еді, оған көмекке келген Каирлықтың даусы құлақты жарып жіберген:

– Егер билеушілер өз міндеттерін ұмытып қалған болса, қатердің алдын алып, шынайы ақиқатты қорғау біздің борышымыз. Ұстаз, қасиетті соғыс жариялайтын уақыт жеткен жоқ па осы?

Жамел көзін жұмды, кірпіктерінің арасында қалған титтей ғана қос саңылаудан көзін терезенің ар жағынан көрініп тұрған көк жүзіне бағыттады:

– Әзірге жеткен жоқ...

Шәкірттер үнсіз отыр. Әдетте осындай кейіпке кірген ұстаз көкейіндегі негізгі қағидаттарын айту үшін ойын жинақтай бастайтын. Жамел терең күрсінді:

– Не мен соқырмын немесе сендер түк көрмейсіңдер.

Алаңдаушылық пен толқу біртіндеп шәкірттердің де бойларын билей бастаған.

– Егер Гог шапқыншылығының сағаты соқса, оның отқа қақталуына кім кедергі жасай алады? Күкірт нөсері Гогтың үстіне құйылып, оны қан жосыған өзенге батырып жіберуге не кедергі келтіреді? Егер оңбаған, қаскүнем жазалаймын десе, тәңірдің қолын кім қага алады?

Ұстаздың сөзін таспаға жазылған кешкі намазға шақырған қырылдаған дауыс бөліп жіберді:

– Мейірім үніне құлақ түріңіздер... Тақуалық ғұрыпқа ден қойыңыздар...

Каирлық терезені жабу үшін орнынан тұрды:

– Кезінде намазға тірі адам даусымен шақыратын еді.

– Хош иіс ладаннан ба немесе соны құйған ыдыстан шыға ма? - деп сұрады ұстаз. - Ислам техникалық ілгерілеушілікке қарсы емес. Егер әңгіме мейірімділік пен тақуалық жайында болып жатса, онда не тұр? Оған таспаға жазылған дауыстың да шақыра беруіне болады! Қанеки, бастайық!

Шәкірттері оның арт жағына сәл кейініректеу жайғасты. Тізелерін бүгіп, құбылаға қарап, торт рет иіліп қойды.

– Ұстаз, - деп тағы сөзін бастады Буалем, - сіздің айтқан барлық уағыздарыңыз менің жадымда. Сіз бізге ылғи да ғасырмен қатар адымдаңдар! Дүниені кәпірлердің қолына ұстатпаңдар дейтінсіз. Сондықтан дінсіздерді бақылап отыру үшін Сахараға аттанып бара жатқан керуенге қосылсам қайтеді?

– Жаратқан Аллаһ нұсқаған жолға түскен пендені итермелеудің қажеті не? Сен бәрін де байқап, жадыңа түйіп келуге тиіссің. Бүгінгі сенің осы болсын.

– Айтқаныңызға құлдық.

– Бірақ ең бастысы - басқада!

Жамел шәкірттеріне бұрылды:

– Бері таман жақындаңдар! Буалем бауырым соңғы пайғамбарға ақиқат көзі ашылған жерге аттанады. Кім біледі, бәлкім, жаратқан ием мұны сол жаққа әдейі бастап тұрған шығар. Кім білсін, жаратқан жапан дала мен дін арасына әлдебір құпия байланыс орнатқан болар: бәлкім, ақиқат көзі ашылуы үшін жапан дала мен тақуалық қажет шығар. Шөл далада шайтанның бір де бір зұлымдық ісі адамдар мен тәңірімнің арасына тұра алмайды. Сондықтан Буалем бауырым адамдар ақиқаттың не екенін таныған сол бір қасиетті кезеңдердің көріністерге қанығып келуін тілейік. Біз мұны асыға күтетін боламыз.

Оюлы шамдалдағы шырақ жайымен сөне бастаған. Қара барқытқа алтын әріптермен әшекейленген аллаһтың атының төменгі жағындағы қабырғаға ұстазға құрметпен бастарын иген шәкірттерінің көлеңкесі түсіп тұр. Жалын тілі соңғы рет лап етті де білте шыжылдап, балқыған балауызға көміліп қалды. Құлаққа ұрғандай тыныштықта шәкірттер ұстаздың өрекпи сөйлеген даусы мен өз жүректерінің дүрсілін тыңдап отыр.

– Жаратқанға тағзым етейік, - деді ұстаз. - Есіңде болсын, Буалем, сен бара жатқан жердегі адамдар аса кедей.

– Қаласа Аллаһтың берері көп қой, - деді Буалем.

– Олар өте жуас халық.

– Құлдарыңа Аллаһтың алды кең.

Шәкірттердің бәрі бұл жолдарды жатқа білетін.

– Олардың көпшілігі надан.

– Бір Аллаһ қана бәрін біледі.

– Олар соңғы тақуалар болғандықтан оларды жек көрме. Ұстаздың даусы байсалды реңкке енді.

– Соңғы уақытқа келетін тақуалар бақытты болады... ұлы ант қабылдайтындардың тілегі жерде қалмайды. Кім бастағысы келеді?

Көзге түрткісіз қараңғыда бәрі де соған қарай ұмтылған.

– Шырақ жағыңдар, - деді ұстаз. Бұлар оның қасына келіп топтасып тұр.

– Ант етемін, - деді каирлық. Бәрі де оған қосылып:

– Ант етеміз, - деді.

– Қиямет жақын, - деп сөзін жалғады ұстаз.

– Қиямет жақын...

– Тақуалық жамандық атаулыдан арылтады.

Шәкірттері иықтарын тірестіріп, ұстазды қоршап алған. Жамелдің көзі қайта ашылған терезенің ар жағында теңіз жатуға тиіс қараңғылыққа тігілген. Олар айрықша ырғақ қалыптасқан сөздерді әлсін-әлсін қайталай берген:

– Ант етеміз...

– Ант етеміз...

– Қиямет күнінде жихад жүргіземіз...

– Жихад жүргіземіз...

– Дүниені жаратушының салған жолымен.

– Салған жолымен...

– Егер қажет болса, темірмен...

– Темірмен, умен, түрмемен, күшпен және ажалмен. Ұстаз орнына қайта отырды. Шәкірттер оны қоршап алды.

– Ұстаз, - деді Буалем, - менің жүруім керек.

Ол табалдырықтан аттай бергенде, ұстаз оны тоқтатып:

– Есіңде болсын... Анау кәпір... оның үстіне әйел Ал әйел періштелердің ішіндегі ең сұлуы болған шайтанның жіберген ең үлкен арбаушысы.

Жамел сәл үнсіз қалды.

– Тағы кімдер бара жатыр?

– Суад, ол сенің жолыңды қуушылардың бірі; Серж, мұнай жөніндегі маман, коммунист, Христі үнемі күлкі етіп жүреді, шамасы, мұсылмандар да өз пайғамбарларына солай етсін дейтін болуы керек; Мұрат, ол да атеист.

– Және - деп қосып қойды каирлық.

Ұстаз шәкірттерінің кейбірі "Альже - Революсьонның" жалған ертегілеріне, ең бастысы заманның арбауына алданып қалмасына шүбәсі болғанмен, Буалемге келгенде сенімді еді. Әбден шындыққа сай секілді көрінетін алдамшы тор атаулы жұмыр тастың үстінен өте шығатын әл-Харраштың суы секілді бұған өмірі жұқпайтын. Маркстің аты атала қалса қарадай жүрегі айнып, қаны қайнап қоя береді. Баяғыдағы кездер болғанда ол ондай нәрселерді айтуға батылы барғандардың бәрінің басын допша домалатып түсірер еді. Бірақ ондай уақыттар өтті-кетті. Бірақ бәрібір қайтып оралады ғой, өйткені, өзіне шынайы берілгендерді жаратқанның қағыс қалдыруы мүмкін емес. Қашан да болмасын ондай сәт туады әлі. Соны тағатсыздана күткен Буалем жан дүниесін мұздай қаритын қазіргі заманға өлердей өшпенділікпен қарайтын.

Ол тақуалыққа шынайы берілді. Ізгілік оған аяусыз, басқалардың қанына боялған, тіпті қажет болса, өз қанымен боялған нәрсе сияқты елестейтін. Ол тіпті өмірдің өзін жек көрді, өйткені, соның шалғайында талап-тілектер туындайды ғой. Буалемнің мұраты күн күйдірген ұшы-қиырсыз шөл дала еді. Буалем өлімнен қорықпайтын, бірақ басқалармен бірге өлгісі келмеді: адамдар, иттер, көктем, жолдағы тастар да өлсе, өмірем қапсын Мұның құлшынатыны жауынгерлік ажал еді: ар-намыстарына дақ түсірместен, жапондықтар өздерін-өздері өлтіріп жатады ғой. Буалем ашық түрде тіпті іштей мойындамағанымен, жан түкпірінде заманақырды көксейтін бір ой бас көтеретін. Құран аудару мен ұстазының уағыздары - әлі күнге өзін жалықтырып көрмеген өмірдегі жалғыз ләззаты осылар еді.

Амалияны редакцияда көрген бойда бірден жек көріп кеткені де осыдан болатын. Қыз сұлу екен. Өзі назареяна және бөтендер тобына жататын. Француз қызы өз еліндегі бұдан гөрі өзін әлдеқайда еркін ұстайтын. Бұған түнімен ұйқы бермей жүретін қапастағы күштердің шоғырланған бейнесі дерсің тіпті.

Осы дүниеде Буалемнің зығырын әсіресе қайнататын нәрсе әдемілік еді. Дүниедегі ең арбаушы зұлым күш сұлулық деп ұстаз айтқан жоқ па. Буалем үйленген адам. Ол Алжирден келіп шыққанша бөтен сауалдар төңірегінде өмірі басын қатырып көрген емес. Және мұнда келіп, не көрді дейсіз ғой? Қыздардың жалаңаш аяқтары, сыртқа теуіп тұрған ұятсыз кеуделері, ал күлкілерін айтсаңшы... Алғашында бұл іші қазандай қайнап, жерден көзін алмастан келе жататын. Сөйтіп жүргенде, бірде Гимде өтіп жатқан сабақ кезінде шәкірттердің бәрі діндар адамдарды қарадай пұшайман ететін, тыйым салмаса болмайтын әлгіндей арбаушылыққа қарсы сөйлеген. Оның қызулана сөйлеген сөзі бұлардың бәріне әлгі тереңге кеткен зымияндықтың түп тамырына үңілуге, өздерін түндер бойы азаптап келген сұмдықты ұғынуға жетелеп, кенет бәрі де бойларын жеңіл сезінген. Өйткені, тап осы минөтке дейін әрқайсысы құрдымға кеткелі жүрген өзім шығармын деп ойлайтын еді.

Газет түнде шыққан. Келесі күні таңертең Мұратқа хатшы қыз телефон соқты; редакциялық алқа мәжілісі шақырылғанын және мұның міндетті түрде қатысуы керек екенін айтып, сағат он бірде редакцияға келуін өтінген.

Сағат он бірде Мұрат шағын бөлмеге кірген кезде бәрі де жиналып отыр екен.

Камел бұған бұрылды:

– Сенің мақалаңа байланысты басшылар телефон соқты. Ондағылар пәлендей риза емес, бізге хат жібермекші, сондықтан жауабымызды алдын ала даярлап қойғанымыз жөн шығар. Алдымен осы мақаланы бірге отырып тыңдап алуды ұсынамын.

Суадтың алдында "Альже-Революсьонның" кезекті саны жатты. Қыз газетті ашып:

– Тақырыбы бәріңізге таныс: "Шөл даланы кесіп өту" (үш көріністі тәмсіл), - деді.

Суадтың даусы көңілсіздеу естілді. Мақаланы оқып алғандықтан, пәлендей құлшыныс танытпай тұр.

"Шөл даланы кесіп өту үшін керуенге жеті айдан астам уақыт қажет болды, өйткені, шақырайған күн, қорқау қасқырлар, сұр жыландар, басқа да толып жатқан қам-қарекеттер, ылғи да шөл қысу, кейде аштық - осының бәрі ілгері жылжуды қатты қиындатты. Осындай жағдайлардағы әдеттегідей алдымен жүректілері жол бастады. Бойларын әлдебір шабыт бұған олар күні бойы алдарынан дамылсыз кездескен қиындықтармен күресе отырып, ілгері басып, ал түндерде жұлдыз санаумен болды.

Сөйтіп, алдында ержүрек, бірақ қамсыз жігіттер жүрді дедік, олар кейде қулап, өліп те жатты, ал бұл уақыттарда бұлардың артында келе жатқан тобыр денелерін күн қақтап, тыныстарын зорға алғандарына қарамастан қатарларының сиремеуін қатты қадағалаумен болған. Тағдыр ерлерді жас әрі жападан-жалғыз көз жұмуға жазған ғой. Рас, қойлар да өледі, бірақ ержүректер ойланып жатпастан ажалға қарсы ұмтылып, жолынан адасқан аққан жұлдыздардай жерге жанып түседі, ал қойлар соңғы қасық қаны қалғанша өмірдің шалғайына жармасумен болады.

Анда-санда керуеннің ортасында балалар да дүниеге келіп жатты, оларды аналары қатты ғып орап, қолдарын босату үшін арқаларына таңып алатын, бір жағынан мұны тоя тамақтанбаған қудай арық денелеріне ауырлық бата түсуін, сөйтіп, ержүректік дегеннен мүлдем жеріту үшін істейтін.

Сонымен қатар, олардың тәуелсіздік пен жалғыздыққа құлшыныстарын да жою керек еді. Ол үшін шешелері реті келген бойда әлгілердің ауыздарына омырауларын сала қоятын. Өйткені, омырау жылылығына үйренген титтей еркектердің кейіннен табындағы жылылық атаулыдан екі елі кете алмайтынын түйсіктерімен сезінетін. Бақырып-шақырып омырауды тістелейтіндер тым көп емес-ті. Аналары бұлардың көпшілігі ерте шетінеп кетерін, тек бірлі - жарымы ғана бозбалаша жететінін жақсы білетін - және болашақ ерлер де солар болар еді. Және біреулер оларға үміт артуға болмайтынын жақсы білді: олардың барынан жоғы деген сөз. Бірақ, бақытқа қарай, табындық жылылыққа үйір боп жүріп қартаятын негізгі тобыр бар емес пе.

Керуен көптен бері (біреулер тіпті атам заманынан деседі) күн қуырған аспан астында қылтанақ шықпайтын құм үйінділерінің арасымен келе жатқан. Керуеншілер аяқтарын шүберекпен орап, ал бастарына салақұлаш сарғыш бөкебайлар салып алған (неге осы түстің таңдап алынғанын ешкім білмесе де, басқасын басына салғаннан гөрі бәрі де өле салуға бар еді).

Ержүректердің де бастарындағы сары орамалдар. Керуен олардан жиі көз жазып қалатын, ондайда керуеншілер аяқтарын жылдамдата басады, олардан айырылып қалу деген ойдың өзінен бұлардың төбе құйқалары шымырлап қоя береді. Оның үстіне жол іздеумен келе жатқан ержүректер оны тазалайды немесе қайта жол тартады, кейде жұлдыз санаумен болады, бірақ еш уақытта арттарына бұрылып қарамайды.

Олардың сирей бастаған тобы күн сайын азайып барады. Ержүректер пайдасыз тәуекелге бас тігіп, бөгет - кедергілерге қарамастан, өздеріне тиесілі уақытты ойын іспетті қабылдайтын тәрізді. (Ержүректер жалпы еш уақытта ештеңемен санаспайды: олар санай да алмайды немесе есептен жаңылып қалады). Сондықтан олар тым тез жүгіріп кеткен. Олардың көпшілігі жолда дүние-мүліктерін тастап кетті, сондықтан қолдарындағы мылтық пен қандарындағы безгектен өзге ештеңелері де қалмады. Олар көкжиектен асып жиі жоғалып кететін, бірақ керуен олардың іздерін белгі тәрізді қалып қойған сүйектерінен, соңдарынан ілесе қуған шибөрілерден тауып алатын.

Ержүректерді қуып жетіп, сілікпелері шыққаныңмен қоймай, оның үстіне жапан даланың сағымдарынан құтылу да қиын еді. Осындай көрініс көздеріне тосылған сайын олар бір-біріне қаншалықты ескерткендеріне қарамастан, түйешілер әлгі алдауға қайта сенуге пейіл болатын. Бірақ ақыры аяғында олардың бәрінен де сұмдық көңілдері қалып, еркектер бар дауыстарымен қарғанып - сіленіп, әйелдер ойбайлап жерге аунай бастады. Балаларын қолдарына ұстаған күйі ыржия күлісіп, алдан көрінген салқын суға енді еңкейе берем дегенінде арман - үміттері күл-талқаны шыққандай күйге түсіп, дағдарып қалған. Жаңа ғана көз алдарында тұрған көгілдір көл тұз басқан жер қатпарына айналып шыға келгенде олар жерге жайымен отыра кетіскен, балалары сусып қолдарынан түсіп кетті, бірақ езулеріндегі күлкі сол күйі қалып, ақырына дейін сөнбеді. Денелерін аттап өте шыққан түйелер әрі қарай кете барған.

Керуеншілердің істері тым көп еді. Күндіз оларға сары орамал бүркеген бастарын шақырайған күннен, түнде ызғарлы суықтан қорғауға тура келген. Сырттай олар көкжиектегі бір шоғыр ержүректердің шегірен былғарыдай күн сайын азайып бара жатқанына өкініш білдіргендей болады; ал іштей шұратқа аман-сау жетісімен олардың қалғандарынан құтылудың неғұрлым сенімді әрі елеусіз тәсілін ойластырумен болды. Ең қу дегендері жаймашуақ, бейбіт өмірге құрылған аяусыз тұзақтарға ержүректердің өздерінің түсуіне мұрсат берсе болды деген; саясатшылар оларды сый-құрметке бөлеп, алтын-күміспен аптап (ержүректің ерлікті аңсауы қаншалықты алысқа апарарын кім білсін) және мойындарына әдемі алтын шынжыр тағып қою керек десті... Әдемі әрі мықты болуы керек. Ал баз біреулер оларды мемлекет есебінен асырау керек дегенді де айтып қалды.

Ал әзірге қайшылықтар күшінде қала берген: ержүректер шұратқа жол ашу үшін керек еді, әйткенмен, бұларға өз тобында қалып, бойларын жеңіл сезінуі үшін олар соңынан өлуге тиіс болатын. Өйткені, қазіргі кезде тыныс алуға мұршалары зорға жететін: ержүректердің соңынан ілесіп отыру үшін бұларға үнемі асығыс жүруге тура келді. Олардың бәрі де бұл қызыққа әбден тойған болатын. Осы бас айналдырар кереметтің бәрі көз қуандырмады, бастарын жерге еңкейтіп, майлы астан кекірік атырмаған қарындарын қабыстыра түскен. Бәрі де шұратқа жетуді өлердей тіледі, өйткені, кез келген ғаламаттың бәрі де түбінде бітеді ғой: пальмалар бойдағы желік атаулының мәнін жойып жібереді; пальма түбінде жайымен сөйлесу керек, ой пырағымен тым жоғары шарықтауға да болмайды, талап-тілегіңді де шақтап әрі масалармен ылғи да аяусыз күресуге тура келеді.

Қамал қабырғаларындағы сақшылар шақырайған. күн астынан алыстан сарғыш шаң бұлтын көрген сәтте әдетте даңқты жауынгерлер жеңіспен оралғанда немесе дабыл қаққанда пайдаланатын ұзын кернейлерін күмбірлетіп қоя берген. Керуен кіру үшін шаһардың бір қақпасын кеңейтіп, ал басқаларын тарс жауып тастауға шешім қабылданды. Қала мүддесі үшін пайдалы айырбаспен айналысатын саудагерлер белгіленді, керуеншілер көңілін көтеретін жезөкшелер даярланды, және келімсектерді әңгімеге тартып, істің орайын келтіруге ең сөзуар, ең тақыс деген қазыны және сайлап қойысты.

Керуенді бимен қарсы алған. Күн қақтаған бет-жүздерін шөпілдеткен сүйістерді сыбызғы мен гобой саздары басып кетті. Жалаңаяқ табандар ақыры жасыл көкорайға тиді. Оңтүстік қақпаның маңындағы бақтар ұзамай түйелер еркін жайлаған қызыл топыраққа айналды. Бұл болмай қоймайтын шығындар еді, бірақ жергілікті қаржы уәзірі жалпы шығын мөлшерін алдын ала есептеп, керуенге сатылатын тауарлардың құнынан түсетін пайданы бес есеге көбейтіп қойған болатын.

Ал бұл уақыттарда керуеншілер ішті - жеді, салқын жеркепелерде дүниенің рақатына берілді. Тек қамал қабырғасының қарсы жағына тіреліп, сол жерден шығар саңылау іздеп жатқан ержүректерден басқасының бәрінің де есептері түгел еді. Ержүректер тіпті керуеннің келіп жеткенін де байқамаған тәрізді, олардан осыншама ұзақ сапардың мақсатын сұрағанда, олар сонау көкжиектен әрі кету керек дегенмен түсіндірген. Керуеншілердің бірі бұларды тәртіп бұзушы әрі қауіпті жарыместер ретінде көздерін жойып жібертудің де ретін қарастыра бастаған. Бірақ шұрат тұрғындары мұндай тағылық пиғылға қарсы шығып, адасқандарды ақиқат жолына қайта әкелу үшін оларға ең жылпос арбаушыларын жіберген. Бірнеше күннен кейін соңғы ержүректер сабаларына түсіп, әрі риза көңілмен қайтып оралды: осы арқылы өз өмірлерін сақтап қалған.

Енді баспана табу керек болды. Бұл жапан даладағыдай оп-оңай болып шықпады. Бұрынғы ержүректерден тек бір топ қана аман қалған, олар қаны қашқан кейіппен ессіз-түссіз күйде көше кезіп жүрді де қойды. Бірақ көп ұзамай аш жүріп үйренген қарындарына тым майлы ас түсіп, өздері шақырмаса да қойындарына кіріп кеткен аса сұлу қыздар, маса, жылылық ұялаған ауан, - осының бәрі жүйкелері мен жігерлерін босатып жіберген. Сөйтіп, олар қараптан-қарап шыбынша қырылды, ең ессіздері шұраттан бастары ауған жаққа безіп кетті. Сонсын олардың сүйектерін құм төбелерде шибөрілердің ауыздарынан тартып алып, ержүректер үшін арнайы жасалған гүл өсірген зираттарға апарып жерледі.

Осының салдарынан керуенде үлкен олқылық пайда болып, оны ақыры эпигондар толтырды. Аналардың орнын соншама жылдам ауыстыра қойғанына тіпті шұраттың кейбір тұрғындары таң қалысқан; эпигондар өлер алдында ержүректердің өздеріне ақырғы тілектерін білдіріп кеткендерін және оны жазған парақты қасиетті заттай бір құпия орынға тығып қойғандарын айтқан.

Алғашында мұндайға үйренбеген эпигондар қызықты бір күй кешкен. Олар мас адамдардай шатқаяқтап жүрді: олар теңіз тербелісіне көндікпеген ғой, ал жұмақта тербеп отыратын. Бірақ сонсын бойларын жиып алды, оның үстіне бұрынғы азаппен өткен өмірлерін еске түсіру қазіргі қуаныштың қадірін арттыра түскен, сөйтіп, олардың өмір рақатына құныға берілуі тіпті шұраттың байырғы тұрғындарын да қайран қалдырды. Әйткенмен, бұлар ұзамай өз қызықтарына қызғанышқа, тіпті көздерін жойып жіберуге жүзі жанбайтын мыңдаған көздердің сұғын қадап отырғандарын байқаған.

Сол кезде булар әлгі көздердің сұғын қайтарудың немесе өздерінен бұрып жіберудің амалдарын қарастыра бастаған. Тап сол мезетте мұның тәсілін білеміз деген біреулер пайда бола кетті. Олар соны сынап көріп еді, нәтижесі күткендерінен де асып түскен. Эпигондар әлгі сиқыршылардан ақылы патенттелген корпорация құрып, оларды идеологтар деп атай бастады.

Ал әлгі тәсіл тым қарапайым болып шықты. Халық тек нанмен ғана өмір сүре алмайды, сонымен қатар ертегіні де ұнатады, яғни, оларға соны да ойлап тауып отыру керек деді әлгі сиқыршылар. Біреулерін жұбату керек, енді біреулерін ақымақ етпесе және болмайды. Керуеншілер де оның астарын іздеп, бастарын қатырып жатпады. Ең зәлімдері қалай айтсаң, олай айт, бірақ халықты, айналып келгенде, бірдеңемен алдандырып қойса, бітті деді.

Идеологтар кез келген жерде ержүректер осы эпигондардың жолында жандарын қиды, эпигондар шынайы Мұса - құтқарушының тап өздері, солардың арқасында керуен шөл даланы кесіп өтті, және тек осылардың арқасында ғана астық шығып, бұлақ атқылап, аспаннан шұға жауып, күн шығып тұр деп өзеуреді. Жоғарғы кеңестің ұйғарымымен кез келген бөтен ойлар заңсыз деп жарияланып, қатаң жазаға тартылды. Біреу міндетті діндарлық та енгізу керек деген ұсыныс жасаған. Дегенмен жоғарғы абыз бұл салада бақылау орнату белгілі дәрежеде қиындықтар туғызады деп көнбеді. Ол бұл хақында жинаған тәжірибем де бар және ақыл-ой тәрізді аса маңызы жоқ салаларда қандай да болмасын заңдар енгізу пайдасыз, дәлірек айтқанда, тіпті қауіпті дегенді қосып қойған. Халық не ойласа, оны ойласын, тек бұл құпия қалса болғаны.

Сөйтіп халық айырықша жағдайларға деп шекара қорғау, өзара көмек кассасы, салтанатты шерулерді сақтап қалған. Идеологтар тек шөл даланы кесіп өту мен түрлі апаттар немесе тағы да дәуірлік нышандар ғана бұларға лайық деп көкезу болып айқайлады, сондықтан біреулерге бастапқы шикізат, енді біреулерге өз пікірін жариялаудың тәсілі ретінде соған қарай дамылсыз икемдеумен болған.

Халық өзіне арналған міндетпен ғана шектелмей, тапқырлық таныта отырып, өзіне артылған сенімді ақтады. Ол соққының бетін басқа жаққа бұрып, ұпай санап, билеушілердің жеңістеріне қуанып, олардың танауларының астына хош иісті түтінді бұлғап қойып: "Ананке әлде атың кім еді, құдай анам, әділ бол", - деп қоятын. Иә, қандай да болмасын керуеншінің күнге күйген терісін көктей өтетін оқтай әділ болса, бітті емес пе.

Иә, керуеншілердің өздеріне де тағдырдан соққыдан өзге ештеңе де тимеп еді. Ықылым заманнан келе жатқан үрдіс бойынша халық үлесіне тағдыр соққысынан басқа не тиюші еді. Ол өмір бойы қашып құтылмағанмен, тым құрығанда жұмсартуға тырысатын бақытсыздықты ана сүтімен қоса қабылдайды. Сондықтан да онысы тас сияқты мәңгі. Ал үлесіне басты рөлдер тиетіндер әдетте шыдамсыз келеді. Жолдарында кедергі кездессе, соны бұзып өту үшін бар күш-жігерлерін жиып, тепсінеді. Және бұл арада не кедергіні таптап өтеді немесе өз мойындары жұлынады. Керуеншілер оларды аластан бақылап, әжуалап күліп қояды, өйткені, олар ержүректердің келерін және кетерін біледі, ал керуен жолынан қалмай жүре береді, ол мәңгілік".

– Сайып келгенде, - деді Камел, - ол жағдайдан абыройлы шықты, бірақ қандай азаппен десеңші!

– Кім? - деп сұрады Мұрат.

– Керуен.

– Мен ол рөлін, тамаша рөлін жақсы ойнап шықты деп ойлаймын.

– Сен аяқ жағын басқаша бітірсең етті. Тіпті білмеймін... мүмкін, керуенді құтқару керек шығар, өйткені, ол бұқара, ал бұқараның қателесуі мүмкін емес.

– Немесе егер сен кейіпкерлеріңді қатты бағаласаң (өз басым бұған қарсымын) оларды сәл жігерлі етіп жасауың керек еді, - дегенді айтты Серж.

– Жағымды кейіпкер жетіспейді ғой, - деп мырс етті Мұрат.

– Сен күлесің, әйткенмен өмірде ондайлар бар. Ал сенің кейіпкерлерің ше... олар іс жүзінде кімдер? Ойларына не келсе, соны істейтін артық жаратылғандар ма, ал соңдарына ілескен керуенге, түптеп келгенде, түкіргендері бар.

– Меніңше, бар мәселе мынада, - деді Камел - Артық жаратылған адам қой отарын бейнелейтін халыққа қарсы қойылған, - бұл фашизмнің кез келген түріне қолайлы нәрсе емес пе! Өйткені, сайып келгенде, кейіпкер өз табиғатында айрықша құбылыс. Ал қойлар қайтпек? Оларға ұсынарың не?

– Ол менің шаруам емес.

– Түсінікті. Яғни, басқаша айтқанда, қойды ертіп жүру құқығын идеологтарға бергің келеді. Өзіңе-өзің қарсы шығып отырсың.

– Мен де солай ойлаймын, - деді Серж. - Сенің мақалаң - қалай деуге болады -салғырттыққа шақырады.

– Және кертартпа, - деп қосты Суад. - Ал керуеніңдегі әйелдер ше: не жүкті, не жезөкше. Мұның жүгенсіздік!

– Маған келсек, мәдениет мәселелеріне қатысты мақаланы, тіпті кез келген мақаланы исламға ешқандай сілтемесіз қалай жазуға болатынын түсінбеймін, - деп кеий сөйледі Буалем.

– Жалпы алғанда, бәрі де түсінікті, - деп сөзін қорытты Камел

– Осыған келісемісің?

– Сендер бадам сүтті шырыннан бас тарттыңдар, сендер бәрінен де жалығыпсыңдар...

– Сонда не? Сеніңше, бадам сүтті шырын, не иерихон - кернейінен басқа ештеңе жоқ па?

– Бар, қай-қайдағы кәкір-шүкір.

– Қанеки, жағдайды қалай түзеу керектігін ойластырайық.

– Түсінбедім...

– Басқа мақала жазу керек, әрине, ештеңеге сілтеме жасамастан...

– Мен жазбаймын, - деп кесіп айтты Мұрат.

– Онда қандай ұсынысың бар?

– Газет - сенің басың ауыратын шаруа. Ал маған келсек, айтатын ештеңем жоқ, бәрін де шешіп қойғам.

Сөйтті де Мұрат үстелге шағын көгілдір конверт тастады.

– Мынауың не?

– Жұмыстан кету туралы өтінішім.

– Алдын ала жазып қойғанбысың?

– Редакцияға шақырды деген соң, әлдеқалай болады деген оймен...

– Өткел ортасында аттарды ауыстырмайды.

Мұрат қарқылдап күлді. Өткел ортасында дей ме? Өткелден өтіп келе жатқандарға уайымдамаса да болады. Олар бұдан гөрі әлдеқайда мықты жүзгіштер. Өзен түбіндегі майда тастарға табандарын жақсы тірей алады. Ал суда өздерін балықтай сезінеді. Ал қарсы жағаға жету үшін олар Мұратты қыңқ деместен су түбіне жіберіп, өлігінен аттап өтіп, кете барады. Олардың қасында жылан-балық деген дәрменсіз бір кесек ағаш сияқты. Су бетінде ме, жоқ, түбінде ме, мөлдір суда ма, жоқ лай суда ма, - лай суда қайта құдай дегендерін береді, - ыстықта ма, суықта ма, тыныш теңізде ме, жоқ, буырқанған толқындарда ма, олар бағыт түзеген мақсаттарына қарай сырғи береді; жүзуге әбден шеберленіп алған ондай қулар балдырдың жанында балдыр боп, уақыт пен іс-қимылдың орнына қарай аждаһа да, жуас балық та болып жүре береді.

Мұрат орнынан тұрды:

– Амалияны қарсы алуға баруым керек.

– Айтпақшы, жаңа ғана бізге оның келу бағдарламасын жіберіпті.

Камел қалтасынан конверт суырды.

– Қажетті байланыстар орнату үшін төрт күн Алжирде болады, сонсын Сахараға сапар шегеді. Бағдары мынадай: Гардая, Уаргла, Хасси-Месауд, Ин-Аменасқа, сонсын Жанетке барады. Қайтарда басқа жолмен: Таманрассет, Ин-Салах, Тимимун, Әл-Голеамен оралады.

– Осының бәріне бір ай ма?

– Сәл көбірек.

Амалияның сол қалпы. Мұраттың қолынан ұстап, мұнымен кеше ғана қоштасқан адамның кейпімен машинаға келіп отырды. Және өзіне арнап ала шыққан бағдарламаға бірден бас қойған.

– Атаулары қандай еді... Алдымен тілімді үйретіп алуым керек екен.

Қыз күндеріне көз жүгіртті.

– Осының бәріне үлгеру үшін қырық күннен де аз уақыт бөлген бе? Шауып өту керек десеңші. Жалғыз бос күнім ертең екен. Ертең не істеуге болады?

Қала аралайсың.

– Бір күнде ол оңай емес, оның үстіне, мен бәрін білетін де сияқтымын: Форум, университет, Плато де Глиер, Мұстафа, Баб әл-Уэд, Касба... Дұрыс па?

– Жоқ!.. Ол ескі шаһар болатын... Қазір жоқ.

– Сонда ештеңесі қалмады ма?

– Жағажай бар, бірақ оған тым еліге қоймассың.

– Құм де... Алдымен теңіз, сонсын құм төбелер...

– Ертең таңертең саған мейманханаға келем.

Келесі күні таңертең Мұрат "Сен-Жорж" мейманханасына кіргенде, гибискус түбіне жайғасқан Амалия "Альже-Революсьонды" оқып отыр екен.

Бұлар батысқа қарай тартты. Жол теңіз жағалап, тау беткейіндегі бұталар көмкерген жермен жүреді. Амалияның құлағын үйрету үшін Мұрат - Сент-Эжен, Де-Мулен, Гийотвиль, Пуэнт-Пескад, Мадраға сияқты ескі атауларын айтып келе жатты. Зеральде бұлар оңға бұрылды: қарағайлар арасындағы тар жол тура жағажайға алып келді. Туристер кешені шығыс жақта асқақтап тұр.

– Мынау мүлдем бос жатыр ғой! - Амалия өз көзіне өзі сенбеді.

– Бұл, әлбетте, Антиб емес, - деді Мұрат.

– Суға түсушілерді қайда жібердіңдер?

– Теңізге батырып жібергенбіз. Күннің қалай болғанын қалайсың?

– Жақсылап күйдіргенін де.

– Айтқаныңыз қазір орындалады.

– Жайғаса берейін бе?

– Мына жерге ме? Не деп тұрсың? Тобыр қазір ұйықтап жатыр, бірақ көп ұзамай осында жетеді.

Ол орта ғасырлық үлгідегі абажадай құрылысты нұсқады. Басты мұнараға кірер жерде гот қаріптерімен "Сан-Суси" деп жазып қойған.

– Тобыр оянған бойда қарбалас басталады.

Бұлар Сиди-Феррюша жақтағы жағажайдың бітер тұсындағы ағаш бұталары теңізге төніп тұрған жаққа келіп, жылы құмға жата кетіскен. Күн көк теңізге жарығын төгіп тұр. Самал жел сәл тына қалған мезетте тіпті аяусыз күйдіре бастаған.

– Біздің шел даланы кесіп өтуіміз сенің... соңғы нөмірде жазғаныңнан гөрі тәуірлеу болар деп үміттенем.

– Оқып та қойдың ба? Ол жайында пікірің қалай?

– Білмеймін.

Қыз екіұшты жауап қатты.

– Қысылатын түгі жоқ. Жігіттер ойындағысының бәрін айтқан соң, өзім де тайып тұруға бекіндім.

– Не дейсің?

– Жұмыстан шығуға өтініш бердім.

– Қалжыңың ба?

– Жоқ. Саған тағы бірде айтармын. Әйткенмен мынау хақында не дейсің?

– Шынымен-ақ көңіл көтерудің басқадай амалы болмағаны ма?

– Неге болмасын, бар! Жігіттер, вестерндер, жұма сайын футбол ойындары.

Ол саусағымен туристік кешенді нұсқады.

– Жабайылар баса-көктеп келеді!

Суға түсушілердің алғашқы тобы Зеральдадан жағажайға беттеген. Жолдан немесе "Сан-Сусидан" теңізге жосылған адам тасқыны судың шетіне дейін жайылып жатқан құмды жағалауды әп-сәтте жауып қалған. Ағаш түбіндегі ірі құмға келгендер арасында Мұрат пен Амалия күні бойы болды.

Күн көкжиекке батқан бойда ауа бірден салқын тартты. Сөйтіп, бірнеше минөттің ішінде сан алуан түсті шатырлар мен күнқалқаларды жел ұшырып кеткендей жоқ болып, жағажай бос қалған. "Сан-Сусиге" беттеген соңғы суға түсушілер құм үстінде ілбіп бара жатты. Ұзамай су бойында ешкім қалмаған, тек жейтін бірдеңе іздеген қаңғыбас қара ит қана жағалауды кезіп жүрді.

– Біздің де қайтуымыз керек, - деді Амалия, - алғашқы кездесуім таңғы сағат сегізге белгіленген.

Қызғылт айдың су астынан шыға келген бір кесегі теңіз үстінде аз-кем уақыт теңселіп тұрып, сонсын жылдам ұлғая бастаған. Оның суға түскен бозғылт сәулесін бірін-бірі қуалап келген толқындар астан-кестен ғып жіберді.

"Сан-Сусиден" оркестр үнінің беташары сияқты құлақты жара естілген бір айқай шықты.

– Революция сендерді мына залалды қуаныштардан азат ете алмағаны ма?

– Шетелдік туристер бұл думанның өздеріне тиісті үлестерінің ақысын төлеген. Біз келісім-шартты орындауға тиіспіз. Әрі қарай кеттік пе?

Бұлар құм үстімен келе жатқанда кернейлер мен дабылдатқыш дауыстары біраз уақыт ілесіп отырды да, жан-жағы қарағаймен қоршалған шығанақтың түкпіріне жеткенде музыка да сап болған. Бұлар жерге жата кетті. Құм әлі жып-жылы екен Амалияның шеке тамырларындағы қаны лүпілдеп қоя берді. Уақыт тоқтап қалғандай болды...

Таң сәріде кері қайтып келе жатып бұлар түні бойы су шайып, жоталандырып тастаған құм үстімен келе жатты.

Таң алдындағы ылғалға бөккен салқын ауаны тіліп келе жатқан машина ішіндегі Амалия үнсіз. Кірпіктерін ауырлатып келе жатқан шаршауды серпіп тастау үшін душ қабылдаса жетіп жатыр. Бірақ Мұраттың қолқасына оп-оңай көніп қалғанына өзі де таңғалып отыр.

Өйткені, Мұраттың титтей де өзгермегені бесенеден белгілі. Құбылып тұрған Протей, ақыры есеймеген жасөспірімге Сахара оңайға түсе қоймас, бір ай деген оңай нәрсе емес. Сонда ол керуеннің жайбасар жүрісіне, аптап ыстыққа, ақыры, қатаң күн тәртібіне көндіге ала ма? Құмды дауыл тұрады, сөйтіп жүргенде, бірде кешқұрым өзінің "Шөл даланы кесіп өтуіндегі" кейіпкерлері тәрізді құм төбенің астында жоғалып кетіп жүрмей ме? Югуртқа (мұның сүйікті кейіпкерлерінің бірі) бәрін тағы алдап кету деген не тұрады? Қала өз қабырғаларымен сақтап қалғысы келген салт аттыларды шөл дала ә дегенде жалмап қойса бітті... Югуртқа қабырға деген бұйым болып па?

Егер өзі қайталап айта беретіндей, еркіндік - қалыпты жағдайдан гөрі құштарлық болса, онда осы құштарлық күндердің күнінде мұның түбіне жетіп жүрмесін. Соғыс уақытының өзінде мұның көшпелі өмірге құштарлығы Амалияның төзімін тауысқан. Ата-бабалары да тек отырықшы ғана емес, жермен әбден сіңісіп кеткендер ғой, олар жерден алатындарының бәрін алғандар. Тегінде ол ешбір заттарға да, адамдарға да назар салып та әуре болмастан, ештеңеге бауыр басып көрмеген сыңайлы.

Мұраттың жүрегі соғуын тоқтатқан кезде қаңғыбастықтың ессіз құштарлығына әбден көндіккен оның жаны мәйіт қабыршағын одан да ертерек тастап ұшып кетеріне Амалия бір сәт те шүбәланған емес: бұл ажалдың өзін алдап кететін шығар.

– Шаршадың ба? - деп сұрады Мұрат.

Жана ғана есіне түскенін қарашы. Қыз сағатына қарады:

– Киініп үлгеретін шығармын. Кеткенше өзің не бітірмексің?

– Деревняға барам.

– Ол менің апайымның деревнясынан алыс па?

– Азиф-Меллулдан ба? Тиіп тұр. Тек маған ертіп барады екен деп үміт артпа. Ол менің қолым емес.

– Дұрыс айтасың, керуен діттеген жеріне жетті. Ержүректердің тыныш ұйықтауларына болады. Апайдың арқасында болса да...

Шындығын айтқанда, Мұрат Амалиямен Анна-Мария апайдың арқасында танысқан еді. Анна-Мария Делонэй Ақ Сіңлілер орденіне кірген кезде оны Азиф-Меллул - Ақ Өзен атты таудағы шағын деревняға жіберіп, сондағы емханада жұмыс істеген. Сөйтіп, бірде оған бір жас жігіт келіп, көмек сұраған: өз айтуынша, қашардан құлап, жараланып қалыпты. Бұлар оңаша қалған кезде жас жігіт Анна-Марияға тауда жаралы адамдар барын, олардың жүре алмайтынын айтқан Сол жерге барып, жаралыларға жәрдем көрсетсеңіз қайтеді деген тілік білдірген. Анна-Мария: "Жауабын ертең берейін", - дейді.

Қыз естігенінің бәрін пірәдар әйелге жеткізген.

– Екінің бірі, - деді пірәдар, - не шынында да, жаралыларды емдеуге тура келеді, - ол құдайға қызмет көрсету, бұл адамдарға қызмет көрсету деген сөз, не бұл - алдап торға түсіру.

– Егер бұл алдау болса, - деген Анна-Мария, - онда...- қыз аз-кем үнсіз қалған, - ол да құдайдың маңдайға жазғаны шығар.

Ақыр аяғында пірәдар әйел келісімін берген, бірақ Анна-Марияның жалғыз барғанын қаламады. Онымен бірге баруға Азиф-Меллулға таяуда ғана келген жап-жас бельгиялық қыз Вероника тілек білдірген.

Бұлар тасжолдан бұрылған кезде ілестіріп келе жатқан партизан кешірім өтініп, көздерін таңып қоюға рұқсат сұраған. Вероника бикеш есінен танып қала жаздады. Шамамен бір сағаттан кейін көздерін шешкен. Бұлар госпиталь қажеттілігіне лайықталған үңгірден келіп шығыпты. Дереу жаралылардың жарақаттарын қарауға кірісіп кетісті.

Алғашында бәрі де қиын болды, және тек тіл қатысудан ғана емес, (Анна-Мария берберше еркін сөйлесе беретін) бұлар тап болған жағдайға байланысты еді: ұйқыға тас еденге төселген алаша үстіне жатуға тура келді, әрі ауру басқыш дәрі-дәрмектер мен аспаптар жетіспеді. Бибілер күн сайын зәйтүн майына батырып жейтін арпаның нанына да көндігіп алды. Еркектер келіп, кетіп жүрді. Олар аз сөйлейтін, қай жері ауырып тұрғанын ғана айтады, сонсын рахмет дейді, болды.

Бірнеше күннен кейін Анна-Мария мен Верониканы партизандар командирі шақыртыпты. Ол бұларға алғыс айтып, өздері жақсы білетін жеріне дейін жеткізіп салатындарын айтқан; сол жерден ғибадатханаларына аман-сау жетуге тиіс. Қазір қайда жүргендерін өздері де білмеді, ал жеткізіп салатын жерлері бұларға біршама таныс еді. Осы уақыттың ішінде жаралылардың бәрін аяқтарынан тік тұрғызыпты.

Бұлар әйелдер әңгіменің не жайында болып жатқанын ұғуы үшін командир француз тілінде нұсқау берген екі партизанға ілесіп, жолға шықты. Оларды қашарға мінгізіп алған. Командир кешірім өтініп, тағы да көздерін байлауға рұқсат сұраған. Бұл жолы Вероника да қорыққан жоқ. Діттеген жеріне жеткен соң партизандар тағы да алғыстарын білдіріп, егер автобусқа отыра қалсаңдар қажет болар деп біраз ақша беріп, өздері жөндеріне кеткен.

Тап сол екі арада бір жақтан келе қалған әскери шолғынның джип пен бронетранспортерлері партизандарға оқ жаудырып еді, бірақ олар тым ұзап кеткен болатын. Лейтенант, сірә, жердің жайын жақсы білетін әрі қарулы екі феллаганың соңынан қууды пайдасыз деп тапса керек.

Кезінде лейтенант Үндіқытайда әскери тұтқын болған еді. Вьетнамдықтардың ұзаққа созылған саяси қайта тәрбиелеу шаралары ешқандай нәтиже бермеген. Басынан кешкен қиындықтарға енді қайта ұшырамауға берік бекінген Коттен ол жақтан әбден ширығып оралған болатын. "Үндіқытай менің мына жерімде отыр, - дейтін ол тамағын көрсетіп. -Егер сен Вьетнам лагерінде болсаң, онда үлкен сынақтан өттім деп біл, енді ешқандай Дьенбьенфудың маған қажеті жоқ!" Оны еліне қайтарған, ал феллагалар көтерілген кезде Алжирге жіберген. Коттен мұнда аз-кем абыржып келгенмен, Дьенбьенфудың масқарасын қанды кекпен жусам деген тілекпен жеткен. Феллага деген не? Ол да кезінде өзі көргендей, тек қоңырқай, оған ешбір шүбәланудың жөні жоқ, - қысқасы, Коттенді әскери училищеде оқытқан барлық ережелерге қарама-қайшы ұрысқа шығатын алба-жұлбалар емес пе. Лейтенант Үндіқытайдағы соғыста жеңілді, бірақ мына соғыста жеңілуге тиіс емес.

Әдеттен тыс соғыс жағдайларына үйрену үшін қолбасшылық мұны психологиялық ықпал аталатын арнаулы курстарға жіберген, сол жерде мұның "вьетнамдық тәжірибесі" мықтап кәдеге асты. Бұл: "Ал Үндіқытайда..."дей бастауы мұң екен, барлық көздер осыған қадалатын. Осы оқулары кезінде лейтенант Коттен жергілікті халыктың мінез-құлқы, психологиясы және осал жерлеріне қатысты өзі нашар білетін, дәлірек айтқанда, мүлдем білмейтін мәліметтерге неғұрлым көбірек қаныға түсуге тырысты. Ал қалған жағы белгілі: қапысыз соғу, жергілікті халықтың күнделікті тұрмыс-тіршілігіне дендеп еніп, қарсыласты іштен шалу, ал бөтен елдер мен БҰҰ - нан келген гуманистерге өздерін неғұрлым бейкүнә етіп көрсету.

Үңгірде болған кездерінде тыныстарын тарылтқан көк түтіннен көздері қызарып кеткен қудай арық екі бикені көргенде Коттен тұла бойын кернеген ашу-ызасын зорға тежеген.

– Серуендеп жүрмісіңдер, қарындастарым?

– Біз Азиф-Меллулға бара жатырмыз. Сіздер сол жаққа бармайсыздар ма?

– Азиф-Меллулға ма? Әрине. Сендерді міндетті түрде жеткізіп саламыз. Қазіргі уақыттарда село маңында қауіпті ғой, шамасы, бір жаққа барғыларың келгенде сол үлкен кедергі болатын шығар?

Ол үрейленген көзқарас немесе әлгілердің өңдерінің сәл құбылғанын байқап қалу үшін қыздардың бетіне тесірейе қараған. Бірақ Анна-Мария мен Вероника мұның сөзін тіпті естімеген сияқты.

– Бұл жерде сандалып жүре беруге болмайды, феллагаға ұшырасып қалып жүрерсіңдер. Ал серуен жайында тіпті ойлап та керегі жоқ! Бірақ өздерің ештеңеден қорықпайтын сияқтысыңдар ғой!

Коттен автоматын ұңғысынан келтек тәрізді қысып ұстаған тапал сары сержантқа бұрылды.

– Сен бұған не дейсің, Бернарди? Нағыз ержүректік емес пе, ә?

Лейтенант Анна-Мария мен Верониканы айналып жүр. Аналар бұған шімірікпей қарайды. Осы жерде шыдамай кеткен Коттен бақырып қоя берген:

– Бернарди, мына мейірімді бикелер тауға неге барғанын білесің бе? Білмейсің, оған бәс тігуге бармын! Қалай, сездің бе? Бал ашатын түк жоқ, бәрі де ап-айқын. Бұлар феллагаларды емдеуге барған. Өтірік айтып әуре болмаңдар, қарындастар. Аналар қашып кеткенше, бірге келе жатқандарыңды көргем.

– Біз өтірік айтпаймыз, - деді Вероника.

Лейтенанттың жүзі көгеріп кетті.

– Естіп тұрмысың, Бернарди? Бикелер өтірік айтпайды, бұлар бәрін де мойындайды. Жоқ, бұл ержүректік емес, барып тұрған ессіздік. Көріп тұрмысың, мейірбан бикелер жасақтарды емдеп жазуға барады, ал олар орындарынан тұра салысымен, біздің арқамыздан атады, бұлар ұялып - қызармастан өтірікті соғып тұрғанын қарашы, Бернарди.

– Олар да адам баласы емес пе, - деді Анна-Мария.

Лейтенант бұдан әрі ашу-ызасын тежеуді қажет деп таппады.

Күн салқын болғанмен, лейтенанттың тұла бойын тер жуып кеткен.

– Оны қайдан білдіңдер? Сендерге келген кім? Әскери өкімет орындарына неге мәлімдемедіңдер? Неге келістіңдер? Олар қайда? Олар кімдер екен? Саны қанша? Жауап беріңдер, сендер бізге мәлімдеген деректер адам өмірін құтқарып қалуға септігін тигізуі мүмкін, егер қателеспесем, сендердің құдайларың да адам өмірін сақтап қалуға үндейді ғой, солай ма?

Екі бике де еріндерін жымқырып алып, бұдан көз айырмай қарайды.

– Сендердің өйтіп қарағандарыңа түкіргенім бар. Әйелдің мүләйім көзі маған тек төсекте жатқанда ғана ұнайды.

Бернардидің қиқылдап күлгенін естіген Коттен мүлт кеткенін түсінді.

– Егер шынтуайтына көшер болсақ, сендердің құдайларың сатқын, нағыз сатқын... Барып тұрған опасыз.

Лейтенант ашу-ызаға ерік беріп, әбден шатысқанын түсінді: шындап келгенде, психологиялық ықпал жасау сабақтарында мұндай дәлелді марксизммен уланған тұтқындарға қолдануға кеңес берілетін, ал бұл болса оны өз құдайларына қалтқысыз сенетін сопы қыздарға айтып тұр. Ол Бернардидің қолынан автоматын жұлып алған.

– Сендердің құдайларың қанішерлерді құтқаруға кеңшілік ете ме? Онда сендерді соның өзіне жіберейін, алдына барып, өздерің есеп бере қойыңдар. Бикеш, құдайыңның алдына барып, қалшиып тұра қал да оған: "Тапсырмаңыз орындалды, жасаған нем!" - дерсің. Ол сенен: "Қандай тапсырманы айтасың?" - деп сұрар. Ал сен: "Мен феллаганы құтқарып қалдым", - дерсің. Сонда ол: "Жарайсың. Саған ризамын!"- дер. Сонсын сен оған: "Тағы да айтарым бар!" - де. Ол сенен: "Тағы не айтасың?" - деп сұрар. Сен оған: "Мені лейтенант Коттен жіберді де".

Лейтенант күлкіден түйіліп қала жаздады.

– Ол сенен: "Оған не керек екен?" - дер. Сен оған: "Ол саған: құдай, сені опасыз деп айтты де... бәрі де сатқындар, ха-ха-ха! - сендерге керегі қорғасын оқ қана та-та-та, сөйтіп құдайларың құрдымға кетеді.

Ол осылай шүріппемен ойнап тұрған сәтте мылтық атылып кетті. Анна-Мария бикенің тек: Ах! - деуге ғана шамасы келіп, мұрттай ұшқан. Вероника еңкейіп, құрбысының басын көтерді. Анна-Мария жымиып жатқан күйі жан тапсырды. Алғашында бақырая қарап қалған лейтенант бұдан соң бажылдап қоя берген:

– Міне, тамаша болды, құдіреті күшті құдайым! Бір феллага болса да азайды.

Бұдан кейін сержантқа бұрылып, жайбарақат тіл қатқан:

– Бернарди, біз жол үстінен қашып бара жатып, феллагалар өлтіріп кеткен мейірбан бикенің мәйітін тауып алдық. Ондай жыртқыштардың кез келген қылмысқа барудан жүздері жанбайды.

Мейірімділік шақыруына мойынсұнған мейірбан бике Тартампьон жаралыларын емдеуге барған. Соның қарамтасына әлгілер мұның денесін жол үстіне тастап кетіпті. Біз келгенде, әлі тірі екен. Бірақ сонда да кешігіп қалыппыз. Сен өміріңде жылап көрмеген жан едің. Бірақ осы жолы бір тамшы жас бетіңнен үзіліп түсті. Соны жасыру үшін теріс бұрылып кеттің.

Бернарди тас боп қатып қалыпты.

– Не боп қалды, Бернарди? Сенімен таза француз тілінде сөйлесіп тұрған жоқпын ба? Маған осылай етіп баянхат жазып бересің. Ұқтың ба?

Ақыры есін жиған Бернарди сымдай тартылды:

– Түсінікті, бәрі де түсінікті, лейтенант мырза, түсінікті болғандай қандай.

Осы жаңалық екі күннен кейін таңертеңгі газеттердің бірінші бетінде жарық көрді. Мұратқа осыны теріске шығару тапсырылған еді. Сөйтіп, ол Анна-Марияның сіңлісінің отбасы тұратын Пуатьеге аттанды. Амалиямен сол жерде кездескен.

Оны Амалия деп атайтын. Шын аты Эме Делонэй еді. Әдетте "бауырлар көп келетін Париждегі пәтерінің қабырғалары тым жұқа болғандықтан, үй ішіндегі у-шуды басу үшін Амалия Родригестің күйтабақтары жиі қойылатын. Қыздың Амалия атанып кеткені де сондықтан.

Эме Делонэй күндердің күнінде Халық азаттығы майданын қолдайтын ұйымға мүше болады деп ешкім де ойлаған емес. Өгей әкесінің үйінде оңшыл көзқарастарды ұстанатын, Алжир француздікі болу керек дегенге ешкім шек келтіріп көрген емес. Тек Пуатьеден кетіп, Сорбоннаға келгенде оның алдынан осы төңірегіндегі сауалдар көлденеңдеді. Көңіліндегі күдігі сейіле бергенде, Анна-Марияның оқиғасы келіп килікті.

Осы істің ақты - қарасын тексеру үшін Мұратпен бірге бір апта бойы аббат Рамель халық азаттығы майданының қарауына берген Ренн іргесіндегі виллада болған. Аббат Рамель одан кімсің деп тықақтап сұрап та жатпады. Ол жалпы ештеңе сұраған жоқ. Тіпті келіп мазаларын алған емес. Әу бастан Мұратқа: "Егер біреулер үйге келіп, қандай да болмасын пакеттер әкелсе, онымен де өзіңіз айналысыңыз. Менің уақытым жоқ", - деген.

Бұларға ұзамай Анна-Марияның қазасына қатысты ақиқатты ашудың сәті түсті және Амалия да өз мүмкіндігіне орай қол ұшын берген еді. Мұрат оған Парижге жеткізу үшін бір шабадан үнпарақ ұстатқан. Бірақ бұл жағынан Амалияның ешқандай тәжірибесі жоқ-ты. Ол ізін аңдығандардан құтылып кете алмай, тұтқынға алынған. Екі күннен кейін полиция Мұратқа да келген. Мұрат бір жыл және бір күн түрмеге отыру жазасына кесілді. Ал Амалияның ісіне туыстары араласты және Анна-Марияның қазасына қатысты жанжалдың да септігі тиіп, оны бірден босатып жіберген.

– Түсінікті нәрсе, күйіп кетем!

Зіркілдеген дауыс,. қарқылдаған күлкі, адырайған тамырлы қолдары мен соған ұстаған зәйтүн таяғына қарап, Мұраттың жаңылуы мүмкін емес еді: иә, бұл сол Вервер болатын, қартайған, бірақ сол бұрынғысынша қайсар да арынды. Тазгиден шыққан сыры көшкен ескі автобустың жолаушылары ылғи да жастар. Олар баға, вестерндер туралы әңгіме қозғап немесе Верверге нетүрлі құйтырқы сұрақтар қоюмен болады:

– Ал мен ше, Вервер, мен де күйем бе?

– Сен де, басқаларың да.

– Діндарлар да сөйте ме?

– Олар бірінші кезекте.

– Ал жұмаққа кімдер барады?

– Бал арасы, иттер, ұлулар... инеліктер.

– Ал христиандар, еврейлер ше?

– Бәрі де тозақта өртенеді.

Вервер отырғышында күлкіден бүгіліп отыр.

– Жалын лаулайды бір!

Кенет ол тына қалды.

Сөйтті де таяғының ұшымен Мұратты түртіп қалды:

– Мынау Ифтеннің ұлы ғой! Сен неге деревняға келдің, Ифтеннің ұлы?

– Сіздерді көру үшін, - деді Мұрат.

– Немене көрген - білгенің аз болып жүр ме? А? Тағы келдің бе? Неге келдің деймін? Мұндағылардың бәрінің саудасы біткен. Бәрі де тозақта өртенеді... және сен де.

Жиырма үш шақырым бойында ылғи да бұрылыстар. Автобус қар суынан тасып аққан өзен бойындағы иір-қиыр жолмен келе жатыр. Содан бір қырқаға шыққан бойы тоқтады. Ал деревняға жету үшін оңтүстіктегі құлама жолмен тағы да жоғары өрлеу керек. Мұрат мұндайдан жатырқап қалыпты, ақыры әбден сілікпесі шықты.

Бір-біріне қарама қарсы қойылған екі ұзын отырғышта Тазгидің шалдары отыр.

– Сәлемет болыңыздар!

Мұрат сәл бөгеліп қалды. Аналар үнсіз. Оты қашқан отыз жұп көз бұған қадалған. Шетелдік костюм киген, қолына шабадан ұстаған бұл өзін осы жерде мүлдем бөтен сезінді. Тағы бірнеше қадам аттаған ол даусын қаттырақ шығарып:

– Сәлемет болыңыздар! - деген.

Әлгі көздер өзін бағып отыр, қашан алаңды кесіп өткенше Мұрат сол көздер жауырынын тесіп бара жатқандай сезінген. Шалдардың жымқырып алған еріндерінен бір ауыз сөз шыққан жоқ. Мұрат алаңнан тезірек кеткенше асықты. Алдымен бұл үйіне барып, шешесімен жүздеседі, содан соң шекпенін киіп, көшеге шығады. Бұдан кейін әлгі қабағы түскен шалдардың ортасына жайғасып алып: "Маған жөндеп қарасаңдаршы! Мен Ифтеннің ұлы Мұрат емеспін бе. Ұмытып қалдыңдар ма немене? Менің әкем де өздерің секілді емес пе еді, және атам да, өзім де. Мен осы жерде жарық дүниеге келіп, аштықты, асу-асу жолдарды, арпа нанының дәмін, мөлдір бұлақтарды таныдым. Мені осы мұқтаждықтан құтылу үшін өздерің мектепке жібердіңдер. Сөйткен өздерің болатынсыңдар. Бірақ енді бәрі де тым кеш. Енді әлемнің бүкіл жеккөріншілігін көздеріңе жиып алсаңдар да, сендерді бәрібір ұмытып кете алмаймын. Сендерді қайыршылық пен әділетсіздіктің қыспағынан құтқару үшін қолыма қару алдым. Оны пәлендей бұлдап та тұрғам жоқ, өйткені, сендердің құлдықта жүрулерің еңсемді езіп жіберді. Сонсын мені "жоқ" деп айтуға үйреткен де өздерің емеспісіңдер. Орманда қуғын көрген қабанды қорғауға әзір тұрғаным да содан, қиял-ғажайып ертегіге сенетін оқырмандарды, сендердің ата-бабаларың - бөтеннің қырманын кезгендердің астығын, римляндардың көне сынтастары мен құдіретті тогаларын тартып алғанға қарсымын.

Тазгидің жоғарғы жағындағы кең үйде шешесі жалғыз екен.

– Келгенің жақсы болды. Енді ұзаққа бара қоймаспын.

Шешесі өткен өмірінің күндерін тізбелей бастаған. Оның даусы да Мұратқа біртүрлі бөтен көрінген, кенет ол егер әлгі алаңдағы шалдар ауыздарын аша қалса, олардың да үндері тап осындай бейжай, бірсыдырғы, қырылдап шығар еді деп ойлады. Анасының айтқанынан ұққаны: бұл кезіндегі Мұраттың білетін деревнясы емес, соның жұқанасы ғана қалғандығы болды. Көшелер, алаңдар, бұлақтардың атаулары сол күйінде қалыпты, бірақ бос және мәңгі қалшиып қалған көріністі сиқырлап тастаған қандай күш екен?

Мокран мен Мух өліпті, Равех пен оның тамбуринінің де үні мәңгі өшкен, ал Уәлиді тіпті соғыстың бас, кезінде-ақ бербершіл деген сылтаумен өлтірген. Менаш Аазиге үйленіпті, бірақ сол әлгі

Тазгуге келгелі деревняның тұйық көшелерімен аяғын зорға алып жүретін Аази болғаны ма? Меддур мен Давда Алжирге тұрамыз деп кетіп қалыпты. Тек Тамазузттың шешесі Секура деревняда қалып қойған. Бұрынғы партизан ретінде тиесілі зейнетақысына тіршілік етер деген. Бірақ ол тіккен көрпелері мен шекпендерін сатып күн көретінін жұрттың бәрі де білетін. Бірақ өз үйінде тоқыма аспабын қоятын бұрышы болмағандықтан, оны Мұраттың үйіне әкеліп, мұның шешесі екеуі түннің бір уағына дейін тоқымамен айналысатын көрінеді.

Сөйтіп, шекпен киіп, алаңға барғаны дұрыс болар ма екен? Тегінде, деревняға бір-екі күнге ғана соғып кететін кезбелердің сәлемін алмаған шалдардікі дұрыс. Жайлап құри берудің қақпасы . іспетті Тазгидің алаңына сондайлар неге келеді десеңізші? Ал алаңның негізгі иелері ерік-жігері темірдей шыңдалғандар.

Өмір бойы аштықтан азап шеккендіктен, бос сөзді олар шыбын шаққандай көрмейді. Олар аштыққа да, түрмеге де, азаптауға да өз еріктерімен барды, бірақ аспанның және сөздің желі тұс-тұстан аңқылдап соғып тұратын алаңның тас тақтайшаларының үстінде сол бойы ұмытып та кетті. Бірде кешкілік жел қаттырақ соғады, сөйтіп, Тазгидің алаңы баяғының осы бір сұлбаларынан және бір кездерде олардың бар тіршілігінің мәні болған дүниелердің бәрін ұшырып, тазартып кетер; сөйтіп, олардың қуаныштары, өкініштері, арманы мен үкілі үміттерінен ештеңе де қалмайды, - бәрін де жел ұшырып әкетеді, тіпті жүректеріне майдай жағып, әлдилеп келген сөздер де ұшты-күйлі жоғалады, - тіпті әлгі аталғандардың ешбірі еш уақыттан болмаған сияқты құрдымға кетеді.

– Егер қарның ашса, - деді шешесі, - Таманы шақырайын. Ол саған нан пісіріп берсін.

– Қарным аш емес, - деді Мұрат.

Тама... Шешесі Тамазузтты бұрынғысынша ол капитан Зубирдің байланысшысы болып жүрген кезіндегі атымен атайды. Бұрынғы үйренген дағдысынан арылуға анасы тым кәрі, дауысының да жарықтанып шығатынын, әлгі атаудың да ерсі естілетінін түсінуге де қауқары қалмаған.

Арқасына себет асып алған Тамазузт жауынгерлер тасаланған жерге алғаш келгеннен - ақ жұрт деп атайтын капитан Зубирға ұнамаған еді. (Екінші дүниежүзілік соғыс кезінде вермахтқа тап болған капитан қолынан жараланып, басқару ісінде пруссиялық қаталдыққа әуестеніп, немістің бірнеше сөзін үйреніп алған, соның бірі - Ахтунгті ол қадам басқан сайын қайталайтын). Әйел себетін еденге қойып та үлгерместен, капитан айқайға басты:

– Сен қай жолмен келдің?

– Өзен бойындағы жолмен де.

– Не дейсің? Қарауыл бекетінің қасынан өттің бе?

– Ең төте жол сол емес пе?

Зубир шашалып қала жаздады.

– Ең төте жол дейді? Біліп қой, ескертемін: егер әскери бекеттің қасынан өткеніңнің кесірінен бірдеңе бола қалса... Ахтунг.

Ол автоматының шүріппесін басып жатқандай әлпет танытты. Тамазузт шығып кеткен бойда Зубир Мұратқа бұрылып:

– Мынаны алмастыру керек, - деген.

– Мен оны жақсы білем, - деп қарсылық білдірді Мұрат, - бұл аудандағы ең таңдаулы байланысшы. Оған әбден сенуге болады.

– Сенуге ме? Әйелге ме? Шашы ұзын, ақылы қысқа...

Ол саусағымен маңдайын шетті:

– Ал ішкі жағы тәп-тәуір. Әйел деген сол, Мұрат, мұны есіңе мықтап ұста. Сен шынында да, оны жақсы білемісің?

– Иә.

– Жасы нешеде?

– Жиырма үште.

– Тұрмысқа шыққан ба?

– Иә.

– Ал күйеуі қайда?

– Францияда.

– Баласы бар ма?

– Ұлы бар.

– Онда тұрған ештеңе жоқ. Мұны бір еркекпен алмастыру керек.

– Олардың бәрі есепте тұр.

– Ал мынау ше? Ол есепте тұрған жоқ деп ойлаймысың? Француздарды ақымақ деп пе едің? Олар соңынан бұдан көбірек мәліметтер алу үшін мұны әдейі еркіне жіберіп отыр. Сенің таңдаулы байланысшың алпыс келі де тартпайды (капитан Зубирдің өзі жұп-жуан кісі еді), орман ішіндегі жолдармен безек қағады да жүреді. Тым жеңілтек болар. Өзін біраз сілкілесе... Ахтунг! Ал аналар оны міндетті түрде сілкілейді, осы айтқаным есіңде болсын.

Бірақ Таманы ауыстыра қоятын ешкім болмады да, қашан соғыс біткенше ол хат-хабарлар тасып, жаралыларға жәрдем көрсетумен айналысты.

Соғыс бітісімен Мұраттың үйі капитан Зубирдің бақылау нүктесіне айналды. Күндіз ол бәкін-шүкін жұмыстарымен айналысады да, ал кешкісін Тазги және оның маңындағы мекендерден келген жас әйелдермен сауық кештерін ұйымдастыратын. Капитан Таманың да билеп беруін жиі өтінетін.

Осы жағдай Секура Парижден хат алғанша жалғасты. Анау хатты оқып беруін сұрап Мұратқа келіпті. Хат күйеу баласы Шабаннан келіпті, ішінде ақша сәлемдемесі де жоқ екен. "Саған ұзақ хат жазуды қажет деп таппадым, өйткені, саған айтпағыма көп сөздің керегі де жоқ. Қызыңды орман кезіп жүрсін, бейтаныс еркектердің алдында жер тепкілеп билесін деп емес, балаларымның анасы және қайғы мен қуаныштарымды бөлісетін жарым болсын деп алғам. Енді бүгін оған не істей алам дейсің, соны маған хатпен жазып жіберуіңе болар еді ғой, бірақ оны да істемедің. Сондықтан бүгінен бастап қызыңды үйіңе алып кетуіңе болады, мен оны талақ тастаймын".

Секура жүгіріп капитанға барған:

– Қазір, құдайға шүкір, әділ сот мұсылмандардың қолында емес пе. Ана немені әйелін қайтып алуға мәжбүр ету керек.

– Күйеу балаң Францияда, - деді Зубир, - сонда қала берсін.

– Ал менің қызым ше?

– Ол әлі жас, қайтадан тұрмысқа шығуына болады.

– Кімге? - деп сұрады Секура. - Жұрттың бәрі оның сіздің соңыңызда салпақтап жүргенін, үш ай француздар лагерінде болғанын жақсы біледі. Оған енді ешкім де үйленбейді.

Ахтунг екіұшты ғып:

– О жағын көрерміз, - дей салған.

– Ойбай-ау, оны кім алады, Зубир, кім?

– Тұрмысқа шығады деп тұрмын ғой, тіпті өзім үйленсем де бірдеңесі болар, - деген си Зубир.

– Мен сізбен әзілдесуге келгем жоқ.

– Осы әңгімені сәл кейінге қалдырсақ қайтеді?

Сонсын жұрттың бәрі кеткен соң капитан Секураға мына хат нағыз уақытында келді, өйткені, Тамазузтке өзім де үйленгелі жүр едім деген.

– Бірақ сенің әйелің бар емес пе, си Зубир?

– Онда не тұр? Біз мұсылман емеспіз бе? Ал егер әйелім мұны хош кермесе, кете берсін.

Тап осы уақытта Мұрат көрші бөлмеде хабарлама даярлап жатқан. Тама оны бұлардың тобының бақылау нүктесіне жеткізуге тиіс еді.

– Айтпақшы, - деді Мұрат, - мұны апара жатқанда жасырынып барудың қажеті жоқ.

– Үйренген әдет қой.

– Ол да ұмытылады. Енді немен айналыспақ ойың бар?

– Күйеуім Франциядан қайтып келуге тиіс.

– Хат жазып тұра ма?

– Ол шешеме жазады.

– Не деп жазады?

– Білмеймін. Кетер алдында саған кофе қайнатып берейін бе?

– Иә.

– Қашандағыдай қара кофе ме?

– Иә.

Таманың кірпіктерінен тамшылар үзіліп түсті. Тамбуриннің сирек үні естілді. Қыздар күліп жатыр. "Тама! Сен Таманы көрмедің бе?"

– Олар сені биге шақырып жатыр, - деді Мұрат.

Тама бұған дірілдеген қолымен шынаяқ ұсынды.

– Сөйтіп, енді кімге үміт артамыз?

– Білмеймін.

– Мен хабарлама жайында айтып тұрмын.

– Мен де.

– Тама! Тама қайда? Оны си Зубир шақырып жатыр.

– Оларға барып, сен хабарлама апарады деп айтып келейін.

– Жоқ. Өзім барайын. Әзірге хабарламаны жеткізуге де, билеуге де уақыт бар. Бәрібір соңғы рет қой.

Ол суық сумен бетін шайды.

– Жылағаным байқалып тұрған жоқ па?

– Сен жылаған жоқсың, - деді Мұрат.

Тамазузт дәл осы жолғыдай бұрын-соңды билеп көрген жоқ-ты.

Ол отырып үлгерместен есіктен Мұрат көрінген:

– Кетер алдында өздеріңмен қоштасуға келдім.

"Кетем деймісің? Heгe? Еркіндікті енді ғана алған жоқпыз ба", - деген дауыстар естілді тұс-тұстан.

– Міне, сондықтан да, - деді Мұрат. - Соғыс бітті. Басқа ауыр сын түскен шақтарда істеген қызметтеріңе мың да бір рахмет. Аллаһқа шүкір, сол еңбектерің босқа кетпепті. Енді еліміз азаттық алды.

– Мұрат бауырым шынайы патриот болды, - деді Зубир.

"Мінеки, жаназаның сөзі де даяр, - деп ойлаған Мұрат, - сәл күте тұрса қайтер еді". Ол осындағылардың бәрін айналып өтіп, ескілікті дәстүр бойынша бірнеше мәрте сүйісіп, сонсын жөніне кеткен. Ақыры мешіт ауласында Мұрат пен Тамазузт қана қалған Келіншек биден кейін киімін де ауыстырып үлгермеген еді.

– Сен бізден жалықтың ба, әлде қорқамысың?

– Түсінбедім, - деді Мұрат.

– Француздарға барамысың?

– Білмеймін. Алдымен Алжирге барам.

– Кеше ғана солармен айқасқан жоқпысың?

– Ол кеше ғой, онда соғыс болды, және оның үстіне...

– Яғни, бізден қашып барамын десеңші.

– Егер қалатын болсам...

– Егер қалатын болсаң не?..

– Онда үш жол бар екен.

– Санап та қойдың ба? Біріншісі не?

– Ананы өлтірем.

Әйел теріс бұрылып кетті.

– Ал екіншісі?

– Сені өлтірем.

Тама құты қашып, мұны тоқтатты:

– Үшіншісін айтпай-ақ қой, тыңдағым келмейді.

– Өзімді өлтірем.

Келіншек бетін басып алды.

– Біріншісін өз мойныма алам.

Әйел қолын бетінен алды, көздері жалт-жұлт етеді.

– Екіншісін де сөйтем.

Есікті сарт еткізіп ашқан әйел көшеге ата жөнелген: Мұрат қараңғыда оның аяқ дыбысының бірте-бірте семгенін естіп тұрды.

Көп ұзамай Франциядан Шабдан қайтып оралған. Алаңда отырған шалдар оның қолындағы кішкентай шабаданын байқап қалыпты, яғни, ұзаққа келмеген болды. Осы жердегі вилайяға басшылық ететін полковникке барған Шабдан егер бұлар бәрін әділдікпен шешпейтін болса, онда баяғы замандағыдай әділетке өз қолымен жететінін мәлім еткен. Капитан Зубир үйленуден бас тартуға бұйрық алды, Тамазузтқа үйіне қайтып бару жүктелді. Бірақ Шабдан әйеліне азаттық әскері қатарындағы қызметін жалғастыруға рұқсат етуге міндетті болды; бұдан кейін ол дереу Францияға қайтып кеткен.

Ол кеткен бойда Тамазузттың қасына тоқыма аспабымен түні бойы жұмыс істеуге отырған Секура:

– Шабдан риза болып аттанды, - деді.

Тама үндеген жоқ.

– Және өзім де ризамын. Қалай болғанда да, үшеуің де тірі қалатын болдыңдар.

– Мұнымен не айтқың келеді?- деп сұрады Тама.

– Мені әбден алжыған дейтін шығарсың, тек өзіңді дүниеге келтірген мен екенімді ұмытпа.

– Түсінбедім.

– Бәрін де түсіндің. Мұрат екеуің мешіт ауласында оңаша қалған күні дәрет алатын залда отырып, әңгімелеріңді естігем. Бәрін біле тұра екеуіңді жеке қалдыра алмаймын ғой.

– Сонда не білесің?

– Сен Зубираның да, Шабданның да күйеуің болғанын қаламайсың.

– Онсыз да алжи бастап едің, қазір ақылыңнан мүлдем алжасқан екенсің.

– Мүмкін, бірақ есіңде болсын: Шабан сенің күйеуің, ол сені өлтіреді.

– Кетші, - деп айқайлады Тамазузт, - кет деймін!

Мұрат шешесіне Францияға кетіп барам, сондықтан қоштасуға келдім дегенде, анасы:

– Өзім де білгем, - деді.

– Сол жерде біраз тұратын шығармын.

– Сол жерде мәңгі қаласың ғой.

– Бірақ...

– Алғаш рет сонда кеткенде екі ағаң да осыны айтқан болатын... Жоқ, енді оларды көзім жұмылғанша көре алмаспын. Егер келсең, сен де тым кеш келесің бе деймін. Бірақ міндетті түрде келетін бол. Мені қайыршы сияқты көме салғанын қаламаймын.

Мұрат есіктен шығып беталды жүгіре жөнелген. Ол бір кездерде Тама бой тасалап жүретін өзен бойындағы жолға түсті.

Қайтып келгенде түн ортасы болып қалып еді. Көшеде тірі жан жоқ, тек екі-үш қаңғыбас ит қана бұрышқа тығылып, ай сәулесімен үйлердің арасынан әлдебір көлеңкелер көлбеңдейді. Бұл мезетте қаңырап бос қалған алаң бұрынғысынан да кеңейіп кеткендей. Мұрат тоқтай қалған. Өзен суының сылдырынан басқа дыбыс естілмейтін түнгі тыныштық одан әрі мүлги түскендей.

Бұрындары тап осындай түндерде сехджи ұйымдастырылатын; бірте-бірте түн қараңғылығынан өткеннің бейнелері тіріле бастағандай болды: Мұраттың көз алдына Мокран, Менаш, Мух пен Аазилер тұрған бұрынғы Тазга келе қалды.

Соңғы екі күнде көрген актерлері бөтеннің пьесасында ойнапты. Олар осы алаң, тар көшелер, даланы тастап кеткен шынайы актерлердің орнын аз-кем уақыт иеленген қосалқылар ғана екен. Француз әскері кезінде құпия орындар табылған шеттегі алты үйді ғана талқандап кетіпті. Рас, қалғандары да әбден ескірген немесе қайта салынған. Мұнарасына дыбыс күшейткіш орнатылған жаңа мешіт тұрғызылыпты. Жолдарға, тіпті бұлаққа баратын соқпаққа да бұталар өсіп кеткен. Армия алаңдарға су құбырларын орнатқалы оған су әкелуге ешкім бармайтын болған. Бірақ мәселе сонда ғана ма? Әрбір бұрыш пен әрбір көшеде Муханың сыбызғысының сыңсыған үні естіліп, ал жөке ағаштары көмкерген бұлаққа апаратын бос жатқан соқпақ маңынан баяғыда көзден бұлбұл ұшқан қыздардың сыңғырлаған күлкілері естіліп, қызыл - көк көйлектері жалт етіп көрініп қалып жатқан жоқ па.

Таңертең ертемен Тамазузт Мұратты Тазганың төменгі жағындағы автобус аялдамасына шығарып салды. Вервер сонда жүр екен.

– Кетіп барамысың, Ифтеннің ұлы, бізді тағы тастап барамысың? Ұры секілді таңның ала бозынан қашып бара жатқаның дұрыс болыпты. Сені тек Тамазузт екеуміз ғана көрдік, бірақ қорықпа, біз ешкімге тіс жармаймыз, солай ма, Тамазузт?

Ол Мұратты қолынан ұстады:

– Бар, автобусқа кіре бер, анда, менің қасыма отырасың.

– Әлі де уақытымыз бар екен. Екеуміз тым асығып кетіппіз.

– Мен былай да ұйықтай алмаймын, ал саған жол болсын...

Вервер Тамазузтқа қарады.

– Тама, сенің кетуің керек, ұзамай жұрт қаптап кетеді, олардың көзіне түсудің қажеті не?

– Шешеңе алаң болма, - деді Тама Мұратқа, - ол кісіге көз қырымды салармын.

– Ақша жіберіп тұрамын, - деді Мұрат.

– Бәріңнің де айтатындарың осы екен, - деп қағытты Вервер.

Ол Мұратты автобусқа қарай итеріп жіберіп, таяғын Тамаға қарай сілтеді:

– Кетесің бе, жоқ па?

Тама бұған кірпігін қақпастан қарап тұр.

– Ыстығың бар екен, - деді Вервер.

Бұлар әйелдің өзен бойлап жоғары көтерілетін жолмен артына бұрылып та қарамастан бойын тік ұстап кетіп бара жатқанын көріп тұрды.

Вервердің оғаш күлкісінен Мұрат есін жиып алған:

– Анау да отқа күйіп барады... Ха-ха!

Тұтас бір ай бойы ешбір шатақ, ұрыс-керіссіз жүрудің мүмкін еместігін Амалия білген. Ондайға ұрынбай аман кету үшін де талай түрлі қулықтарға баруы керек болар-ау. Мысалы үшін, осы заманда орта ғасырларды қайта тірілтетін аллаһтың сүйген құлы, сопы Буалем мен туа біткен үгітші Серждің арасында қандай жақындық болуы мүмкін? Олардың көзқарастары, әрине, әр түрлі. Егер алда тұрған саяхатта осындай әріптестер қандай да болмасын ымыраға өз еріктерімен келіспесе (бірақ, түптеп келгенде, мұндай байлам жасауға ешбір үміт те жоқ сияқты), онда біреу оларды осыған мойынсұндыру міндетін өзіне алуы керек. Бірақ кім? Мұратқа үміт артудың жөні жоқ ("Учаскелік старшина ма? Ол менің қолым емес", - дейтіні анық.) Басқа екі еркек те ойынның өз ережелерін тықпалауы да, алғашқы күннен бастап бүліктің басталары да хақ. Өздерінің еркек кіндік мәртебелеріне зәкір сияқты жабысатын еркектер қауымына Суадты да ешкімнің қабылдағысы келмесі тағы белгілі. Сондықтан қаласа да, қаламаса да, жаман ба, жақсы ма, ең ауыр да абыройсыз міндетті Амалияның өз мойнына көтеруіне, бірдеңелерді істеуге тырысуына тура келері хақ.

Ең бастысы - бастауының дұрыс болуы. Сондықтан да қыз Сержге бағдарламаларды белгілеп, міндеттер бөлісу үшін аттанар алдында бәрінің басын қосуды өтінген. Тапсырылған жұмысқа риза болған Серж өзін судағы балықтай сезініп, қутың қақты.

Бұлар егер сондай мүмкіндік туа қалса әр кеш сайын бас қосып тұруға ұйғарды. Құжаттар жинастыру міндеті Серж бен Амалияға жүктелді. Қыз сонымен қатар "Плезир де Франс" журналына "қызықты елге саяхат" жанрында репортаж дайындап тұруға тиіс болды. Онысы үйкүшік жандардың жүйкесін қытықтауға әлеуеті жеткенмен, бірақ олардың кешкі жаймашуақ тіршілігіне залалы тимес үшін артық-ауыс бірдеңелері және де болмауға тиіс еді. Буалемнің "жапан дала пайғамбарлары" туралы жазатын мақалаларының түрін таңдап алуына толық кеңшілік берілді. Ал Суадқа саяхатшылар күнделігін жүргізіп отыру міндеті жүктелген.

Келесі күні таңсәріден "Альже-Революсьен" газеті редакциясы орналасқан ғимарат алдында кездескен олар таң қараңғысында бірін-бірі зорға таныды. Әрқайсысы өздері барғалы отырған шөл дала туралы ұғымына сай киінген екен. Серж пен тропикалық телпек киіп алса, Амалия кетер алдында жолбасшы біреудің ақылымен джинс, жеңіл кеудеше, басына жеңіл орамал тартып, "кобра" үлгілі қара көзілдірік киіпті. Жолбасшы сондай-ақ еріндерін жарылудан сақтайтын глицерин сықпасын, қансорғыштар шағуына қарсы ампулалар, жылы жүн бұйымдар ("Сахара - күні күйіп тұрғанмен суық аймақ"), жеке құты, шаппа пышақ, қосалқы батарейкалы электр қолшамын ала кетуге кеңес беріпті. Суад жеп-жеңіл бөкебай орап, алтын бұйымдарын да тағып алыпты. Буалемнің үстіндегі қарақоңыр джеллабасы мен ақ матадан ораған сәлдесі пайғамбарлар заманын еске түсіргенмен, бірақ аяғындағы кедасы, үстіндегі қызғылт мақта көйлегі және ұстазына еліктеп киген қара көзілдірігі біршама сәнін бұзып тұр.

Амалия бірінші "лендроверге" Мұраттың қасына жайғасты.

– Деревняда бәрі де жақсы болды ма?

– Сол жерден кеткенше асықтым.

– Бұрын басқаша айтатын едің.

– Бұрын деревня болған.

– Қазір ол жоқ па?

– Үйлері тұр ғой.

– Ал тұрғындары ше?

– Олар көкке ұшып кетіпті.

– Бәрі ме?

– Ажал қашан жетеді деп күтіп отырған бірнеше шал-шауқандар ғана қалыпты. Мен барған кезде олар алаңда отырды. Қастарынан өте шықтым. Әйтеуір, тірі қалғаным абырой болды. Олар менің түте - түтемді шығара жаздады.

– Оларға істеген жазығың не?

– Жазығым жоқ. Олар мен жайында ұмытып кетіпті, ешқандай ескертусіз көктен түскендей жетіп бардым ғой.

– Ал Тама қалай?

Мұраттың тұла бойы дір етті.

– Оны қайдан білесің?

– Камел өткен қаһармандық күндерің жайында әңгімелеп берген, алаң болма, көп айтқан жоқ.

– Басқалар тәрізді ол да титықтап қалыпты. Тек әзірге жастау. Әрине, ол менің анамнан да, өз шешесінен де, алаңдағы шалдардан да гөрі ұзақтау жасауға тиіс қой. Ал өзің қалайсың?

– Бәрі де ойдағыдай. Серж қасымнан екі елі шықпай, көп көмегін тигізді. Қажет адамдарымның бәрімен де жолықтым. Қажеті болып қала ма деп мұнай іздестіру партиясының бастығы инженер Маравалға хат та жаздырып алдым.

– Ол қайда?

– Анығын өзім де білмеймін, бірақ жолбасшы бізді Әл-Адеб аталатын елді мекеннен кейінгі жол үстінде күтіп алатын болады.

Экспедиция Жанетте жұмысын аяқтайды. Қайтқысы келгендердің кетіп қалуларына болады.

– Ал қалғандары ше?

– Қалғандары, оның ішінде өзім де бар, Таманрассет, Ин-Салах, Тимимун, Гардай бағытымен қайтамыз.

– Жанеттен қайтам деген біреулер бар ма?

– Әзірге жоқ. Яғни, топтың ақырына дейін бірге жүруі мүмкін.

Бар мәселе Әл-Адебке дейінгі белгіленген бағдарламаны ұстану болып отыр - бұл оңтүстік бағыттағы соңғы мұнай нүктесі болатын. Әл-Адебтен кейін әрқайсысы жолды өз қалауынша таңдап алуларына болады, бірақ оған дейін толып жатқан арбаулармен, бірінші кезекте, өздерінікімен күресуге тура келеді, ол оңай шаруа емес, бөтендердікі де сондай; басқалар бұрын еш уақытта болып көрмеген, бұдан былай да жолы түсулері неғайбыл жапан далада жын ұрғандай жүгіруге тиіс екендерін мүлдем түсінбеулері мүмкін. Бірақ ең басты қатер Мұрат, кез келген сәтте белгісіздік шақыруына үн қосуға даяр тұратын Мұрат болатын.

Қыз Митиджидің созылып жатқан даласына, күні бүгінге дейін быжынап құрт жайлап, тастап кеткен құдықтар, төбесін дөңгелек черепицалармен жапқан фермаларға немқұрайлы көз тастады. Өздеріне Атлас қақпасын ашып тұрған Шиффаның иір-қиыр шатқалдарының құлама жартасты тамаша табиғатына да құмарта қараудан өзін тыйып отыр. Рас, партизандармен соғыста отаршыл әскер тұрғызған күзет дүңгіршектерінің әлі күнге аман тұрғанына қайран қалып келеді. Шөл дала Лагуатадан кейін-ақ хабар бере бастаған. Дегенмен Мзаба қойнауына бұлар әбден қараңғылық түскен соң зорға жетті.

Оңға бұрылған жол қысқа, бұрылыс - бұрылыстармен темен құлдилап, қойнаудың түкпіріне тартты да, содан соң бұрылыстардың бірінен өте бергенде кешкі ымыртта көзге жүдеулеу кейіппен Гардаи қырқасы шалынған.

"Трансатлантик" мейманханасына тоқтауға ұсыныс жасап жүрген Мұрат болатын. Мейманхананың тоза бастаған келбеті бір кездегі сән-салтанатынан хабар беріп тұрғандай. Әйткенмен жылжып жыл өткен сайын бір қарағанда байқалмайтын бүлдіруші күш өз дегенін істеген де, бәлкім, жан-жақтарына көз тоқтатып қарауға мұршасы жоқ, ылғи да асығып жүретін мұнайшыларға баспана болған керуен сарайы маңындағы көлеңкелі шұратты Мұраттың танымай да қалатын күндері де алыс емес шығар.

Аласа ағаш есікте бұрынғысынша балға асулы тұр. Бұрқақтан үш құлаш биіктікке көтерілген су аспанға жетем деген ойынан айнып қалғандай жарқ-жұрқ еткен күйде ұсақ тамшыларға айналып қайтадан жерге құлап, тас тақташалардың үстінде билеп жүргендей әсер қалдырады.

Ертеңіне жолға ертерек шығып кету үшін неғұрлым жылдамырақ тамақтанып алу керек. Барлық үстелдерді оңтүстік базаларда өткізген мерзімді уақыттарынан кейін терістікке демалысқа бара жатқан мұнайшылар иемденіп алған. Отызыншы жылдардың құмығып шыққан әуенін жұрттың у-шуы басып жіберген.

Мұраттың тамақты тезірек ішкісі келген. Ол түн ортасында қайтып келу үшін бірден пальма тоғайына тартып кетпек болған еді. Егер Амалия қатты шаршап тұрмаса, бұған ілесетін шығар.

Қыз орнынан алдымен тұрды:

– Хасси-Месаудқа түске дейін жету үшін бізді таңғы сағат үште оятуды сұрадым. Бес сағат ұйқы жеткілікті шығар деп ойлаймын. Мысалы, өзімнің тіпті ұйқым келер емес.

– Әйткенмен, түнгі Гардаиды бір шолып шықсақ қайтеді деген ұсынысыма қалай қарайсың? - деп сұрады Серж..

Амалия аңдаусызда айтып қалған сөзіне өкінді. Басқалардың ондай - мұндайға елігуіне жол бермеймін деп жүргенде, сол тыйымды енді өзі бұзып отыр. Енді сол қателігін түзетуге тырысты:

– Тағы кімнің барғысы келеді?

Мұраттың жыны келді. Яғни, пальма тоғайындағы түнгі серуен болмайды. Бөлмесінің қабырғаларын қызыл матамен қаптап қойыпты. Мұрат қызыл кереуетке киімшең жата кеткен. Жел тынып, пальмалар бір-біріне соқтығысып, теңселуін қойған уақыттарда хауыздағы судың сылдыры және көне күйтабақтан: "Екеуміз билеген шақтарда", - мұңды әуені құлаққа келеді.

Қаншалықты шаршағанына қарамастан Мұраттың көзі ілінбеді, түн қойнынан салқын леп есіп тұр. Бардан улап-шулап соңғы келушілер кетісімен құлаққа ұрғандай тыныштық орнады. Қолын желкесіне салып, көзі ашық жатқан күйі бұл хауыздағы су сылдырына құлақ тіккен; анда-санда қала жақтан иттің баяу үрген даусы естіледі.

Таңсәріде көзі іліне беріп еді, кенет "лендровер" моторының гүрілдеген үні тыныштықты бұзып жіберіп, мейманхана қасына жетіп, сап болды. Бұдан соң есік қағылып, сықырлай ашылды. Серж бен Амалияның сыбырлай сөйлесіп, бақтағы қиыршық таспен, сонсын баспалдақпен мүмкіндігінше абайлап жүруге тырысқандарын Мұрат біліп жатыр. Бұдан кейін ұзамай діндарларды таңғы намазға шақырған мәзіннің азан шақырғаны естілді. Тап осы сәтте кезекші де есік қаққан.

Бұлар бір сағат өтер-өтпестен жолға шықты. Үстіртке шығар алдында жолдың соңғы айналымы бар - сол жерден жартасқа жабыса шашырап Мзаба кентінің шағын, көгілдір және ақшыл түсті үйлері жатыр. Амалияның тоқтағысы келмеді. Оның түріне қарап түнді ұйқысыз өткізді дей алмайсың. Бұлар бірнеше шақырымды таңғы салқын жел өбіп жүріп келді де, содан соң алдарынан күн шыққан. Уарглаға жеткенде әуе айналып жерге түскендей ысып кетіп еді. Уаргла - мұнайлы жапан даланың бастауы болатын. Ал алғашқы мұнай базасына бұлар күн жарықта шатыр тігіп алу үшін ертерек жеткен. Буалемнің пікірінше, пайғамбарлар даласын қор қылатын салқындатылған ауа, қарамай, бетон, алып келген топыраққа егілген гүлдер - Месауд деген міне осы. Амалия, Серж, тіпті Мұрат та мұнай базасы ауласында әрі-бері сенделіп жүрген кезде Буалем дөрекі киім - комбинезондарының астынан бықсып жатқан болса да, әйтеуір, ақиқат ұшқыны табылып қалмас па екен деген дәмемен қара жұмысшылармен сөйлесіп көруге әрекеттенген. Бірақ олардан көңілі қалды. Дінге біртабан жақын деген азғантай топ мойындарына таспиқ асып алыпты, қалғандары сыйақы мөлшерін, демалыс уақытын санап әуре немесе домино соғып жатыр. Қасиетті дінді қадір тұтатындардың мына бұзылған ұрпақтарының жан дүниесінде ештеңе қалмаған сияқты: мұнай тіпті аллаһтан бездіріп жіберген дерсің!

Бұлардың саяхатының келесі кезеңі - Ин-Аменастағы аялдама - Буалемнің байқағандарын тағы бір рет дәлелдегендей болды. Ин-Аменас тілінде тұрағы дегенді білдіреді. Қазір бұл күлкі шақыратын тәрізді. Бағы замандардағы мехарилер орнында көзсіз алып қоңыздар тәрізді шаңға бөккен орасан зор ашық сары түсті жүк машиналарының сұлбалары көрінеді. База жинап үлгермей, ұсақ-түйек бөлшектерін алқапқа қалай болса солай тастай салған ойыншық конструктор секілді.

Бұл сонау Жанетке дейін жанармай қорын толтырып алатын соңғы нүкте еді. Бұлар барлық сауыттарды, тіпті бұған дейін су құйып келген ыдыстарды да жанармайға толтырды. Ал суды сыртын қарамаймен майлаған сүйретпелерге құйып, жолда жел салқындатып отыру үшін машинаның екі жағына асып қойған.

Осы жерде асфальтталған жол да біткен. Бұдан әрі топырақ жол кететін де, ол тұп - тұра оңтүстікке тартатын еді. Бірақ ойылып қалған жерлерден "лендровердің" адам төзгісіз шайқалағына шыдай алмай, қайта-қайта бұрылып отыруға тура келген. Анда-санда бұлардың алдынан тау болып үйілген автодоңғалақтар кездесіп қалатын. Шамасы, жолды сонымен тегістемек болған сияқты, бірақ көптен бері олардың ешқандай кәдеге аспай, текке жатқаны көрініп тұр.

Әл-Адебке бұлар күн еңкейе жеткен, бұл оңтүстік бағыттағы соңғы мұнай игеру көзі еді. Жергілікті бастық жолаушыларды тамақтану үшін асханаға шақырды. Содан соң бұлар оны таң атқанша мазаламау үшін қоштасып кетіп қалды. Қоштасар алдында ол шамамен Маравалдің жасағы болуға тиіс жерді картадан көрсетті. Сөзінің ақырында ол қалай болғанда да, бұлар жолдан адасып кетпес үшін ертең өздерін жолбасшы күтіп алатынын айтқан.

Келесі күні саяхатшылар әр жерде бір шатыр тігілген тұсқа жеткенде күн де ұясына таяп қалып еді. Жолда қара жамылтқысының етегін бұлғап белгі берген ұзынтыра бір тарги тұр. Қасында екі түйесі бар.

Ұзаққа созылған амандасу рәсімінен кейін тарги есімінің Амайас екенін айтқан. Бұларды таңертеңнен бері күтіп тұр екен. Маравалдің қосыны екі шақырым жерде - Амайас ұзын саусақтарын шошайтты - бірақ құм төбенің астында. Сондықтан ол жерге түйемен немесе жаяу бару керек.

– Оған қанша уақыт керек? - деп сұрады Амалия.

– Бір сағаттай.

– Қайтып келуге бір сағат, Маравалмен кездесуге тағы бір не екі сағат қажет. Тап қазір аттанып кету керек.

– Түйе екеу-ақ қой, - деді Серж.

– Жаяу жүруге де болады. Жапан дала тынысын сонда ғана анық сезінесің: машинамен ұшыртып өте шығасың, ал түйенің үстінен қарап отырған да жаяу жүргендей болмайды.

– Бәлкім, бәріміздің баруымыздың қажеті жоқ та шығар?

– Кім барады? - деп сұрады Амалия.

Суад екі күннен бері қолы тимеген күнделігімен айналысуға тиіс екен. Шаруасы біткен жапан даладан Буалемнің де күтер ештеңесі жоқ еді; ол қайыршылық пен жарлылықтан көз ашпаған, бәлкім, соның арқасында да мұның уағыздарына құлақ түруі мүмкін жергілікті тұрғындардың қасында болуды жөн көрді.

Ақыр аяғында Амайаспен еріп Амалия мен Мұрат кеткен. Бұлар көкжиекті жауып жатқан құм төбеге көтерілгенше қалғандары соңдарынан қарап тұрысты. Ең алдында Амалияға қолын созған Амайас кетіп барады. Алыстан қарағанда ол қызды сүйреп бара жатқан сияқты көрінеді.

– Мінеки, - деді Суад, - ши шыға бастады деген осы.

– Нені айтасың? - деп сұрады Серж.

– Сахарада үнемі осылай болады дейді! Алғашында бәрі де бірдеңелер істеуге құлшынып, бағдарламалар жасайды, күндерін белгілейді, шешімдер қабылдайды, сонсын әлгі түзу ниеттердің бәрі құмға сіңген судай ұшты-күйлі жоғалады.

Серж қолын құм төбелер жаққа сілтеді:

– Көсемдер соғыс соқпағына шықты... Саған тағы не керек?

– Соғыс соқпағы дейді? Әзілің бе немене? Көсемдер әуейшік жолына шықты десеңші.

– Оның бәрібір емес пе.

– Саған бәрібір шығар, өздері басқаша ойлайды. Олар үшін ең бастысы - саяхат, мұнай ойларына кіріп те шықпайды.

Құм төбенің ар жағынан көзден ғайып болғанша Амалия бұрылып, қолын бұлғады.

– Жанармай жоқ болса да, өртенетін адам бар, - деді Суад. - Шынымен-ақ байқамаймысың? Көзге бірден ұрып тұрған жоқ па.

– Байқамаппын, ондайды көрмейтінім рас.

– Бәрі Алжирде басталған, ал Гардаидан соң мүлдем өршіп кетті.

– Ойдан қиыстырып тұрған жоқпысың?

– Көз тоқтатып қарасаңшы. Қыздың қасында жүргенде ананың жаны қалмайды. Ештеңе көрмейді, ештеңе естімейді, сұраққа да ойына келгенін айта салады.

– Бірақ сөйтетін қыз емес, жігіт шығар.

– Қыз ба? Мұратқа оның қалай сүзіліп қарайтынын көрмей жүрмісің? Күштеп әкете алмассың! Мүлдем арбалып қалған!

– Ғажап екен!

Екеуі де күлді. Ғажап екен - Мұрат пен Амалия осы сөзді қыз пайда болған сәттен бері дамылсыз қайталай беретін.

– Ғажап екен деп нені айтады? - деп сұрайды Буалем.

– Ештеңе. Мұны саған аудара алмайтыным, оның ешқандай мағынасы жоқ, бізде жоқ сөз. Ал өздері үшін әлдебір белгі тәрізді.

– Қалай болғанда да, - деді Серж, - мұнда біз де жүрген жоқпыз ба?

– Иә, біз көсемдер тым жалғызсырамас үшін қосалқы бірдеңелер секілдіміз.

– Грек трагедияларындағы хор тәрізді.

– Нені айтып тұрғаныңды түсінбедім.

– Грек трагедияларында оқиғаға тікелей араласатын екі немесе үш қана кейіпкер болады. Қалғандары солардың қимылдарын бақылаумен жүреді.

– Дұрыс айтасың.

– Әйткенмен, сен қателесетін сияқтысың. Ақсүйектігіне қарамастан, Амалия жақсы материал жиып алды ғой.

– Амалияны ақсүйек деп тұрмысың?

– Соңы да байқамағаның ба? Бауыры Сен-Сир әскери училищесінде, плюмаж, ақ биялай және тағысын тағылар. Жауынгерлер, тізе бүгіңдер! Офицерлер, еңселеріңді жоғары көтеріңдер! Апайы ақ сопы болған. Рас, өзі тыйым салынған нәрсені бұзып, әулетінен алыстап кеткен шығар, бірақ қанша уақытқа дейсің? - көп ұзамай-ақ кінәсін мойындап, үйірін табар. Өзің ойлап көрші: жанармайға қатысты екі-үш мақалаға бола оған демократиялық және тәртіпті жергілікті басшылардың келісімімен жүргізушілері бар "лендроверлер" мінген экспедиция жабдықтайды, түзімдік интенденттық қызметтерге де көмек көрсетуді тапсырады, "Альже-Революсьонге" ешкім мұндай жағдай жасамас еді.

– Ақысын газет емес, мұнай өндірушілер төлейтін шығар.

– Оның қандай айырмашылығы бар?

– Сен, шынымен-ақ, "Стандарт ойл" осының бар шығынын мұнай хақындағы бірнеше мақалаға бола көтереді деп ойлаймысың? Оған мұның қажеті не?

– Түсінсем бұйырмасын, бірақ бып деме: егер мұны біз білмегенмен, не істеп жатқанын "Стандарт ойлдағылар" жақсы біледі, қалай болғанда да, ондағы демеушілер ақ қанатты періштелер еместігіне шүбәң болмасын.

Иығын қомдап қойған Суад шатырға беттеді:

– Жарайды! Барып күнделігімді жазайын. Екі күн бойғы ерліктерің оған түсірілген жоқ. "Стандарт ойлға" арналған баяндамаға олқы түсер.

Буалем Сержды қолтығынан алды.

– Осының бәрі ЦРУ - дің лаңы емес пе екен деп ойлаймын.

Серждің тұла бойы дір ете қалған: орта ғасырлық инквизиторды біздің ғасырымыздың мәселелеріне қызықтырып жүрген не болды екен? Түсінбей қалған әлпетпен қайта сұрады:

– ЦРУ - дің лаңы деп нені айтасың?

– Осы экспедицияны да. Бәлкім, өзіміз де сезбестен, Америкаға қызмет істеп жүрген жоқпыз ба?

Серджің бәрін ЦРУ - ге жапқысы келіп тұратынын Буалем жақсы білетін. Еттің бағасы қымбаттап кете ме, базарда бәреңгі болмай қала ма немесе айлақта ереуіл бастала ма (кімге қарсы ереуіл? Өкіметке қарсы ма? Бірақ егер өкімет билігі еңбекшілердің қолында екені рас болса, олар өздеріне - өздері қарсы ереуіл жасай алмайды ғой) - осылардың бәрін, әлбетте, ЦРУ - дің салған лаңына телитін.

Серж бен Буалем бірін-бірі өлердей жек көретін. Буалемнің ойынша Серж ақиқат дінге қарсы күресте ібілістің еріксіз итаршысы ғана емес, нағыз көмекшісі болып табылатын. Халық игілігі үшін қызмет етем дейтін сөздің қалтарысында Серж және соған ұқсайтындар құдайға, Хриске және Мұхаммедке деген сенімді жоюды мақсат тұтады. Бірақ Серж руми еді, ал басқа румидің құпия ойларын румиден артық кім тани алушы еді? Соңғы күндері көріп және естігендерінен Буалем Амалияның бір қарағанда бейкүнә залалсыз сапарының ар жағында одан гөрі маңызды бірдеңе барлығына титтей де шүбә келтірген жоқ; бұл мұнайға қатысты және мұсылманға қарсы бағытталған, ал егер өкімет байқаусызда немесе әдейі бұған қарсылық білдіруге ешқандай құлықты болмай, тіпті оған қол ұшын беріп отырса, онда қоғамның өз қамын өзі жеуіне тура келмей ме. Егер Буалем Серждің кілтін тапса, Серж өзі бірдеңе айтар немесе Амалияны шынын айтуға мәжбүр етер.

– Бұған бас қатырудың қажеті жоқ. Шүбәң болмасын: бұған тура болмаса да, жанама түрде ЦРУ - дің қатысы бар.

"Аха, - деп ойлады Буалем, - балық қармақты түрте бастады".

– Мына мен Мұратты мүлдем түсінуден қалдым, - деді ол естірте сөйлеп. - Ол, шынында да, ақымақ па, болмаса сыбайласы ма? Оның атқаратын міндеті не?

– Мұрат па? Ешқандай міндеті жоқ. Жүктелген жұмысын атқарады, компания үшін ең бастысы сол емес пе. Оған ештеңе білудің де қажеті жоқ. Оларға тіпті оның ештеңе білмегені дұрыс қой, бәрі өз-өзінен атқарылып жатады. Суад, қашандағыдай аздап өсіріп айтады, бірақ сөзінің түйіні дұрыс: Мұрат өзі де сезбестен, олардың отына шырпы тастап жүр.

– Сонда ол алаяқтық құрбаны ма?

– Солай болғаны ғой.

– Сонда кімнің желеуімен? Және не үшін?

Серж таңданғаннан өзіне-өзі келе алмай қалды. Буалем хақында қалай жаңылысып жүрген десеңші? Осы күнге дейін мұны бөтен ғасырда адасып, ылғи да тарих ағысына қарсы жүзетін қырсық тасмаңдай сопы деп ойлап келіпті. Енді мінеки, көзі бірдеңелерге жеткен Буалем бәрі тағдырдың ісі деп мойынсұнудың орнына мынадай сұрақтар қоя бастаған. Бәлкім, сәл демеп жіберсе, тыңғылықты жауаптар да табатын шығар.

– Білмеймін, - деді Серж, - бірақ қалай болғанда да, бір нәрсе анық: егер адам тіпті өзі істің мәніне қанық болмай тұрып та, мұндай ойынға араласқан екен, ол еріксіз имперализмнің құйыршығы болып шыға келеді.

– Олай болса, - деп пікір қосты Буалем, - оның жамандық істеуіне кедергі жасау керек.

Серж Буалемге қарады, кенет оның санасына даусыз ақиқат сәулесі түскендей болды. Өзі қадір тұтқан дүниенің бәрі: өз ақиқатының шындығына деген көзсіз сенім, соны жүзеге асыру үшін барлық күш-жігерін жұмсауға деген құлшыныс, қасиетті мақсат шеңберінен шығып кететін нәрсе атаулыға деген немқұрайлылықтың бәрі оның көздерінде тұр еді. Сержге осы көзқарас қаңсыған жапан далаға келген су тәрізді әсер етіп, социализмді буалдыр алақұла пікірлермен немесе ұсақ буржуазиялық анархизммен шатыстырып жүрген "Альже-Революсьон" редакторларының алаңғасар ойлары мен дүдәмал байламдарынан пайда болған күмәндарынан біржолата тазартып жібергендей болған. Буалемнің жайы белгілі болды: шынайы қағидаттарды жасап алған бойда (тек олар шынайы болсын деңіз) мұнымен ақырына дейін баруға болатын көрінеді.

Осы жаңалықты ашқан бойда дереу Серж бұған толымды тірек ойлап тауып, мұның бұрын басына неге келмегеніне таңғалған. Буалем, өзі соны қалай ма, жоқ па, бұған есеп берді ме, бермеді ме, дүниенің жалған түсінігі шытырманында адасып жүрген пролетарий екен, бірақ өмір күндердің күнінде оған өзінің нақты жағдайын танып білуіне мәжбүр етеді. Серж Буалемді осы күнге дейін ақиқат жолына түсіруді байқап көрмегеніне өкінді. Және бұл оған мүмкін емес секілді көрінген: тым кеш қой деп ойлаған ол. Бірақ қазір байқап отырғанындай, мызғымас деп ойлап келген қамалы қатты қағаздан жасалып, кірер - шығар ауыздары да тым қатты күзетте емес тәрізді, бәлкім, қабырғаларында ақиқат дендеп кіріп кетер қуысы да бар ма деп қалған.

– Сенікі дұрыс, - деді ол, - бірақ текке алданудың қажеті жоқ. Іс жүзінде сенің де, менің де қолымнан түк келмейді. Бірақ егер біздің қатарымыз көбейіп, егер бүкіл халық...

– Бұл тым ұзақ мерзім. Осы уақыттың ішінде басқалар қапысын тауып, дегендерін істеп үлгереді.

– Басқадай жол жоқ. Халықтан бөлінуге болмайды.

– Халықтан жырылуға болмас, бірақ халыққа қашанда жол табуға болады: халық еркін білдіруге әрқашанда ізашарлар қажет болған.

Буалем Серждің көзіне тура қарады:

– Сен екеуміз сияқты нағыз діндарлар қажет.

Серждің таңдануы шаттыққа ұласты. Буалем мұны діндарлар қатарына қосып отыр ма? Бұрын өзін қорлайтын мұндай теңеу енді мәз-мейрам еткен. Өйткені, бәрі де ап-айқын: капиталистік қоғамның әділетсіз құрылымында Буалем екеуі баррикаданың бір жағынан шығып тұр, екеуі де қарғыс емес, буржуазиялық тәртіп таңбасы басылған дүниенің пенделері. Тіпті Буалем мұны білмеген күнде де. Асып-тасқан байлар, себепсізден -себепсіз құдіреттің рақымы түскендермен салыстырғанда Буалем екеуі құдайдың өзі ұмыт қалдырған, жарлы-жақыбайлар ғана. Және дүниедегі тауқымет атаулыдан жеңілдікті адасқан Буалемнің бос қуыс көк жүзінен іздейтінінде тұрған ештеңе жоқ. Күндердің күнінде орта ғасырлық түнекпен тұмшаланған Буалемнің санасына да сәуле түседі, содан соң ол өзін тәңірге қызмет етуге арнаған күнге дейін тиесілі болған таптың ұлы қолының қатарына барып тұрары хақ.

Буалем ішкі есебі ақталып, біршама табысқа жеткенін түсінген.

– Мұнай халықтікі. Трансұлттық корпорациялар халықтан мұнайды тартып алғысы келеді. Бұл барып тұрған тонаушылық. Соған кедергі жасау керек.

– Қалай деген сұрақ туады.

– Қазір осы сапарда жүріп-ақ бірдеңелер істеуге болады.

– Сонда нені?

– Мысалы, Амалияның келген шынайы мақсатын білу керек, - Буалем сәл үнсіз қалды, -мұны сен ғана істей аласың.

– Мынадай ыстықта жұмыс істеп жарытпайсың.

Басқа дүниеден естілгендей болса да, Суадтың даусы бұларды жер бетіне қайта алып келгендей еді, қыз желпуішін сілкілеп, шатырдан шығып келе жатты.





– Күнделікке бір сөз жаза да, ұйықтай да алмадым. Зерттеушілер әлі қайтып оралған жоқ па?

– Әзірге жоқ.

– Келетін уақыты болып еді.

Осы сөзді айтып үлгермей жатып шу ете қалған дауыстар Амайастың келгенінен хабар берді. Кактус өскіндерінің ар жағынан бір топ бала жүгіріп шығып, құм төбелер жаққа жүгіре жөнелген. Сол жақтан алдымен Амайастың қарайған сұлбасы, оның соңынан Мұрат, Амалия ілесіп келеді, ал тағы бір - екеуді алыс жерден айқын көру мүмкін болмады. Бейтаныстардың бірі аузына сыбызғы тістеп алыпты, ай сәулесі түскен сайын онысы жалт-жұлт етеді.

– Осы ғана жетпеп еді, - деді Суад, - мыналар қонақ әкеле жатыр.

Анда-санда жел жеткізген мұңды әуен бұлар жақындаған сайын айқын естіле бастаған.

– Көсемдер музыка әуенімен келе жатыр, - деп қағытты Суад.

Құм төбенің етегіне қарай шағын топқа қосылған балалар лектің соңынан ілесіп, бұлар қосын аумағына салтанатты саппен келіп жетті.

– Адасып кеткен жоқпысыңдар? - деп сұрады Серж.

– Ондай нәрсе Амайаста болмайды, - деді Амалия, - ол бұл аймақтағы барлық құм төбелерді жатқа біледі және Мараваль қосынында да таныстары жетерлік. Солардың әрқайсысынан үш кеседен шай ішкенде, бұл біраз уақыт алмай ма... оның үстіне, мұнысы жүйкеге де тиеді екен.

– Ал қалған жағы ше?

– Тамаша. Ертең бәрін жол үстінде көрерсіңдер. Біз музыкамен келдік. Бұлар Амайастың достары. Мынау Ликбер... ал мынау - Ба Хаму... Ал енді барып ұйықтайық.

– Алдымен шай ішіп алу керек, - деді Амайас.

Балалар Ликбир мен Ба Хамуға шырпы жинап, от тұтатуға көмектесті.

– Шай қайнағанша, құдай үшін, бірдеңе ойнап жіберші бізге, Лекбир, - деді Амайас.

Сыбызғының кесілген ұшын ерніне қыстырған Ликбир көзін жұмды. Аяқтарын жиып, тізесін құшақтап алған Амалия басын қисайтып, оның қарсы алдына отыра кеткен. Жанына Ба Хамуды отырғызды. Қалғандары алқақотан жайғасты.

Сыбызғының сызылған үні желмен жағаласып, кейде қатты жел оның даусын басып та жібереді.

Ойнап болған Лекбир көзін ашып, Ба Хамуға жымия қарады да, сыбызғыны қолына қайта алды: енді бұрынғы ойнағанынан мүлдем бөлек әуен төгіліп қоя берді. Ба Хаму оның қолынан сыбызғысын жұлып алды.

– Жоқ, мұны емес, Лекбир... Естимісің? Тек мұны емес.

Лекбир бұрынғысынша жымиып қояды.

– Неге, өте жақсы әуен ғой? - деді Суад.

Ол Ба Хамудан сыбызғыны алып, Лекбирге ұстатты.

– Жаңағы бастағаныңды ойнай бер.

Лекбир сыбызғысының сызылтқан үні түнде ерекше естілді. Төмен нәзік үн кенет жоғарылап, қатты шықты. Лекбир көзін қайта жұмды. Кенет Ба Хаму кеудесінен біреу ұрып жібергендей, басын еңкейтіп, иықтары қушиып, қолдары салбырап кеткен. Түсі бұзылып, денесі қалш-қалш етіп, құлақ тұндыра айқайлап жіберді де, топ ортасына атып шықты. Онымен қоса Суад та шыңғырып жіберген.

Денесінің әр жасушасы ессіз қимылға көшкендей белін қайқайтып алған Ба Хаму Лекбирдің қарсы алдында тұр. Қолдары, иығы, аяқ қимылы музыканың әр әуеніне қосылып, жылан арбаушының кобраны икемге көндіргеніндей әбден иліктіріп алған.

Мұрат Амайасқа еңкейіп:

– Ликбир не ойнады? - деп сұраған.

– Амарилер әуенін. Ба Хаму мұны естіген сайын тұла бойы қозып, елігіп кетеді, оған қылар қайраны жоқ. Ол осы бауырластықтың мүшесі ғой.

– Йа Аллаһ!

Осы зікір естілісімен бәрі топ ортасына қарай ұмтылған Буалемді бірақ көрген. Ба Хамудың қарсы алдына жетіп барған ол да биге кірісіп кетті. Қолында Ин-Аменаста сатып алған пышағы жүр. Бұған дейін оны пальма діңіне қадау үшін лақтырып ермек ететін. Осындағылардың бірі бұл пышаққа Антар деп ат қойып алыпты.

Лекбир әуенін өзгертті. Алдымен радиодан жиі естуге болатын алжир қоныстарының музыкалары құйқылжыды. Бұдан кейін ол Суадқа келіп:

– Осы әуенді естігің келіп пе еді, қарындасым, әлде басқасын ба? - деп сұрады.

– Осыны, осыны, - деді Суад.

Белін көгілдір жібек орамалмен байлап алған ол Мұратты сүйрелеп, жалғыз білетін -астана тұрғындарының биіне басқан; Ба Хаму мен Буалем мұны қостап кетті.

Тәтті де нәзік әуендер көк аспан аясына сіңіп жатты. Мұндай минөттерде сәлдесінен баяғыда айырылып қалған Ба Хаму құлақ тұндыра айқайлап, жындана биге басатыны соншама тіпті сүйектері сықырлап кетеді. Ал Буалемнің қолына қысып алған Антар семсері жалт-жұлт етіп, ауаны осқылайды. Буалем көбінеки Амалияның алдында билеп жүр. Ақыр аяғында жүргізушілер де биге араласты, жұрттың жанталаса билеген қимылдарына ілесе алмаса да ұзынтыра Амайас та баяу билей бастады.

Тағы бір сәтте ол Амалияның қарсы алдынан келіп шыққан. Оған тура қараған күйі ұзын саусақтарын семсерінің сабына қойған күйі оны жайымен қынабынан суырып алып, алғашында баяу содан соң бірте-бірте жылдамдатып, семсермен жекпе-жекті бейнелеуге тырысты. Жылдам әрі тура қимылына көз іліспейді. Серпінді аяқтары ұзын бойын нық ұстап тұрған Амайастың семсері алдындағы ауаны тілгілеп, сұққылап, сыр-сыр етеді. Осының бәрін шімірікпестен бақылап жүрген Амалия семсер жүзі тұп-тура көзінің алдында жарқ-жұрқ сілтенген кезде де селт етпей, тек жымия күлумен болды.

Жалт-жұлт етіп ауаны тілгілеген семсерге арбалған Буалем де пышағын сермеп алға жылжыған. Ол бір минөттей қимылсыз тұрып қалды да, сонсын кері кетіп, Амалияны жүгіре басып бір айналып шығып, тағы кері қайтты. Семсері ауаны осқылап сыр-сыр еткен Амайасдың жарқылдаған көздері біресе Амалияға, біресе көк жүзіне қадалады.

Бұдан кейін Амайас жүзін айға бұрған. Көздері біресе Амалияны құм төбеде қорқытқан салқындыққа ойысады. Кенет музыканы да, тіпті соғып тұрған жер ызыңын да басып Суадтың шыңғырған даусы естілген: Амалияның семсері Буалемнің төбесіне бір елі ғана тимей жанап өткенде, жұрттың бәрі сілтідей тынған. Суадтың айқайы жұлындай ұшырған тәрізді Ба Хаму тұрған орнында сұлап түсті. Мұрат жүргізушілермен бірге Амайас пен Буалемнің арасына тұра қалысқан. Лекбир үстіндегі шекпенін шешіп, иықтары безгегі ұстаған адамдыкіндей қалш-қалш еткен Ба Хамуға жапты. Аяқ астынан төңірегінде пайда болған бос кеңістікке ойнақ салған Антар семсері ғана әлі тыным табар емес.

Айға қарай бірнеше қадам жасаған Амайас Амалияға бұрылды, сонан соң семсерін қыздың алдына қарай айқастыра ұстап, туарег тілінде бірдеңе айтып еді, онысын ешкім түсінбеді.

Кенет Буалем де тоқтай қалды. Амалияның алдына тізерлеп отыра кеткен ол осылайша қыз бен Амайастың арасынан келіп шығып, пышағын құмға өршелене сұққылаған. Құмға кірген пышақтың жүзі отқа қыздырған темірді суға тыққандай сыр-сыр етеді.

Амалия Буалемге бір-екі басып, жақындай берген.

– Есің дұрыс па, - деп сыбырлады Серж, - жақындама бұған.

Қыз қасына әбден жақын келген сәтте Буалем пышағын жерге кірш еткізді. Саусақтары дір-дір етеді. Амалия қолын созды. Анау қызға ессіз көзін салды. Қыз жымия күледі. Жайымен пышағын суырып алып, оны қызға ұсынды. Қыз тағы жымиды да, пышақты мойнында ілулі жүрген былғары ала дорбаға салып жіберіп, содан кейін жайлап басып Амайасқа беттеді де, оның қолындағы семсерін алып, өз қолымен қызыл былғары қынабына сұғып қойды.

– Соны мүлдем алып қойғаның жақсы еді, - деді Серж.

– Бұдан басқа да көптеген әуендер білем, - деді Лекбир.

– Жоқ, бауырым Лекбир, - деп әбігерленіп қалды Суад, - бүгінге осы да жетер. Рахмет саған.

Сыбызғысының тесігін сипап қойған Лекбир мұның шекпеніне оранып, жайбарақат отырған Ба Хамудың қасына кетті.

– Бауырым Ба Хаму, жаратқан ием бізді кешіре көрсін.

Ба Хаму шекпеннен басын шығарды.

– Мұны несіне ойнадың?

– Білмеймін. Бауырым Ба Хаму, осы әуеннің өзі ерік бермеді, қамыс сыбызғыны жарып жіберетін болған соң, сыртқа шығару керек болды. Бауырым Ба Хаму, ертең тірі боламыз ба, жоқ па, кім білсін? Сонсын басқалардың қандай рахатқа бөленгенін көрдің бе? Ұшып кете жаздады ғой. Әлгі әуен қам-қарекеттерін де, ауру-сырқауларын да ұмыттырды емес пе.

– Бірін-бірі өлтіріп тастай жаздаған жоқ па.

– Жаратқан ием оларға да кешірімін берсін. Олар мұндайға көндікпеген ғой. Нағыз жабайылар... Сыбызғы сызылтқанда сен екеуміз өлім жайында, әсіресе бөтеннің ажалын ойламаймыз ғой, бауырым Ба Хаму.

Алғашқы жарық түсе шатыр маңында күйсеп тұрған түйелердің көмескі сұлбалары көріне бастады. Шатырды жығып, таңғы салқынмен жолға шығып кететін уақыт та жеткен еді. Амайас түйелерін Лекбир мен Ба Хамуға қалдырды.

– Бәріне кінәлі менмін, - деді Мұрат бұлар шатырды жығып жатқанда, - сендерге ескертуім керек еді.

– Нені? - деп сұрады Серж.

– Шөл дала ессіздігін.

– Ол немене еді?

– Ауру.

– Қандай ауру?

– Дер кезінде айтсам, бүгін түндегі оқиғаны болдырмас па едік. Сахараға аттанғандардың бәрін ерте ме, кеш пе, жапан дала ессіздігі шарпиды.

– Сонда ол не болғаны?

– Ешкім анық білмейді. Адам қызықты бір күйге түседі. Өзін еркін сезінеді.

– Неден?

– Бәрінен. Оған ешқандай кедергі, ешбір тыйым, ешқандай шарттылық жоқ тәрізді сезінеді. Адам себепсізден - себепсіз көңілі өрекпіп, әбден тастүйін боп алады. Қолынан бәрі келетін секілді сезінеді. Әдетте мұндай жағдайда кез келген ұшқын, мысалы, сыбызғының әуені де жеткілікті...

– Қысқасы, ауаның құрғақтығы немесе жел, атмосфералық қысымның ықпалынан болатын нәрсе шығар...

– Білмеймін. Тек білетінім мынау ғана: мінез-құлқына байланысты ерте ме, кеш пе бәрі де осыдан өтеді. Бірақ бәрі де. Қалжасы нашарлары Гардайда сыр берсе, басқалары оңтүстік ендікке жеткенше шыдар, бірақ Жанетке дейін іс жүзінде ешкім де шыдай алмайды. Ең қиыны, әлбетте, бәрінің бірден ақылдан жазуы. Мысалы, біздің басымыздан кешкеніміздей. Мұндай жағдайда бәрін алдын ала сезіп, бірден ұйқыға бас қою керек.

– Амайас мұны жындар деп ойлайды, - деді Суад, - меніңше, оныкі дұрыс сияқты.

Қыз Сержге бұрылды:

– Сен, әрине, мұны атмосфералық қысымнан деп ойлайсың ғой?

– Онда не тұр, - дей салды Мұрат. - Атмосфералық қысым - . жындардың қазіргі атауы.

Келісі күні бұлар кесіп өткен; ұшы - қиырсыз жапан дала әлдебір үрей ұялатып, оны жеңуге дәрмендері болмаған. Тек кешке қарай бұдан жарты жыл бұрын далаға жіберген түйелерін іздеп жүрген бір тарга жолықты. Ол Жанеттің жақын қалғанын айтып, тағы да әлдебір мәліметтер берген. Жолаушылар таңертеңнен бері екі өкпелерінен қысқан үнсіздікті бұзғаны үшін әлгіге шексіз риза еді.

Ұзамай алдарынан ұйысып өскен кактус бұталары кездесті, өздері соқпақ бойлап өсіпті. Кешкі ымыртта әр-әр жерден шайтанның отындай жылтыраған жарықтар көріне бастаған. Түн ортасында бұлар Жанетке жетті.

Бағдарлама бойынша келесі күні таңертең Амалия жергілікті өкімет орындарымен кездесуге тиіс еді. Бұлар алдымен бастығына баруға ұйғарды.

Қара көйлек, маникюр, қара биялай және аздаған макияж - бәрі де тап-тұйнақтай. Ресми адамдармен жолығу кезінде Амалия климат қиындықтарын сылтау етпеуді ереже тұтынатын. Қалалықтарша киінген Буалем және Милан операсындағы салтанатты кешке жиналған бикештей әлем-жәлем киінген Суадтан басқалары әдеттегі жол киімдерімен келген болатын.

– Мұнда, бізде, - деп әңгімесін бастады супрефект, - Аджер даирасының иелігі. Жанет -Сахараның нағыз бірінші астанасы, оны ұзамай түсінесіздер. Осы күнге дейін барған мекендеріңіз мұнайдың арқасында пайда болған, сірә, оны аңғарған да шығарсыздар. Біз бұл жерде шамалы кейіндеп қалдық. Жанеттің дәстүрлі мерекесі - себибуге барсаңыздар оның бәрін де ертең көрерсіздер. Иә, кейіндеп қалғанымыз рас, бірақ сол олқылықтың орынын толтыру үшін бел жазбай еңбектеніп жатырмыз, ұзамай

Жанет пен солтүстіктегі кез келген қала арасындағы айырманы ұзамай-ақ білесіздер.

Бұларға кофе әкелген жас зәңгі ашқан есіктен ыстық леп ұрып қоя берді. Даира бастығының кабинетінде кондиционер істеп тұрды.

Мұрат экспедиция мақсаты жайында әңгіме шертті.

– Олай болса, асығуларыңыз керек, - деді даира бастығы. - Сіздер, бәлкім: "Егер Сахара жайында кітап жазғың келсе, оған үш күнге бар. Егер мақала жазғың келсе, үш ай тұруың керек. Егер онда үш жылға қалатын болсаң, айтатын де түгің қалмайды", - деген мақалды білетін боларсыздар.

– Бізге керегі екінші айтқаныңыз. Сондықтан әлі де үмітіміз бар, - деді Амалия.

– Әйткенмен, нені көргілеріңіз келеді?

– Көшпелілерді, - деп әңгімеге килікті Буалем.

Супрефект қарқылдап күлді:

– Ол тіптен мүмкін емес қой.

– Олар қазір жоқ па?

– Бары бар ғой, бірақ қайдан табарсың? Соларды емдеп, оқытып, тым құрығанда, жеке бас куәліктерін беру үшін, нақты санын білу үшін іздеріне түскеніме екі жыл болды. Бірақ қайда, оларды табу, желді қуып жетіп, ұстаумен бірдей.

– Шамасы, оларға сол тірліктері ұнайтын шығар, - деді Амалия.

Супрефект жауап қатпас бұрын Амалияға көзін айырмай қарады.

– Отаршылдық уақытында мұнда басшылық жасаған офицерлер де солай деген болатын. Туарегтердің түйелері, скрипкалары, шөл даласы мен бойтұмарлары бар. Олар соған өздерін бақытты сезінсе, жайына неге қалдырмайсыңдар дейді. Ал біз бұған: жоқ дейміз. Біз туарегтерді скрипкаларынан ажыратып алу керек дейміз.

– Қысқасы, оларды заңды негізде бақытты болуға мәжбүр етпекпісіздер?- деді Мұрат.

– Бәлкім, өздерінің ешқандай өзгеріс атаулыны қаламайтынын ескеру қажет шығар, - деп қарсылық білдірді Амалия.

– Мұндай жағдайда не деуге болады? - деді Серж. - Егер туарегтер өздерінің феодалдық режимінен басқа ештеңе білмесе, басқа нәрсені армандап қайтсін?

– Оларды бірдеңеге мәжбүр ету жайында әңгіме де болуы мүмкін емес, - деді супрефект.

– Оларды үгіттеу, түсіндіру керек, және сол айтқанды ай сайын, жыл сайын, тіпті өмір бойы қайталауға тура келсе де, бір нәтиже шығару керек қой.

Ол үстел шетінде жатқан көк папкаға қолын созып, одан бір парақ қағаз суырды.

– Мінеки, мына құжатқа қараңыздар.

Ол қағазды Суадқа ұсынды.

– Көріңіздер. Сіздерше, бұл не?

– Шахмат тақтасы.

– Солай-ақ болсын. Бұл көрсеткішті, нөмірлі, жиі шаршылы, жыланбалық та, ара да, тіпті маса да өте алмайтын тор. Бірақ олар өтіп кетеді. Олар бір орнында тұратын нәрсенің бәрінен қорқады, әйткенмен өркениет - отырықшы адамдардың тұрағы. Көшпелілер ең тәуір дегенде оны өздерімен ала жүреді, көбіне өңін айналдырып жібереді, өздері ештеңе жасамайды. Сондықтан да менің даирамдағы көшпелілерді көре алмағандарыңызға қатты өкінемін.

– Ал мектепті көруге бола ма? - деп сұрады Мұрат.

– Табылған ақыл Мектеп - жалпы ұлттық өмірге тарту үшін таптырмайтын құрал. Әлбетте, мұнда өмір сүретіндер сіздер мен біздер сияқты алжирліктер, бірақ, байқайсыздар ма... Мұнда белгілі дәрежеде климат әсер етеді, тарих пен салт-дәстүр де үлкен рөл ойнайды.

– Осы реттен қарағанда, - деді Буалем, - терістікте тұрып жатқандардан гөрі мұндағы адамдардың жолы болған сияқты. Бұлар әлі бұзыла қоймаған.

– Әлбетте. Айтайын дегенім, біз құрғалы жатқан қазіргі заманға сай мемлекеттің өз заңдары бар. Сахара халықтарын осыған даярлау үшін отаршылдық өкіметтер іс жүзінде шырпы басын сындырмады. Түп тамыры, тәртіп, жұмыс сияқты ұғымдар бұлардың дәстүрлеріне жат нәрселер. Тарги қолына кетпен, соқа немесе балға ұстауды ар көреді, бірақ түйесіне мініп алып, әлдебір қоныста скрипка ойнап отырған әйелдің өнерін тыңдау үшін жүздеген шақырымға барып қайтуға әзір. Мектепте де сондай жағдай...

– Олардың әйелдері балаларының тілін өздері сындырады дей ме?

– Әліпбиді айтасыз ғой, бірақ сол жеткілікті бола ма? Алжирдің кез келген басқа жерлерінде ата-аналар балаларын мектепке беру үшін жандарын салады. Бұл жерде аналардың соңынан жандарм жұмсауға тура келді. Алғашында мектепке келгендер тым аз болды, тіпті келе бастағандардың өздері себепсізден себепсіз сабақтан қала береді. Бірақ әйткенмен де оның да амалын таптық: солар үшін асхана аштық. Балалар мектепте тегін тамақ ішетін болды.

– Сөйтіп, сабаққа келе бастады ма?

– Алдында келіп жүрген, бірақ аштықтың не екенін ұмыта бастаған сәтте тағы жоғалып кетті. Содан соң біраз шараларды қоя тұруға тура келді.

– Солай деңіз.

– Балалар көшкен жұртқа барып қосылса болды, қайтып оралмайды. Тіпті іштері ұлып тұрса да жапан дала кезіп жүрген көбірек ұнайтын сияқты.

– Басқадай қиындықтарыңыз жоқ па?

– Өткен аптада екі бала интернаттан қашып кетіпті. Қай жаққа бет алғанын көріпті, сірә, көшкен жұрттарына тартып кеткен секілді. Соңдарынан жандармдардан қуғыншы жібердік. Егер екі-үш күнде тауып алмаса, олар шөлден өледі... Қысқасы, әдетте, бұлар мектепті ұнатпайды.

– Егер іс басқаша болса, алаңдайтын кез сонда болар еді, - деді Мұрат.

– Мәселе әңгіме қандай мектеп жайында болып жатқанында ғой, - деді Буалем.

– Соны айтсаңшы, - деп қостады Серж.

– Егер әңгіме олардың галл ата-бабалары Галлияда тұрған дегенді құлағына сіңіретін мектеп туралы болып отырса, онда мұны түсінуге болар еді, - деп күле сөйледі даира бастығы.

Буалем мен Серж оған қосыла күлген.

– Ең дұрысы - барып көру еді...

Супрефект "солтүстіктегі сияқты" қатты материалдардан тұрғызылған деген кең ғимарат мектепте (аптап ыстық леппен ашылып кететін абажадай терезелер, сұр цементпен құйылған аула) есіктің астыңғы саңылауынан да, терезеден де құм саулап жатты; содан есік топсалары сықырлап, сарқын су ағатын науа толып, сынап бөлмелеріндегі еден аяқ астында шықыр-шықыр етеді. Терістіктен келген алжир мұғалімдерінен басқа мұнда шартпен жұмыс істейтін француздар да бар екен. Ал Таяу Шығыстан келгендерді сөз саптауларынан, кейде киген киімдерінен оңай тануға болатын.

– Сәлем!

Мысырлық акцентті дауыстар естілген терезе арқылы мұғаліммен ұзақ есендескен Буалем бұдан соң қасындағы серіктеріне бұрылды.

– Бұл тарих сабағы екен. Директор мырза, кеңшілік етсеңіз, мұғалім кіруге рұқсат беріп тұр.

Мұғалім сабағын жалғастырды. Мұндай дәрісхана алдында ол өзінің сөз саптауын жіті бақылап тұр, енді қалай, астанадан қонақтар келіп жатса. Әйткенмен шәкірттердің назары келушілерге ауып кеткен тәрізді. Сабаққа құлшыныс танытқан бірер бала қалғандарының сөніңкі жанарларын жасыра алмады. Мұрат пен Амалия құп-қу жүзінде көздері ауру адамдыкіндей жылтыраған баланың қасына соңғы партаға отыра кеткен.

Жым-жырт тыныштықта оқытушының даусы құлақ жара естіледі.

– Ислам діні келгенше надандық жайлады. Арабтардың ата-бабалары қазіргі сендердің әке-шешелерің секілді өмір сүретін. Олар қыздарын дүниеге келісімен тірідей жерге көметін тағылар болатын. Бұдан соң жақсылық, данышпандық, өркениет әкелген Құран пайда болды. Егер әке-шешелеріңе ұқсағыларың келсе, жабайы және надан күйлеріңде қала бересіңдер. Сонымен, айтыңдаршы... Сендер кімсіңдер?

Мұғалімнің қолындағы ұзын таяқ ауаны осқылап тұр. Қырық жұп көз зәрелері ұшып, ананың таяғынан көз алмайды. Буалем қасында "басқалардан жақындау отырған оқушыға еңкейіп әрі басқалар да еститіндей етіп сыбырлады:

– Араб және мұсылманбыз деп айт?

– Сонымен сендер кімсіңдер? - деп қайталап сұрады мұғалім.

Балалардың көздері дұрыс жауап тек сол жерден ғана шығатындай үстелге қадалып қалған. Буалем күйіп кетті.

– Сендер жауап бере алмайсыңдар ма?

Мұрат Суадқа еңкейіп:

– Жоқ, жауап бере алмайды, - деді.

– Неге? Қиын сұрақ емес қой.

– Жауап бере алмайды, өйткені, амалдары жоқ.

– Амалдары жоғы қалай?

– Солай. Олар не ақиқаттан, не өз бауырларынан бас тартулары керек. Бұлар олай ете алмайды. Өздері тым жас қой.

Буалем ең соңғы сөзді ғана естіп қалды.

– Тым жас, тым жас дейді ғой! Нағыз тәрбиелейтін кез осы емес пе.

– Байқап көргем, - деді мұғалім, - бірақ жалғыз шамам келмейді.

– Ал өкімет ше? Өкіметті де ұмытпа, мұғалім. Өкімет орындары қажет дегеннің бәрін саған жасауға әзір, солай емес пе, даира бастығы мырза?

– Әлбетте, - деді супрефект. - Әйткенмен мұғалімнің өзінің де шамасы келеді ғой.

– Үгіттің барлық тәсілдерін қолданып көрдім, - деді мұғалім.

– Онда басқаларын қолдан! - деп даусы шығып кетті Буалемнің.

– Меніңше, қара аспанды төндіретіндей ештеңе жоқ сияқты, - деді директор.

– Қара аспанды төндіріп тұрғам жоқ, бірақ елемеуге де болмайды.

– Елемеуге болмайды, әйткенмен, түңілудің де қажеті жоқ, өйткені, балалардың басқадай амалы да жоқ қой. Егер аштан қатқылары келмесе, бірдеңемен айналысып, қандай да болмасын кәсіпке үйренулері керек. Шапқыншылықпен өмір сүре алмайсың, жұмыстарын істеп беретін баяғыдай құлдары да жоқ. Егер тамақ ішкілері келсе, тағылық әдеттерін ұмытуларына тура келеді.

– Бәрекелді. Мен де айтып едім? Ешқандай скрипка деген болмасын, - дегенді қосып қойды супрефект.

– Мұғалім, рұқсат па? - деді Буалем.

Ол әу бастан назарын аударған ұзын бұйра шашты жасөспірімді саусағымен көрсетті. Оның түрінің өзі мұның жынын келтіріп тұрған. Өзі басқалар сияқты басын салбыратып жібермеді. Келушілерге тайсалмай қарап тұрған түрінде тәкаппар бір немқұрайлылық бар. Осы көзқарасында жапан дала сағынышы жатыр деп түйген Буалем оны тықсырып алмақ болған.

– Әй, сен, сені айтам... Кім болғың келеді?

Бұған тесіле қараған қара көздері өңменінен өтіп барады.

– Сенің атың кім?

– Ахитагель.

– Бұлардың аттары осындай қызық болады, - деп қойды мұғалім.

– Ахитагель, - деп сөзін жалғады Буалем, - мектеп бітірген соң кім болғың келеді?

Бала қаймыжықтай еріндерін жымқырып алған. Ахитагель Буалемнен көз алмай қадалып ұзақ қарады, сонан соң көзі терезе жақтан төгіліп тұрған күн сәулесіне қадалды. Буалем баланың арық қолынан шап беріп ұстай алып, бар күшімен сілкіп жіберген.

– Жауап бересің бе, жоқ па?

Ахитагельдің салмақты даусы естілді:

– Шопыр болғым келеді!

Буалем мұғалімге, ал анау балаға қарап, қолдарын көкке соза берді де сылқ еткізіп түсірді. Ол шамасы келгенше сабырлық сақтауға тырысып тұр.

– Шопыр болу үшін мектепке келу міндетті емес.

Буалем басқа оқушыға бұрылды:

– Ал сенің ше?

– Шопыр болам!

Бұл жолы жауап жылдам естілді.

– Сен ше?

– Шопыр!

– Шопыр!

Мұның саусағы балалардың анасына бір, мынасына бір кезенген сайын жауаптар да айнымай қайталана берді.

– Шопыр!

Кеудесін ашу-ыза кернеген Буалем тіпті не айтарын білмей қалған.

– Жарайды, шопыр - ақ бол, - деді мұғалім, - бірақ неге шопыр болғыларың келетінін түсіндіріңдерші.

Ахитагель қолын көтерді.

– Жақсы, сен - ақ айт, - деді мұғалім.

– Өйткені, барғың келген жеріңе барасың.

Шала жұмулы қабағының астындағы көздері жалт-жұлт етеді.

Ал керек болса, - деді Буалем Амалияға түсінікті болу үшін французша сөйлеп, - қаншама жыл интернаттаса да, бұлар ештеңеге түсінбепті.

– Интернат, - деп оның сөзін түзеді Суад.

– Шөл дала бұлардың ет пен терісіне әбден сіңіп кеткен, бұларды емдеу үшін бір қабат терілерін сыпырып алу керек.

– Иә сәлем!

Мұғалім Буалемге жетіп барып, оны маңдайынан шөп еткізді.

– Бәрекелді, аталы сөз айттың, ет пен терілеріне сіңіп кеткен... Жуырда Элюарға байланысты оқиғадан кейін бұған әбден көзім жеткен.

Жұрттың бәрі мұғалімге қарады.

– Элюар деймісіз?- деп сұрады Мұрат.

– Мұғалім грамматика сабағын берген. Әңгіме етістікті септеу хақында болды-ау деймін. Шетелдік үшін бұл біршама қиын нәрсе. Мұғалім мысал келтірмек болыпты. Міне, оның өзі де келді. Менен гөрі, өзінің айтып бергені дұрыс шығар.

Терезенің түбінен басында сәлдесі, қызыл былғары кебіс киген, үстіндегі гандуры желбіреп жас мұғалім өтіп бара жатқан. Директор оны айқайлап шақырды. Сахаралық ішке кірген кезде мұнда жиналғандар оның көгілдір көздерін, күн әлі қарайта қоймаған ақшыл жүзін көрді. Өзі Францияның оңтүстігіне тән мақаммен сөйлейді.

– Симоне, мына мырзалар Алжирден келді. Біз жаңа ғана сіздің Элюар жөнінде өткізген сабағыңыз жайында айтып жатыр едік.

– Ол Элюар жайындағы сабақ емес, грамматика пәні болатын. Мен бір мысал келтірмек болғам.

– Иә, сонсын?

– Өзім жақсы көретін болғандықтан мысалға Элюарды алғам. Сөйтіп, оқи бастадым. Сынапта әдеттегідей шулап отырған. Балалар жүрген жерде онсыз бола ма... Бірақ ұзамай бірдеңе болғанын сездім. Құлаққа ұрғандай тыныштық орнады, қалыпты жағдайда мұндай болмайтын. Сонсын басымды көтердім. Бүкіл сынып менен бірдеңе күткендей қадалып қарап қалыпты. Не болғанын түсінбестен, сәл тұтығып, әрі қарай оқып кеттім. Ақыры аяғына дейін жете алмадым: біреудің өксіген үні шықты, содан соң тағы біреуі. Ақыры өксіп жылаған дауыстар тұс-тұстан естілді. Мен тағы басымды көтердім. Қарасам, сыныптың жартысы жылап отыр. Әрі қарай оқуға дәрменім жетпеді... Сол сәтте қоңырау сылдырап қоя берді. Қуанып кетіп, орнымнан ата жөнелдім.

– Олардан неге жылайсыңдар деп сұрадыңыз ба?

– Жоқ... Сұрауға ұялдым.

– Ұялдым дейді... Неге?

– Олардың нәзік жеріне дөп тидім бе деп ойлаймын. Әрине, Элюардың "Азаттығын" мен жақсы көрем, тамаша шығарма, бірақ, сайып келгенде, бұл әдебиет емес пе, әрі-беріден кейін өзім үшін. Ал олар үшін - мен білсем - ол әдебиет ретінде көрінбепті. Сөзімді түсіндіңіздер ме, жоқ па, білмеймін...

– Әбден түсіндік, - деді Амалия.

Мұрат мұғалімге түсіндіруге тырысты:

– Бостандық туралы біздің түсінігіміз еуропалықтікінен бөлектеу. Біздікі Аллаһқа негізделеді, ал еуропалықтарда ештеңеге емес. Бостандық деген ғажап шығар, бірақ адам жетілмеген тіршілік иесі. Егер оған белгілі шектеулер қоймай, белгілі ережелерге бағындырып ұстамаса, ол жамандыққа, зорлыққа, қайдағы бір бұзықтыққа әзір тұрады.

– Батыстағы бостандық, - деді Буалем, - бұл анархия, ол ормандағы шибөрілердің бостандығы.

– Немесе жолдағы шопырлардың бостандығы, - деп күле қостады мұғалім.

Буалем тағы да Ахитагельге бұрылды:

– Ал сенің санитар, пошташы, мэрия хатшысы, өз мұғалімің секілді оқытушы болғың келмей ме? Жандарм болғың келмей ме?

Бұл жолы жылдам ап-анық жауап естілді:

– Қала!

– Бұл не дейді?

– Бұл жоқ деп тұр, - деді Мұрат. Туарегтер тілінде "қала" жоқ деген сөз.

– Неге? - деп сұрады Буалем.

Даусы қырылдай бастаған Ахитагель қысқаша жауап қатты:

– Қала, жандарм болғым келмейді.

– Бірақ неге? Неге? Жандарм деген өкімет қой.

Осы арада көзі ауру кісінікіндей жылтыраған жасөспірім әңгімеге араласты:

– Шешесіне бола сөйтеді.

– Шешесі мұның жандарм болғанын қаламай ма?

– Ахитагель ифорас тайпасынан.

– Онда не тұр? Ифорас болсаң, жандарм бола алмайсың ба?

– Жоқ.

– Неліктен?

– Ахитагель Малидан.

– Сондай да сөз бола ма? - деді Буалем. - Малиден келсе, жандарм болмайтын несі бар?

– Жоқ.

– Онда неге екенін айтшы? - деп сұрады Амалия.

– Ахитагель мұнда жандармдарға бола келген. Өзің айтшы, Ахитагель.

Ахитагель Буалем жаққа қарағанмен, оны көрмей тұрған тәрізді.

– Былай болған, - деп сөзін бастады жасөспірім, - жандармдар Ахитагельдің шатырына келгенде бұл қатты қорқыпты, шатырда ағасы мен өзі және шешесі ғана болған екен.

– Ал әкесі ше? - деп сұрады Буалем.

– Әкесі ме? Әкең қайда екенін айтшы, Ахитагель?

Бірақ Ахитагель мұның сөзін естімеген тәрізді.

– Мұның әкесі қолына мылтық пен найза алып, басқа еркектермен бірге тауға кетіп қалған.

– Солай ма! - Буалемнің даусы шығып кетті. - Сонда қолына мылтық пен найза алып, Ахитагельдің әкесі тауда не бітірген?

– Басқа еркектер тәрізді соғысқан. Өзің айтсаңшы, Ахитагель.

Терезеден көзін зорға айырған Ахитагель мәселенің мән-жайын асықпай айта бастаған.

Жандармдар мұның әкесі қайда екенін сұрау үшін келіпті. Ахитагельдің шешесі оның қайда екенін білмеймін дейді. Сонда жандармдардың бірі оны қамшымен осып жібереді. Қамшы жерге түсіп кеткен. Жандарм мұның ағасына оны алып бер депті.

Жандармның көзіне тура қараған ағасы: "Керек болса, өзің ал", деген екен. Бригадир ашу-ызаға булығады. Ол мұның шешесін алып ұрып, басқа-көзге қарамай тепкілеп: "Мынау сенің мынаған берген тәрбиеңнің сыбағасы!"- деп айқайлапты. Бұдан кейін ағасын қабырғаға апарып соғады. Ағасы үн қатпастан құлап түсіпті. Ол өліп қалыпты, бірақ көздері ашық жатқан. Бригадир: "Жап!" деп бақырыпты. Оның қасында жүрген жандарм мысқылдай күліп: "Аузы мәңгіге жабылды емес пе!" - депті. - "Мен көзін айтамын". -"Енді қорқатын ештеңе жоқ, онсыз да ештеңе көрмейді". - "Қарасаңшы, өліп жатса да бізге өшпенділікпен қарайды". - Сонда бригадир оның көзіне найза сұғып алып: "Енді қанша қарағың келсе де қарай бер", - депті.

– Бұлар жабайылар, - деді мұғалім, - бүлік пен жанжалдан басқа білері жоқ.

Амалия Ахитагельге еңкейіп, үрпиген шашынан сипап қойды.

– Ахитагель, жақсы жүк машинаң болса, не істер едің?

Бала қызға тап қазір жүк машинасын ұстата қоятындай еміне қараған. Аузы ашылып, көздері жылт-жылт еткен Ахитагель жымия күлді: бұлар сыныпқа кіргелі көрген алғашқы жымиыс та осы болды.

– Шешеме барып қайтар едім.

– Сенікі түсінікті, ал басқалар ше, неге бәрінің де шопыр болғыларың келеді?

– Өйткені, онда еркінсің ғой.

– Жақсы, - деді мұғалім, - сендер боссыңдар, жүре беріңдер.

Буалем мұғалім екеуі аулаға беттеді, соңдарынан бүкіл сынып ілесті. Мұрат Амалияның соңынан шыққан.

– Саған не болды?

– Білмеймін, тынысым тарылып бара жатқан сияқты.

– Шаршағаннан ғой.

– Солай болса жақсы ғой... Қалай ойлайсың, әлгілерді таба алар ма екен?

– Кімді?

– Екі баланы айтам.

– Әрине. Олар шөл даланың сырына қанық қой.

Амалия мұның сөзінің жалғандығын сезіп қалған тәрізді.

– Әйтеуір, ылғи да осы ғой.

– Нені айтасың? - деп сұрады Мұрат.

– Басымызды қанша қатырғанмен, ойдан шығарған нәрсе шындықтан әлдеқайда солғын.

– Сонда айтайын дегенің...

– Айтайын дегенім, газетіңе ойдан жазған шөл даланы кесіп өту жөніндегі хикаяң мына естігендермен салыстырғанда жай нәрсе.

– Ба Салемді көргенде не айтар екенсің?

– Ол кім еді?

– Тимимунның достарының бірі.

– Ол немен айналысады?

– Бау-бақшасын баптайды.

– Ахитагельдің шешесінің хикаясынан қайғылы емес шығар.

– Білмеймін. Ол басқаша әңгіме.

– Соны алдын ала айтып берсең қайтеді? Естігенде жеңілірек тиер.

Бұлар сәл салқынырақ құмға жету үшін бетіндегі күйіп тұрған құмды ысырып тастап, жата кетіскен.

Тимимунның пальма тоғайының қасында Ба Салемнің бағы бар еді. Пальма түбіне ол қызанақ, бұрыш, ал суару арналарының жағасына арпа өсіретін. Бірақ ол бәрінен көп жыл бұрын Ораннан әкелген күнбағысын мақтаныш тұтатын. Басқа бағбандар: "Бұдан саған не пайда?" - деп сұрайтын еді. Ба Салем оларға не деп жауап берсін, бірақ күннің соңынан айналып отыратын сабақтарын сағаттар бойы тамашалаудан танбайтын.

Ба Салемнің тағы бір әуес нәрсесі - құмарлығы еді. Бағын баптауға қанша уақыт қажет болса, сонша, яғни таңның атысынан, күннің батысына дейінгі уақытын арнайтын. Бірақ түндерде, кейде күндер бойы, мереке келген сәтте немесе достарымен кездесе қалса (ал Ба Салемнің достарының көптігі соншама, Гурарада тек Ба Салемнің достары ғана тұрады деп ойлап қалуға болатын) ол ахеллиль айтуға кететін де, онысы бірнеше түндерге созылып кетуші еді. Ахеллиль де күнбағыс тәрізді, ешбір пайдасы жоқ, бірақ Ба Салем онсыз тұра алмайтын, Ораннан қайтып келген себебі де Оранда ахиллель дегенді білмейді екен.

Оның әйелі мен балалары тоя тамақ ішіп көрген емес, бірақ бұл жалпыға ортақ қиындық еді, әйткенмен, олар мұны мақтан тұтатын. Өйткені, Тимимуннан Гурара мекеніне дейінгі құм төбелер арасындағы сан шақырым қашықтықта егер Ба Салем хор бастамаса, ахеллильдің де ешбір сәні келмейтін.

Оны жұрт жақсы көретін, бір жағынан жасқанатын да. Өйткені, оның ойындағы толып жатқан мақал-мәтел, қысқа өлең, әпсаналарды ол кісінің көңілін көтеруге де, болмаса біреуді қағыту үшін де қолдана салуы мүмкін еді. Оның ұзынтыра "бойын алыстан көздері шалатын әйелдер Аллаһтан Ба Салемнің көңілді болуын тілейтін. Өйткені, бұлардың бірін көре сала ол қайдағы бір мәтелін бетіне былш еткізіп айтады да, жөніне кете барады. Жалғыз қалған әйел көзінің жасын бір сығып алып, басына көгілдір орамалын жамыла сала бүкіл мекенді аралап, әлгі сөзге қарымта іздеуге кіріседі. Содан кейін Белькир немесе Мерием сияқты қотыр тілді біреуден әлгі мәтелге қарымта сұрап, оны тапқан бойда (оған: "Ба Салем, тұзсыз тамаққа түз қажет, бірақ тұз тұзсыз болса не істеу керек", - деп айт), бұрыш - қуысты кезіп Ба Салемді іздестіруге кіріседі, оны тауып алған бойда әлгі үйреніп келгенін айта сала, дереу бойы жеңілдеп, ананың аузынан шығар келесі мәтелін естімес үшін алды-артына қарамай зыта жөнелетін; мекендегі әрбір әйел, әр еркектің істейтіні осы. Бірақ солай бола тұрғанмен, оның ұзынтыра сұлбасы қала көшелерінен жоғалып кеткенін ешкім де тілемейді. Одан жұрттың жасқанатыны ақиқат шындық, бірақ Ба Салемнен қорқу деген не? Сайып келгенде, бұл өмірдегі қуаныштардың бірі емес пе.

Қайдағы бір мақал-мәтелге бола жұрттың неге жылайтынын Амалия түсінбей-ақ қойды. Кез келген себепке бола айта салатын сөз тізбегі, онда не тұр? Өз өмірінде небәрі үш-төрт рет қана жылапты: баяғыда "мұның қыз болуы себепті" конструктор сатып әпермей қойғаны үшін, он сегіз жасында Люк тастап кеткен кезде, және газеттен барып қайтуға тиіс іссапарына бастығы Катмандуға жібермей қойған кезде. Қалған уақыттарда пияз аршып отырғанда болмаса, жылаған сәттері есінде жоқ.

Мерекеден таң ата қайтқан Ба Салем өзін қатты шаршаулы сезінді. Даусы да зорға шығады. Ерте тұрған әйелі балаларын ертіп баққа кеткелі жатыр екен. Бұған біраз бажылдап алды. Бұл тек: "Жаратқан пенделерінің қамын өзі жер, сен күнбағысты суаруды ұмытып кетпе", - деді де үйдің арғы бұрышындағы құмның үстіне сұлап түсіп, бірден ұйықтап кеткен.

Бірде бақтан қайтып келген әйелі қан құса бастағаны. "Терлеп жүріп, суық ішкенсің ғой", -деді бұл. Келесі күні әйелімен бірге баққа Ба Салем де кеткен. Зайыбының көзі біртүрлі бозарып, өзі жөтеле берді. Күн төбеге көтерілген кезде ол тағы қан құса бастады. "Жараның аузы тағы ашылып кетті, - деді Ба Салем. - Үйге барған соң зире қайнатып іш".

Тұнба да көмектеспеді. Кешке қарай Уданың ыстығы көтерілді. Балалардың үлкені: "Мұны ауруханаға апару керек", - деген. Алғашында әйел: "Ауруханада өлгенше, үйде өлгенім жақсы", - деп қарсыласып еді, бірақ жөтелі тіптен үдеп, қан құсуы да жиілеп бара жатқан соң жолдың арғы бетіндегі Сиди Османның зиратына қарама-қарсы жердегі ғимаратқа баруға еріксіз көнді.

Ба Салем ахеллильге баруын қойды. Таңертең балаларын ертіп, баққа барса, кешкісін солармен бірге ауруханаға баратын. Олар құрма, кепкен нан, айран апаратын.

Бірде санитар қыз бұларға:

– Оның тамағы тоймай жатыр, - деген.

– Не дейсің? - деп сұрады Ба Салем.

– Қарны ашады.

– Бәріміздің жеп жүргеніміз сол ғой.

– Солайы солай ғой... - деп екіұшты жауап қатты санитар қыз.

Үлкен ұлы:

– Шешем жазыла ма? - деп сұраған.

– Жазылуын жазылар, қазір туберкулезден ешкім өлмейді ғой. Тек шешең кәрі, әбден арықтаған, оның үстіне құрсағында баласы бар. Бала туған бойда, оны емдеуге кірісеміз.

Уданың құрсақ көтергеніне сегіз ай болып қалған. Енді қарны тойып тамақтанатын болды, бірақ әр кеш сайын ыстығы көтеріле берді. Санитар кыз Ба Салемге бар баланы шұбыртып, күн сайын ауруханаға келудің қажеті жоғын айтқан: жұмысқа кедергі жасайсыңдар әрі келуге белгіленген арнаулы күндер бар. Ба Салем енді Удаға аптасына екі рет қана келіп, қалған уақыттарда шешелерінің денсаулығын біліп қайтуға балаларының бірін жіберетін. "Өкімет пен әулиелердің айтқанына еш уақытта қарсы келме", - демей ме.

Жақсы тамақ пен күтімге қарамастан, Уданың беті бері қарамады. Алғашқы толғақ басталғанда әлсірегені соншама, тіпті даусы да шықпаған. Содан күні бойы және ертеңіне таңға дейін түнімен толғатты. Дәрігер Ба Салемді шақыртып, баланы жарып алуға тура келетінін айтты.

– Ол алты бала тапты емес пе?

– Онда тұрған ештеңе жоқ. Баланың тірі қалуына ешкім кепілдік бере алмайды.

– Ал шешесі ше?

– Қолдан келгеннің бәрін істейміз, бәрі де Аллаһтың әмірінде.

Доктор Ба Салемге қарады, бұл да Уданың бұл дүниелік еместігін сезген.

– Бүгін оған кіріп шығуыма бола ма?

– Әрине, - деді дәрігер.

Ба Салем аудармашы ретінде (дәрігер берберше де, арабша да түсінбейтін) ертіп алған үлкен ұлы Бубекерді қайтарып жіберіп, өзі Уданың қасына келген. Жамылғының шетін тістеп алған әйел айқайлап жіберді:

– Кет... Кет бұл жерден!

– Мен жалғызбын, - деді Ба Салем, - жанымда балалар жоқ.

– Онда бері жақында, - деді әйелі.

Ол бір жерін былғап алам ба деп жасқана басып ақ кереуетке жақындаған: аяғындағы кебісі де автодоңғалақтан кесіп жасалған ғой.

– Мен өлген соң...

Мұның бірдеңе дегісі келген. Бірақ Уда қудай арық қолын сермеп, тоқтатып тастады.

– Мен өлген соң тым жас әйел алма. Ол балаларға қарамайды.

Бұл аяғындағы кебісіне, аурудан азап шегіп жатқан әйелінің бетіне қарады.

– Бақта жұмыс істеуге жарамды қолы тоқпақтай қатын ал Әйтпесе, біресе ахеллиль, біресе күнбағыс деп сенің қолың тие ме.

Ба Салем Уданың қолын шап беріп ұстай алды.

– Біздегі әйелдерді өзің менен жақсы білесің ғой, қайсысын алайын?

Уданың еріндері дірілдеп, теріс қарап кетті де, жамылтқының шетін тістеледі, ауру сонсын ғана барып басылғандай болған.

– Денсаулығы мықты, бірақ тым жас емес әйел ал. Ол да ахеллильмен әуейі боп жүрмесін, әйтпесе...

Ба Салем әйелінің тамырлары адырайған қолын сипады.

– Сіңлің Мерием жайында қалай ойлайсың...

– Ахеллильге әуес емес әйел деймін...

Уданың айқайына жетіп келген дәрігер мен санитар бұдан шығып кетуін сұрады.

Ақыры босана алмаған әйел таңсәріде қайтыс болды, оны ескі қалаға кіреберістегі Сиди Осман зиратына апарып жерлеген. Оған бару үшін көшені кесіп өтсе болғаны. Келесі күні қолына кетпенін, кепкен нан салған себетін ұстаған Ба Салем балаларын ертіп көкөністерін суаруға бақшасына кетті, әйтпесе, олар қурап қалар еді.

Үш айдан кейін ол Мериемге құда түсуге қайынатасыныкіне тартты.

– Қызымды сұрап келіп, соншама төменшіктегенің не, - деді атасы. - Аллаһтың бұйрығы солай болды. Аллаһтың әміріне шек келтіруге болмайды. Қызым Уда қайтыс болды, егер Аллаһтың жазуы солай болса, Мерием балалардың анасының орнын жоқтатпас. Қалаған кезіңде алып кете бер.

Мерием де бірден келісімін берген. Ол да ахеллильді өлердей жақсы көретін, бірақ Уда қайтыс болып, Ба Салемге әйел болам деген үш ұйықтаса түсіне кірген емес. Енді бұлар бір мейрамнан екіншісіне қол ұстасып бірге барып жүретін болады, қысқасы, бүкіл өмір ахеллиль дей бер.

Мериемге үйленуіне байланысты Ба Салемнің үйіндегі ахеллиль үш күнге созылды. Бірақ оған өзі қатысқан жоқ. Мерием жас келін ретінде екі күн араласпай шыдап бақса да, үшінші күні аз ғана топқа арналған ахеллиль - тажеррабт хорын өзі басқарып кетті.

– Тойдың келесі күні Тимимуннан кетіп қалдым, - деді Мұрат, - содан бері онда қайтып барған емеспін.

Амалия орнынан тұрды.

– Бұл қайғылы оқиға, әрине, бірақ тым түңілуге болмайды. Бәлкім, қазір Ба Салем Мерием екеуі бақытты шығар. Мүмкін олар бір мерекеден екіншісіне барумен жүр ме екен, біз барған сәтте ахеллильде қарсы алуы да ғажап емес.

Шатырына кірген Буалем өзі жоқта әкеп тастаған сарғыш конвертті көзі шалды.

Ұстаздан, соның қолтаңбасы.

Ол хатқа ұзақ қарады. Лекбир мен Ахитагель өлкесіне бұл сарғыш хат нені қуып келді екен? Шаршап келген Буалемнің жата кетіп, ұйықтағысы келген еді. Ол хатты қалтасына сұға салды да (ертең оқырмын) жайма төсекке шешінбестен құлай кетті.

Толық ай сәулесінен төңірек күндізгідей ап-анық көрінеді. Көзі бақырайып жатқан Буалем жүрегінің соғысын баяулатуға тырысты. Ол кезін жұмып алып, сыбызғысын безілдеткен Лекбирді, шекпен ішінде бойы дір-дір еткен Ба Хамды, алжир қоныстарындағы би қимылдарын салуға әрекеттенген Суадты, Амалияның қарсы алдында тұрып алып, семсерімен ауаны әрі-бері осқылаған Амайасты көз алдына қайта келтірді.

Ол әлгі бейнелерді санасынан қууға әрекеттенді. Бірнеше секундтай оның сәті түскенмен, қаншалықты қарсылық көрсеткеніне қарамастан әлгі бейнелер көз алдына қайта ойнақ салған. Кенет Буалемнің санасына дуаланған шығармын деген ой сап ете түсті. Ібіліс мұны торына мықтап түсірген екен, бекерге тепкіленіпті. Әлгі жанталасқан билерге де өзін-өзі тоқтата алмай араласып кеткен жоқ па, соның жынды ырғағы әлі де тұлабойынан түгелдей арылған жоқ. Сондай ғұрыптардың заң шарттарымен қандай ортақтығы бар. Рахаттану сезімі мен қуаныштың жиі, жоқ, ылғи да ібілістің қаруы екенін бұл білуге тиіс еді. Буалем мұны білетін, бірақ есінен шығарып алыпты, енді келіп адамзаттың дұшпаны иектеп алған, өйткені, шайтан әлгі кәпір әйел кескінінде мұның жан дүниесін жайлапты, оны қуып шығу да оңай емес; байқамай қүй батпақты басып кетіп, соған батып бара жатқан аңқау жолаушының кебін кигенін қарашы: одан шықпақ болып жасаған әрбір қимылы одан сайын әрі қарай тарта түседі де, ажал сағаты таяп қалғанын айқын сезініп амалы құрып, жата береді.

Бойындағы дуадан арылу үшін жуынып алғаны жөн еді. Өзі ұстаз уағызын қатаң сақтағандықтан, бір де бір рет жағажайға барып көрмепті, дегенмен басқалардың теңіз суына рақаттанып шомылғандарын талай көрген. Міне, бұған керегі осы. Бүкіл жан дүниесі бойына жабысқан дуа мен ібіліс таңбасын шайып кететін дәу толқынды аңсады. Бірақ мынадай тамұқ оты күйдірген жапан даладан оны қайдан табарсың?

Кенет Буалемнің есіне сары конверт түсті. Қараңғыда сипалақтап жүріп күртесін тауып, оның қалтасынан мыжылған конвертті алып шықты. Қол шамын жақты. Саусақтары дір-дір етеді. Алдында қағаздағы әріптер секіріп, мазмұнын түсіну үшін әрбір жолын қайта-қайта оқуына тура келген. Бірте-бірте сабасына да түсті. Ақыр аяғында ұстазының жазу мақамы, тіркестерінің ырғағы Буалемнің санасын түгелдей билеп алып, оған шексіз сенген бір ғажап күйге түсірген.

Хат ұзақ жазылыпты. Аман-саулық сұрастырғаннан кейін ұстаз былай депті:

"Сүйікті шәкіртім, осы сапарыңның түпкі мақсатын ұмытқан жоқпысың? Бір де бір пенде жаратқанның жазуын алдын ала білдім деп мақтана алмаса да (Мадақ айтып, бас иеміз Жаратушы аллаһқа. Рақымы мол, мейірімі шексіз сол ғана. Қиямет-қайымның жалғыз әміршісі де сол ғана), ол сені сол жерлерге, шапағат дарыған жерге, және ең бастысы, ең соңғы Пайғамбарға шапағат дарыған жерге бекерге жібермеген сияқты. Мұнай деген өткінші нәрсе, сол есіңде болсын және бұл дүниеде де, о дүниеде де бірден бір ең лайықты нәрсе жаратушының сөзі ғана, оны өзің де білесің.

Сондықтан да мұнайдың қам-қарекетін мұнайшылардың өздеріне қалдыр да, өзің жаратушының жолымен шөл дала пайғамбарларының пенделеріне бар. Егер олардың ар жағында жылтыраған сәуле қалған болса, өзім солай болар деп ойлаймын, онда сендерді осы жерде кезіктірген жаратқанға шүкіршілік айтып, алғыс жаудырыңдар. Егер аналар мұны ұмытып кетсе, естеріне сал Бірақ олардың жүрегіндегі ұшқынның сөнуі әсте мүмкін емес, өйткені, жаратқан ием өз рухына жақын пенделерін әрдайым ең құнарсыз деген жерлерге қоныстандырады. Бүгін сен тастаған дән құдайдың құдіретімен ертең бітік егінге айналады...

Ал өзіңе келер болсаң, - деп сөзін түйіндепті ұстаз, - әйел атаулының бәрі, әсіресе кәпір ұрғашы заты дін жолына түскендердің алдына оларды жолдан тайдыру үшін қойылатынын саған ескертіп жатудың өзі артық болар. Ең сұмдық деген қарулардан олар, әлбетте, анағұрлым сорақы, сондықтан қасыңда жүрген шөпжелкеден әсіресе сақ бол, одан сұр жылан мен өрттен қалай сақтансаң, тап солай сақтан Қош бол!"

Буалем - хатты бірнеше қайтара оқып шықты. Бірте-бірте сөз тіркестері қиюласып, олардың әрқайсысынан ұстаз үні естіліп, соның арқасында осы сәтке дейін өткел берместей көрінген кедергілер қатты желмен ұшып жатқан құм төбелер секілді мүжіле бастады.

Ендігі қалғаны қолға өткір ұстара алып, Амалияның жұп-жұқа терісін тіліп - тіліп, сонан соң быт-шытын шығарып, үзіп - үзіп тастауы керек. Ібіліс... Амалияның көктамырынан сонда Ібілістің өзі шығады. Сөйтсе, Амалияның тәкаппар кеудесінен Ібіліс басын шығарып көрсетуін де қояды.

– Буалем, тыныштал!

Үш бірдей аппақ жарық қараңғыны тіліп өткен.

– Өзің ажал періштесінен аумайсың. Не оқып жатырсың?

Буалем сасып қалды. Қыздың қалай кіргенін сезбей қалғандықтан әлі де таңғалып жатыр. Амалияның даусы Лекбирдің сыбызғысы тәрізді сызылып шығады. Етімен ет болып тұрған қара спорт киімінің аясында терісі тіптен аппақ болып көрінеді. Буалемнің көзі Амалияның белі, шашы, кеудесі мен жұп-жұқа еріндерін кезіп жүр.

Қыз тіптен жақындап келді. Бұл есін жиды, тастай қатып қалған денесі босаған. Қолындағы умаждалған хат дір-дір етеді. Сол есіне түскенде кенет - ібіліс, ұстара, Амайастың семсері - бәрі де санасында сапырылысып кетті.

– Ыстығың бар ма?

Қыз мұның маңдайын, мойнын, қолын сипады. Амалияның нәзік терісінен ылғал жылылық тебеді. Мұңды сыбызғы үні естілді. Бұлар мына меңіреу тыныштықта өздері ғана, сонсын әлгі сыбызғы, ай және пальма жапырақтарының сыбдыры ғана.

Қыз бұған жабыса түскендей. Мұның жан дүниесі мұздап қоя берген. Бұл қыздың бетіне тіктеп қарамауға тырысты. Сыбызғы айға мұңын шағып жатқандай.

Иығының тұсынан Амалияның кеудесінің ыссы томпайғаны сезілді. Бұдан кейін тағы да: ұстаздың ашуы, Ахитагельдің үнсіздігі, сыбызғының майда қоңыр үні, бұдан соң іле-шала ұстаздың: сұржылан мен өрт тәрізді! - деген даусы зәрлі шықты. Осы сөздер шеті жемтір-жемтір титтей қорғасын тәрізді денесін жыртып жатқандай. Сыбызғы жапырақ арасындағы жыландай ыс-ыс етеді.

Нәзік серіппелі кеуде бұрынғысынша арқасына батып тұр. Буалем тізесінің дірілін тыюға әрекеттенді. Ол Амалияны бір жағынан жек көріп, сонымен қатар, оны түбіне дейін төңкеріп ішіп қойғысы немесе аяғына жығылғысы келіп жатыр. Ол ақыры:

– Құры! - деп ойбайлап жіберген.

Қыз екіұшты үнмен:

– Шынымен кет деп тұрмысың? - деп сұрады.

– Кет, айтып тұрмын ғой, тап қазір кет деймін.

Қыз жайымен орнынан көтеріліп, асықпай есікке беттеген. Ай жарығында қара киімі олбаң-солбаң етеді. Сыбызғы үні де сап болды.

Буалемнің ұйқысы ұйқы болмады: түні бойы пальма ағашына шығып алған Ба Хаму қасынан ұшатын кілеммен өтіп бара жатқан Амалияны ұстап алуға тырыса ма. Амалияға да, Суадқа да, тіпті Ахитегельдің анасына да ұқсайтын бір сұлу әйел құм төбенің түбінде шырқ үйіріліп билейді келіп, ол қашан әлі құрып құлағанда бас салу үшін шибөрілер тұр ұйлығып. Биден әбден титығы құрыған Амалияға кәрі шибөрі тап берем дегенше, құм төбенің басына шығып кеткен Буалем айқайды салады келіп:

– Амалия!

Ол тұла бойын тер басып жатып оянып кеткен. Төңірекке айдың сүттей сәулесі түсіп тұр.

– Мені шақырдың ба?

Буалем қапелімде түсіне кірген бейнелерден Амалияны бірден ажыратып ала алмады. Қыз мұның кереуетінің аяқ жағында отыр. Бұл ақыры оған анықтап қарады - жайып жіберген шаштары оттың жалаңдаған тілдері сияқты иықтарынан төгіліп жатыр. Бұл теріс аунап түсіп, даусы құмыға бақырған:

– Кет! Жоғал бұл жерден!

Келесі күні бұлар себибуге тек түстен кейін ғана аттанған.

Түрлі бояулар мен сан алуан дыбыстар өздерін бірден айран-асыр қалдырған. Ол әдеттегіден тыс тартымдылығымен баураған көз бен құлақтың мерекесі еді, бірақ бұлар тек сыртқы жағын ғана көріпті: болып жатқанның мән-жайын айтып беретін ешкім болмады. Амайас сүйріктей саусақтарымен тамбурин қаққылап жатқан әйелдер тобы жетекшісін маңайлап шықпады. Оның есімі Фанду екен. Ол ойынын сәл қоя қойған мезетте бұлар бір - бірлерінің қолдарынан ұстап, мәз-мейрам болып күледі. Әлі сарауыз бір Фандудың қара жамылтқысына қайта-қайта жармаса береді. Және әйелге таяқ жеген ит сияқты жасқаншақтап қарайтынын қайтерсің.

Бишілер айқастың алғашқы сәтін қайта-қайта бейнеледі. Бастарында беттерін толық жауып, тек көзіне ғана қалдырған саңылауы бар қан қызыл телпек киіп алған. Айқастыра шандыған бауларында пышақтың бос қындары салп - салп етеді. Жолдың екі жағында қарама-қарсы тұрған жауынгерлер легі би қимылымен бір-біріне жақындап келеді. Олар ортада жолығысып, ұзын семсерлері мен найзаларын сермеп, қызу айқасқа түсіп кетеді, сонсын басына дағарадай сәлде киген марабут әлгі ырғаққа ілесе отырып, бұларға жақындайды. Осы екі жақтың әрқайсысының тамбурин ұрып отырған өз әйелдер тобы бар. Бірі ақ, екіншісі көгілдір киінген олардың құшырлана соққан ырғақтары, ащы дауыстары жауынгерлердің қанын қыздырып, оларды айқасқа жігерлендіре түскендей болады.

Бишілер сұлбалары бірінен соң біріне ауысып, кеш батқанша тыным таппады. Амалия мен Серж "Плезир де Франс" оқырмандары үшін аса түсінікті болмаса да, қызықты бейнелерді тынымсыз таңбалаумен болған. Баяғыдан көкжиектен асып кеткен күннің қызғылт шапағы жотаның ұшар басын шалып тұрған сәтте жауынгерлер мен көрермендер де тарады.

Бұлар Амайас, Фанду және мейірімге толы көзді харатинмен бірге Жанетке тартқан. Фанду көйлегінің желбіреген жеңімен тер айғыздаған бетін сүртті. Одан бір адам қалмастан харатин де келе жатыр. Түрі шаршаулы, бірақ ләм-мим деп тіл қатпайды.

– Әй, Месауд, - деді Фанду, - менің тамбуринімді үйге апарып тасташы.

Месауд қолын созды. Ол тамбуринді жерге түсіріп ала жаздаған.

– Бәрі кифтің кесірі, - деді Фанду. - Ұмыту үшін соны тартады.

– Кімді ұмыту үшін? - деп сұрады Суад.

– Әлбетте, әйелді де.

Амайастың күлген даусы шықты:

– Әйелді деймісің? Өзіңді емес пе, әйтеуір?

Фанду да мұнымен қосыла күлген:

– Жас жағымнан шешесіндеймін, бірақ егер қаласам...

– Көлеңкең тәрізді соңыңнан қалар емес.

– Бір әйелді қайтарып бере ме деп дәметеді.

– Бұдан кетіп қалған ба?

– Баяғыда кеткен.

– Ұнатпай қалған ба?

– Месаудтың ақшасы да, күш-қайраты да таусылып, үйінен де айырылған ғой.

– Үйі болып па еді?

– Ол әйелге қымбат әшекейлер әперу үшін үйін сатып жіберген.

– Сонда қайда түнейді?

– Өзін дұрыс ұстаған күні менің үйіме түнейді. Ал оның мұңды көздеріне қараудан жалықсам, пальма тоғайына кетеді.

– Ашық далаға ма?

– Білмеймін. Солай боп жаратылған соң амалың не. Бақытына қарай, алданатын кифі мен жаратушысы бар.

Буалемнің денесі дір етті. Кәрі шайтанның киф пен жаратушыны қатар қоюын қарашы. Соны айтқан аузын қан жалатар ма еді, шіркін, бірақ бір жағынан, әңгіменің жалғасын естігісі келіп барады.

– Аллаһ ниеті қара адамдарға жаза тартқызады, - деді Фанду, - одан Месауда да құр қалған жоқ.

– Әйелдің аты Месауда ма?- деп сұрады Мұрат.

– Иә.

– Яғни, бір-біріне сай жаратылған болды ғой.

– Мүмкін, тек...

Фанду күрсінді. Ол көзін көкке төңкерген.

– Мен тастап кеткелі ол қайыршылық халге түсті.

– Ұсқынсыз әйел ме?

– Жоқ, аса сұлу қатын.

Сөйтті де:

– Сұлуы сұлу, бірақ маған ақы төлегісі келмеді, - дегенді қосып қойды.

– Ал сонсын?

– Әулиелерге жалбарынып, жаратқаннан сұрадым. Сөйтіп, анау тартымдылығынан айырылып қалды.

– Сен жаратқанға тиіспе, - деді шыдай алмаған Буалем, - оны бәкін-шүкін істеріңе араластырма.

– Сөйтіп, әулиелер сөзіңе құлақ асты ма? - деп қайта сұрады Мұрат.

– Әулиелер сөзіме ылғи да құлақ асады, тіпті өзім де оларға қол ұшын берем.

– Қайтіп?

– Ғұрыптарды, дуалауды білем ғой.

Мұрат Месауд жаққа иегін қақты:

– Мына кісінің бұрынғысынша Месаудаға аңсары ауа ма?

– Мынаның ба? Ауса қайтеді? Қалтасында көк тиыны жоқ. Жаратушыдан басқа түгі жоқ мұның.

Буалем Фандудың жамылғысынан шап беріп ашулана сілкілеген. Фанду жамылғының бір бұрышына ілінген мыс кілттерді ұстап қалуға тырысты.

– Қой енді, жібер мені, ұлым, майып қыларсың.

Буалем оны итеріп жіберді. Француз сылқ-сылқ күлген:

– Мұсылмандар бір-біріне жәрдем көрсетуге тиіс. Мысалы үшін, мен ылғи да жастарға көмектесуге тырысамын, өйткені, олар ылғи да асып-сасып, бір істі ақырына дейін жеткізу дегенді білмейді. Құштарлық бойларын билеген кезде олар шөл даладағы шибөрілерден аумайды. Ұлуын ұлиды, бірақ істің қиюын келтіре алмайды.

– Ал өзің білемісің?

Фанду жамылғысын түзеді.

– Ана сендердің француз қыздарыңды алайық - егер оны дуалайтын болсам, менің соңымнан қалмайтын Месауд сияқты ол да сенің қыр соңыңнан қалмайтын болады. Месауд!

Месауд сол мүсәпір күйінде оның соңынан жүгірді.

– Жамылғымды түзеп жіберші. Ана бір жынды неменің жұлмалап тастағанын қарашы.

Жанеттен Таманрассетке баратын екі күн ішінде Мұрат безгектен айыға алмады. Таманрассетте дәрігер бұл аса қауіпті емес, бірақ сақтық үшін бірнеше күн осындағы ауруханада қалуы керектігін айтқан.

Бұл шешім Тимьявинге соғып, Ахитагельдің шешесімен жолыққысы келіп жүрген Амайастың көңілінен шықты.

Ол таңертең дүкен біткенді тегіс аралап, шай, қант, толып жатқан дәмдеуіштер сатып алды да, шегірткемен күресуге Тин-Заватенге бара жатқан жүк машинасына өзін ала кетуін өтінген.

Қалғандары бұл уақытты Там мен Азекремге бару үшін пайдаланбақ болды. "Хоггар" мейманханасының қожайыны қаланың бүкіл тарихын білетін болып шықты. Ол жер даира билеушісі гүлдендірмек болған орталық еді. Бұдан алпыс жылдай бұрын қала орнында ештеңе де болмапты. Қаңыраған дала содан кейін келген билеушінің аза бойын қаза қылған: оның құзырындағы туарегтер де Жанеттің суперфектісі өкпе айтқан бәдеуилер секілді ұстатпайтын немелер екен. Билеуші бәрін де байқап көрген: ата-тектерінен санақ жүргізген, қатал ұйымдастыру шараларын, парақор сондықтан да тілге көнгіш те сенімді дәстүрлі көсемдерін тартып, азық-түліктер мен маталарды тегін үлестіріп те берген. Көшпелілер тарту-таралғыны алған, көсемдерін де алдап, әлгі шараларға миықтарынан күлген де қойған.

Бұдан кейін билеуші ұшарын жел білетін қаңғыбастарды қоныстандырудың тағы бір амалын қарастырады. Ол қалың қызыл қабырға орнатып, оны жиектеп жыңғыл қатарын отырғызады да, саудагерлер шақыра бастапты. Бұл тек алғашқы талпыныс еді: билеуші торды барынша кеңейтіп, ылдым-жылдым саудагерлердің арқасында түрлі айла-шарғымен оның іргесін бекіте беруге ұйғарады. Түйе айдаушылардың күндердің күнінде осында бір келерін білген ғой. Бір орнында байыз таппайтын, үнемі қарындары аш жүретін көшпелілер мұндағы тәтті жемістен бір татса бітті, міндетті түрде қайтып келер, содан соң мына сенімді қабырғаны пана тұтып, ұшарын жел, қонарын сай білетін қауіп-қатерге толы таусылып бітпейтін қаңғыбастықтарын өздері-ақ қояр деген үміті болған.

Бұдан бұрын көшпелілер мұндай айлалы тұзаққа ілініп көрген жоқ-ты, сондықтан билеушінің көрегендігі ішінара ақталған да. Мұны олардың таңның атысынан кештің батысына дейін құттары қашып, қуғындағылардың қайғы-мұңдарын арқалап, жапан даланы неге өздерінен тартып алып, қарымтасына ештеңе бермеген деумен көше кезіп, сандалған жүрістерінен аңғаруға болатын еді. Олар жұмыс істемейтін. Ақыры Судан жазирасынан, тұз артқан керуендерден, жауынгерлік қақтығыс пен бұрынғы құдыреттерінен жұрдай болды. Олар үкіметтің қайыр садақасын қанағат тұтып, кейбір жаужүректері туристерге жолбасшылық жасап, енді біреулері Нигер мен Ливияға контрабандалық жүрістерін көңілдеріне медеу тұтқан.

Бұдан соң осының бәрі аздай-ақ Малидан босқындар келе бастады. Рас, олардың көпшілігі мұнда ұзақ аялдаған жоқ. Бірнеше күндер бойы айбаттанып немесе ұнжырғалары түсіп, Таманы кезіп жүрді де, содан соң одан әрі Жанет пен Ливияға жылжып кеткен. Бақыттарына қарай, олардың көпшілігі шекараның алжир жағында, Тимьявин мен Тин-Заветенде қалды. Олар негізінен анда-санда Таманың даирасы жіберіп тұратын тарыны талғажу еткен әйелдер мен балалар еді. Бірақ әлгі талғажу келіп жеткен аралықта да өмір сүру керек. Әйелдердің қолынан музыка ойнау және суық жүріспен бөтен еркектердің көңілін табудан басқа түк келмейтін. Сөйтіп, олар осы қолдарынан келген кәсіптерімен тіршілік ете бастады және мұны шекаралық қақпан деп атап кеткен-ді.

Бұл туралы қаңқу сөздер шөл далаға заматта тарап, ұзамай Тин-Заватенге құм басқан жайсыз жолдарға қарамастан қызық іздеген кеншілер мен мұнайшыларға толы шаң басқан жүк машиналары тұс-тұстан ағыла бастады. Олар ақша әкелді, қарымтасына мерекелік бәліштен ауыз тиіп қайтып жатты. Тимьявинге аттанып бара жатқан Амайас мұны білетін. Күйеулері түрмеге қамалған немесе қазаға ұшыраған ифорастың басқа да әйелдері сияқты Ахитагельдің шешесі де шекаралық қақпан есебінен күн көріп жүрген шығар деп күдіктенген Амайас оның қасында болатын аз уақыт ішінде сол кәсібін қойғызарына көзі жетпеген еді.

Бесінші күні кешке серіктері оның "Хоггар" мейманханасының қасында жүк машинасынан түскенін көрді. Тап осы күні таңертең ыстығы қайтып, ауруханадан шыққан Мұрат саяхатқа шығуға әзірленіп жатқан. Амайастың түрі адам танымастай. Тамға жету құрметіне мерекелік киімін киіпті. Жамылтқының саңылауынан көздері жалт-жұлт етеді.

Алғашында ол тұс-тұстан бұршақтай жауған сұрақтарға жауап берумен болып, негізгі әңгімесіне сонсын бірақ кіріскен. Иә, ол Ахитегельдің шешесіне жолығыпты. Өзі сұмдық сұлу әйел екен. Амайас оған тары, шай, құрма, дәмдеуіштер мен қалтасындағы бар ақшасын беріп кетіпті. Тек жүк машинасына төлейтін ақшасын ғана өзіне қалдырған.

– Ал қақпан ше? - деп сұрады Суад.

– Өзім ештеңе көрген жоқпын.

Діттеген жеріне жеткен Амайас бірден Ахитагельдің шешесін сұрап, өзін таныстарының қосынына жеткізіп салуын сұрапты. Олар сонда бірнеше күн болған. Бұлар әр кеш сайын сондағы жастармен бірге Малида тұрған кезінен таныс түйелерге мініп жүріпті. Төртінші күні бұлар Тимьявинге, шекаралық қақпанға қайтып келген. Жол бойы Ахитегельдің шешесі көзіндегі жасын Амайасқа көрсетпеуге тырысыпты. Әйел баяғыдағы түйелеріне, қазаға ұшыраған еркектерге және қарадай қысылатын қақпанға бола жылайтын көрінеді.

– Ахитегель үшін де жылайды. Оны көргісі келгенмен, жасқанатын сияқты. Соңғы рет бұл Тимьявинге барғанда, қақпанды, шекаралық қақпанды көрсетпеу үшін өзімен бірге жапан далаға алып кетіпті. Бұлар ұзақ уақыт бойы көшпен бірге жүрген екен, ақыры жандармдар қуып келіп жүрер деп қорқып, баласын қоя берген. Әр түн сайын баласының өліп қалғаны немесе әлдебір жандармның найзамен көзін ойып жатқаны түсіне кіреді дейді.

Амайас жамылтқысын ысырып тастады да, үнсіз қалды.

Бұлар қонақ үй мейманханасына беттеді. Қожайын құралайға соңғы барған аңшылығын айтып отырды.

– Одан тұлып жасап қойдым. Сәл болмағанда, екеуін де атып алар едім. Алдымен ұрғашысын атып алыппын. Егер ұрғашысын атсаң, еркегі қашып кетеді.

– Егер еркегін атып алса ше? - деп сұрады Суад.

– Онда ұрғашысы еркегін еш уақытта тастап кетпейді, оны да оп-оңай атып аласың.

Күн көкжиекке жасырынып, суық жел денені темірдей қари бастады. Бұл ашық аспан астындағы соңғы аялдама еді. Ин-Салахқа бастайтын ойдым-ойдым жолмен салыстырғанда көңілді серуен секілді көрінді. Егер бәрі де ойдағыдай болса, келесі күні бұлар Тимимунге, Ба Салемнің үйіне жетіп, Мериемнің айранын ішіп отырады.

Аспанда жұлдыздар жамырайды. Қып-қызыл айдың шеті көкжиектен көрінді де, ол жоғары көтерілген сайын жұлдыздар да бірінен соң бірі сөне бастаған. Кеуіп қалған шұңқыр түбіне жайма төсектер қойылды, ал ана жер, мына жерде шашылып жатқан заттар шығыс базарын елестететін. Ұйықтайтын жылы қапшығында жатқан Мұраттың көзі ілінбеді. Суыққа қарамастан, тынысы тарылып, тері бұршақтап ақты. Ақыры шыдай алмаған ол жылы ұясынан шығып, басқаларды оятып алмау үшін тықырын білдірмей, кебісін киді де, көкжиекте қарауытқан тауға бет алды.

Құмдағы аяғының дыбысы әлдебір мұңды ырғақты еске түсіреді. Осы ырғаққа амалсыз елтіген ол жолдағы жартасқа тифинаг тілінде қашалған: "Мен Берзеку, ешкі бағам, өзім жалғыз", - деген тіркесті дұғадай қайталаумен келеді. Жел екпіні терін құрғатып, тұла бойын қалтыратып, көзіне ұсақ құм құяды. Тұс-тұсынан құм көмген алғашқы жартастардың арт жағында күн қақтаған жақпар тасты таулар тұр. Олай қарай бармас бұрын Мұрат артына қараған: қосын алыста қалыпты, құм үстінде сұр жайма төсектер қарауытып көрінеді.

Кенет тастардың арасындағы соқпақтан су атқылап қоя берді. Оның жылт-жылт еткен тамшылары меңіреу тыныштыққа өмір нәрін құйғандай болған. Мұрат жоғары көтерілген сайын су сылдыры да молая түскендей. Бұдан кейін асығыс-үсігіс сүйіс пен сыңғырлаған күлкі естілді. Енді міне көгілдір шыны тәріздес жерде тұп-тұнық көл айдыны жатыр. Оның үстінде тат басқан таға тәрізді ай тұр. Кейде тау оны жасырып қалады да, сол сәтте жартасты арт жағынан жарықтандырып өрт шұғыласы көрініп қалады. Бұдан соң бұлақ сылдыры тыйылып, Мұраттың қызған табаны сап-салқын көл суына енді тие бергенде, ол күлгін - көгілдір тұз шоғырына айналып жүре берген. Тек әлгі бір сыңғырлаған күлкі мен сүйіс қана алма-кезек құлаққа шалынады. Мұрат жаңағы көл айдыны мен күміс бұлақ сылдыры секілді жақындай бергенде бұлардың да үшкір тастар арасынан соққан жел дыбысына айналып кетерін білсе де, солай қарай жүрді.

Түнгі салқынға қарамастан, тұла бойы терге малшынып келеді. Су ішкісі келген. Жарылып кеткен еріндерін тілімен жалап еді, удай ашыды. Мұрат құтысын ала шықпағанына өкініп, қосынға қайту үшін кері бұрылған. Өткір тасты басып кетпеу үшін үнемі аяғының астына қарап жүруіне тура келген. Шаршағаннан шатқаяқтап кетті... "Мен - Берзеку, мен жалғызбын жапанда..." Тұяқтардың дүбірі мен ұшқан тастардың сылдыры жалт қарауға мәжбүр еткен. Жабайы есектер табынын өткізіп жіберу үшін жартасқа зорға жабысып үлгерді - сұр түсті есектер қасынан құйындай жортып өте шықты.

Ол қосын жатқан тұсқа қарағанмен ештеңе көре алмады. Ал бұл келе жатқалы біршама уақыт өткен. Ай енді тас төбеде тұр. Сүйеніп келе жатқан таяғын жерге шанышты да, Мұрат аяғын жылдамдата басты. Жолын кесіп жатқан динозаврдың аяғы сияқты қара жартасты айналып өтіп, қосын көрініп қала ма деп дәметкен. Бірақ сонау көкжиекке дейін өлі қаланы еске түсіретін сұрықсыз көрініс көзге тосылады. Аяғының әбден қажалғанын кебіс ішінен сезіп келеді. Ұзамай ол әлгінде ғана жабайы ескектер табыны өте шыққан жерге келген, шаншып кеткен таяғы сол күйі тұр. Мұрат осы маңайды айналып жүре беріпті.

Әйткенмен өзінің тура келе жатқанына сенімді еді. Жан-жағына қарағыштаған Мұрат өзінің қайда тұрғанын шамалауға тырысты: мұны тұс-тұсынан шошақ төбелерін айға кезеген үшкір басты жертастар қоршап алыпты.

Алдынан өпкен желдің арқасында Мұратты шөл қысқанын біршама қойған, оның есесіне терге малшынған жейдесі арқасына жабысып, кезерген еріндерін қайта-қайта жалайды. Ең дұрысы тоқтап, айқайлау еді. Түнде таудағы дауыс алысқа естіледі. Айқайлаған даусының жаңғырығы шынында алысқа кеткендей. Ол серіктерінің әрқайсысының атын атап, бірнеше рет айқайлады. Бірақ түн ішіндегі дауыс жаңғырығы сап берісімен, қайтадан өлі тыныштық орнады. Тіпті жарығы алыстан көрінетін қалта шамын ала шықпағанын да қарашы. Ол сұлап жатқан динозаврды басқа жағынан айналып өтпек болды. Енді өзі кері бұрылған жерге барып, қайда тұрғанын сол арадан шамалағаны жөн.

Мұрат ілбіп зорға келеді: әбден шаршаған, кебіс қажаған аяғы от боп өртеніп барады. Біраз уақыттан кейін шаншып кеткен таяғы көзіне қайта тосылды, енді оның көлеңкесі басқа жағына түсіп тұр: ай көкжиекке құлаған екен. Мұрат отыра кетті. Оның есіне Сахара тұрғындарының ежелгі ережесі түсті: кері қайтар жолды табатыныңа сенімің нық болса да, қосыннан дауыс естілер жерден артық кетуге болмайды. Бірақ бәрі де тым кеш еді. Ол қайтадан айқайлаған, бірақ бұл жолы да алғашқыдағыдай текке арамтер болыпты. "Мен -Берзеку..."

Ол кебісін сыпырып, бетіне ай сәулесі түспейтін жер тауып, жата кеткен. Құлағы шулады. Ұзақ уақыт көзін жұмбауға тырысып бақты, бірақ кірпіктері өзінен-өзі жұмылып, бір жағынан шөл қысып барады.

Ол пальма тоғайынан оралған Мериемнен су сұраған. Әйел бұған құмырасын еңкейткенмен, Мұрат ерінін қаншалықты жақындатып, құмыра тұтқасын ұстауға тырысып бақса да, ештеңе шықпады. Ба Салем көрші үйде ахилель бастап жүр екен. Мұрат онда Мериемге ілесіп барған. Ба Салем:

Уданың қолына

Білезік салармын,

- деп әндетеді.

Ал Мерием болса (анық Мерием бе екен) "Мен Берзеку, ешкі бағам..." деп жауап қатады екен дейді. Осы арада билеу үшін Ахитегельдің шешесі орнынан тұрады. "Берзеку, мен қуаныш сатамын. Қанша төлесең, сонша беремін", - деп қояды. Өзі күледі... бірақ көздерінен жас төгіледі. Мектеп мұғалімі ұзын тырнақты жүндес қолдарын оған созады. Қисық саусақтары әне-міне дегенше кеудесінен бүре түсетіндей. Ахитегельдің шешесі шыңғырып жіберді. Амайастың семсері қисық саусақтарды кесіп түскен екен дейді. Кенет Амайастың даусы естілді:

– Мұрат бауырым... тұршы!

Мұрат неге тұруы керектігін түсінбеді: әлде Ахитегельдің анасын қорғау үшін бе, болмаса онымен бірге билеуге ме. Тағы да тамағы, еріндері кеуіп барады. Амайас жайымен ғана:

– Мұрат! - деген.

Сөйтті де бұған құтысын ұсынып, Мұрат оны жалмажан аузына тосқан. Ол шайырланған қарын ішіндегі су дәмін сезіп жатыр. Амайастың құтыны бірнеше рет алып қоюына тура келген.

– Байқа, Мұрат, байқа. Бірден көп ішуге болмайды.

Құтыны жерге қойған Мұрат жан-жағына қарады: таяқтың көлеңкесі мүлдем ұзарып, бұған жетіп қалыпты.

– Ал қалғандары қайда? - деп сұрады ол.

– Қоста. Ол алыс қалды. Сенің кетіп бара жатқаныңды көргем, бірақ қайтып оралатын түрің көрінбеді.

Тимимунге бұлар келесі күні келген. Алдымен Ба Салемді іздеп барған Мұрат пен Амалия оның үлкен ұлы Бубекерден басқа ешкімді таба алмады. Ол әкесінің Сиди Осман зиратына кеткенін айтқан.

– Мерием қайда?

– Ол атасының үйіне кетіп қалған.

– Қашан келеді?

– Ол келмейді. Біржолата кеткен.

– Әкең үйге қашан келеді?

– Білмеймін. Қабірдің үстінде жатқалы үш күн, үйге қайтқысы келмейді.

– Онда не істеп жүр?

– Ештеңе. Онда амдуда.

Мұрат оның не екенін тықақтап сұрамады.

– Оған жолығуым керек еді. Бізбен бірге барамысың?

– Иә. Әйткенмен жолда атама кіріп шығу керек.

Атасы да Ба Салемге ештеңе болмағанын айтқан.

– Онда амдуда.

– Амдуда деген не? - деп сұрады Мұрат.

– Амдуда деп кісінің бәрінен безгенін айтады.

– Неден безгенді?

– Бәрінен.

– Көптен бері ме?

– Үш күн болды, бірақ көптен даярланған.

Атасы өткен аптада Ба Салемнің есегіне мініп, Тимимуннан таң сәріде шығып кеткенін айтты. Оның бірнеше күн бойы үйіне келмегеніне ешкім де таңғалмаған, өйткені, ондай жағдай бұрын да көп болыпты. Бірақ ешкім бұл аймақтағы ахиллель жайында ештеңе естімеген соң Мерием де абыржи бастаған. Атасы жұрттан сұрастырса, біреулер Ба Салемнің Тибергамин жаққа кетіп бара жатқанын көріпті. Атасы да есекке мініп, оңтүстікке қарай бет алыпты. Оған ауылға кірудің де қажеті болмаған. Бау-бақшадағы жұмыстарынан қайтып келе жатқан әйелдерден Ба Салемнің одан да әрі, Эльбаркке кеткенін естіпті. Ба Салем, шынында да, сонда барыпты. Достарының кейбіреуімен есендесіп, бірақ тіпті шай да ішпестен Эльбарктан шығып, Ақбур тартқан.

Ол Ақбурда да жоқ болып шықты, бірақ ондағы балалар Ба Салемнің Игостенге қарай желіп бара жатқанын көріпті. Атасы есегінің басын Игостенге бұрады. Бұл жол бір тұста сан алуан көгілдір гүлдер өскен алқапты кесіп өтетін. Атасы тұз батпақты қойнауға тоқтайды. Ол әлгі табиғи кілемге тесіле қарайды: әдетте мұндай көріністер Ба Салемді қатты қызықтыратын. Тұз қатпарлары ойпат түбін көгілдір бояулармен құлпыртып тұр. Басқа басқа, бірақ атай мұндайға тым арбала қоймайды. Ол төменде тұз, үстінде құм, ал аралығында адам өмірі өтетінін білетін.

Игостен алаңына сұр жүк машинасы келіп, одан бейкүнә өңді, бірақ барып тұрған жыртқыш саудагердің түсуін күтіп қапқа салып, үйіп қойған құрма жатыр. Содан соң қапты таразыға тартады ғой: жиырма бес келі. "Құрмаларыңа топырақ араласқан, жиырма төрт келі деп есептеймін, - дейді саудагер жергілікті тұрғынға. Бұдан кейін оған бір центнерден астам тап-таза құрмаға ілмиіп өлгелі тұрған арық қой береді.

Игостенде Ба Салем намазын оқып, бұдан кейін тамыр-таныстарын жолықтырып, шай ішуге соларға кетіпті. Сол арада басқа да достары келіп қалып, бәрі де Ба Салемнің өз үйлерінен шай ішіп кетуіне зар болып жатса керек. Ақыры атай оны көгілдір гүлдері зығырдыкіне ұқсайтын киф өскен атыздан тауып алады. Содан соң екеуі Ба Салем әлі барып үлгермеген таныстарын аралап шығады.

Ахеллиль болатын реті де байқалмады, оның үстіне Ба Салем ондайға баруды талайдан бері қойған. Атай мұның есекке мініп алып, неге қоныстан қоныс кезіп жүргенін сұрауға батпапты. Әйткенмен келесі күні таңертең ұйқыдан тұрған соң мұның мәнісін Ба Салемнің өзі айтып берсе керек.

– Былай болсын. Сен Тимимунға қайта бер. Туыстарым мен балаларға мазасызданбасын де. Әлі көріп үлгірмегендерімді көрейін, жүздесейін, енді қанша жер басып жүрерімді кім білсін, - депті.

Атай оны үгіттеп әуре болмапты. Ба Салемнің бір айтқанынан қайтпайтыны жұртқа белгілі ғой.

Сөйтіп, күндер өте берген. Бірде елең - алаңнан Сиди Османның зиратына дұға оқуға барған Мерием бір қабірдің қасынан ескі-құсқы шүберектер көріпті. Кеше мұндай нәрсе жоқ еді, сірә, әлдебір қайыршы келіп жатты ма екен деп ойлапты әйел. Мерием даусын шығарып, қоңыр көрпенің шетін көтеріпті. Содан кейін шыңғырып жіберіп, әлі бос жатқан көшелермен жүгіріп отырып, өз үйіне жетеді. Атай оны көпке дейін жұбата алмайды. Мерием Ба Салемнің Сиди Осман зиратының ішінде жатқанын, өзінің дыбыс бермейтінін айтады.

Содан үш күн бойы ауыл тұрғындары оны қанша үгіттегендерімен, Ба Салем былқ етпейді.

Сиди Осман зиратында ешкім жоқ. Ба Салем оранып жатқан көрпе мұның тыныс алуынан жайымен ғана қимылдайды. Оның қасында кускус салған табақ, кепкен нан тұр. Оны Ба Салемнің қарны ашса деп, қоныс тұрғындары әкелген, бірақ Ба Салем ауыз да тимепті. Атай жел ұсақ құм сеуіп тастаған шүберектің шетін көтерді.

– Ба Салем, сенімен амандасу үшін қонақтар келді.

Содан соң ұзақ уақыт бойы Мұрат, атай, тіпті Суад та қаншама айқайлағандарымен, Ба Салем мелшиген күйі жата берген.

– Аурухана алыста ма? - деп сұрады Амалия.

– Жолды кесіп өтсең болды, қарсы алдында.

Амалия сол жаққа қарап еді: ақшыл ғимарат таяқ тастам жерде менмұндалап тұр екен.

– Мұны сонда апарайық.

– Қажеті жоқ, - деді атай, - мұнда ешқандай ауру жоқ. Тек амдуда.

Қайтар жолда атай ауылдастарының сәлемін немқұрайлы алып келе жатты. Басын шайқап, қайта-қайта: бұл амдуда деп қояды. Бұдан кейін Мұратқа қарап:

– Ертең Сиди Хаджи Белькасемнің мейрамы, Ба Салем келе қоймас. Мұндайдан өмірі қалмаушы еді, - деген.

– Егер ауру болмаса, бәрінен түңілгені несі? - деп сұрады Амалия.

– Менің қызым Уда өлгенде, бұл да қоса өліпті, бірақ оны өзі де білмеген.

Бұдан кейін атай Уданың өлімінен кейінгі Ба Салемнің хикаясын айта бастады. Мұны өзіне ме, жоқ басқаға айтып жатқаны белгісіз, бірақ біреулер әңгімесін тыңдаса, бойы жеңілденіп қалатыны көрініп тұр.

Уда қайтыс болған соң Ба Салем ахеллильге баруын қойыпты. Әр күн сайын таңсәріде кетпенін, себетін, бір кесек таба нан, құрмасын алып Мериеммен бақшаға кететін де, содан қараңғы түсе бірақ қайтатын. Бақшада ол ылғи да үнсіз жүретін, тек кейде айтатыны: "Уданың тірі кезінде" немесе "Сенің орныңда Уда болғанда... Уда айтушы еді... Мұны Уда отырғызған... Уда былай істейтін..."

Алғашында Мерием мұнысына назар аудармапты, бірақ уақыт өте келе қайда жүрсе де: бақта ма, пальма тоғайына барар жолда ма, кір жуып жатқанда ма, - Уда ылғи да қастарында жүргендей өзін біртүрлі жайсыз сезінетін. Тіпті Удасыз аяқ баса алмайтын секілді.

Бірде түн ішінде Ба Салем Удамен кәдімгідей әңгімелесті. Баяу даусымен ол марқұм әйеліне бау-бақша, үй, күнбағыс жайында әңгіме айтты. Алдымен сұрақ қояды, сонсын оған өзі жауап қайтарады. Мерием шошып кеткен. Ол көзін ашып алып, бұрыш-бұрышты тінтіп, Уданың елесі қайда тығылып тұр екен деп зәресі кете қараумен болған. Содан кейін жайымен орнынан тұрып, есікті ашып, алды-артына қарамастан зыта жөнеледі. Ескі ауылдың көшелерімен безіп келе жатқан ол Уданың елесі қуып келе жатқан жоқ па деп қайта-қайта артына қарағыштайды. Әкесінің үйіне жеткен бойда есікті жан дәрменімен қаға бастаған, содан соң пальма ағашынан жасалған есік ашылған бойда зар еңіреп табалдырыққа құлай кеткен. Содан қайтып, үйіне оралған да жоқ.

Ба Салем де оны бөгемепті. Есікті ашқанын, аяқ дыбысы алыстап кетіп бара жатқанын біліп жатса да дауыстап тоқтатпады. Келесі күні Мериемнің әкесі балалардың кішілерін алып кетті. Ал қалған ересектері Ба Салеммен бірге ертемен баққа жұмыс істеуге кететін.

Өткен аптада Ба Салемнің ескі досы Белькир мұны қызының тұрмысқа шығу тойына шақырып кетіпті. "Егер сен келмесең, - деген ол, - онда менің тойымда ахеллиль болмады деп есептеймін". Кешкісін Ба Салем Белькирдікіне кеткен. Оны хор айтатындар тобына күшпен апарғандай еткен. Хорды өзі басқаруға тиіс еді, бірақ жұрттың бәрі Ба Салемнің өзін күштеп қана қосылып тұрғанын сезді. Түні бойы зорға шыққан даусымен ән айтқан ол таң сібірлеген шақта құмға құлай кеткен. Оның саусақтары содан соң бүкіл денесі дірілдеп, еңіреп жылап жатқанын бәрі де көреді.

Келесі күні ол бақшасына да бармады, екінші күні де сөйтті, бұдан кейін онда баруды мүлдем қойған. Содан соң үйге атасы келді. Бұл бір бұрышқа тығылып алыпты.

– Ауырып жатырмысың?

Ба Салем жауап қатпады.

Кешкісін санитар да, дәрігер де бұдан бір ауыз жауап ести алмаған. Санитар Ба Салемнің құлағына еңкейіп алыпты. Алдымен жайымен сөйлеп, бұдан соң құлағы керең боп қалған ба деп айқайлай бастаған еді. Бірақ Ба Салем мелшиіп үндемеді. Ақыры оны дәрігер қарады.

– Тамыр соғысы қалыпты, - деді ол, - тыныс алуы да еркін, ыстығы жоқ. Ауру түгі жоқ. Шаршаған немесе қарны тоймай, әлсіреген. Бірнеше күн тынықсын, сонда бәрі де орнына келеді.

Түнде Ба Салем балаларының ұйықтауын күтіп жатты, содан соң орнынан тұрып, ескі көрпесін алып, есікке беттеді. Ол құлап қалмау үшін қабырғаға сүйенген. Дыбысын шығармауға тырысты, бірақ түпкі бөлмеде ұйықтап жатқан балалар онсыз да ештеңе естімейтін еді.

Көшеде таза ауадан басы айналып, тура табалдырық алдындағы құмға құлап түсті. Содан кейін тұрып, көрпесін алып, жүріп кетті. Шатқаяқтап зорға келеді. Әйткенмен, өйтіп-бүйтіп Сиди Османның зиратына да жетті - ау. Ол толған қабірлердің ортасындағы ақ күмбезге таяп барып, кескен теректей сұлап түскен. Ба Салем күмбезді жуырда ғана ағартқан әктің иісін сезді. Түнде қимылсыз жатқан шүберектер үймесіне қаңғыбас иттер келіп, біреуі көрпеге тұмсығын сұғуға да әрекеттенді. Ба Салем әк иесіне араласқан ит иісін де сезген.

Бау-бақшаларына асыққан ауылдастарының аяқ дыбыстары мен у-шуы жақындап келіп, сонсын пальма тоғайына барып семген кезде таң әлі атқан жоқ еді. Ұзамай мәзіннің азан шақырған үні естілген. Бұдан кейін Ба Салем Бубекердің:

– Мерием, тоқташы... Әкемді көрген жоқсың ба? Түнде үйден кетіп қалыпты, бақта да жоқ, - дегені құлағына шалынған.

– Ахиллельдің бірінен іздесеңші.

– Қазір онда аттап баспайтынын білесің ғой.

Күн шығар алдында мешітке алғашқы сабаққа жиналған балалар Ба Салемді көріп, мұны оның қайын атасына айтып барған. Бұл үш күн бұрын болған жайт, содан бері Ба Салем зираттың қасынан тұрмайды. Бұған қайын атасы, мешіттің имамы, бір топ ауылдастары, тіпті Мерием де келіп, үгіттегі көрген болатын. Бірақ Ба Салем ләм-мим деп үн қатпады. Тек тыныс алып жатқанын көрпесінің сәл қимылынан байқайсың.

Бұдан соң ауылдастары оған құрма, нан, сүт әкеліп, қасына қалдырып кетіскен. Келесі күні олар әкелген азық-түліктерінің кеміп қалғанын және түнде иттердің шашып кеткенін бірақ көрген. Ба Салемнің балалары да бірнеше рет келіп, онымен тілдесе алмады, олар тіпті не айтарларын да білмейтін, тек көрпесі қимылдап жатыр ма деп үн-түнсіз қарап қояды.

Суадтың күнделігінен:

Жиырма алтыншы күн...

Бұлардың бәрі - жүргізуші және менен басқасы - естерінен адасқан шығар. Амайас осының бәрі жалғыздың рухы, кел-суфтың басқа дүниеден бөлектенген, мыңдаған жылғы меңіреу тыныштығын біздің машиналарымыздың бұзып кеткендігінен дейді. Әйткенмен кеше кел-суф сәл артығырақ кеткен сияқты: енді бірнеше сантиметр бұрыстау кеткенде Антар семсері құм серісіне қадалып, ойынның соңы қасіретке айналып кетер ме еді.

Қалғандарының да оңып жүргені шамалы. Шөл даланың кесапаты бәрін де танымастай өзгертіп жіберген. Олар өз көздеріне өсіп, өздерін сұлу да еркін сезінетін секілді, ең бастысы еркін сезінетіндей. Бірақ сонымен қатар мұның бәрі қас қағым сәт қана екенін, ұзамай мұның да бітетінін (үш күннен кейін ) біледі, соған бола қандары қайнайтындай.

Бәрінен бұрын сұйықтық атаулының ішіндегі ең тартымсыз, сасық та жабыспақ сұйықтық - мұнай туралы материал жинауға келген парасатты да қатал, арнаулы тілші қыз азап шегіп келе жатқан тәрізді. Шашын мұқият тараған, алғашында "лендровердің" бір бұрышына тығылып алып, елеусіз отыра беретін ерке қыз күн қақтаған құм үстімен бірнеше шақырым жүрген соң мүлдем өзгеріп, тіпті Гардаиға жетпестен бұрынғы үйреншікті әдеттерін желге ұшырып жібереді деп кім ойлаған. "Мама " деп айтуды үйренгелі қимыл-қозғалыстарын шектеп туратын толып жатқан тыйымдар, ережелер, ұстамдылық атаулының бәрі шөл даланың өртінде күйіп кеткен. "Үстелге шынтақтама. Тамақ ішіп отырып сөйлеме... Қудай заңдарының сабақтары, арылмас жеті күнә, зинақорлық жасама..." Оның бәрі заматта ұмыт болған.

Бәрі де Мұраттан басталды. Бұл баяғыдан келе жатқан ескі жыр ғой. Оған керегі галл тұқымының көгілдір көз аруы, анаған керегі - білімді араб.

Мұндай кеп кейін харатиндерге де жеткен. Біреуін ұнатып қалған соң оған тобырдың аяғына жығылуы қажет болды. Сонсын кетті дейсіз. Мыңдаған жылдар бойы судан, шөптен, тамақтан, махаббаттан тарыққан, оның есесіне жоқшылық, аш-жалаңаштық, көздің жасынан зәрезеп болған сорлыларды жымысқы жымиысымен арбап, бір қарап еді. Барып тұрған арандату, олар да, әрине, бұған сенбеді. Тағдырдың тәлкегі, олар мұны білмей тұр ма. Тағдыр өстіп арбайды да, соңынан қашандағыдай ауыр соққысын да сайлап тұрады ғой. Харатиндер көздерін төңкеріп, бір жұтынып қойды.

Бірақ мынау да болмайды. Көздеріне көзін қадап, қарадай емешелерін құрытты. Харатиндер де сенбестіктің құрыш сауыттарын жамылғанмен темірден жаратылған пенделер емес және кез келген сауыттың осал жерін табуға әбден болады. Сөйтіп, олардың да төзімдері таусыла бастады. Әлбетте, бұл ойының сыры маған мәлім, бірақ оларға: кейін қайт! - деп айқайлай алмаймын ғой. Мұндағы құмдар сусыма. Және соқырлық пен құмарлық сатысына жеткен олар да менің тілімді ала қоймас еді.

Ал күні кеше Амайас пен Буалемнің де кезегі жетіпті. Ілбісінді (туарег тілінен мұның аты осылай аударылады деседі) қойшы, оныкі мұндайға көнген бас секілді, бірақ қасиетті соғыстың ымырасыз жақтасы жиырма жылдың діндарлығы мен алты жылдық жұбайлық өмірінде (осы уақыт ішінде әйелі төрт бала тауып үлгерген) қажетті өткелектерден өтуге тиіс емес пе.

Жанеттегі пальма тоғайында оған: "Жүр бері, екеуміз оңаша боламыз", - дегені әлі есімде. Бейшара Буалем! Мұның қанша еркекпен оңаша қалғаның білсе ғой: Мұратпен оңаша қалды, енді Сержбен оңаша (ұзаққа ма кім білсін), құм төбеде Амайаспен де оңаша қалған болатын Ылғи да оңашалық!

Бірақ қазір ең бастысы Серж. Кәсіподақ мүшесі, байсалды, барлық жағынан тастүйін жүретін Серж бен әлгі шыжбақайдың ортақ мәмілеге қалай келгенін қайдам, бірақ бұл Буалемнен басқаның бәріне айдан анық мән. Буалем Мұраттың жүрегіне пышақ сұғып алуды әлі де армандайтын секілді. Онысы бекер, өйткені, Мұрат анаған елтуін баяғыда қойған. Қыз да оның соңынан көлеңкесі тәрізді еріп жүруін тоқтатты. Олар бұрынғыдай бірінің сөзін бірі қолдауын, бейне бір-ақ түнде дүние күңгірт тартып кеткендей, жоқтан өзгеге тамсануларынан да тиылғалы қашан.

Кешкі тамақтан кейін Мұрат өзін аса жайсыз сезінді. Қарадай тынысы тарылып, Суадтан бөлмесінің алаңға қарайтын терезесін ашуын өтінген. Бірақ бүкіл саңылауды өркешінен су атқылаған саз түйе жауып тұр. Түнде жүрген жасөспірімдер добалдай гитарларымен мысыр әуендерін ойнайды. Мұрат қатты шаршапты. Көзінің ілінгені сол еді, қабырғаның ар жағынан Серждің күлкісі оятып жібергені. Амалияның құмыққан үні естілді. Бұл орнынан тұруға әрекеттенгенмен, әлі құрып, кереуетінің үстіне қайта құлап түсті. Көзі қайта жұмылып, содан соң қалай ұйқыға кеткенін де сезбей қалған.

Мұрат жазық жермен көп уақыттан бері келе жатыр екен. Қай жаққа қараса да еш жерден ағаш та, жартас та көрінбейді. Кенет кеудесінің сол жағы қатты ауырып кетіп, жүрегі аттай тулап, тынысы тарылды. Ол құлап түсті, құлаған құмы ыстық та дымқыл екен. Амалияның даусы жақын жерде сыңсыған сыбызғы үніне ұласты.

Бұлар қатар жата кеткен, төңірегі ыстық құм, скрипканың сыңсыған үні жүрек қозғайды. Жел тыныпты. Дүние тегіс көк мұнарға бөгіп тұр. Қолын созса болды, Амалияның жібек шашына тигелі тұр, ал төңіректе тірі жан жоқ, тіпті құс екеш құс та ұшпайды.

– Біздер жолдан тайғандармыз.

Қыз түкке түсінбегендей мұның бетіне қарады.

– Жолдан тайған деген не?

Амалияның даусы бұған алыстан естілгендей болған.

– Жолдан тайып, шөл далада тұратындарды солай деп атайды, - деген Мұрат.

– Әлде сонда өле ме?

– Оның мәнісі бір.

– Шибөрінің ұлыған даусы шықты.

– Жолдан тайғандарды шөл қыса ма?

– Әрине, әйтпесе жолдан тайып несі бар?

– Менің ернім сенің шөліңді қандыра ала ма?

– Әй қайдам. Екеумізді де шөл қысады, бар болғаны сол. Сенің шөлің мен менің шөлім қосылып кетеді.

– Жазирадағы қос бұлақ секілді ме?

– Шөл даладағы екі өзек секілді.

Қыз бұған ернін тосқан. Бұл да сүймек болған. Бірақ екеуінің де әлдері әбден құрығандықтан, тек алыстан бір-біріне қараумен болды: жасыл мүкке құйылған су секілді бірінің жанары екіншісінікіне сіңіп кеткен секілді.

Амалияның даусы тіпті алыстан естіледі. Қайда кетіп қалған?

– Екеуміз қай құм төбеде кезігеміз?

– Ең жайлы төбеде.

Әуеден: гергеб - деген дауыс естілген.

– Жел маған кімнің үнін жеткізді?

– Гергеб, - деген үн шықты тағы да.

– Сен мені көптен күттің бе?

– Өмір бойы.

– Яғни, көп күтіпсің ғой?

– Білмеймін, ол көгілдір болған.

– Мені қандай күйімде күттің?

– Қандай болсаң, сондай күйіңде.

– Мұң түсімен бе?

– Шұраттың хош иісімен.

– Ажал елесінен бе?

– Музыкамен. Бар жағалаудан алыста.

– Ал менің кемшіліктерім, алыстан көрмеуім, өзімшілдігім ше?

– Оның бәрі қызу көтерілген сандырақтан. Сен өмір сүрдің, бар болғаны сол.

– Осының бәрі менің бойымда ма?

– Болған және бар. Менің көзіме қарасаң, өз сұлбаңды көресің.

Мұрат еңкейді.

– Сенің көздеріңде дүние ғажап екен.

– Гергеб, - деп қайталады дауыс.

– Тоқтай тұршы, Гергеб, - деді Амалия, - көп қалған жоқ қой.

Бұған: "Көп қалған жоқ..." деген дауыс жаңғырығып жатты.

– Су қайда? - деп сұрады Мұрат.

Ол Амайастан құтыны алып, бұған ұсынды.

– Бұл саған, - деді Мұрат, - маған енді керегі жоқ.

– Гергеб, - деді дауыс.

Алыстан келген екі қара құс қанаттарын баяу сермеп, тура Мұраттың басын нысанаға алған.

– Құзғындар, - деді Амалия, - екі құзғын.

– Шөл далада өлексе жоқ, - деп қарсылық білдірді Мұрат.

– Гергеб!

Қара құстар енді тым жақын жерден айнала бастаған. Олардың дауыстары меңіреу түн тыныштығын бұзып жібереді.

– Мені соңғы рет аймаласаң қайтеді?

Ол қызға қолын қанша созғанмен, құшақтай алмайды. Ай сәулесінде құралай ойнақ салады. Ол Амалияға жақындамақ болып, орнынан тұрып еді, қыз ғайып болып кетіпті. Қыз құралайдың соңынан, ал Мұрат Амалияның соңынан қанша жүгіргенімен, жете алмайды.

Ауа жетпей, тынысы тарылып, оянып кеткен. Басына еңкейіп, Суад маңдайын сүртіп отыр екен.

– Бұл сенбісің? - деді Мұрат.

Бұл Гардаиға оралар алдындағы сапардың соңғы кезеңі еді. Онсыз да үш күн бөгеліп қалғандықтан, Амалияның бірден қайтқысы келген, бірақ кешке Тимимунның маңындағы Массинде, ал келесі күні Сиди-Хаджи-Белькасемде Мулуд мерекесі атап өтілетін еді.

– Мұндайдан құр қалуға болмайды, - деді Мұрат.

– Шынымды айтсам, мен қорқам.

– Несіне қорқасың? Шаттанған тобырды қанша уақыттан бері көрген жоқсың. Мыңдаған еркектер жалауларын көтеріп, есектерімен, азық-түліктерімен келіп, шатырларын тігеді. Олар бұл мерекеге айлар бойы даярланады, кейбіреулері бірнеше қонып, Сиди-Хаджи-Белькасемдегі уақытында жету үшін бір- неше апта бұрын аттанып кетеді. Бүгін кешке басталған ахеллиль түні бойы жалғасады.

– Иә, бірақ ахелллиль деген Ба Салем деп өзің айтқан жоқпысың, ал сендер оны ауруханаға таяқ тастам жерге тастап кеттіңдер. Әйелі де тастаған, балалары да жоламайды, ал қайын атасы: "Ол дүниеден түңілген", - деді де жайбарақат үйіне кетті. Ертең ол түк болмағандай ахеллильге келіп, ән шырқайды, ал Ба Салем ахеллильге келмейді, ол көрпесіне оранып сонда жалғыз жата береді, ал қасындағы аш иттер ол тыныс алуын қашан тоқтатады деп тағатсыздана күтіп отыр. Ба Салем бүгін түнде, болмаса біз мерекеде той тойлап жатқанда қайтыс болуы мүмкін, бәлкім, сен мені үгіттеп жатқан осы сәтте жүріп те кеткен шығар.

Дегенмен мерекені көрмей кетуден басқалары тегіс бас тартты да, аттанысты зауйи біткен соң деп, келесі күнге қалдыруға тура келген.

Тимимунның орталық алаңында ресми адамдар толып жүр. Саудагерлер тұс-тұстан, әсіресе, терістіктен қаптап кетіпті, оларды жұмақтан қуып шығатын баяғыдай пайғамбар да жоқ. Өкімет адамдары тұрған мінбердің алдынан халық билерін орындайтын топтардың бірінен соң бірі өтіп жатты. Ресми бағдарламада жазылғандай олардың әрқайсысы қандай да болмасын аймақ немесе қоныстың атынан келіпті. Мерекелік киім киген қоныс тұрғындары мінберге таяғанда жетекшілерінің айтқан ескертпелерін қалт жібермеуге тырысады.

Көгілдір жейде мен гүлді галстук тағып, жылтырата тазартылған, бірақ өкшесі желінген бәтеңке киген жасөспірім Мұраттың соңынан қалмайды. Ол өркениет әлі шарпымаған және өзінің айтуынша, осы күйінен шығуды күтумен зорға күнелтіп келе жатқан бұл өлкені жақтырмайтын. Жауынгер - бишілерге де жыны келіп, тіпті өзінен-өзі қашып кеткісі келді, өйткені, әлгілердің бойынан өз сұлбасын көріп тұрғандай болады. Мұраттың осында жүруі іштей жеккөру және ұялып - қысылу сезімін басынан қатар кешіруге мәжбүр еткен. Төңірегіндегі у-шуды басу үшін ол кеудесіне қысып алған жылтыраған тұтқалы транзистор қабылдағышын бар күшіне қойған.

Мінбер алдынан өтіп жатқан мерекелік шеру елдің алыс аудандарынан келгендер қатарымен молая түсті. Сан алуан жалаулардың астында жұрт асықпай өтіп жатты. Олардың бәрі суларын тұзды құрдымға құйған жыралар тәрізді Массинге беттеген. Соңғы күннің кешіне қарай бүкіл алаң ала-құла адам нөпіріне толды. "Лендроверлер" келген кезде топтардың басым бөлігі биге даярланып, шеңбер құра бастаған. Олардың кейбіреулері Тимимуннан келген, енді түн ортасында аттанып кетпек болған асығыс қонақтарды өз орталарына икемдей бастады.

Осы уақыттардың бәрінде Массина марабутында жиналған құм қажылары тынымсыз құдайға сиынып, меңіреу түн келгенде қараңғы шөл далаға сіңіп кету үшін тысқа шықты.

Ізінен өкшелеп екі елі қалмаған жасөспіріммен бірге Мұрат төңіректі шолу үшін жотаға шыққан.

Ол сонда отырып қалғи бастап еді, кенет аяғын басуға шамасы келмейтін науқас па, әлде қарт па біреуді қолтығынан сүйемелдеп келе жатқан екі жас жігітті көрді. Жұрт қақ жарылып жол беріп, бұлардың соңынан анадай жерден еріп отырды. Мерием хор басқарып жүрген топқа баратын нөкер саны да бірқыдыру боп қалған еді. Науқас жиі тоқтайды. Осындай аялдаудың бірінде жас жігіт еңкейіп:

– Ба Салем, аздап шай әкеліп берсем қайтеді? - дегенін құлағы шалып қалған.

Мұрат орнынан атып тұрды.

Жігіттер Ба Салемді кепкен пальма жапырақтарынан жасалған қоршаудың жанына отырғызды. Тап қасында Мерием:

Бозала таңнан тұрып ап,

Талай жерді шарладым, - деп боздатады.

Хор оны іліп әкетіп:

Бозторғай сынды шырылдап,

Өзіңді таба алмадым.

"Бозала таңнан тұрып ап", - деп іліп әкеткен хорға бірге екі жас жігіт те қосылды.

– Тағы шай ішемісің, Ба Салем?

– Жалбыз иісін иіскегім келеді.

Марабут бір уыс жалбыз әкеліп берді. Ба Салем оның хош иісін құмарта жұтып, жарылып кеткен саусақтарымен жалбызды сипап қояды.

– Көмектесіп жіберіңдер.

Жігіттер оның орнынан тұруына жәрдем етті. Ба Салем ыңырсыды. Іле-шала: "Ба Салем... Мынау Ба Салем ғой..." - деген дауыстар шыққан. Ол ахеллильге таяп келіп, бойын тіктеуге тырысты.

– Жіберіңдер мені.

Аяғын теңселе басып, топқа кірді. Хоршылар мұны бірден танымай қалған. Сасып қалған Мериемнің даусы дір етіп, хорды тастады да, ләм-мим деместен хоршылар тобына сіңіп кетті.

Ба Салемнің даусы естілген кезде Мериемнің тамағынан біреу бүріп жатқандай сезілген. Жарықшақтанған, дірілдеп құлаққа зорға естілген дауыс жерден көтеріле алмаған жаралы көбелек секілді. Хорға қатысушылар оны естігеннен гөрі ырғағынан танып тұр. Ба Салемді қолдау үшін хор бар дауыстарымен шырқаған, Мериемнің жүрегі аяныштан жарыла жаздап, оған күйеуінің ашуы мен өшпенділігінен гөрі мынасы тіптен ауыр тиген. Дегенмен, Ба Салем өлең жолдарын есіне түсірген сайын еріндері соларды қайталап, даусы да қаттырақ шыға бастаған. Ол бірте-бірте бойына күш жинап, ақыры үні де баяғыдағыдай көкке шырқап шыққан кезінде қоныстастардың бойын шаттық кернеп сала берген. Жаңалық жұртқа заматта тарап, бұл топқа жұрт қайта жиналып, ұзамай тіпті ине шаншар орын қалмады. Мерием музыка мен хордың жайымен ырғалғанына елтіп тұр. Ол сорғалай жөнелгелі тұрған жасын жасыру үшін көзін жұмып алды.

Бұл таң атқанша созылған.

Таң сібірлеп ата берген шақта Ба Салем соңғы ахиллельге кірісті. Бұл өздері түнімен тұрған қараңғылық елестеріне арналған қоштасу әні секілді еді. Жұрт мұның ақыры немен тынатынын сезген.

Мұрат қасынан қалмай жүрген жасөспірімнің сөзіне құлақ салған да жоқ. Мұндай мерекеге қанша қатысып жүрсе де, ылғи бір күйді бастан кешетін. Алғашқы әуенді құлағы шалысымен, ахеллиль бойын тұтастай билеп алып, гүл көмкеріп, хош иістен бас айналатын әлдебір белгісіз жағалауға ала жөнелетін.

Кенет орнаған құлаққа ұрғандай тыныштық есін жиып алуға мәжбүр етті. Ол Ба Салемнің сол тұрған орнына еңкейіп, жата кеткенін көрді. Хоршылар Ба Салем орнынан тұра ма деп біраз күткен, бірақ ол қозғалмады, содан соң бишілер тобын көзімен шолып өтті де, оларды алғаш көріп тұрғандай, даусы жарықшақтана тіл қатты:

– Бауырларым, Аллаһ жасаған күнәларымыз болса кешірім етсін. Қош болыңдар.

Әлгі екі жас жігіт Ба Салемге келіп қолтығынан ұстаған. Таңғы ауаның суығынан Ба Салемнің бойы дір-дір етеді.

– Мені Солтүстік қақпаға апарыңдаршы.

Бірнеше дауыс қатарынан шықты:

– Маған жүр, Ба Салем, менің үйім үлкен.

– Ба Салем, Мароккодан тамаша шай алдырып едім.

– Менің бағыма барайық та, еккен күнбағыстарымды көресің.

Дауыстар тұс-тұстан шықты. Жұрт оны бөгеп қалу үшін жолын кескен.

– Солтүстік қақпаға кеттік, - деп қайталап айтты Ба Салем.

Бұлар едәуір алыстап кеткен кезде қара киінген ұзын бойлы біреу қуып жетті. Ол Мерием екен. Бұған бұрылып, естілер-естілмес үнмен:

– Сәламат болыңыз, ұстаз, - деді.

Тамағына лықсып келген өксігі одан әрі сөйлетпей, қара жамылғысын оранған күйі бойын тік ұстап, алыстап бара жатты.

Зауйиде барлық кезбелердің жиыны түстен кейінге белгіленіпті. Амалия мұны көрген соң кеткісі келмей қалды. Таңертең ерте шықса уақытының есесін қайтарар. Егер сәтін салса, Алжирге дейінгі жолдың соңғы кезеңін бірақ қарпып өтуге болады. Мұрат пен Серж жүргізушілерді алмастыра алады. Таңертең бұлар ұйықтап жатты.

Тимимунның ар жағындағы зауйиға баратын жолдағы далада қатып қалған құм төбелер көп екен. Барлық топтар солардың ең үлкеніне жиналған. Сол жерде айқас болады, содан кейін салтанатты шеру Сиди-Хаджи-Белькасемге қозғалады.

Мұрат сонда келген кезде төбенің басы халыққа толып кетіпті. Осы арадан Тимимунның қызыл қабырғаларына дейін көрінеді, ал ол жерден дала желі шаңға көмген аспан тіптен көрінбейді. Шаңға бөккен көкжиектен жаңадан топтар шығып жатты. Олар топталып келген сайын жұрт бір-бірін саусақтарымен нұсқап көрсетіп қояды: мынау Айт-Саид тұрғындары, ал мыналар Таземмуттан, мына біреулер Ферауннан келгендер. Тайпалар қасиетті орынға біркелкі толқынмен келіп жатыр, олардың атаулары алыстан көз тартқан жалауларына, күн қақтаған терілеріне, шүңірейіп кеткен көздерінде жазылып қалғандай.

Ескілікті шолақ мылтықтары құр дәрімен оқталған. Мұрат бұлардың Зауйиде кездесетінін және ешкімнің, тіпті актерлердің өздері шынайы шайқасты мерекеден айыра алмай қалатынын білетін. Баяғының көзіндей көне мылтықтар тарсылдап, соғысты еске түсіреді. Тайпалардың жан дүниесінде өткен замандардағы айқастардың табы әлі де бар еді.

Бұлар оянғанда әлі қараңғы еді. Қала қаңырап бос қалғандай. Машина жарығы бас көшенің пальма саяжолындағы суы бұрынғысынша шапшып тұрған түйе кейіпті су бұрқағын, Шығыс қақпасын, одан әрі Сиди Осман зиратының тар қатарларын, жанармай құятын жерді жарықтандырып жіберген. Әл-Голеа жол көрсеткішінің қасында қоңыр шекпеніне оранып Ба Салем жатыр. Жарық жолдың екінші жақ бетінде арқасын беріп отырған әйелге түсті.

– Ба Салем, - деді Мұрат, - біз аттанар алдында өзіңмен қоштасуға келдік.

Ай батып кеткенмен, бұл уақытта әлі де жарқырап тұрған жұлдыздардан түн жап-жарық еді.

– Ба Салем!

– Сірә, ұйықтап кеткен болар, - деді Амалия.

Мұрат шекпеннің етегін көтеріп, оның басын ашты. Ба Салемнің жағы сорайып кетіпті. Ол тірілік белгісін білдірмеді.

– Есінен танып қалып па?- деп сұрады Амалия.

Мұрат Ба Салемге еңкейіп, тамырын ұстады, көз қарашығын көруге әрекеттенді.

Жамылтқы оранып алған әйелдің арт жақтарынан келгенін бұлар байқамай қалған. Әйелдің көзі Мұраттың көзімен түйісті.

– Иддер? (Тірі ме?) - деп сұрады әйел.

– Иммут (Өліп қалыпты), - деді Мұрат.

Мерием Ба Салемнің үстіне еңкейіп, оның көзі мен аузын жапты. Әйелдің көзінен жасы ыршып кеткен. Бұдан кейін орнынан көтерілген әйел бұларға бұрылып та қарамастан, ағыл-тегіл жас төгуден өзін зорға тыйып, қалаға бастайтын жолға беттеді.

Бірінші "лендроверде" келе жатқан Мұрат қатты шаршағаны сонша Серж бен Амалияның әңгімесін зорға естіп келеді. Серждің иығына басын сүйеген қыз оның құлағына бірдеңелерді сыбырлайды. Мұраттың құлағы мақта тығып алғандай жекелеген сөздерді анда-санда шалып қалады: "Керемет болып еді... Айтқанына көніп те қалғам... Сол жылы біз батыстағы жағажайларға жиі баратын едік... Ксавье екеуміз бүкіл жаз бойы осыны ғана әңгіме еттік... Достарыма арнап әдетте пунш әзірлейтінмін... Дәмі құстыратын ұнтақ тәрізді... бірақ олар неге екені белгісіз оны түбіне дейін көтеріп қоюды міндет санайтын...

Мұрат достарға арналған пунш ішіп көрмепті, әйткенмен, жүрегі айни бастағанын сезіп келеді. Шұраттан кете берген сәтте Аллаһ өздерін жұмақтан қуып жатқандай күйде болған. Ал мыналарға бәрібір: өздерін еркін сезініп, әдеттегі әңгімелері мен әдеттегі бәкүн-шүкін сөздеріне көшіп алған. Бұған дейін күн сайын тыңнан жол тартуға тура келсе, енді қайда баратындары ап-анық. Бейне одан тірек іздеп, құм сусылы мен шөл даланы ұмыта тұруға пана іздегендей Серждің иығына басын сүйеп алған Амалияның әңгімесінде Ахитагель де, Амайас та, Мерием де, Ба Салем де тым құрығанда бір рет те аталмады.

– Ендігі қалған ғұмырымызда...

Мұраттың тұла бойы дір етті. Құлақ әбден жауыр болған сөздер. Әрине, мұны айтқан қыз. Содан соң бәрі мұның санасында қым-қуыт араласып, ұйқыдан кірпіктері ауырлап, Амалияның сөйлеген сөздерінің артынан ол кенет Ахитагельді, Ахитагельдің шешесін, Лекбирді, енді таусылып бермейтін бірыңғай ахеллилден тұратын о дүниеге сапар шегу үшін таңертең жол көрсеткіші бағанының түбінде көз жұмған Ба Салемді анық ажыратқан. Амалияның одан әрі не дегенін естіген жоқ, бірақ Серждің жауабы құлағына нақты естілген:

– Өзін маңғаз мырза секілді көрсетіп, сапысын жалаңдатып, бұрғы мұнараларының қасында қадірлі ханымдар, патенттелген байшікеш пен транзисторлар намысын қорғау үшін құм төбелерге сапар шегеді - ақыры мұнай базасы асханасында бір аяқ күріш көже ішіп отырып, жантәсілім қылғанша айналысар ісі осы.

Амалия басын көтеріп, әлдебір салқындық ұялаған жанарын Мұраттың көзіне қадаған.

– Кельт аңыз - әпсаналары - құрғақ қиял емес, олармен санасуға тура келеді.

– Жәдігерлермен қазір кім есептесіп жатыр. Оларды сыпырып тастайды.

– Мына шөл дала қаңыраған дүниеге деген талғамыңды оятып жіберді ме немене. Тристан мен Изольда болып қазір ойнауға болар, бірақ ойын ережесін білуге тиіссің.

Қыз көзін Мұраттан алмады.

– Тек бір ғана балама бар: бүкіл өмір бойы құр армандап өту немесе оны өзгерту керек. Егер армандауға ойың кетсе, мынаны біліп қой, күндердің күнінде жеріңді және оның бойындағы барын: дала, қалалар, ағаштар, табындардың бәрін де тақыс германдықтарға және латындарға қалдыруыңа тура келеді. Сөйтіп, сол күн туғанда сендерді әлгі әлаулайларыңмен батысқа, аралға тықсырып тастайды. Ал онда құм төбелер мен бұлттардан басқа ештеңе де жоқ, құрт ауруынан құтыла алмайсың, тек ертегідегі корольдер, әулиелер, қажылық және тағы басқаларды ғана алданыш қыласың, ал оның бәрі өзіңді-өзің алдау, африкалық нұсқасында бұлар - ахеллиль, киф және марабуттар. Тарих доңғалағын кері айналдыруға болмайды, әйтпесе құрыдым дей бер.

– Есесіне аңыз - әпсана және ахеллильдерімен олар жоқтан бар бірдеңе жасады ғой.

– Сандырақ!

Амалия өзін-өзі билеуден кеткен. Неге екенін өзі де білместен, қармаққа ілініп қалған ол қай-қайдағы қиял - қиқыметтердің қорғаушысына айналған. Мұратпен әңгімелескенде әдетте керісінше болатын еді.

Бірақ осы күрделі де қажетсіз бәлдір - батпақтың бәріне Мұрат құштар болып, қыз самарқау еді. Оған қайта айқын, біркелкі, бас қатырар ештеңесі жоқ Серждің әлемі әлдеқайда жақын болатын. Сонда мұның өзіне-өзі қарсы шыққан себебі не? Мұрат мұны естіп жатыр, - бұған қыз титтей де күмәнданған жоқ, - қазір қыздың санасында тіріле бастаған бейнелер жігіттің көз алдынан тізбектеліп өте берген.

Бұл 1962 жылдың наурызында болған еді. Бұлар Альма көпірінде тұрған. бітіп, көктем келген. Мұраттың көңілі көтеріңкі болуы да осыдан шығар.

– Бірақ есесіне енді көздерің жұмылғанша сол жоғалған жұмақ хақында көз жастарыңды көл қылып, он екі тараудан тұратын дастан жазғаннан басқа ештеңе қалған жоқ-ау, әйткенмен оның бәрі, әрине, текке арамтер болу, өйткені, өздерің де сол жоғалған ұрпақ емеспісіңдер.

Амалия оның сөзін бөлген жоқ. Ерлік істердің орнына келетін күнделікті күйбеңге үйрене қою қиын деп ойлаған ол. Және екі шоқып, бір қарап, қол жеткенге масаттанбай, арман-мақсаттарға да салқын қарап үйренген абзал.

– Ертең мен Алжирге кетем, - деген сонда Мұрат.

Мұны қыз білетін, бұл айтқаны жаңалық емес-ті.

– Сен келемісің?

– Әрине, жоқ.

Жауабы көптен бері көкейінде әзір жүрген, қажет бола қалса, бірден айтармын дегендей өз-өзінен айтыла салды.

– Менің кетуім керек. Енді ең басты нәрселер басталады. Бірақ біліп қой: не жағдай болса да, саған еш уақытта ренжімеймін.

Амалияның тынысы тарылғандай болды. Болып жатқан жағдайлардың шексіз маңыздылығын бұлайша дәріптеу жай әдеби мәнері екенін білсе де қыз тіс жарып, ләм-мим деген жоқ. Әйтпесе оған: "Рас айтамысың? Мұның тым асыра айтылған жоқ па, қазір ешкім де бүйтіп көпіре сөйлемейді ғой", дегісі келген. Бірақ қыз бәрібір анау дес бермейді ғой деп үндемеген.

Әйткенмен осы арада бірдеңе демеске тағы болмады.

– Мен сен ойлағандай адам емеспін.

– Оны қайдан білдің?

– Мен пәлендей көңіл аударатын түгі жоқ ең қарапайым әйелмін, ал қарапайым адамдармен сен өзіңді ақымақ сияқты ұстайсың.

– Оларға керегі сол.

– Кім білсін. Әйткенмен, қарапайым адамдардың миллиондар екені, және өздері мекен еткен жер тағдыры мен тарихы солармен тығыз байланысты екенін ұмытпағаның жөн.

– Сен партияда болдың ба? - деп сұрады Серж.

– Басқалар сияқты. Тек ұзақ болғам жоқ. Өйткені, үйімдегі жиһаздар Людовик ХҮ стилінде, мұраттарым да сондай. Әкем жағынан ата-бабаларым қаржылық әлемнің, ал шешем жағыныкі - теңіз ведомствосының өкілдері. Ес білгеннен бері көргенім солар. Содан соң алжир соғысы басталды.

– Сені шығарып жіберді ме?

– Өзім кеттім.

– Ешкім де өзі кетпейді, - деді Серж.

– Солай деседі. Бірақ маған қатысты олай емес.

– Оның себебі неде?

– Төтенше өкілеттілік

Серж жайымен қорқорын темекіге толтырды.

– Тактикалық көзқарас тұрғысынан бұл әбден мүмкін.

– Тактикаға пәлендей жетік емеспін. Бірақ егер құлдарды азат еткің келсе, оларға преториандықтарды жіберудің керегі не. Ал сен ше?

Серж жан-жағына қарады: Мұрат қозғалмайды, жолдан көз алмай келе жатқан жүргізуші ештеңеге көңіл аударар емес.

– Басқалар сияқты менің де өз қиындықтарым болған. Алжирліктерге көп ретте жеңіл тимейді ғой.

– Тіпті саған да ма?

– Тіпті маған да. Бірінші президент уақытында мұнда келген еуропалықтар, әдетте, солшылдар болатын. Өздерінде жасаған төңкеріс оларға мұнда да маза бермей, қайткенде де оны Алжирде жүзеге асыруға тырысты.

– Тек олар ғана емес.

– Бақытымызға қарай, оны жасаған өзіміз. Бірақ олардың да ықпалы зор болды. Олар президентпен "сен" деп сөйлесетін де, ол жауап ретінде бұлардың аттарын атайтын. Наполеон сияқты.

– Сонсын олар қайтті?

– Бәрі де құрып кетті ғой. Қазіргі президент өкімет басына келгенде, біз қарсы болғанбыз. Бірақ содан соң жағдайды ақылға салып талдадық, күштердің арасалмағын безбендедік.

– Ол кезде бұл оңай болмаған шығар.

– Керісінше, қиын болған жоқ.

– Сөйтіп, қандай қорытындыға келдіңдер?

– Төңкерістің жұмысшы базасы таптық ақыл-ойдың дәрменсіздігіне байланысты тым жеткіліксіз еді. Пролетариаттың ең саясатшыл бөлігі Францияда жүрді, ал эмигранттармен саясат жасау қиын. Шаруалар бар жерде де бірдей ғой: төңкеріске жәрдем көрсеткенмен, оны жасай алмайды.

– Алжирліктер басқаша ойлайды.

– Білем, бірақ олар қателеседі. Зиялыларды санатқа қоспаймын. Сөйтіп, бір ғана нақты күш қалады.

– Әскер.

– Әскер. Алжир сияқты елде әскер деген - қарулы халық, тіпті офицерлер де халықтан шыққандар... оның үстіне қазіргі президент те әскер.

– Сені ұзамай қуады.

– Олай болмас.

– Социализм жеңісі бір және тіпті бірнеше адамдар іс-қимылдарының нәтижесі емес, бұл объективті қалыптасқан жағдайлардың бұлтартпас салдары, оның ішінде бірінші орында экономикалық жағдай тұрады.

Серж қыз әзілдеп отыр ма, жоқ па, соны білмей дал.

– Қарапайым догматизм, - деді ол, - сені партиядан шығарып жібергеніне таңғалуға болмайды.

– Шығарған жоқ, өзім кеттім.

Машина бірнеше мәрте жұлқынып қалып, бұлардың әңгімесі үзіліп кеткен.

– Бірдеңе боп қалды ма? - деп сұрады Серж жүргізушіден.

– Сірә, қақпақтары болар. Біраз тоқтауға тура келеді. Мотор суынған бойда әрі кетеміз.

Ұзамай бұларды қалған екі машина қуып жеткен. Жүргізушілердің бірі тоқтап қалған "лендровердің" руліне отырды. Мотор гүр етті де, қайтадан қақала бастады. Бұл қақалу бірте-бірте жиілеп, автомобиль жұлқына қозғала беріп, кенет дір етті де тұрып қалды.

– Жылдамдық қорабы істен шықты, - деді жүргізуші.

– Жұмысы көп пе?- деп сұрады Амалия.

– Оны ауыстырмай болмайды.

– Ұзақ уақыт керек пе?

– Алдымен оны табу керек.

– Бізде ондай жоқ па?

– Жоқ, Гардаиға баруға тура келеді.

– Ол жерде табыла қоюы неғайбыл, - деді Серж.

– Табылмайды, - деп сөзін растады жүргізуші. - Алжирден жібергенше күту керек.

– Өз басым мұнда қала алмаймын, - деді Амалия. - Онсыз да уақытынан кешігіп барам.

– Мен де, - деді Мұрат, - неғұрлым тезірек Алжирдегі дәрігерге көрінуім керек. Гардаидан ұшақпен кетуімізге болады.

Ол жүргізушіге бұрылды:

– Сол жақтан апат машинасын жіберермін.

Серж Буалемнің құлағына еңкейді:

– Халықтың қарауына интенданттық қызметті қалдырып, көсемдер ойыннан шығып барады.

Тас жолмен ағызып келе жатқан жасыл - сары такси жүрісін баяулатып, бұларға қатарласа бере тоқтады.

– Бірдеңе боп қалды ма? - деп сұрады жүргізушінің қасында отырған кәртең әйел ағылшын мақамымен.

– Бұзылып қалдық, - деді Амалия.

– Біздің көмегіміз керек пе?

– Екі кісіні Гардаиға жеткізіп тастасаңыздар қайтеді?

– Әлбетте.

Мұрат пен Амалия артқы отырғышқа жайғасты.

Гардаида кәртең ағылшын әйел "Трансатлантик" мейманханасына тоқтап, жүргізушіге мамыр айында келуін өтінді.

Агенттікте бұларға таяудағы ұшақ Алжирден бір сағаттан соң әуеге көтерілетінін айтқан. Олар әуежайға зорға үлгерді.

– Сен жалғыз ұша бер, - деді Мұрат, - ал мен жәрдем машинасын табуым керек. Мен ертең барам, егер тек...

Ол жүргізушіге бұрылды:

– Сен Алжирге қайтамысың?

– Иә, әйткенмен, қалғым кеп тұрғаны.

– Мені ала кетемісің?

– Әрине.

– Тек алдымен жәрдем машинасын табуым керек.

– Уақыт бар ғой.

– Мен кеттім, - деді Мұрат Амалияға. Қыз жігітке еңкейіп:

– Сенің Алжирге қашан қайтатыныңды білмеймін. Ертең Және бүрсігүні менің көптеген кездесулерім бар. Келесі күні біз ұшып кетеміз. Ал сол күні кешке немен айналысасың? -деп сұрады.

– Ештеңемен де.

– Алжирдегі соңғы түнді қайда өткізбексің деймін.

– Әзірге білмеймін.

– Зеральды жөнінде қалай ойлайсың?

– Табылған ақыл..

– Маған мейманханаға кел. Сағат сегізден бастап сонда болам. Жүргізуші қайтадан Гардаиға тартып кетті.

Қызмет көрсету стансасының қожайынынан жап-жаңа беріліс қорапшасы табыла кеткені. Ол дереу жолға шығуға уәде берді.

Сары такси пальма тоғайының жоғарғы жағындағы үстірттегі жолмен зулайды.

Жүргізуші машинаны бір қолмен жүргізіп келеді.

– Шаршадың ба? - деп сұрады Мұрат.

– Таңғы сағат үштен бері машинадамын, ол содан бері ауыз жаппай сөйлеумен болды.

– Кім?

– Ағылшын кемпірін айтам. Мінеки, он жылдан бері жаз сайын оны Алжирден Гардаиға, сонсын кері тасумен келемін. Өзі өмірі ұшақпен ұшпайды. Оған уақыт жоқ дейді. Ол маған жылына екі рет: рождество және наурызда кездесу белгілеп хат жазады.

Жүргізуші көздерін сипалап қойды.

– Ұйқың келіп тұр ма?- деп сұрады Мұрат.

– Хақым жоқ, тоғыз балам бар.

– Қаласаң, машинаны мен айдайын. Жеткен соң оятам.

– Сенің түрің де келісіп тұрған жоқ көрінеді. Мұрат құжаттарын шығарды.

– Мә, құжаттарыма қара, жиырма жылдан бері машина айдаймын... Жеңіл автомобильдер, жүк машиналарын.

Жүргізуші бір бума қағазға көз қырын тастады.

– Сен полицей емеспісің?

– Немене ұқсаймын ба?

Жүргізуші үш түрлі жолақ бояулы құжатты көрсетті.

– Бұл редакциялық куәлік.

– Газетке жазамысың?

– Иә.

– Сонда күн сайын бірдеңе ойлап табамысың?

– Кейде шындықты да жазамын.

– Соғысып па едің?

– Жұрт қатарлы.

– Газетте ме?

– Әскерде де болғам.

– Мен олардың бәрі мерт болған шығар десем.

– Бір есептен солай да, қалай болғанда да, маған қатысты оның рас.

Жүргізуші дүниенің бәріне немқұрайлылықпен жолды кесіп өтіп бара жатқан түйені айналып өтті.

– Не дедің?

– Жай, әншейін, - деп жауап қатты Мұрат. – Өзіммен - өзім сөйлесіп... Ал өзің полициядан емеспісің?

– Әзірге жоқ.

– Ал жұрт жүргізуші атаулының бәрі...

– Кімдер жайында не демейді: дәмханадағы даяшылар, қоқыс тазалаушылар, қызметшілер, қаңғыбастар туралы да айтып жатады, сондықтан...

– Иә, ұзамай бір-бірін аңдушылардан айтушылар көп болатын шығар.

– Байқа! - деп айқайлап жіберді Мұрат.

Бұлар жолда түтіндеп жатқан сұр "дофинді" жанап өтті.

– Бірдеңе боп қалған жоқ па? - деп айқайлады жүргізуші "дофин" жаққа.

– Ештеңе етпейді, мынау кәстрөл сияқты қызып кетеді ғой.

Енжар дауыс жүргізушінің шашы ғана көрініп жатқан алдыңғы отырғыштан естілген.

– Мас емес пе? - деп сұрады Мұрат.

– Шөл далада жындылар жетерлік, - деді жүргізуші.

"Альже-Революсьонда" кезекші хатшыдан басқа тірі жан жоқ екен; бұл жоқта мұнда нағыз төңкеріс болғанын да сол айтты.

– Бір қарағанда ештеңе білінбейді, - деді Мұрат. - Не боп қалды?

– Камел газеттен кетті.

– Қайда?

– Тығын ағашын өңдеуге. Әлбетте, бас директор қызметіне. Қалғанын менсіз де білесіз.

– Қалғанын дейді?

– Кристина... Зинеб.

– Тек Кристина ғана білмеген бе?

– Кристина екеуміз. Камелдің одан кетіп, алжир әйелге үйленгенін мен білмеп едім. Айтпақшы, оның сізбен жолыққысы келеді.

– Кім?

– Кристина.

– Ал Камел ше? Оны осы жерден кездестірем ғой десем.

– Ол саяжайында.

– Саяжайында ма?

– Мұны да білмейтін бе едіңіз. Жуырда теңіз жағалауынан, Алжирге жақын маңнан сатып алған. Өткен аптада соның қоныс тойын тойладық. Мешуи, шампан, бәрі де ойдағыдай болды. Қысқасы, нағыз төңкеріс.

– Жарайды, кеттім, біреулер сұраса, өзімде болам.

– Кристина жайында ұмытып кетпеңіз, - деп айқайлады хатшы қыз соңынан.

Мұрат жүргізушіден Баб әл-Уэдке қарай тартуды өтінді.

Өз үйінің кіреберісіне өтіп кету үшін қайыршының (оны мүлдем ұмытып кетіпті) үстінен аттауға тура келген. Бір топ еуропалықтар бірдеңелерді әңгіме етіп тұрды.

– Бірдеңе боп қалды ма? - деп сұрады Мұрат есікшіден.

– Бұлар сіздің көршіңіз... жол ведомствосында істейтін французды айтып тұр. Ол қатты науқас дейді. Таңға жетпейтін шығар деседі.

Саты алаңшасында Мұраттың екі көршісі бар еді: бірі Белькурдағы стандартты баға дүкенінің сатушысы Малика, екіншісі жол ведомствосының зейнеткері Перес болатын. Әйелі мен балалары Францияға кетіп қалғаннан бері Перес мысықтарымен бірге жалғыз тұратын 1962 жылы алжирліктер тәуелсіздік алған соң еуропалықтар қатты дүрлікті. Олардың құлақтарына: егер арабтар жеңсе, не қашасыңдар, не өлесіңдер дегенді құйып жататын. Сондықтан көпшілігі бастарының амандығын ойлап, айлақтар мен әуежайларға жүгірген. Әбден естері шығып, көздері кіртиген олар бала-шағалары және жүктерімен бірге жерге жата кетіп, ұйықтап алатын. Форум алаңындағы шерулерде айқайлай -айқайлай тамақтары қарлыққан олар жергілікті халыққа деген жек көрушілігін де жоғалтып алған-ды. Ал Перес бұл жерден ешқайда кетуді қажет деп таппады. Франция, Испания немесе Фум-Татавин бе, олардың бұған қажеті не?

Бени-Сафеде дүниеге келген ол атасы мен әкесі тәрізді жетпіс жыл бойы Аджирден шығып көрмепті. Сондықтан Безье немесе Аликантада мұны кім күтіп тұр?

Мұрат шешінбестен кереуетке құлай кеткен. Ауа тым ылғалды екен. Көшедегі таусылып бермейтін машиналар легі түнгі тыныштықтың шырқын бұзып тұр. "Жарымес! Баб-Жедидтегі ең жарымессің". Мұрат пен Маликаны бөліп тұрған қабырға тым жұқа еді. Ыңырсу, күлкі, айқай, темір төсектің сықыры анық естіледі. Мұрат бұған баяғыдан көндіккен, бірақ бүгін бір ұйықтап алғысы келіп еді. Көзі іліне бергенде төбе құйқаны шымырлата шыңғырған дауыс инедей қадалды. Оянып кеткен бұл қабырғаны ұрғылады. "Үндеме дедім емес пе?" Бұл еркектің даусы. "Егер бұл үй ұнамаса, барып кең сарай сатып алсын", - деді Малика. Сөйтті де қайтадан қыт-қыттай бастаған: "Жарымес... Баб-Жедидтегі барып тұрған жарымесім менің". Килігіп әуре болудың қажеті жоқ, түнімен созылатын үйреншікті әуені.

– Музыка қойшы, - деген еркектің даусы естілді.

– Сен менімен жатамысың әлде музыкамен бе? - деді Малика.

– Алғаш рет қызбен жатқанымда ол музыка қойған. Сондықтан сен де...

– Мә саған... мә саған... ал сыбағаңды...

Мұрат бірдеңені дүрсілдетіп ұрғанын естіп жатыр.

– Музыка қосқан кезде, менімен емес, басқа қызбен жатарсың. Солай ма? Олай емес деп көрші қане.

– Маған осы ұнайды, - дейді еркек.

– Өйткені, сен жарымессің, Баб-Жедидтегі ең жарымессің.

Содан соң күбірлеген сөздерді сүйіскен дыбыстар басып кетті.

Бұдан кейін қыстыға жылаған дауыс шықты. Бұл жолы басқа жақтан. Дауыс бірте-бірте қаттырақ естілген соң Мұрат сыртқа шыққан.

Ол жайымен есік қақты.

– Кіріңіз, мсье, - бір кемпірдің жарықшақтанған даусы шықты.

Есік ашылып, еңіреп жылаған дауыс Маликаның ыңырсыған үнімен қосылып кетті.

– Ол қайтыс болды, мсье, - деді кемпір.

Қарсы беттегі есік шалқасынан ашылып, қызғылт көйлек киген Малика көрінді. Оның арт жағында тұрған жас жігіт күртесінің түймесін асығыс салып жатты.

– Өліп қалды ма? Бейшара-ай! - деді Малика.

Сақина - жүзікке толы саусақтарымен тарқатылып кеткен шаштарын жинауға әрекеттенеді.

Келесі күні кешке Мұрат Кристинаға келген.

– Ол жаңа өмірі жайында әңгімелеп берді ме?

– Оны әлі көрген жоқпын, - деді Мұрат.

– Қазір оны танымайсың. Бес уақыт намаз оқиды. Жұма сайын ақ киім мен кебісін іліп, мойнына тасбих салып, мешітке барады.

– Өзің қалайсың?

– Маған ажырасайық дейді. Әзірге заңгерлік тұрғыдан екі қатыны бар кісі.

– Ал балалар ше?

– Ол жағы да оңай емес. Балалар қазір менде, бір жағынан оған керегі де сол Жарты жыл бойы басқа әйелмен әуейі екенін сен білдің ғой.

– Егер өзі айтпаса, қайтем... Ақыр аяғында айтқан шығар.

– Ол ма? Айтар саған. Өзі емес, Малек айтты.

– Ол біліп пе?

– Ол біліпті, бірақ тіс жарған емес.

– Неге?

– Оның тұйық, үндемес екенін білмейсің бе?

Малек балалардың кенжесі әрі тентектеу болатын.

– Әкесіне ең тартқаны сол және өскен сайын қиындап барады. Титтей кезінің өзінде талай сілікпемді шығарып еді. Бүкіл орамның балаларын пәтерге жинап алатын. Сонсын бәрі тоңазытқыштағы тамақты жалап-жұқтап жеп қоятын. Қайтып келіп, ұрса бастасам, бәрі арабша бірдеңе айтып келемеждейді, бәрінен де осының даусы қаттырақ шығатын. Камел де бетін қақпады. Әлгі сойқан қылығын айтсам, ол: "Енді қайтеміз? Көп ортасына сіңгені дұрыс. Сенің тапқан балаларыңның осында тамыр жаятыны да осы болатын шығар", - деп бет бақтырмайтын. Оның сөзінің мәнін енді ғана түсінгендеймін.

– Және Малек темекі тартады. Жуырда сонысын байқап қалып, ескерту жасап едім: "Шаруаң болмасын, бәрі де тартады", - деп бетімнен алды. Сол жерде неге екенін қайдам: "Сен басқаларға еліктеме", - деген сөздің аузымнан шығып кеткені. Ол шарт етіп ашуланып: "Енді сен қалып едің. Маған күн сайын сенің шешең жатжұрттық деп жүз рет айтады. Әкеме неге тұрмысқа шықтың? Ол араб. Французға күйеуге шығу қолыңнан келмеді ме!"- деп бақырғаны. Сөзінен жеккөрініштілік есіп тұрды. Сол жерде бойым оның иығынан келетініне қарамастан, шапалақпен жағынан тартып жібердім. Ол кірпігін де қақпады. Мені көзімен ішіп-жердей қарап тұрып: "Менің әкем нағыз араб. Ол араб әйеліне үйленді. Мұны сен ғана білмейсің", - деді. Көзім қарауытып кетті. Бөлмеден шыға жөнелдім.

– Мұны Камелге айттың ба?

– Алдымен әлгі сөздің рас - өтірігін білейін дедім. "Фиат" жалдап алып, Камелдің редакциядан шығуын күттім де... соңынан ілестім. Мұның жақсы қылық емесін білдім, әрине. Ол бір үйге кірді. Екінші қабаттағы бір пәтердің қоңырауын басқанын көрдім. Оның ішке кіруін күтіп тұрдым да, жоғары көтеріліп, әлгі есікті қақтым... Есікті өзі ашты, үстіне қоңыр халат киіп үлгеріпті.

– Сені үйге кіргізді ме?

– Оның сасып қалғанын пайдаланып, табалдырықтан аттадым. Ол есін жиған кезде бәрі де кеш еді. Көңілдесі соңынан ілесіп дәлізге шықты. Көңілдесі мұның қызы құралыпты жап-жас екен. Кәдімгі жаңа бой жеткен қыз дерсің. "Сәлеметсіз бе, ханым", - дедім оған. Шамасы, ол мені білмейтін сияқты. Камел дереу сөзге араласып: "Бұл кісі менің танысым, Франциядан келіпті, әке-шешелерін жақсы танитын едім", - деп мәймөңкелеп жатыр. Арабша сөйлегенмен, сөзінің төркінін түсініп тұрмын. Өзі жынданып-ақ тұр, тек қыз бейшара ештеңені байқамады. Қыз кофе, самса, апельсин шырынын қойып, бәйек болды. Мен дереу кетіп қалдым. Ол мені өзі шығарып салды. Табалдырықтан аттай бергенімде ол көзіме тура қарап (бұл аумаған Малектің көзқарасы еді): "Сау болыңыз, ханым, біз әлі кездесерміз," - деді, бірақ одан арғысын тыңдамадым. Тұла бойымды жек көрушілік пен әлде аяушылық па, бірдеңе буып алғандай болған.

Әйел ұзақ уақыт үнсіз қалып, содан соң:

– Сенің шөл даланы кесіп өтуіңе тамаша эпилог емес пе? Басыңнан өткенін емес, әлгі жазғаныңды айтам, айтпақшы, сен оны әңгімелеп те берген жоқсың ғой.

– Тағы бірде айтармын, - деді Мұрат, - қазір дәрігерге баруым керек.

– Әйтеуір, жайшылық па?

– Солай болар. Соңғы уақыттарда бірнеше рет безгегім ұстады.

Телефон шырылдады.

– Мұрат па? Иә, ол осында. Саған, - деді Кристина.





Телефон соққан "Альже-Революсьонның" хатшысы екен.

– Сізді осы үйден табам ғой деп ойлап едім. Экспедиция бүгін таңертең қайтып оралды. Олар машиналарын жөндеп алып, түнімен жүріпті. Таңертең бәрі де шаршап келіп, бірден ұйқыға бас қойды. Бірақ бүгін бәрлеріңіз сағат тоғызда "Тамтамде" кездесуге тиіссіздер. Камел де келеді. Ескертіп қою үшін жаңа ғана Амалияға телефон соқтым.

– Бұл газеттен ғой, - деді Мұрат. - Экспедиция қайтып оралыпты. Бірақ... сен бірдеңе айтайын дедің бе?

– Қандай да болмасын бір заңгер тауып бермес пе екенсің? Әйтпесе, мұндай істерден түк те түсінбеймін. Бірақ бұл асығыс емес. Алдымен дәрігерге бар және бүгін кешке "Тамтамды" ұмытып кетпе.

Мұрат дәрігерде ұзақ уақыт болды. Одан шыққан кезде тұла бойы қалтырып қоя берген. Ол Баб әл-Уэдке үйіне әбден шаршап келіп, бірден ұйқыға бас қойған. Оянған кезде қараңғы түсіп кетіпті, енді "Тамтамға" баруы керек еді.

Кіре берісте үсті су-су итті таңылған қолымен сипап қайыршы тұр екен. "Душ қабылдауға тура келді ме, ә, Пабло?" Мұрат қайыршыға көз тоқтатып қарау үшін аз-кем бөгелген: осы кісінің есік күзетіп жатқанына сан айдың жүзі болды, сөйлегенін де көріп тұрғаны осы. Иттің көздері жап-жасыл екен. Дүрегей иттің бойында талай тұқымның қаны бар сияқты: қисық аяқтары қып-қысқа, сабалақ жүнді, қарны қабысқан және ылғи да таяқ жеуден зәтте болып жүретінге ұқсайды. Мұраттың соңынан анадайда ілбіп келеді.

"Тамтамның" алакөлеңке залында Мұрат Сауд пен Камелді шырамытты, қалғандары әлі келмепті. Мұнымен бірге бар табалдырығын аттаған ит көгілдір шынытаспен көмкерген баған түбіне жата кетті. Мұрат ымыртқа көзі үйренгенше біраз уақыт өткен. Адамдар аз, отырғандар үйреншікті келімсектер сияқты. Жұрт Сарыбала атап кеткен ұзынтыра залдың түкпір жағында Мұрат танымайтын бір қараторы жігітпен отыр.

– Мұрат, - деді бұған Сарыбала, - бәлкім, бірдеңе әперерсің? Сахарада бір ай жүрген өзің де шөліркеп келген шығарсың?

Мұрат олардың үстеліне отырды да, қараторы жігітке ым қақты. Ол бес кісіге виски әкелуге тапсырыс берген. Жас жігіттің жүзі мұңды көрінді.

– Мархабат, - деді Балтазар стакандарды қоя беріп.

Оны неге Балтазар атайтынын ешкім де білмейтін. Және өзі де білмейтін сияқты. Соған қарағанда шын атын да ешкім білмейтін болса керек. Балтазар қараторы жігітке қарап:

– Иә, бірдеңе таптың ба, Жұмыссыз?- деп сұрады.

Бірақ Жұмыссыз оның сөзін естімеген тәрізді. Оның орнына Сарыбала жауап берген:

– Әзірге тапқан жоқ.

– Төзім керек, сонда бәрі де реттеледі.

Жұмыссыз сырт пошымы студент сияқты қолдарын сермеп барға беттеген екі жас жігітті шынының ар жағынан бақылап отыр.

– О, key boy, come in

Ағайынды секілді бір-бірінен аумайтын екі жігіт залға кірді: екеуі де тік жағалы, белбеулі қысқа сулық киген, аяқтарында қалың табанды бәтеңке. Олар жаңа ғана Сарыбала тұрып кеткен үстелге келіп жайғасты.

– Ең бастысы, марксизмнің мәнін үгу емес пе.

– Ең бастысы, баррикаданың қай жағында екеніңе байланысты, - деді екіншісі. - Егер сен жұмысшы табымен бірге болмасаң, оған қарсысың. Қалғандарының бәрі - ревизионизм.

– Өндірістің азиялық тәсілі...

Аппақ жіңішке саусақтары ауаны кесіп өтті.

– Мәселе бұлай шешілмейді. Теорияны Алжирдің жағдайына бейімдеу әлі ешкімнің қолынан келген емес. Балтазар, екі скотч!

– Үшеу, - деді Сарыбала. - Маған бір стақан қоятын шығарсың?

– Тым қымбат, - деді ревизионист. - Өз қалтамыз да жыртық.

– Онда мен сыйлайын. Мұнда кел де, іліміңнен бөліс. Досыңды да ерте кел Өз басым мектеп есігін ашып көрген емен. Сондықтан сен секілді оқымысты кісілермен әңгімелескенді ұнатамын. Атың кім?

– Рашид. Мынау - Мортед. Ал өзіңнің ше?

– Менің бе? Оны қойшы. Еш уақытта мектепке барып көрген емеспін.

– Мұның аты Сарыбала, - деді Балтазар стақандарды қойып жатып. - Ал мынау...

– Білемін, Мұрат қой.

– Яғни, таныс болдыңдар ма? - деп сұрады Сарыбала.

– Жоқ, бірақ Мұраттың "Альже-Революсьонға" жазып тұратынын білем. Мен мектепке барған адаммын.

– Әңгіме содан не пайда барында ғой, - деді Мұрат.

Рашид қысылып қалды:

– Өзіңмен "сен" деп сөйлесуге бола ма?

– Маған "сіз" деп сөйлескенде, - деді Мұрат, - басқа біреуге айтып жатыр екен деп қаламын.

– Мұны сауатсыз адамның жанында отырғанда айтуға болмайды ғой деп ойлаймын.

– Әзілдеп отыр, - деді Сарыбала. - Мұны білем: әзілқой жігіт.

– Жұмыс істеймісің?- деп сұрады Рашид.

– Реті келгенде.

– Қайда?

– Қазіргі уақытта мұнайға маманданып жүрмін.

– Сонатрашада ма

– Иә.

– Біліктілігі төмен жұмысшылыққа ма?

– Оқи алмаймын деп саған айттым емес пе.

– Бұл үшін оқи білу міндетті емес. Сонымен немен айналысасың?

– Не болса сонымен. Жағдайға байланысты.

Рашид Мортедке бұрылды:

– Көрдің бе? Жолдастың тұрақты жұмысы да жоқ. Сеніңше, оған таптық сана қайдан келмек?

– Бұл өндірістік үрдісте оның объективтік иеленетін орнына тығыз байланысты, - деді Мұрат.

– Объективтік жағдай жемісін беретін алма ағашы сияқты өз-өзінен социализм туғызбайтынын білмейсің бе?

– Жақсы әскер, ғылыми негізде ұйымдастырылған полиция және ақпараттар ісіндегі монополиямен...

– Түсінікті. Сен анархист екенсің. Бірақ мақалаларыңа қарап мұндай деп ойлаған жоқ едім.

– Редакциядағы жігіттер де осы пікірде. Мені қуып шыққаны да содан ғой.

– Мүмкін емес!

– Мүмкін болғандай қандай.

– Неге?

– Айттым емес пе. Идеялық келіспеушілік.

– Енді түсіндім.

– Тым тез түсінген екенсің.

– Шөл даланы кесіп өту - сенікі ме?

– Астында қолым тұрған жоқ па.

– Мойындасаңшы, бәріне өзің кінәлісің.

– Жігіттер де солай дейді. Солармен пікірлес болып шықтың. Жарасып кетер едіңдер.

– Тоқтай тұршы! Түсінісіп алайық! Біз өкіметпен ықпалдасуға дайынбыз, бірақ олардың барлық әрекетіне келісе бермейміз.

– Түпкі мақсат бәрін де ақтай ма?

– Иә, нақты шындық бар, ал ол шындық өкімет билігі ұсақ буржуазияның қолында екенін мойындау. Ал ұсақ буржуа деген кім?

– Ірі буржуа болуға ынтықтар шығар.

– Жарайсың, жолдас. Халықтың сергек ойы деген осы. Мектепке де барудың қажеті жоқ. Бұл саяси экономиядан сабақ алудан әлдеқайда маңызды. Ұсақ буржуа шын мәнінде гибрид. Ол халықпен де немесе оның қанаушыларымен де бірге баррикаданың екі жағында да жүре беруі мүмкін. Не істеу керек деген сұрақ туады.

– Бұл несі тағы? - деп сұрады Сарыбала.

– Бұл жұрттың бәріне белгілі - Ленин.

– Мен білмеймін, - деді Сарыбала, - өмірі мектепке барған емеспін.

– Бұл не істеу керек деген сөз.

– Солай-ақ болсын...

– Бәрі де оп-оңай. Ұсақ буржуамен тактикалық одақтың осы кезеңінде оны қажетті жаққа итере білу керек.

– Қайтіп? - деп сұрады Мұрат.

– Оп-оңай. Өкімет революциялық сөздер сөйлейді. Оларды сол сөздерінен ұстап, жұртқа жария еткен қағидаттарын жеріне жеткізуге мәжбүр ету керек. Сонда не болмақ? Екінің бірі: өкімет басында тұрған ұсақ буржуа не біздің айтқанымызды істейді не бәрін бүлдіріп тынады. Сол екі жағдайда да біздің тасымыз өрге домалайтын болады.

– Егер ол біздің саясатымызды жүргізсе, жарайды, бірақ өзің айтқандай бәрін бүлдіргеннің несі жақсы екенін түсінбедім.

– Бірінші байлам: өкімет біздің ұсынған саясатымызды жүргізеді, сөйтіп, біздің ісімізді әзірлеп, ұлы күнге жол аршиды.

– Өйткені, кез келген жағдайда да ұлы күн тумай қоймай ма?

– Олай еткіміз келмес еді, бірақ тәжірибе көрсеткендей, бір де бір тап оған мәжбүр етпесе, биліктен өзі бас тартпайды. Күш көрсету деген тарихтың құшынаш кемпірі. Екінші байлам: өкімет халықтың шынайы мүдделеріне қарсы тәртіп орнатады.

– Сонда халық мүдделерін айқындайтын кім? - деп сұрады Мұрат.

– Сұрағың өте орынды, тек бұған соңынан жауап берем. Екінші байлам іске асқан жағдайда тор қақпағы тарс жабылады.

– Бұл нені білдіреді?

– Нені білдірсін. Біз шарттың бұзылғанын, енді заңды құқықтарын қорғауға шығу керектігіне халықтың көзін жеткіземіз.

– Келші, бетіңнен сүйейін, - деді Сарыбала.

Теңселе басып орнынан тұрған ол итті басып кете жаздап, үстелдің ернеуінен зорға ұстап қалды. Жұмыссыз оны ұстап тұр, Балтазар тағы виски әкелді.

– Міне, бұл ілім көңілімнен шығады, - деді Сарыбала.

Ол ысқырып жібергісі келгенмен, одан ештеңе шықпады.

– Жоқ, жолдас, бұл диалектика, - деп қарсылық білдірді Мұрат.

– Ал халық ше?.. Түймені басса, шаруа бітті деп ойлайсыз ба?- деп сұрады Камел.

– Оған алаң болма, амалы табылады. Ол жағдай бұдан әлдеқайда қиын жерлерде де табысты қолданылған. Оның үстіне, кімнің мүддесіне бола екенін халық біледі ғой.

– Мен қазір келем, - деді Мұрат орнынан тұра беріп.

– Меніңше, үшінші байлам да бар сияқты, - деді Камел.

– Қандай?

– Егер өкімет шын мәнінде социалистік саясат жүргізсе.

– Бұл таза білместік, ойға сыймайтын байлам, жалаңаш теория және тайыздық. Ал шын мәнінде ұсақ буржуа қаншалықты алысқа шырқады дегенмен, белгілі сызықтардан аттап өтуге дәрменсіз, ал керісінше болған жағдайда ол өзінен-өзі жеруге тиіс. Міне, тап осы жерде біздің араласуымыз қажет болады.

Сарыбала ризашылықпен ысқырып жіберген. Мортед оған еңкейді:

– Түсінемісің, жолдас? Бұл саған лай судан балық аулау емес, бұл диалектика. Біз халықты шынайы бақытты еткіміз келеді. Тапсыз қоғам құру үшін күресіп жатқанымыз да содан.

– Егер қажет болса, май құйрықтан бір тебеміз, - деді Рашид.

Қайта оралған Мұрат Сарыбаланың күлкіден ішегі түйіліп отырғанын көрді.

– Ха-ха! Май құйрықтан теуіп дейді...

– Иә, не болды? - деп сұрады Камел.

– Телефон соғып ешкімді таба алмадым, Сержді де, Амалияны да. Буалемнің телефоны жоқ.

– Буалем бәрібір мұндай жерге келмейді.

Камелдің осылай деуі мұң екен есіктен мерекедегідей әлем-жәлем киінген Буалемнің тапал бойы көрінді. Бір жағынан қарадай қысылып, сонымен қатар қырсықтау кейіппен қабырғаны бойлай залды кесіп өтті. Бұларға жақындап келе беріп, өкінішін жасырмастан:

– Қалғандары қайда? - деп сұраған.

– Соларды күтіп отырмыз, - деді Камел.

Мұрат иттің аузына қуырылған шұжық тықпалады.

– Енді сенен қалмайды, - деді Камел, - сені Орлидағы әуежайда күтіп отырады, тіпті сенен де бұрын жетер.

Балтазар сүлгісін сілтеп итке: "Кет!"- деп зекіген.

– Тиме оған, - деді Мұрат, - саған қылған жазығы не?

– Бұған тыйым салынған. Ереже бойынша...

– Ережеңе түкіргеніміз бар, - деп сөзін бөлді Сарыбала.

Ит үстел астына кіріп, қараторы жігіттің аяғының астына жайғасты.

– Сені ұнатып қалды, - деді оған Сарыбала, сонан соң Мортедке бұрылды:

– Сенен менің досыма бір жұмыс табылып қалмас па екен? Оның аты Жұмыссыз... өйткені, жұмысы жоқ.

– Таба алмай жүр ме?

– Ол іздеп жүр, бірақ бұл тапқысы кеп жүр деген сөз емес.

Сарыбала күліп жіберді:

– Жалпы Жұмыссыз маған ұқсайды... Жұмысты онша ұнатпайды. Бірақ жақсы жұмыс кезігіп қалса...

Ит орнынан тұрды.

– Жат, Пабло, - деп бұйырды Мұрат.

– Мұның аты Пабло ма?

– Иә.

– Аты қызық екен. Неге олай атайсың?

– Білмеймін, тұмсығы сол атқа лайықты. Рас па, Пабло?

Ит жасаураған көзін бұған қадап, ішін тартты. Сарыбала оның арқа жүнін үрпитіп:

– Немене, Пабло, ит өмір жалықтырды ма? - деді.

Сонсын тағы күлді:

– Май құйрықтан бір теуіп...

– Әбден мас болды, - деді Суад.

– Сені телефонға шақырады, - деді Балтазар Мұратқа еңкейіп.

Телефон соққан Амалия екен.

– Бұл сенбісің, Мұрат? Таба алмай қалам ба деп қорқып едім. Бүгінгі кеш үшін Серж екеумізді кешір. Сан алуан жазуларды қарап шығып, бірдеңелерді анықтау керек болғаны. Ертең күні бойы қажетті орындарға жүгірем, бірақ кешке қолым бос.

Қыз аз-кем бөгелген. Мұрат үнсіз тұр.

– Зеральда жөнінде ұмытып кеткен жоқпысың? Маған мейманханаға келсеңші. Сағат тоғыздан бастап күтем, жарай ма?

Келесі күні оянған Мұрат тыңайып қалғанын сезінді. Безгегі кетіп, түнімен тұяқ серіппей ұйықтапты.

Бұл мұның Алжирдегі соңғы күні еді.

Соңғы күнін ол қала көшелерінде өткізеді. Және мұның соңғы қыдырысы шығар.

– Сізге бір ханым телефон соқты, - деді есікші әйел Мұрат қасынан өте бергенде, -еуропалық әйел Сізді мазалағым келмеді. Ол сізге Зералдьда туралы айтуымды өтінді. Ә, ұмытып кете жаздаппын: жерлеу ертең.

– Ертең таңертең ұшатын едім, - деді Мұрат.

– Өзі менімен жасты еді.

– Сен бұрынғының адамысың, - деді Мұрат, - бәрімізден де көп жасайсың.

– Көңілімді аулағыңыз келеді ғой. Өзім ажалдың киноға билет кассасындағы кезек сияқты екенін білем. Жұрт кезекте тұрады, сен де солармен бірге тұрсың. Кезек жылжи береді, сенің де кезегің келеді, сөйтіп, кассаның алдына да жетесің. Ар жағы белгілі.

Көшеде нөсер құйып тұр. Жолым болды, деп ойлады Мұрат. Жауын астында Алжир мұңды көрінеді, бұл ол үшін жаралмаған. Мұрат та көкірегіне осы сияқты сүреңсіз естелік сақтауға тырысты, өйткені, жылдар өте келе мына сұрғылт аспан астында бұрынғыдан да қиын өмірге тап болмасына кім кепіл? Ал мұның оған даярлығы болмаса ше? Таяу болашақта қайғы-мұң, қорқыныш, қарттық иектеп алса қайтпек, ал қарттар бұл жақта ажалдан басқа ешкімге керексіз.

Кіре берісте қайыршы солдат қазаншасына құйылған ыстық сорпа ішіп отыр; еті көп екен, ол бос қолымен сүйектерін Паблоға лақтырып, анау заматта қағып алады. Қолындағы жарақаты, әрине, бекер, соншама уақыттан бері ауыстырылмаған дәке ішіндегі білегі не жазылып, не баяғыда-ақ шіріп кеткен болар еді.

Қайыршыға Мұраттың бүйрегі бұратын. Ол таңып алған қолымен итті қасына алып, осында жатқанына сан айдың жүзі болыпты.

Мұрат кештетіп келсе, ол тұп-тура аяғының астында қимылсыз жатқан денеге ұшырасып қалатын; егер ерте шықса қайыршының дүниеге өшпенділікпен қараған суық көздеріне көзі түсіп кететін еді. Жыл мезгілдерінің ауысуы, соғыстар, әйелдердің у-шуы мен автомобильдер гуілімен апта сайын гүлге оранып қасынан өтіп жататын үйлену тойлары, өлім - осылардың бір де біріне қайыршы селт етіп көрген емес.

Нөсер көшені аяусыз сабалап құйып тұр. Жолдан бері аққан жаңбыр суы қайыршыға жетіп, оның ескі пальтосын ылғалдап, әрі қарай кететін, - қайыршы орнынан тұрып, екі қадам жердегі арқалық астына паналауға да тырыспады. Ол бұл жерде жаңбырдан қорғану үшін жатқан жоқ; басқалар шынайы бақыттың не екенін сезінуі үшін өзіне міндет борышын атқарып жатыр.

Қайыршы Мұратқа қараған да жоқ. Жаңбыр тамшылары оның әжімге толы бетінен сорғалап жатыр. Езуінің төңірегінен сақалына қарай ағады. Соны сілкіп тастауға қайыршы тіпті саусағын да қимылдатпады.

Мұрат қайыршының қолына динар қыстырып кетерін, болмаса, әдеттегідей байқамаған әлпет танытып өте шығарын білмей тұр. Ол қалтасынан тиын шығарып, пальто жаққа тастай салған Қайыршы Мұратқа салқын көзімен бір қарады да асықпай тиынды көтеріп алды.

Мұрат қайыршыға қайран қалудан танбайды; бұл жолғы ойыны да сәтті болды. Өзі тамаша актер және еш уақытта жұмған аузын ашпайды... Тіпті сол үнсіз қалпының өзінде: "Бақытты адамдар, маған қараңдар және садақа беріңдер. Сөйтсеңдер, еш уақытта жаңылыспайсыңдар: егер құдайға сенсеңдер, бұл жаратқанға берген садақаларың, ол кейін мұны мың еселеп қайтарады. Алда-жалда құдайға сенбесеңдер, мен сендердің бақыттарыңның арғы азапты жағында жүргенімді біліп қойыңдар: менсіз бақыттың не екенін де білмес едіңдер!"- деп тұрғандай.

Мұрат жылдамдата басып, әрі кетті. Ол шалдың ту сыртынан көз айырмай қарап жатқанын сезіп келеді. Тек қайыршы пальтосының етегіне жасырған таяғымен итті арқасынан салып жіберген кезде ғана артына бұрылып қараған.

Жаңбыр астында Алжир ылғи да ерекше көрінеді, әйткенмен, нөсер көзге үйреншікті көріністі осыншама өзгертіп жіберер деп ойламапты. Мұрат қаланың бұрын өзі байқамаған реңіне көз тоқтатқан. Тар көшелер теңізбен жасырынбақ ойнап жатқан тәрізді. Көшелер қаңырап бос қалған: есік жақтаулары мен қалқалардың астына тығылған жүргіншілер құйып тұрған жаңбырдан көз алмайды.

Мұрат күні бойы сенделді де жүрді. Кешке үйіне оралғанда, әбден шаршағанын бірақ сезген.

– Мынаны сізге бер деп еді, - деді есікші әйел

Мұрат Амалияның жазуын таныған.

"Екі күннен бері сендердің шенеуніктеріңнің соңынан жүгіріп, табанымнан таусылдым. Өздері ұстатпайды - ау, ұстатпайды. Не жиналыс, не іссапар, немесе министрге шақыра қалады. Мұнымен олар ұзаққа бармас. Не инфарктен немесе зорығып өлетін шығар. Бұл сорлыларды аясаңдар етті.

Бірақ сен мен үшін ең бастысы, нәтиже де емес, қайсарлық екенін білесің ғой. Олардың мұнайға байланысты кез келген құжатты даяр етпеуіне көнуге бармын, бірақ бүгін кешке солардың кесірінен Зеральдадан құр қалғанымды кешіре алмаспын. Өзімді алданып қалғандай сезіндім. Бұл маған бала күнгі жазалауды еске түсіргені. Бүгін кешке жағажайға барасың! Егер қаласаң, істі оңға келтіруге болар деп ойлаймын".

Мұрат хатты қалтасына сұға салды. Ол сәл ойланып тұрды да, сонсын баспалдақпен жоғары көтерілудің орнына шығар есікке беттеді.

– Тағы кетіп барасыз ба? Бірдеңені ұмытып кетіппісіз?- деп сұрады есікші әйел

– Бірдеңе ішуді ұмытып кетіппін, - деді Мұрат.

Есікші әйел наразылықпен басын шайқап, мұның соңынан қарап тұр.

Мұрат такси тоқтатып, өзін Кристинаға жеткізуін сұраған. Ол үйде жалғыз екен.

– Жаңа ғана сенің нөміріңді теріп едім. Әлгінде Амалия телефон соқты. Ол қазір редакцияда. Ол саған хат қалдырыпты, бірақ үйіңе соқпайсың ба деп қорқады. Және бүгінгі кеш үшін кешірім өтінді.

– Білем. Сенде виски бар ма?

– О! Яғни, бұл шын болды ғой. Кездесе алмай қалғаныңа бола ма? Құттықтаймын. Сен әлі жассың. Бірақ Тассили жайында маған ештеңе айтпадың ғой!

– Оның бәрі жолжазбада тамаша сипатталған.

– Ең бастысынан басқасы шығар?

– Ең бастысын айта алмайсың.

– Иә. Яғни, мына сықпытыңның сырын біле алмайтын болғаным ғой.

– Бұл осындағы соңғы түнім.

– Оны жатжұрттық қызбен бірге өткізбекпісің?

– Зеральда Алжирде емес пе немене?

– Мені өзіңмен ала кетші, - деді Кристина.

– Өзің - ақ айнырсың.

– Саған эрзацтар ұнамай ма?

– Қайта саған қосалқы біреу ұнамас деп ойлаймын. Мұрат орнынан теңселе тұрды.

– Қайда барасың?

– "Тамтамға".

– Бәлкім, редакцияға кіре шығарсың?

– Табылған ақыл.

Әйел баспалдақтан түсуіне көмектесті. "Тамтамда" ешкім болмай шықты.

– Тіпті Сарыбала да жоқ па? - деп сұрады Мұрат.

– Күндіз ол Жұмыссызбен бірге жұмыс іздеген сияқты жүреді, - деді Балтазар.

Мұрат жалғыз ішті. Балтазар алыстан бұған сөйлеп қояды, мұның құлағына жекелеген сөз еміс-еміс шалынады. Ақыры бұл орнынан тұрған. Құлап қалмасын деп Балтазар сүйеп тұр.

– Бүгін көп ішіп қойыпсың. Бірдеңе боп қалды ма?

– Ертең сендерден кетем, - деді Мұрат.

– Бүгін кешке келесің бе?

– Жоқ! Мұнда іш пыстырады, азап... мазақ... талақ.

– Аяғыңды баса алмай тұрсың. Енді қайда бармақсың?

– Редакцияға.

– Тоқтай тұр, такси шақырайын.

"Альже-Революьсонге" көрші барға бүкіл редакция жиналыпты. Мұратты улап-шулап қарсы алған.

– Тәуір - ақ сілтепсің.

– Бізден кеткеннің қайғысына шығар.

– Онда кетпей-ақ қала бер.

– Бастауы жаман емес, - деді Суад. - Несі бар, Буалем, жалғыз қалмассың.

Мұрат Суадты бақылап отыр. Залдың түкпірінде мәрмәр үстелге басын сүйеп, Буалем жалғыз отыр.

– Жарайсың, шалым, - деді Мұрат.

Буалем қолындағы стақанына қарап түсініксіз бірдеңелерді міңгірлейді.

– Таңертеңнен бергісі осы, - деді Суад. - Сахара бұған жақпаған сияқты.

– Күн өтіп кеткен ғой, - деді бармен,ештеңе етпейді.

– Бәріне кінәлі Сахараның жындары.

Қайтып оралған күннің кешінде Буалем ұстазының сабағына асыққан болатын. Ол шәкірттерге өзінің сапары жайында әңгімелеп бергісі, және ең бастысы, оларды сақтандырмақ болған, өйткені, шөл дала пайғамбарларының бойын жын жайлап алғанына оның титтей де шүбәсі қалмап еді. Ал мұның бірін де білмеген бауырлар батыс мәнерінде ойлап, өмір сүретін теріс бағынып кеткен аз ғана топ тек қалаларда ғана, ал елдің алыс аудандарында тұратын халық алғаш жаратылған кездегі тазалықтарын сақтап қалды деп ойлайтын, сөйтсе, ол бекер болып шықты. Бұл хабар шәкірттердің көңілін қаншалықты құлазытып кетерін Буалем білген, енді мұны оларға қалай жеткізерін білмей әбден дал болды. Бірақ шынайы діндар басына түскен ауыртпалықты таңдап жата ма? Қаталдық та жаратқан жолында қызмет етуі әбден мүмкін.

Табалдырықтан аттаған бойда ол өзіне қадала қараған шәкірттердің көздерін байқады. Ол әдеттегі үйреншікті сөздерден бастаған:

– Әлем әміршісі Аллаһты мадақтайық!

– Аллаһты мадақтайық, - деп қайталады шәкірттер.

– Ібілістің азғыруынан сақтай гөр деп жалынайық оған...

Шәкірттер жаратқаннан медет тілеген.

– Оның даңқы арта берсін, - деді Буалем, - Оның қасиетті атын құрмет тұтатын аймақтар, жихият рухы билік құрған жерлерде ол үшін жанын беруге даяр адамдар әлі де бар.

Буалем мұны неге айтқанын өзі де білмеді, әйтпесе айтуға оқталғаны мүлдем басқа болатын. Мүмкін үйреншікті сөз болғандықтан ба, әлде басқадай сөздер шәкірттердің құлағына мүлдем кірмейтін болғандықтан сөйтті ме екен? Ол осындай сөздердің бірінен соң бірін айтып жатты. Әміршіл де құлаққа жағымды бір әуен тұла бойын билеп алғандай күй кешкен. Ғажайып бір көріністер қиялына қанат байлап, солардың бәрі көз алдынан өткендей сипаттады. Ақыры қараңғы түнектен пайда болған тартымды бейнелерге әбден елігіп алған ол мына түн қойнауына осыларды алтын әріптермен өрнектеп тастағысы келгендей Құран сүрелерін қоңыр даусымен зулата бастаған.

Кенет ол тоқтай қалды. Көзінің жасы қоңырқай жүзінен тарам-тарам ағып жатты, мұны шәкірттерден жасыруға да тырыспады.

Естерін жаңа жиған шәкірттер жапатармағай сұрақтар қоя бастаған. Буалем танымай қалған кісі сияқты әрқайсысына тосырқай қарайды. Бұдан кейін құмығыңқы үнмен мына жаттанды сұрақтар, діндарлар саны немесе Құран жаттаудың өз жүрегін қозғап, көз алдына тосылған ғажайып көріністерге қандай қатысы бар дегендей екіұшты жауап қатқан.

Шәкірттер мұның немқұрайдылығын шаршағанның салдары деп түсініп, мазасын алғанын да қойып еді. Бұдан кейін ұстаз сөз алды.

Бірақ Буалемнің бойын буып алған ең үлкен қорқынышы осы жолы ұстаз сабағының да өзіне тиісті ықпалын тигізе алмағаны еді. Бұрындары Гимнің сөздері мұны теңіз толқыны тәрізді еркі алдына қоймай тасқаяқтай қағыстырып, бойындағы күмән мен үрей атаулыдан тазартып кететін. Ал енді жанына ешқандай дауа бола алмай тұр.

Буалем өзін иесіз бос жатқан арал жағалауына лақтырып тастаған сияқты көшеге жан дүниесі қаңырап шыққан.

Ұстаздың алғашқы сөздерінен-ақ кеудесінде күдік пайда болған. Басына кептелген сан түрлі сұрақтарды барын салып қаншама елегісі келмегенмен, тұла бойын әлгі бір аласапыран күдіктер жайлап алған. Енді солар Дидуш көшесінде келе жатқан аяқ ырғағымен қапталдасып, мұның алдынан соңғы сауалын көлденеңдеткен: әлде жаратқан да мұны тақырға отырғызып кеткені ме?

Осы күнәкар ой Амалия жатқан мейманхана алдынан келіп шыққанша соңынан қалмай өкшелеген. Аяқтарының мұнда қалай алып келгенін өзі де білмейді, тек шәкірттерге қажет болуы мүмкін құжаттарға келдім ғой деп өзін-өзі жұбатқан болды. Бірақ Амалия Сержбен бірге кетіп қалыпты да, қашан келерін ешкім де білмейтін болып шықты. Буалемнің бір жағынан ар-ұяты мазалап, сонымен катар әлденеге ашулы болатын, бірақ кімге екенін өзі де білмеді. Бақытына қарай, артында табар тірер сенімді айлағы қалыпты.

Бәлкім, ұстаз сөзінен таба алмаған жан тыныштығын өз үйінің қалың қабырғаларынан табар... Буалам үйіне қарай ұмтылды.

Ол көпіртіп кір жуып жатқан әйелінің жұмысын бөліп, оған пайғамбар құлдық пен надандықтан құтқарған сәттен бастап әйелдерге тигізген шапағаты жайында ұзақ уақыт іш пыстырып айта бастаған. Хайра бұған таңдана қарады: әдетте Буалем бұған бірнеше ауыз ғана тіл қатып, қалған уақытының бәрі дұға оқу, кітаптар, бауырлармен бас қосу немесе редакция жұмыстарына арнайтын. Ал түнде тұла бойын кернеген ашу-ызасын түкірік тәрізді бірақ айдап шығатын еді.

Бұл сөзін тоқтатқан кезде екеуі де бір-біріне қарамауға тырысты. Қайтадан жуып жатқан кіріне кіріскен Хайра оған бірдеңе айтуы керектігін іштей сезінгенмен, бірақ не айтарын білмеді. Не айтуы керектігін ұзақ қиналып ойланғанмен, ақыры ештеңенің қиюын келтіре алмай ақыры аузына түскенін айта бастады.

Әйел үйленгеннен кейін жалғыз қалған күндерін санамалап шыққан. Кенже ұлының науқасы жайында, емханадағы ұзынсонар кезектер, көкөніс алуға барғанын, троллейбустың аузы-мұрнынан шығып жүретінін әңгімеледі. Хайра алғашқы күндері өзіне қиын болғанын, сонсын тез көндігіп кеткенін, тіпті әлгіндей күндердің өзіне ұнап, кенет мұнсыз - ақ, өзімен-өзі өмір сүре беруге боларын сезгенін айтуға батылы бармады.

Әйеліне қарап тұрған Буалем оны тұңғыш рет көріп тұрғандай әсерге бөленген. Бұған дейін әйеліне бала жасау үшін үйлендім деп ойлаған еді. Сол үшін және өзінің жан тыныштығына бола үйленген. Бірақ оның желкесіне асығыс түйе салған шашын, дамылсыз кір жуудан жарылып кеткен қолдарын, денесін олпы-солпы көрсетіп тұрған кең көйлегіне шындап қарап, оның құлақты жарған даусын дұрыстап тыңдап көрмепті.

Буалем шошып кетті. Ол әйелінің қырылдап шыққан даусы қашан тыным табарын күтіп тұрмастан, сыртқа қарай тұра ұмтылды.

Буалем өмірі барып көрмеген жат өлкеге бет алғандай теңізге келе жатты: ол бірде-бір рет жағажайда болмапты, еш уақытта балық ауламапты, пароходқа отырмапты, қайықпен жүзбепті, бірақ теңізден ескен желмен кеудесін кере тыныстап алармын деп ойлаған.

Қаланың у-шуы сап болған. Теңізге бетін беріп тұрған Буалем үрей, қорқыныш пен түрлі пәлелерге қарсы ең сенімді құралы - Құран оқи бастады; толқынның жартасқа ұрған сылдырымен қосыла тұтас сүрені жатқа зулатқан.

– Рахмет, бауырым!

Буалем қолында қармағы бар балықшының жартастың ар жағынан шыға келгенін көрді.

– Кешір, - деді бұл, - байқамай қалыппын. Сірә, балығыңды үркітіп жіберген болармын.

– Мұнда балыққа бола келгем жоқ. Дәмханаға барғанды ұнатпаймын, ал үйде, өзің білесің, әйел, балалар бар. Жеті балам бар менің. Тоғыз жан бір бөлмелі пәтерде тұрамыз.

Буалем түннің біраз бөлігін балықшымен бірге өткізді. Бұлар қалаға қайтып оралған кезде базарға бет алған жүк машиналары тасжолмен салдыр-күлдір ағызып бара жатқан.

Буалем мейманханаға тағы кіріп еді, бірақ Амалия әлі оралмапты. Келе жатып іштей: "Бүгін кешке "Тамтамға" бармаймын", - деп ұйғарған. Бірақ соңынан дінсіздер мұсылман мұнайына арам ниетпен көз сұқтарын қадап жүрмесін деп, ақыры сонда баруға бел буды.

Мұрат бардан шыққанда кеш болып қалып еді.

– Саған такси ұстайын, - деді Суад.

– Маған таксидің қажеті жоқ. Ағылшын кемпірдің жүргізушісі керек.

Күлген дауыстар естілді.

– Оған телефон соқ. Міне, нөмірі.

Суад телефон нөмірін тергенде, ар жағынан жауап қатқан.

– Ағылшын кемпірдің жүргізушісімісіз?

– Ол бірдеңеге ұшырап қалды ма?

– Жоқ, жай бір досымды жеткізіп салуыңызды сұрайын деп едім. Ол артығырақ ішіп қойыпты.

– Ағылшын кемпірдің жүргізушісі сендер сияқты маскүнемдерді тасуға міндетті деп ойлаймысың?

– Оған мен шақырып жатыр деп айт, - деді Мұрат.

– Бірден солай демейсіңдер ме, - деді жүргізуші. - Күте тұрыңдар, қазір барам.

Ұзамай шығар ауызға көгілдір "опель" келіп тоқтады. Соңынан жүгіріп келе жатқан ит те тоқтай қалып, алыстан қарап тұр.

– Зеральдаға, - деді Мұрат.

Суад оны тағы бөгеуге тырысты:

– Мұншама кештетіп Зеральдада не бітірмексің? Егер ертең ұшаққа мінем десең, үйіңе барып, ұйықтап ал

Қыз жүргізушіге бұрылды:

– Мұны Баб әл-Уэдке жеткізіп салыңызшы. Әдірісін өзі айтар.

– Сонымен Баб әл-Уэдке ме немесе Зеральдаға ма? - деп сұрады жүргізуші.

– Зеральдаға, - деді Мұрат.

Жүргізуші есігін ашты да қайтадан сарт еткізіп жапты.

– Сен отыр, ал мынаны алмаймын.

– Жақсы ит қой, - деді Мұрат.

– Мен машинаға ит отырғызбаймын.

– Бұл ит емес, Пабло ғой.

Мұрат есікті ашып еді, ит машинаға кіріп кетті.

– Егер былғайтын болса, бес мың франк төлейсің.

Қала көшелері қаңырап бос жатыр.

– Сенікі дұрыс, - деді жүргізуші, - шөл даладан кейін ең абзалы теңізге шомылған. Тек ертеңді күтуің керек.

– Ертең ұшып кетемін.

– Зеральдаға барам деймісің? Мұның енді... Олай болса, жағалаумен жүрейік, теңіз ауасынан сергіп қаласың.

Баб әл-Уэдтен кейін пальма арасынан ирелеңдеген жол жағалаудағы екі қатар саяжайлардың ішімен өтеді. Ай сәулесімен шағылысқан "опель" үлкен желпуіш тәрізді желмен теңселген пальма ағаштарының арасымен келе жатыр.

– Кетер алдында тым көп сілтеп жіберіпсің. Бірдеңе боп қалды ма?

Мұрат артқы отырғышта жатқан Паблоның арқасынан сипап отыр.

– Музыка тыңдағың келе ме?

Жүргізуші алдындағы түймені басты. Бірдеңе ысылдап, сонсын тырсылдады, бірақ радио үнсіз қалған.

– Осы консерві қалбырынан - ақ көрдім ғой.

– Сен жарықсыз жүремісің?- деп сұрады Мұрат.

– Күйіп кеткен. Бірақ ай жарығының арқасында күндізгідей көрінеді. Ай сәулесі жүргізушілер үшін тамаша нәрсе.

Ол алдында жайымен келе жатқан машинаны соғып кете жаздап, тежегішін зорға басып үлгерді. Жүргізушімен сүйісіп отырған әйелдің қорыққаннан даусы да шығып кеткен.

– Жүргізушілер мен ғашықтарға, - деп қосып қойды жүргізуші.

– Сен де ғашықпысың?- деп сұрады Мұрат.

– Менің тоғыз балам бар... шешемді есептемегенде.

– Онда не тұр?

– Әйелің бар ма?

– Жоқ.

– Оның көрініп тұр.

Зеральдаға жете бергенде бұлар тасжолдан қарағай арасымен жағажайға шығатын тар топырақ жолға бұрылған.

– Түн ортасында шомыламысың? - деп сұрады жүргізуші. - Әй, барып тұрған сайқымазақсың ғой өзің.

– Суға түспеймін.

– Түспеймісің?

– "Сан-Сусидің" қасына тоқташы.

– Ә-ә, яғни, билемекпісің. Аяғыңнан зорға тұрған жоқпысың. Одан да жағажайға бар.

Мұрат машинадан шықты.

– Тездетіңдер, - деді жігіт, - бір сағаттан кейін жабамыз.

Ол Мұраттың баспалдақпен жоғары көтерілуіне көмектесті.

– Мені күте түр, - деді Мұрат жүргізушіге, - бір сағаттан кейін келем.

Есіктен кіре берісімен музыка әуені құлағын жарып кеткен. Көк түтінге бөккен залда жұрт қалқып жүрген сияқты. Олар әлдебір таңғажайып балеттің сұлбаларын елестетеді. Билеп жүргендер Қызыл жарық төгіліп тұрған жерге шыққанда бет-жүздері қуқыл тартып кетеді.

Мұрат бір бос тұрған үстелге отырды.

Гарсон құлағына бірдеңелер айтып жатыр.

– Екі үлес виски әкел, - деді Мұрат.

Сары шашты бір әйел ағылшын тілінде ән шырқап тұр.

– Бұлардың бәрі жезөкше!

– Не дедіңіз? - деп сұрады гарсон.

– Маған бір шөлмек әкеліңіз.

Музыка Мұратты иектеп алған. Оның үні санасында жаңғырығып, басқа бірдеңелер ойлауға мұрша бермеді. Анда-санда ырғағы баяулай қалады. Мұрат мыс аспаптардың қайта сыңғырлап, құлағын бітеп тастаған барабандардың дүрсілдеуін тағатсыздана күтеді. Ол ешқайда кетпей осында қала береді. Музыка ойнайды, ал өңдері құп-қу елестер алакөлеңкеде құпия сұлбалар секілді билей беретін болады. Ал есіне қажетсіз бірдеңелер қайта түскен бойда мыс кернейлер боздап немесе гарсон босаған стақанын қайта толтырады. Мұраттың басында: музыка, бишілер, Буалем мен Амайас, Ахитегель мен шешесі және Ба Салемнің бірі кіріп, бірі шығып сапырылысып кеткен.

– Мсье, такси шақырайын ба?

Көзін зорға ашқан Мұрат қызыл киген гарсонның даусын таныды. Ол көзін ашқан. Залдың жартысы босап қалыпты. Гарсон мұның орнынан тұруына көмектесті. Бишілер толқыны мұны шығар ауызға ілігі ала жөнелді. Ол өзін қалқып келе жатқандай сезінген. Теңізден соққан жел бетіне сулы орамал жапқан сияқты әсер етті. Ол көзімен көгілдір "опельді" іздеп, әлі жоғарыда тұр. Тұрақжайда автомашиналардың сауыры көмескі көрінеді. Мұрат жүргізушіні айқайлап шақырайын десе, атын білмейтіні есіне түскен. Сонсын бұл: "Такси!" деп айқайлай бастады.

– Ол кетіп қалды, мсье, - деді жігіт, - сізді күте түр деп айқайласам да қарамады.

– Кетсе кете берсін, - деді Мұрат. - Такси!

– Сізге басқасын тауып берейін, - деді жігіт.

– Сайтан алсын. Оған мені жағажайда деші.

Ол бәтеңкесін шешіп, теңізге беттеген. Таяу жерден кезінде Амалия екеуі аялдаған тоғай қарауытады. Мұрат суға жақын келген: дымқыл құммен жүрген анағұрлым жеңіл болып шықты. Машина моторларын гүрілдетіп серуеншілер тұс-тұсқа кетті де, жол мен жағажайда тірі жан қалмаған. Әлгі жігіттің айқайлаған даусы мұның құлағына еміс-еміс қана шалынады. Мұның аяғы батқан құмды теңіз көбігі шайып жатыр.

– Такси!

– Сіз тұрған жерге, такси емес, қайық керек қой, - деп айқайлайды әлгі жігіт.

Мұратқа жігіттің күлкісі естілген, сонсын жағажайдан да күлген дауыстар шықты. Мұрат сол жаққа беттеген. Мұраттың жалаңаяғы қалдырған іздерін теңіз толқыны шайып тастайды.

– Такси!

Бұл жолы күлкі тап қасынан естілді. Ол құмда қатар жатқан екеуді басып кетуге шақ қалған. Оларды айналып өтпек бола беріп, сүрініп кетті де әлі күлкісі тыйылмай жатқан әйелдің үстіне барып құлады.

– Мені тұншықтырып тастайсыз ғой.

Мұрат орнынан тұруға әрекеттенген.

– Өмір деген тамаша, - деді әйел тағы сылқ-сылқ күлген бойы.

Иығындағы жел жұлқылаған шашы теңіз балдырынан аумайды.

Жел қайта соғып кеткенде шашы Мұраттың аузына тығылып, бұған оны үрлеп тастауына тура келген. Сонымен қатар аяғының жұмсақ құмға тереңірек кіріп бара жатқанын да айқын сезді.

– Осында қонайын дедің бе?- ер адамның қырылдаған даусы естілді.

– Кетші оттамай, - деді Мұрат.

Әйел тағы күлді.

– Амалия, сен де кет.

Екеуі де орындарынан атып тұрды, Амалия бұған еңкейіп:

– Мұрат! Үсті-басың малмандай болыпты. Суық тиеді ғой. Жүрші, - дегенін естіді.

– Машинада бар, - деді Серж.

– Редакцияныкі, - деп қосып қойды Амалия.

Шабарман такси тапқанын айтуға келіпті.

– Сіздің машинаңыз. Ол қайтып келді.

– Жанармай құюға барғам. Бұл уақытта оны табу оңай емес. Ұзақ күтіп қалдың ба?

Күн әлі шықпаған. Әуежайда адам да тым көп емес екен. Камел Амалияның көгілдір жаулығын алыстан байқаған. Оны Серж, Суад пен Буалем шығарып салып тұр.

– Мұрат қайда? - деп сұрады қыз.

– Қазір келіп қалар, - деді Суад, - кеше біраз сілтеп жіберіпті.

– Біз онымен жаңа ғана айырылысқанбыз.

– Қайда, үйінде ме?

– Зеральдада, жағажайда.

– Оны ерте келмедіңдер ме?

– Ол әлі айыққан жоқ және қайтсем де таксимен кетем деп көнбеді.

– Ұшаққа кешігеді ғой.

– Қашандағыдай ең соңғы минөтте жетер, - деді Камел

– Тыңдаңыздар...

Бұл Амалияның ұшағы болатын.

– Мынау сіздің қағаздарыңыз, - деді Серж.

Олар ұшаққа отырғызатын есікке бірге беттеген.

– Енді қайда барамыз?- деп сұрады жүргізуші.

– Баб әл-Уэдке. Шабаданымды аламын да бірден Мэзон-Бланшқа тартам, ешкімге ештеңе.

– Не дейсің?

Мұрат үндеген жоқ.

– Сенің ішпеуің керек еді, - деді жүргізуші. - Достармен бас қоса қалсаң, ылғи да осы... Әйткенмен, қасыңда жүргендер сап - cay сияқты. Оларды кездейсоқ жолықтырдың ба?

– Мүлдем кездейсоқ.

Мұрат күлді.

– Ішпеуің керек еді, - деді жүргізуші тағы да. - Сен Францияға барамысың?

– Көрініп тұр ма немене?

– Мен Мэзон-Бланшқа жеткізіп жүргендердің бәрі дерлік Францияға ұшады.

– Жұмысқа бара ма?

– Жоқ, месье, көңіл көтеру үшін. Францияға жұмысқа баратындар таксиге отырмайды. Бұл тым қымбат, әрі олар асықпайды ғой. Ал клиенттер отырған бойда іссапарға кетіп барамыз деп қояды.

– Мен іссапарға емес.

– Көрініп тұр, бірақ бекер.

– Неге?

– Іссапарда да көңіл көтереді, тек мемлекет есебінен.

Ол әскери жүк машинасын айналып өтті.

– Ал мемлекет деген біз ғой...

Терезеден үрген жел Мұратты әбден айықтырды. Олар Алжирге таяп қалған.

Баб әл-Уэдте қайыршы бүк түсіп ұйықтап жатыр. Мұрат оның үстінен аттап өткен. Ұзамай ол шабаданымен қайтып оралды.

– Біреу-ақ па?

– Осының өзі көп, - деді Мұрат.

Қайыршы оянып кеткен. Пабло Мұраттың есіне сонда ғана түскен. Ол машинаның артқы отырғышына қарады.

– Ит қайда?

– Сенімен бірге шығар десем, - деді жүргізуші. Мұрат сағатына қарады:

– Үлгерер ме екенбіз?

"Опельдің" доңғалақтары жолда сыр-сыр етеді. Бұлар жылдам жүрген. Мұрат ыстығы көтеріліп, қолы мен аяқтарын, қабағын күйдіріп бара жатқанын сезінді; тұла бойы ана жағажайда толқын аймалағанындай бір ысып, бір суынды.

Бұлар Мэзон-Бланш жол айырығына жеткен.

– Тоқтат, - деді кенет Мұрат.

Мұрат машинасын жолдың жиегіне тоқтатып, сағатына қарады.

– Таксиіңмен Алжирден шыға аламысың?

– Сені Гардаидан әкелгем жоқ па.

– Қайда барғың келсе, сонда бара аламысың?

– Америкаға болса да.

– Онда тура тарта бер.

– Ұшаққа бармаймысың немене?

– Жоқ.

– Қайда барамыз?

– Америкаға. Жүргізуші бұған қараған:

– Сен мас емессің ғой.

– кеттік, - деді Мұрат.

– Табылған ақыл. Барып балаларымды көрейін.

– Олар сонда ма?

– Одан да алыс, тауда.

– Менің де сонда баруым керек. Тазгуге барам. Ол..

– Білем.

Олар тағы жолға шыққан.

– Жазу кітапшаң бар ма?- деп сұрады Мұрат.

– Қарсы алдыңда жатыр.

Машинаның солқылы Мұраттың жазуына кедергі болып, кейде жаза да алмай, ақыры бітірген соң парағын жұлып алды да қалтасына тығып қойды.

– Газетке ме? - деп сұрады жүргізуші.

– Жоқ, бүгін таңертең бірге ұшпақ болған танысыма. Кешірім сұрағаным. Алжирден жібере салшы, Тазгада пошта бөлімшесі жоқ қой.

– Ұзақ хат екен.

– Шетелдік қыз. Ал шетелдіктерге бәрін түсіндірмей болмайды. Олар жай айтсаң, түсінбей қалады.

Тизи-Узудан кейін жол тарылып, өзен бойымен кеткен. Оларға жасыл автобус қарсы жолықты, Мұрат ешкімді тани алмады, тіпті Вервер де жоқ екен, сірә, ол бұл күні жолға шықпаған болуы керек. Тазгидің төменгі жағына келгенде машина тоқтады. Мұрат шабаданын алды.

– Ал хат ше? - деп айқайлады жүргізуші. - Қалтаңда ұмытып кеттің ғой.

Мұрат бүктеліп қалған қағаздарды шығарып, қайта оқи бастады:

"Бұл хатты саған - бекер ме? - бүгін таңертең ұшаққа келмегеніме кешірім сұрау үшін, сондай-ақ Суадтың жол күнделігін аяқтау үшін (ол бітірмеген де шығар) жазып отырмын.

Егер ырымға сенсем, бұл сапарды үлгілі мысалға балап, одан болашақ ұрпақтар тәлім алар тәмсіл жасаған болар едім. Ата-бабалардың шөл даласы менің өміріме тым кеш келгенмен, оның ылғи да қанымда жүргеніне енді титтей де шүбәм жоқ. Шамасы, осылай жаратылсам керек. Және қашанда болмасын кездесуге тиіс едім. Ал мұнай экспедициясы тек соны түсінуге септігін тигізді.

Біз бір ай бірге жүрдік. Енді сен тұман, ылғал, зайырлы өмір, үйреншікті іш пыстыратын қабылдаулар, сенбі күнгі кешкілік махаббат әуейілігі (еш уақытта жексенбі емес, өйткені, келісі күні дүйсенбіде ондайға уақыт қайда, онда бұдан гөрі маңызды жұмыс және басқалар бар) сені шел даладан да, желден де құтқарарын білесің. Жүк ретінде Сержды әкетіп барасың. Серж сол жүк сияқты алып жүретін адамдар тобына жатады: солардың қатарында кемпірқосақ түстерімен түрленіп, жарқылдап, құбыла ұшатын алтын қанатты көбелектің сұрықсыз ұсақ шіркейсіз күні не болар еді.

Сен шөл даланың жабайы құм төбелерін жағажайдың ылғал құмына, сілекейлі сүйістерді (Жанеттегі барлық еріндер құрғақ) сулы құмның ылғал құшағына айырбастайсың, әйткенмен, айырбастап та жіберген боларсың. Қысқасы, өз тайпаңның құшағына қайтып оралдың.

Саған әңгімелеген анау Вербер есіңде ме? Сол Вервердікі дұрыс. Ұланғайыр дүниені ежелгі тайпалар жайлаған, шекаралардан оп-оңай өтіп жүре берем деп ойлаған ашықауыздың күйіп кетеріне шүбәң болмасын. Еуропаның басыбайлы отары кезімізде мен ардан безген қарақшы тәрізді еркін сенделіп жүре берер едім. Ал тәуелсіздік алып, есейген шағымда ол жаққа мойныма арқан байлап, жеңілгеннің белгісі ретінде қолыма қаланың кілтін ұстап бара алмасым анық.

Мен оған даяр емеспін. Және тайпамның иелігіне кірер бірер жерге: "Соңғы алар деміңе дейін осы жерде қалдыруға келіспесең, мұнда кіруші болма", - деген тақтайшаны және ілмеймін. Мен әділетсіз шарт тықпаламаймын, сатушы да, тұтынушы да тең болсын: алғың келсе, ал, қаламасаң, алма.

Бірақ өзің де үнемі айта беретіндей, ең бастысы - табыс емес, табандылық. Артыма бұрылып қарасам, өткен уақыт су шайып кеткен құмды жағалау секілді көзге шалынады. Қаңырап қалған. Қайда қарасаң да, толқындар жағажайдың түгін қоймай шайып кеткен -еш жерде ештеңе жоқ және таяудағы уақыттарда бұл өзгереді деген үміт те жоқ.

Бірақ мен өзіме - өзім: "Енді қалған күндерде не істейсің, Мұрат, қалған түндерде не істемексің?" - деген сауал қоймаймын. Қасиетті орын бос тұрмайды.

Әзірге құдайдың о дүниеге шақыруын ала қойғам жоқ, бірақ мыңдаған жылдар өтіп, менің жаным өмірге қайта талпынған сәтте Галактиканың қандай да болмасын басқа планетасын таңдап алармын, өйткені, мына тіршіліктен кеңірдектен келе тойғаным хақ.

Кеңірдектен кеп тойдым, бірақ бұдан кетуге де асығып тұрғам жоқ, маған таңдау құқы берілгендіктен, сатқындар арасындағы алғашқысы болғаннан гөрі, кеткендердің соңғы тұяғы болғанды қалаймын. Сөйтіп, ешқандай таулар шегірткеден де, сироккодан қорғап қала алмайтын (бар жеріне жолдар, электр тартылған, салық жинаушылар мен транзистор келген) қырқа астындағы елеусіз деревняға ертең құр қол жетіп барарым анық. Мені жыға тану үшін жұрттың бетіме тесіле қарайтынын да сезем.

Мен осы жерде туғам. Менің тағдырымның, өмір жолымның бастауы ақыр аяғында мені осында бастап келеді, сөйтіп осында мәңгі қаламын; ешқандай алданыш та іздемеймін әрі ештеңеге торықпаймын да: болашағыма үміт сәулесін түсіреді. Өйткені... бәрін қайта бастауға ұмсына беріп, ылғи да Амезианды еске түсіремін...

Амезиан - менің көзімше Тазгада өлген бірінші адам. Онда әлі бала едім. Ажал мен үшін небәрі өкінішті, әрі, бәлкім, қас қаққанша қалыптасқан тәртіптен сәл ғана ауытқу боп көрінген... Бірақ үлкен кісілердің түрлері қайғылы сияқты еді.

Амезиан жиырма жасында жұрттың бәрі жандарына шапағат күткен қамқоршы да, әділ имам жайында естіпті. Жұрт қашан да болмасын сол имам келеді, сөйтіп, жер бетінде бейбітшілік, әділет пен сүйіспеншілік салтанат құрады депті. Сонсын Амезиан оның келуін жыл сайын күтетін болған. Мына жалған өмірде оның арман - сеніміне ешкім де көлеңке түсіре алмайтын еді.

Бірақ бірде Амезиан сол имамын көрместен қайтыс болды. Қоныстастары күлген. Өзгелермен бірге мен де күліп, сол имам оны қатырып кетті-ау дегенім әлі есімде. Дегенмен тап қазір олай ойламаймын. Ол уақытта Тазга тұрғындарында таңдау жоқ-ты. Не кедейшіліктен өлесің, не соған көнуің керек. Анау соны жеңіп шығыпты. Ол да басқалар тәрізді маңдайға жазғанға көніп: қайыршылық, отаршылар, ажал дегеннен қашып құтылмайсың, тағдыр солай, одан бұлтарыс жоқ деуіне болатын еді. Жарайды, ол күреспей-ақ қойсын (құр қол, қарны аш, өзі сауатсыз оның қолынан не келмек), бірақ ол мойынсұнған жоқ.

Енді қамқоршы имам оның қиялының жемісі ғана еместігіне шүбәм жоқ. Біз жоққа сенушіліктің саясатқа ұласқанын және имамды күтіп қана қоймай, бар күш-жігерді жұмсап, оның келуін тездету керектігін білеміз. Бірақ Амезианның соған білімі жетпепті".

Мұрат парақтарды жинастырып, ұсақтап жыртты да, сонсын илектеп үлкен қағаз шарға айналдырды. Бұдан кейін жайылған алақанына қойып, ерніне қарай әкеліп, үрлеп жіберген. Жыпырлаған ақ көбелектер тұс-тұсқа қарай ұшып, сонсын жайымен жерге қона бастады. Жүргізуші қағаздың бәрі жерге түсуін күтіп тұрды.

– Әй, оқымыстылар, неге сендерде бәрі күрделі, неге соншама бақытсызсыңдар?

– Оқымағандардың да бақытсыздығы жеткілікті.

Жүргізуші қайтадан машинасына отырды.

– Егер қашан да болмасын қайтқың келсе, әдірісті білесің.

Үйде ол шешесі мен Тамазузтты жолықтырды.

– Әбден шаршаған сияқтысың, - деді шешесі.

– Түні бойы көз ілген жоқпын әрі оның үстіне бір ай Сахарада жүрдім.

Екеуі де мұның деревняға неге қайта келгенін сұраған жоқ, тек анау мұнда келген сайын ұйықтайтын бөлмесіне айкезбе секілді кетіп бара жатқанда үнсіз қарады да тұрды.

Мұрат бірден ұйықтап кеткен. Ұзамай бұлар оның аунақшып, түсініксіз бірдеңелерді күбірлеп жатқанын естіген. Анда-санда даусы қаттырақ шығып, біреуді шақырғандай болады, содан кейін тынышталып, біркелкі тыныстай бастады.

Мұрат түсінде тып - тымық көк теңіздің үстінде үлкен кемемен кетіп барады екен. Сол арада көкжиектен басқа кеме көрінген. Екі кеме бір-біріне қарсы келе жатыр, міне, қатарласып та қалды. Ана кеменің палубасынан Амалия Мұратқа бірдеңе деп айқайлайды, бірақ соғып тұрған жел оның даусын естіртпейді. Қатты жел қуған кеме бұрылып алып, әп-сәтте көзден ғайып болған. Жел тынған сәтте Мұрат көл ортасындағы гүл көмкерген аралда жүр екен дейді. Көгілдір судан бірнеше аралдар шығып тұр, оның жағалауында адамдар жүр. Солардың бірінен Камел мен газеттің басқа да қызметкерлерін көрді, ал екінші аралда қолына Антар семсерін ұстаған Буалем жүр, қарағайлар мен мұз көмкерген шағын ғана тағы бір аралда Принц мен Лонгвал титтей қызғылт стақандарға ағаш шырынын құйып жүр екен дейді. Серж бен Амалия ең шеткі аралдың құмында жатыр, Пабло да солармен бірге екен, Амалия иттің жүнін үрпитіп сипап қояды. Осылардың бәрі -әрқайсылары өз аралдарынан – бір - бірлеріне қолдарымен әлдеқандай белгілер беріп, бірдеңе деп айқайлайды, бірақ араларында жатқан көгілдір айдын олардың сөздерін бір-біріне естіртпейді.

Мұрат оянып кеткен. Ол бетіне анасының тарамыс қолдары тиіп жатқанын сезді. Тамазузт оған шылапшындағы суға малшынған орамал ұсынып жатыр екен.

- Безгек боп қапсың, - деді шешесі, - тұла бойың жанып барады.

Олар шығып кеткен соң Мұрат тағы ұйықтап алғысы келгенмен, бірақ басына құрсау салып жатқандай қиналды. Оның сыртқа шыққысы келген. Аласа төбелі үйдің тар ауасынан құтылғысы келді. Ай жарығымен алаңға мешіт ғимаратының көлеңкесі түсіп тұр. Мұрат есікті ашып, жоғарыға көтерілген.

Көзіне тосылған көрініс мұны қайран қалдырды. Мұнара түбінде Тазга қалың ұйқыда жатыр. Айдың бозғылт сәулесі үй шатырларына түсіп, ауа мөп-мөлдір боп көрінеді. Ғаламшардың бір түкпірінде осынау меңіреу қыстақ қайдан пайда болды екен? Қарауытқан терезелерге кімнің айқайы жан бітірер екен? Ұйықтап жатырсыңдар ма, маубастар? Байқаңдар! Помпей тұрғындарына бір ұйқыдан оянып, екіншісіне бас қою үшін бір-ақ түн жеткілікті болған. Мұрат өзі айқайлап жібергенін немесе бұл айқай санасында жаңғырығып жатқанын білмеді.

Таазаст мұнарасы жақтан шибөрінің ұлыған даусы естілді, оған екіншісі қосылды, сонсын бүкіл үйірі үн қосып, ұлыған үндері бірін-бірі басып кеткен. Ұйқыдан жатқан Тазга аспанындағы тыныштықты осы дауыстар бұзып тұр.

"Мұрат! О, Мұрат!"

Шақырған дауыс мешітке кіре берістегі бұрыштан естілген. Мұрат ауыр шетен есікті итеріп еді, топсалары сықырлап кетті, бірақ бұл ешкімді көрмеді.

"Мұрат!"

Енді дауыс жота беткейіндегі құлпытастар көрініп тұрған зират жақтан шыққан. Мұрат төмен түсе бастады. Түнгі тыныштықта аяғының дыбысы дүңк-дүңк естіледі. Мұраттың бойын танауға ұрған хош иісті ауаға сіңіп кеткісі келген бір тілек баурап алды.

"О, Мұрат!"

Дауыстан жылау сарыны білінеді. Осындай уақытта біреуді жоқтап жатқан кім болды екен? Осы жағы сембей шақыруға жауап ретінде қараңғы көшеде Мұраттың тарпылдата басқан аяқ дыбысы естіліп тұр. Қан қызыл ай Айт-Седка жазирасының үстіне шығып алған. Ал жотаның арғы бетін түн қараңғылығы қымтап жатыр, миллиондаған жұлдыздар көк жүзінде жымың-жымың қағады. Шибөрілер іштерін тарта ұлиды.

"Мұрат!" - әлгі дауыс тағы естілді, Мұрат шибөрілердің ұлыған үнімен қатар шыққан дауыстың жақын қалған ажал хабаршысы яки махаббат шақырушысы екенін білмеді. Мұрат төмен түсіп келеді. Қырманның қасынан өткен соң дәмжапырақ ағаштарын көрген ол өзенге жақындап қалғанын сезді.

Әлі жазыла қоймаған дәмжапырақ гүлдері қан қызыл түсті болады. Ал әбден ашылған соң қызғылт түске енеді. Сөйтіп ағып жатқан өзен бойындағы дәмжапырақ мерекелік киімін киінеді. Мұрат су сылдырына құлақ түріп, әлі келе жатыр.

Кенет шибөрілердің ұлыған үндері мен әлгі дауыс тына қалған. Әлі ұйқысы ашыла қоймаған бір әтеш шақырды. Алабажақ жүн көрпе жамылған деревня тұрғындары әлі ұйықтап жатыр. Ұзамай олар келесі күннің қам-қарекетіне кірісу үшін орындарынан тұрады. Әтештер шақырып, тіршілікке кірісетін мезгіл келгендіктен, жазирадағы шибөрілер ауыздарын жапқан.

Мұраттың тұла бойы қалшылдап кетті. Шешесі сірә, мұны үлкен бөлмедегі ошақ қасында күтіп отырған шығар. Шешесі немесе Тамазузт.

Ол құлама соқпақ жолмен ұзақ жүрген. Ақыры алаңға жетіп, ең түкпірдегі кезінде сехджиға қатысушылар отыратын тақта тастың үстіне жата кетті. Тақта таста шық суы мөлдірейді. Өзен сарыны мұнда құлаққа еміс-еміс қана естіледі. Жабыраңқы айдың сынығы тау асып жоқ болды. Ойпат түбінде су сылдыры, анда-санда жас қыздардың сыңғырлаған күлкісі естіліп, көгілдір көйлектері көлбең қағады. Тақта тастар да көгілдір, су да көгілдір, музыка да, тіпті еріндер де көгілдір тартқан секілді. Өзен бойындағы дәмжапырақ ағаштарына да көгілдір мұң қонақтаған.

Мұрат алаңға кездесуге шақырған әйелдер мен еркектер келер емес. Бұл оларға: екінші түнгі таң алдында деген сияқты еді. Деревняның жоғарғы жағынан манағы дауыс әлі де "Мұрат!"- деп шақырып қояды. Соған қарай жүрген Мұрат ешкімді таба алмаған соң қайтадан алаңға келген. Қараңғыда әтештің дауысы да қырылдап шығады.

Алаңда Мұрат мерекеге тап болыпты. Қабырғаны жағалай отырған кісілер мұның билеп беруін өтінеді. Содан бұл әбден бусанып терлегенше билейді келіп.

Сонсын алаңның екінші жағынан қаралы шеру көрінген. Толарсақтан түскен шекпен киген адамдар зорға қозғалады. Олар бұлақтан су құйып алған құмыраларын бастарына қойып келе жатқан әйелдердей аяқтарын еппен басады.

Бұдан кейін қараңғыдан әлгілердің дауыстары естіле бастаған:

– Алаңдағы түндер тым ұзақ қой...

– Күндер де сондай...

– Тастар да салқын екен...

– Шамы жоқ тастай қараңғы...

– Әжімсіз күндер...

– Тіссіз ауыздар...

– Қиылған қанаттар...

– Бірдеңеге деген ессіз құштарлық...

– Сені күте - күте суалған...

– Жолыңды таптың ба?

– Оны үйінді басып қалыпты.

– Ол қыста ма еді?

– Білмеймін, жаңбыр жауып тұрған.

– Шекпенің болып па еді?

– Оны үстімнен жұлып әкеткен.

– Жолда дауылға ұрындың ба?

– Үлкен жол үстіндегі қарақшылар тонап алды.

– Барыңды алып кетті ме?

– Жоқ.

– Аяды ма?

– Жоқ.

– Енді неге?

– Олар асығыс екен.

– Сен қалғандарын шақырдың ба?

– Неге. Сен осында емеспісің.

– Қайта ашу үшін...

Мұрат Таазаст көрініп тұратын жотаның басына қолын созды. Жарқанат жас шетен ағаштарының арасында ұшып жүр. Таазаст ана жақта, одан әрі мұнара көрінеді. Мұрат Аазидің Мокранға қарап жымиғанын көрді.

– Кілт сенде ме? - деп сұрады қыз.

– Қандай кілт?

– Ол менде. Кеттік. Біз Таазасты қайта ашамыз.

Қыз қызғылт бөкебайын шешіп, сонымен бетін жауып алған. Мұрат оны жұлып алды.

– Венера қалыңдық, неге жылайсың? Мен осындамын ғой.

– Ал қалғандары қайда?

Ол алаңды айналып жүр. Тастай қатып қалған әйелдер саусақтарын еріндеріне тигізіп, тас тақшалардың арасында сенделіп жүрген бұдан көздерін алмайды. Ол қайтып келді.

– Қалғандары қайда?

– Біз ашқан бойда олар да жетіп келеді.

– Қайдан?

– Шақырсаңшы. Олар келеді.

Аази оларды аластаған көкжиек жаққа қарап айқайлауға аузын ашқанмен, дыбысы шықпайды. Тек шибөрі ұлыды.

– Дауысыңды да аластаған ба?

Ол қыстыға жылап жіберген:

– Ку, Равех қайда?

– Давда, Менеш қайда?

Бұлар қосыла шақырған:

– Мух, Уәли, шейх пен Латмас қайда?

– Міне ол, әлгі ай.

– Жолда да сол тастар жатыр.

– Алаңдағы сол тақта тастар.

– Сол өзен сыбдыры.

– Сол көгілдір таулар.

– Сонымен?

– Бірақ Муханың сыбызғысы естілмейді.

Осылай деуі мұң екен алаңның түкпір жағын тұмшалап тұрған қараңғылықтан алдымен баяу, сонсын қаттырақ әуен естілді, мінеки, сыбызғы тіпті төбе құйқаны шымырлата сыңси бастаған. Мұңды әуен қараңғылыққа сіңіп жатыр. Бұдан соң жақын тұрған үйдің бұрышынан басын бір жағына қисайтып алып, қашандағыдай асықпастан, тік бүктеуі жерге төгілген шекпенді Муха, оның соңынан басқа да бишілер тобы шыға келген. Сехджаға қатысушылар алаңға толып кетті, бірақ әндері естілмейді. Тек Муханың сыбызғысы тас тақталар үстінде: "Менің бизилигім!"- деп безек қағады.

Сехджа бұлармен қатарласып қалған. Мұрат баяғы кезіндегідей бишілер тобына қосылуға даярлана берген. Бірақ Аази қолын созып, мұны бөгейді:

– Сехджаны өткізіп жібер.

"Менің базилигім!" - деп сыңсиды сыбызғы.

Сехджа жанынан өте шыққан. Ол бұлақ қасына жетіп, алаңның арғы шетіне барып қалыпты, енді болмаса көзден ғайып болардай. Мұрат қолдарын созып, қараңғыда айқайлап тұр:

– Айт-Шаалалей тайпасынан Менаш! Мух, Равех, Мокран, мені күте тұрыңдар!

Сыбызғы тағы да: "Базилигім менің!"- деп сыңси берді де, сонсын музыка да, музыканттар да қараңғы түнекке сіңіп жоқ болды.

Аласарып кеткен аспан аясында дауыстар да, қимыл-қозғалыстар да көмескі тартқандай. Амалия Мүгедектер алаңындағы авиажолаушыларға арналған залға толып кеткен үнсіз сұрғылт топқа сіңіп кетті. Түрлі жапсырмалары бар шабадандар резеңке жолмен жылжып барады. Шаршаған жолаушылар соның қимылынан көз алмайды.

– Ғапу етіңіз, бұл менікі. Рұқсат етсеңіз.

Серж мұның шабаданына жармаса кеткен әйелге аузын қисайтып, күлкі ырымын жасаған; олар бір-біріне ырсия күлісті. Амалия сырттан бақылап тұр. Мына тісін ақситу, мына ыржиыс, қой көздердегі салқын кекесін, әдемі тігілген костюм, мойындағы шынжыр, сыпайы өтірікпен араласқан жылымшы сөздер - осының бәрі мұның туған үйіндегі кеп болатын. Қыз теріс айналды.

– Кешірім өтінем! - деді сырбаз еркек мұның көз алдында шабаданын жұлып алып. Ұсақ-түйекке толы самаладай жайнаған жайма кенет шайқалып кеткендей болды. Ол Серждің қолынан шап беріп ұстай алған.

– Ештеңе етпейді, аяғым тайып кеткені.

Иә, шүбә жоқ, дүние қайтадан үйреншікті қалпына келді. Сөздер, қимыл-қозғалыс, заттар мен адамдар үйреншікті, жақсы таныс мәнге ие болғандай. Ақыры салқын, шектеулі көкжиек, жалпыға ортақ ережелерді ұстануға үйренген адамдар, ықтият салынған әлдеқайда бастайтын жолдар мұның алдына өмірдің шынайы көрінісін тосқан. Алдамшы сағым мен көбік сөздердің шаруасы бітті. Бұл бәрінен де құтылды!

– Аспирин таблеткасын берейін бе?

Серж бешпентінің қалтасынан дәрі шығарған: мінеки. Иә, Серж қасында жүр. Қашанда ілтипатты да ізетті, қажет кезінде қалтасынан керекті таблетканы да шығара қояды. Қыз іштей минөтпен есептелген өмірінің қанша күні мен түнін бұған қиюға тура келерін салмақтаған. "Қалай болғанда да, бір аптадан көп болмас".

– Такси!

Ол қызға есік ашты.

Таңғы намаздан кейін алаңға бірінші болып келген шалдар тас тақтада қалшылдап жатқан Мұратты тауып алған. Олар мұның атын бірнеше рет атап шақырғанмен, анау жауап қатпаған соң үйіне алып барған. Шешесі мен Тамазузт екеуі баяғыда тұрып кетіпті. Олар Мұратты жатқызып, бір құшақ көрпеге орап, бойын жылынсын деп от жаққан.

Түске таман денесі қатты күйіп-жанған соң көрпені алып тастауға тура келді. Мұрат тынысын зорға алып жатты. Кейде ол көзін ашып алып, әлдебір әйелдер мен еркектердің аттарын атап, шақырумен болды. Шешесі мен Тамазузт олардың кейбірін ғана білетін: бәрі де марқұм болғандар еді. Тазгада дәрігер де жоқ, ең жақын деген аурухана жиырма шақырым жерде.

Кешке қарай безгек біраз саябырсып, Мұрат сәл тыныштанғанмен, ол ешкімді танымады, шешесі мен Тамазузттың сөздеріне жауап қатпады. Түнде ыстығы қайта көтеріліп, Мұрат тағы да сандырақтай бастаған. Ол баяғы кездегі деревня тұрғындарын жинайтын кездегідей сөз сөйлеген, бірақ Тамазузт оның не айтқанын ұқпады. Бұл жай келесі күні де қайталанған. Сәл көзі ілініп кеткен кезде ғана үнсіз қалып, артынша қайта оянып кетеді. Келесі түн ортасында ол түсіне кіргендермен сөйлесуін де қойған. Бір құмыра суық су әкелген Тамазузтқа оның жүзі тым жайбарақат көрінді. Тыныс алуы да біркелкі сияқты. Тамазузт оны оятпай, жалаңаяғының ұшымен басып, әлі жанып тұрған шамды өшірді.

Ұзамай таң қараңғылығында мәзіннің азан шақырған даусы естілді. Тамазузт қолына үлкен құмыра алды: бұл уақытта бұлақта су мол әрі салқын болатын. Шығар алдында ол Мұратқа тағы бір қараған: ол әлі оянбапты. Бет-жүзі тым жайбарақат көрінді. Қолын сипап көрсе, безгегі қайтқан сияқты. Егер бәрі ойдағыдай болса, ол аздап тамақ ішіп (келгеннен бері нәр татпаған), бірнеше күннен кейін мүлдем айығып та кетер.

Камелдің Амалияға хаты:

"Алжир, пәленбайыншы күн...

Саған Мұраттың өлімін хабарлағалы отырмын. Және мұны ешқандай кіріспесіз бірден айтпақпын, өйткені, мұндай жағдайда оны-мұны деп жақаурату орынсыз болар еді.

Оның арты ойсырап қалды. Оны ешкім толтыра алмасын да білеміз. Ол таудағы кішкентай қоныста безгектен аяқ астынан қайтыс болды. Мен де, мұндағы басқа да достары тіпті жерлеуінде де бола алмадық. Өйткені, хабарды естіген кезде бәрі де тым кеш еді.

Бірақ өзімізді құр алдап қажеті не? Бұл әйтеуір, бір болуға тиіс еді: солай болды да. Ол ағысқа қарсы жүргенді ұнататын. Төңірегінің бәрі қайнап жатқанда, ол қайдағы жоққа алданып жүретін. Ақыры ересек бола алмаған жасөспірім ылғи да жалын күдірейтіп, жұртқа уағыз айтып, өзін әулие тұтатын, жаны да нәзік еді - ондайлар әдетте ұзаққа шыдамайды. Ол тік жүруді ұнатты, жалтару дегенді білмейтін. Ал адам тіпті аяғына жабысқан шаңды да елегісі келмесе, ол ешбір кедергіні көрмейді: жолдағы тасты да, шөптегі сұр жыланды да, ойқыл - шұңқыр атаулыны да байқамай, соларға сүрінеді, сонсын, әрине, құлайды.

Сондықтан қатты уайымға да берілудің қажеті жоқ шығар. Менің досым (басқалармен салыстырғанда оның маған дос болғаны анық), менің досым диалектика заңдарын ғана мансұқ етіп қоймай, аллаһтың өзіне шек келтіретін. Ол кез келген рақым атаулыны өршелене итермелейтін. Қазір мен мұндайлардың ешбіріне төзбес едім, тегінде жерді сондайлардан күшпен болса да тазарту керек. Таураттың уағыздары бар емес пе. Құдай бізге пайдалану үшін жер берді, соған тістесіп жүріп, оның жемістерін көбейту жолында мас болғанша шырынын жұтуға болғанмен, оны теріске шығару жөн бе. Егер Шреа тауында қонысым болмағанда, Блида үстінде аспанға шаншылып тұрған заңғар шыңдар жер сұлулығының гимні екенін білмес те едім. Егер теңіз жағалауында үйім болмаса (сен қашан келіп, қанша жатам десең де еркің), Жерорта теңізін ащы судың үлкен шалшығы деп қана қабылдар ма едім.

Маған қарап Аллаһ дүниені алты күнде жаратқанына қуанар еді, өйткені, менімен бірге оған күнде мереке. Ал жаратқан соған тартқан басқа біреуді кезіктірсе қайтер еді деп қарадай төбе құйқам шымырлайды. Ол аяушылықты да, мейірімді де білмейді ғой. Ол маған Шреаға келген кезде айналадағы орман күңгірт тартып, алау тозақ оты сияқты көрінді, тамаққа тәбетім жоғалды. Ол жұмған аузын ашпағанмен, сол үнсіздігіне төзу мүмкін емес-ті, одан да айқайлағаны дұрыс еді. Ол естіртіп ештеңе демеді, бірақ оның көздері (есіңде шығар - қоңыр, бейжай қараған секілді көрінгенмен, өңменіңнен өте шығатын) бәрін де айтып тұратын. Ол өмірді пәлендей бағалаған емес, оған жармаспады да, бейімделуге де тырысқан жок,. Мұндай жеміс сабағында ұзақ тұрмайды, үп еткен жел соқса, бітті. Бұл жерде сол жел соғып өткен.

Енді ол келмеске кеткен соң біздің ортамыз, жердің ғаламат игіліктерін жан-тәнімен сүйетін орта бақытты өмір сүреміз. Міне, мен де соған ұқсап сөйлеп кеттім. Ол қазір де періштелердің арасында ұшып жүрудің орнына бұрынғысынша тіпті сол жақтан біздің тіршілігімізге залалын тигізуі мүмкін.

P.S. Бұл хатты бір ай бұрын жазғам. Бірақ жіберуге дәтім бармап еді. Жіберем бе, жоқ па, оны да білмеймін.

Айтқанымның айдай келерін қайдан біліппін. Ол өлі болса да өкшелеп қалмай жүр. Бұрын оны көрмесем, естен шығып кететін еді, енді қасымнан қалмайды. Алдымен бір жарықшақ пайда болғандай еді. Сонда өзіме - өзім: ол жаңа ғана өлді ғой, уақыт өте келе бәрі де ұмытылады дейтінмін. Олай болмады. Жарықшақ ұлғая тусті. Қазір оның ешқайда кетпесіне әбден көзім жеткен. Тірі күнінде оны ұзақ уақыт ұмыта алатын едім, бірақ елесі естен шықпайтын көрінеді. Ол маған маза беруді қойды. Түнде түсіме кіріп, құшағына қапсыра құшақтайды, тынысым тарылып, қара терге шомып орнымнан атып тұрамын, сонсын қайта кезігем, ол саусағын ерніне тигізіп күтіп тұрады, қоңыр көздері кірпігін қақпастан тесірейе қарайды.

Оның үстіне, кетер алдында ол бәрін де жайпап кетті. Ол кеткен соң Шреа таулары күңгірт тартты, жағажайдағы толқындар көгілдір түсінен айырылды, наядалар лас құмға аунаған майлы денелі жаман қыздарға айналды. Оңбаған! Ол жер бетіндегі сұлулықты өзімен бірге ала кетті. Өзі өлерден бұрын бізді өлтіріп кетті. Қылмыскер! Мен ылғи да осылай дейтінмін.

Ол әр нәрсенің бәрі қайғы мен дертке шалдыққан уақыттарға деген сағынышпен жүретіндердің бірі еді. Ол кездегі әр қас қағым сәт ажал, көздің жасы, азаптау, сатқындық пен ерлікке толы болатын. Тек шүріппедегі саусағыңды бассаң болғаны. Ол дәуірді бәріміз де бастан кешірдік. Тек айырмасы ол біз үшін қашып құтыла алмайтын қажеттілік болса, олар үшін жан дауасының өзі болатын. Олардың бәрі болып жатқан апаттың үстімен құдыреттене қалықтауды ұнатады. Дауылпаздар! Ең бастысы дауыл тынбаса болғаны. Өйткені, олар соңынан қанаттарын қайда қоярын білмейді.

Біз әулие де, батыр да емес екенімізді түсінемін. Бірақ біз тым құрығанда, іздейміз, бірдеңе үшін күресеміз, кейде іздегенімізді тауып та аламыз, ол солай. Біз жиі қателесеміз. Онда не тұр? Егер шынын айтсам, қатаң математикалық есеп пен таза альтуризм тұрғысынан келсек, менің Гидрдағы вилламды сатсам, әрқайсысы ай сайын 50 ООО франк табыс табатын елу отбасының тіршілігіне жететін ақша шығатынын білмейді деймісің? Бірақ сол елу отбасы уақыты жеткенде хал-ахуалын жақсартуы үшін жұмыс істеймін, ал әзірге сіңірі шыққан пақырлар мен өздерінен жырып әкеткен бақыттың бетіне тура қарауы үшін Гидрада хауыз ұстаймын, әлгілердің кез келгені ту сыртымнан пышақ салып алуға ынтық екенін де білем.

Мен онымен ылғи да керісінше істейтінмін: не оған бәрін, не түк емес. Ол елу мыңға әлгілер үшін қандай да болмасын клуб жасақтар еді, сонсын суық пен аштықтан қатар тізе түйістіріп, тістерін сақылдатып отырған болар еді. Егер күндердің күнінде өкімет басында тап сол сияқты біреу келсе не болмақ? Онда жер мұз басқан жапан далаға айналады. Қалың мұз құрсауы қозғалып жүргендердің бәрін тұтқындап, сонсын қатырып тастар еді. Жер бетіндегі тіршілік кері кетеді, жерді полярлық құрсаудан құтқаруға кеткен миллиардтаған жылдар да құрдымға кетіп жоғалады. Күлкі, қуаныш, махаббат, қамсыздық деген сөздердің мәнісін тек сөздіктен іздейтін боламыз. Ұшып жүргендердің бәрінің қанаттары кесіледі. Ол ақ меңіреудің адамы, ал ол жақтан әдетте тек ғаламшарлық апаттар кезінде ғана шығады: ол үшін өмірдің мәні дағдарысты жағдайлардағы қайғылы сәттерде; ол өмір дегеннің булардың арасындағы аралықтағы тыныш та жайбарақат ағыс екенін түсінбейді.

Бақытымызға қарай, бір құтқарушы құрал бар, ол қатаң, есесіне көп көмегі тиеді. Ол бұрынғының адамы. Және оның сол бұрынғы заманында қалып қойғанына таңғалудың жөні жоқ. Адам келе жатқанда ылғи да артына қарағыштап, көздерін көк жүзіне тіге берсе, ол міндетті түрде тасқа сүрініп құлайды және басқа біреулердің аяғының астында қалып қоюы оп-оңай. Мұндай уағызшылар тұқымынан адамзаттың ұзамай құтыларына күмән жоқ; болашақ палеонтологтар олардың сүйектерін соңғы арман -үміттері байыз тапқан жерлерден іздестіріп, сонсын оларды динозаврлар секілді жер бетіне өтпелі кезеңде қысқа уақытша ғана келген тіршілікке бейімделіп кете алмаған ерекше түр ретінде зерттейтін болады.

Өтпелі кезең - тегінде дәл айтылған сөз. Менің кінәм. Мен өз қателігімді мойындаймын. Ол қажетті сөз іздеп еді. Оның газетке арнап жазған мақаласы пайғамбарлық сөз болыпты, тек біз ештеңеге түсінбеппіз. Біз онымен бір қатарда өміріміздің ақырына дейін жүре берерміз деп ойлаппыз. Сөйтсек, ол сапарда кездесіп қалған жолаушы ғана болып шықты".

Амалияның Камелге хаты:

"Париж, пәленбайыншы күні...

Жазған хатыңызға рахмет. Бұл құлпытастағы жазу сіздің досыңыз болған кісінің тағдырына соңғы кекесін болар.

Әрине, бұған оның "түкіргені бар" екенін білсем де, сіз бұрмалап отырған ақиқатты айтпасам және Мұратты азды-кем білетіндер оны мүлдем танымай қалатындай ғып сіз сипаттап отырған бейнені арашаламасам, өзімді ешқашан кешірмеген болар едім.

Ол сіздің досыңыз еді. Мен де оның досы болатынмын, сондықтан мынаны айта кетпекпін. Біріншіден, сіздің ойыңызша, ол сіздер үшін даярлап отырған дүниені көз алдыңызға келтірсеңіз, денеңіз түршігетін көрінеді. Бұл эгоцентризм тұрғысынан. Сіз ешбір негізсіз оған таңып отырған дүние сіздің өз қиялыңыздың жемісі, сіздің осындай қияли сандырақтарыңыз Сізге мүлдем қарама-қарсы жаратылған адамның аруағына көлеңке түсіреді. Ол өлді, ал өлген кісіге бәрін де жаба беруге болады. Екіншіден, өз өмір-тіршілігін догмаға құлдық қызметке бағындырып, ең алдымен қарынның қамын ғана ойлайтындардың ит тірлігінен гөрі оның өлімі әлдеқайда маңыздырақ сияқты. Қош болыңыз, месье!

P.S. Саяжайға шақырғаныңызға рахмет, бірақ оны пайдалана алмаспын. Оның өлімінен кейін Алжирдің күні сөнбеген шығар, бірақ маған онда бәрібір салқын болары хақ".





ТҮСІНІКТЕМЕЛЕР

ШӨЛ ДАЛАНЫ КЕСІП ӨТУ

That is the guestion - Міне, мәселе қайда (ағылшынша)

weitkuitur - әлемдік мәдениет

fog - тұман

фен - таудан соғатын жылы аңызақ жел

Мэзон-Бланш - Алжир түбіндегі әуежай

қара қабыландар - 1966 жылы АҚШ-тың Алабама штатында пайда болған нәсілшілдікке қарсы зәңгілер қозғалысы

Гог пен Магог - иудей, христиан және мұсылман мифологиясындағы заманақырды жақындататын екі жабайы халықтың шапқыншылығы жихад - дін жолындағы соғыс (арабша)

берберлер - Солтүстік Африка, Орталық және Батыс Судандағы мұсылман ұлыстары

Дьенбьенфу - Вьетнамның солтүстік-батысындағы қала мен уезд. 1954 жылдың наурыз -мамыр айларында Вьетнам халқының қарсыласу соғысының шешуші шайқастары болып, ол Вьетнам халық әскерінің француз әскерін жеңуімен аяқталған

Ахтунг - құлақ сал (немісше)

си - еркекке құрметпен ілтипат көрсету

machos - еркектер (испанша)

battle-dress - жорық киімі (ағылшынша)

туарегтер - Мали, Нигер, Буркин-Фасо, Алжирдегі бербер тайпалары

мехари - жетекші түйе

Антар - VI ғасырдың екінші жартысындағы арабтың жауынгер ақыны. "Антардың ерліктері" халық романының кейіпкері эрг - Солтүстік Африка шөліндегі құм төбелер

даира - аймақ, облыс (арабша)

ахеллиль - ән-жырлы мереке

харатиндер - Сахара шұраттарындағы отырықшы жұрт

Мзаб - Алжир Сахарасының терістік бөлігіндегі, оның ішінде Гардаидағы шұраттар тобы

зауйи - шағын мешіт

соғыс - Алжир халқының (1954-1962жж.) ұлт-азаттық соғысы

lost - жоғалған (ағылшынша)

Төтенше өкілеттік - 1956 жылдың наурызында Француз ұлттық жиналысы социалистер басқарған үкіметке алжир проблемаларын реттеу үшін төтенше өкілеттік берген болатын. Ол сайып келгенде, Алжир халқына қатаң қуғын-сүргін жүргізу үшін пайдаланылды.

Never - уақыт жоқ (ағылшынша)

бабуши - аяқ киімнің бір түрі

Сонатраш - Алжирдің мұнай-газ игеру және қайта өңдеу жөніндегі мемлекеттік компаниясы

Тизи-Узу - Алжирдің таулы ауданы Кабилияның басты қаласы

Самум - Солтүстік Африка шөліндегі құмды дауылдарға ұласатын құрғақ ыссы жел

сирокко - Сахарадан соғатын ыстық жел





