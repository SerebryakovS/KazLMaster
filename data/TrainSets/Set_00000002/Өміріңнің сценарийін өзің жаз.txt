	Қанша салсаңыз да ризамын. Тегіннің құны жоқ болғасын, белгілі бір сумма салу өзіңіз үшін керек. Сонда басқаша қарап, рахатпен оқып, пайда аласыз. Тегін болса аяғына дейін 90% адам оқымайды. Өйткені тегін ғой.

	Игіліңе жарасын, құрметті оқырман!

	Көз майын тауысып жазған еңбегім түйір пайдасын тигізсе қуанамын.

	Оқып шыққан соң инсайттармен, өз ойыңызбен артық-кемшін тұсын саралап пікір жазсаңыз құба құп.





	Өміріңнің

	сценарийін

	өзің жаз





	Нұрбек Мырзабекұлы





	Сөз басы



	 Сәлем, құрметті оқырманым! Жалпы кітап оқитын, білімқұмар адамдар үшін кітаптың беретін құндылығы, көтеретін мәселесі мен пайдалы ақпараттар болуы маңызды. Дегенмен де кітап қарау, таңдау кезінде автор кім екен, кітап не жайында деген сұрақтар көлденеңнен мазалайтыны рас. Көп оқырман танымал адамдардың, маңайындағы оқырмандар нұсқауымен солардың "Мәә, мынау мықты кітап екен" дегенімен таңдап оқып жататыны да рас. Сөз басында өзім туралы қысқаша "Бұл кім екен,и?" дейтін сұрағыңызға және "кітап не туралы екен" деген сауалыңызға жауап бере кетуді жөн санадым.

	 Өзім туралы айтар болсам "Өзге емес өзім айтам өз жайында" деп жырлаған дауылпаз ақын Қасым туған өңірге жақын Аппаз деген ауылданмын. Тәуелсіздіктің құрдасымын. Әдебиет, кітап десе ішкен асын жерге қоятын жанмын. Бала кезден әдебиетші, ақын, жазушы болуды армандасам да белгілі бір себептермен химик деген мамандық алып шыққанбыз. Бірақ көкейде қалған сол арман сыртқа шықпасына қоймады. Жазған дүниелерімді жариялай бермесем де қолымнан қалам түспеді. Ішкі потенциалым жазу, қалам, кітаппен байланысты екенін ұғынған соң толып жатқан мәселелерге қарамастан, кедергі жасап, артқа тартатын ойлардың бәрін тәрк етіп осы жолға өзімді толық арнауды шештім. Әсте адам өзіне берілген потенциалы, миссиясын жүзеге асыруға кіріспесе өмір сүрдім деуі де бекер сықылды. Жаның қалайтын іспен айналыспайынша жаныңа да, өміріңе де, тіпті ақшаңа да береке кірмейтінін ұғындым. Сөйтіп алғашқы кітабымды жазуды қолға алдым. Бұған дейін жазған өлеңдерімді, әнгімелерімді "Әдебиет порталы", "Мәдениет порталы, "Қазақ әдебиеті" газеті сынды газет журналдардан таба аласыздар.

	 Мен кітап оқитын адамдарды екіге бөлемін:

	1.Кітап оқудан өзіндік ләззат алатын адамдар. Олар кітап оқудан рухани азық, жанына рахат табады. Дүниедегі барлық қиыншылық, жиылып тұрған мәселелерді жиып қойып, кітаптың қызығына батып бәрін ұмытатын бұл жандар - сирек кездесетін ерекше жандар.

	2. Арнайы мақсатпен оқитындар. Әдемі сөйлеу, әдемі жазу үшін; белгілі бірнәрсе үйрену үшін, жаңа ақпарат, білім алу үшін; белгілі бір дағдыларды дамыту үшін және тағы басқа себептерді көздеп оқитын жандар. Бұл өте жақсы қасиет. Жалпы кітап оқитын жандар ерекше жандар ғой. Мен өзімді екі топқа да жатқызамын. Кейбір кітаптарды арнайы мақсатпен оқитын болсам, кей кітаптарды рахат үшін оқимын.

	 Кітап не жайында? Бұл кітаптың қозғайтын басты такырыбы - жазудың адам өміріндегі орны, маңызы, әсері туралы болмақ. Біз не жазып жүрміз, ол бізге қалай әсер етеді, өмірім жақсы жаққа өзгеру үшін қалай жазу керек және т.б сұрақтарға жауап аласыз. Біз "Жақсы сөз сөйле немесе үндеме" деген қағиданы білеміз. Ал мәтін, жазбалар, сообщениелер туралы да дәл солай екенін ұмытатын секілдіміз. Яғни "Жақсы сөз жаз немесе үндеме" деген қағида жасауға болады. Сөз - құдіретті қару. Оның адам өміріндегі маңызын ақын Кәкімбек Салықовтың бірауыз өлеңімен бере кетсем:

	Бір ауыз сөз қасіретті тияды,

	Бір ауыз сөз айықпас дерт жияды.

	Бір ауыз сөз əлемге əйгі еткізсе,

	Бір ауыз сөз жаман атқа қияды.



	Бір ауыз сөз мұхиттарды жалғайды,

	Бір ауыз сөз ұран болып самғайды.

	Бір ауыз сөз ұшса бақыт құсы боп,

	Бір ауыз сөз арсыз жандай алдайды.



	Бір ауыз сөз жан тетігін табады,

	Бір ауыз сөз мың əуреге салады.

	Қимас жандар көз жұмарда қоштасып,

	Бір-ақ ауыз сөз айтысып қалады!

	 Сөз қаншалықты қуатты болса қағазға түскен жазу соншалықты қуатты. Жазу - сөздің формаға түскен түрі. Сондықтан оның салмағы айтылған сөзден де ауыр. Жалпы алғанда айтуды, сөйлеуді жазудан бөлек қарастыра да алмаймыз. Екеуі үнемі бірге жүреді. Бірақ екеуінің өзіндік орны, әсері, пайдасы мен зияны бар. Әлеуметтік желілерде хат жазысқанда, жазбалар жариялағанда, бірнәрсе туралы жазбас бұрын оның да әсері бар екенін ұмытпасаңыз екен. Қандай әсері бар оны алдағы уақытта арнайы талқылай жатармыз.

	 Кітаптың негізгі миссиясын түсінген болсаңыз енді қысқаша шолу жасап шығайын. Бірінші бөлім "Жазу терапиясы" деп аталады. Жазудың әсерін байқап қалған психологтар, ғалымдар бұл жөнінде зерттеулер жасап, еңбектер жазған. Белгілі бір мақсаттарға жеткіңіз келсе, психологиялық мәселелерден, стресс, депрессиядан арылғыңыз келсе, алаңдатып мазаңды алған мәселелердің шешімін тапқың келсе қағаз бен қаламдай керемет көмекшіңіз бар. Тек қалай жазу керек және не жазу керек екенін білсеңіз болды. Осы бағытта бірнеше техникалар, практикалық тапсырмалар берілген. Бөлімнің бастапқы тақырыптары жалпы жазудың манызы, орны, әсері, қалай жазу керек, неден сақ болу керек деген мәселелерді қозғай келіп, жазуды "терапия" ретінде қолданудың тексерілген әдіс-тәсілдерін ұсынады.

	 Кітаптың екінші бөлімі "Өміріңнің сценарийін өзің жаз" деп аталады. Бұл бөлімде жалпы мақсат қою, оны жазу, өміріңізге анализ жасау, мақсатқа жету қадамдары және тағы басқа мәселер қозғалған. Мұнда да арнайы практикалық тапсырмалар берілген.

	 Кітаптың үшінші бөлімі "Жазу қабілетіңді шыңда" деп аталады. Өлең, мақала, эссе, пост жазудың қыр-сыры, әдіс тәсілдері туралы ақпараттар мен маңызды мәліметтер берілген. Ол жердегі ақпаратты күнделікті өміріңізге қолдануға болатын жазу дағдыңызды дамытатын пайдалы ақпараттар болатынына сенемін.

	 Кітап жазу барысында оқырмандар арасынан бірнеше адамды таңдап кітапта берілген тапсырмаларды орындап әсерімен бөлісуін сұрағанмын. Тапсырмалар соңында ол кісілердің қандай әсер алғанын оқи аласыз. Бұл әдістер зерттелген, дәлелденген, қаншама кітап жазылған және ең бастысы өзім қолданып нәтижесіне көзім жеткен болса да сіз бен біз секілді қарапайым оқырмандарымның алған әсерімен бөлісу де сіздерге өзіндік инсайт, мотивация болады деп ойлаймын. Берілген тапсырмаларды мұқият орындап, жан тәнімен көмектескен сол жандарға алғысым шексіз.

	 Ал, сізге де бізге де пайдасы тиетін еңбек болады деген зор үмітім бар. Біліміміз артып, мақсаттарымызға жете берейік! Өкінбейтіндей өмір сүріп, шынайы бақыт дәмін сезген жандардан болайық!





	ЖАЗУ ТЕРАПИЯСЫ





	Не үшін жазу керек?



	 Өмірдегі ең жиі қойылуымен бірге кез келген істі жасамас бұрын, қадам баспас бұрын қойылатын ең басты сұрақ "Не үшін?". Егер осы сұраққа дұрыс жауап бере алсаңыз нәтижесі де жаман болмайды. Не үшін істеп жатырсыз? Бір сәт тоқтап ойланып алыңызшы. Не үшін қуандыңыз? Не үшін сонша қайғырдыңыз? Не үшін сіз бұл нәрсені жасауыңыз керек? Не үшін бұл кітапты оқып жатсыз? Не үшін бұл кітапты жаздым? Иә, жазудың адам өмірінде үлкен рөл ойнайтынын еске салу үшін. Оның белгілі бір деңгейде сізге, өмірге, жағдайларға әсер ететінін айту үшін.

	 Жазу - біздің өміріміздің айнымас бөлігіне айналғалы қашан. Әлеуметтік желілер дамыған сайын оның ауқымы да кеңейе түсті. Біз күнде хат жазамыз, хат алмасамыз, сообщение жібереміз, әлемжеліде пост саламыз. Сағынғанымызды, жақсы көретіндігімізді, жек көретінімізді, ренжігенімізді жазамыз. Бір сөзбен сезімдерді білдіреміз. Сезімді білдіру құралы ретінде қараймыз. Айналадағы боп жатқан жағдайларға реакциямызды білдіреміз.

	 Не үшін жазатынымызды анықтау сол сәттегі жағдайларға да байланысты. Егер сіз бір курстан өтіп жатсаңыз, кітап оқып отырған болсаңыз есте сақтап қалу үшін, терең түсіну үшін конспект жазасыз. Жақын тартатын адамыңызға ойыңызды, не сезіп тұрғаныңызды білдіру үшін жазасыз. Сырласар адам таппай аласұрғанда бойыңызды жайлаған ашу, ыза, өкпе реніштен құтылу үшін жазасыз. Кітапта әртүрлі техникалар, әдістер берілгенде не үшін деген сұрақты да қаузап өтетін боламыз.

	 Не үшін жазу керек екенін білу үшін оның әсері мен пайдасын білу де аса маңызды. Арнайы ережелерді ұстану да артық етпейді. Ең басты мәселе өзіңе де өзгеге де зиян тигізбей, өзіңе және өзгелерге пайдалы болу. Адам табиғаты әдетте пайда алуға құмармыз. Кез келген жерден алатын пайдамызды ойлап тұрамыз. Ол қалыпты жағдай. Ол пайда материалдық немесе рухани пайда болуы мүмкін. Бірақ пайдасын білсек істеуге құлшыныс та, энергия да пайда болады.

	 Жазудың бірнеше артықшылықтарына тоқталып кететін болсам:

	 	● Жазу барысында ой ағынын реттейсіз сәйкесінше айтар ойыңызды, сөзді, сезімді дұрыс жеткізетін боламыз

	● Қалауыңызды, қажеттілігіңізді анық, нақты жеткізе аласыз

	● Проблема неден екенін анықтай аласыз

	● Эмоцияға бақылау жасай аласыз немесе бүкіл эмоцияңызды шығарып тастайсыз;

	● Өзіңізге, айналадағы адамдарға реакцияңызды анық, дәл жеткізе аласыз;

	● Айтылған сөзден гөрі қағазға түскен жазудың орындалып кету мүмкіндігі жоғары екенін байқайсыз.



	 Жазу барысында ең алдымен не үшін екенін еске алып, ниетіңізді түзетіп алыңыз. Содан соң… Жаз. Ойыңды, сезіміңді, сезінгеніңді, арманыңды, мақсатыңды, ғажайып өміріңді жаз. Жеткен жетістіктеріңді, не үшін шүкір ететініңді, не нәрсе қалайтыныңды жаз. Жаз бәрін жаз. Қазақтың абыз ақыны Есенғали көкем айтпақшы:

	Жаз, сағынғаныңды жаз сабырың сарқып,

	Біз күткен шақты жаз маған.

	Алау еріннің жалыны шарпып,

	Үздіккен шақты жаз маған.



	Жаз, торыққаныңды, қорыққаныңды

	Жалғыз қап шулы қалада,

	Бекер-ақ қайта жолыққанымды

	Талай жыл салып араға.



	Жаз, жалт етіп тағы жоқ болғанымды

	Бейуақ көрген түсіңдей.

	Жаз, кетпеші деуге оқталғаныңды,

	Түсініп тұрып

	түсінбей.



	Егілсең, егіл теңселе барып,

	Еңлігің менмін құлаған.

	Жылаған да жөн, болса егер анық

	Жасыңды сүртер бір адам.



	Көңілді бойлап хаттар аққанда,

	Қою түндерге үңілем.

	Жауап жазайын ақ парақтарға

	Қара көзімнің нұрымен.

	 Сезімдермен бөлісіп үйрену керек. Айта алмайтын жағдайда жазып үйрену керек. Жүрегің мен жан дүниеңді жас, таза күйінде сақтау үшін барлық сезімдерді сыртқа шығарып жүрген жөн. Сезімдерге тұншығып қарайып кеткен жүрек ерлікке бармайды, тартыншақ болады. Орта жастан асқан соң адамдардың көбі жаңашылдыққа, өмірін өзгертуге бара алмайтыны содан. Сондықтан қағаз бен қалам сезімдеріңді қабыл алатын, еркін бөлісуге болатын құрал.



	Қалай жазу керек?



	 Адам өміріндегі маңыздылығы бойынша екінші тұрған сұрақ "Қалай?". Қалай жасау керек екенін білсек бізде жеткіміз келген мақсатқа жетуіміз жеңілірек болмақ. Кітап өн бойынан "не үшін?" және "қалай?" деген сұрақтарға жауап беретін боламыз. Біз "жаз" деген бұйрықты сөзді естіп қаламыз. Ал қалай жазу керек? Бір танымал адамға хабарлама жіберу керек дейік. Әрине, сіз сауатты әрі ойыңызды анық жазуыңыз қажет. Біз бұл туралы "Әлеуметтік желіде хат жазу әдебі" деген тақырыпта қозғап өтетін боламыз.

	 Жазу арқылы қалай жан-жарасын емдеуге болады? Жазу арқылы өміріңді қалай өзгертуге болады? Қалай ойды дұрыс жеткізу керек? Әр тарау, тақырып "қалай" деген сұраққа нақты жауап беріп, сізге жол көрсететін болады. Сізге тек соны мұқият орындап, өміріңе енгізу ғана қалады. Сондықтан жаз.

	 Қалай жазу керек деген кезде, жазу барысында ескеретін маңызды ескертулер:

	 	- Мұқияттылық. Жазатын нәрсеңізге мейлі ол хат болсын, мейлі конспект болсын мұқият қарап алыңыз. Қалай жазу керектігінің ереже, жоспарына да мұқият көз жүгіртіп алыңыз.

	- Сауаттылық. Сауатты жазуға тырыс. Өз басым сауатсыз жазылған мәтіндерді оқуға құлқым болмайды. Әңгімені ары қарай жалғастырғым келмейді. Көптеген адамдар бұған қатты қарайтынын байқаймын.

	- Мәтіннің, жазудың өз әсері болатынын ұмытпаңыз. Ол оқыған адамға қалай әсер етеді? Қандай сезімде болады? Зияны мен пайдасы туралы, одан соң қандай жағдайлар болатынын ойланып көріңіз.

	- Жазу кезінде орындалып кетуі мүмкін сөйлемдерге әсіресе, ол қарғыс, жамандық шақыру сияқты нәрселер болса жазбаған жөн



	 Бұл қағидаларды негізгі ережелер ретінде қабылдасаңыз болады. Жазу терапиясына қатысты жаттығулар, арман-мақсат қою бойынша тапсырмалар және жазу қабілетін шыңдауға арналған тапсырмаларды орындау барысында "қалай" деген сұрақтың жауабы да пайда болады.

	 Осы жерде айта кететін тағы бір нәрсе. Әр адам жеке тұлға. Әр адамның өзіндік ерекшелігі, артықшылығы бар. Ендеше сізге де мен сияқты, не мықты жазатын тағы біреу сияқты кереметтей қылып жазудың қажеті жоқ. Жазу барысында өзіңізге тән стиль, өзгешелік болуы да заңды. Ешқандай қалыпқа өзіңді салып, қинап керек емес. Еркін болыңыз. Өзіндік жол, стиль, әдісі мен тәсілін табыңыз. Әрине, басында сізге берілген осындағы ережелерге салғаныңызбен, біраз практикадан соң өзінше жол тауып кетеріңізге сенемін. Өзіңізге тән, жаныңызға жақын, яғни, шаблондарды бұзып, өзіңізге тән жол табасыз. Қазіргі уақытта адамдардан осыған байланысты екі түрлі жолды байқаймын. Біріншілері сол шаблонда қалып қойғандар. Екіншісі шаблонды мойындамай, тәрк ететіндер. Біріншілері сол тоқтаған жерінде қалып қойса, екіншілері өзгеріс жасауға ұмтылады. Екеуі де жақсы емес деп есептеймін. Дұрысы жолдан ауытқып кетпей, өзіңізде бар нәрсені дамытып, жаңаша қалыпта жасау. Яғни, орта жолды ұстану.

	 Бастапқыда еріну, қалам ұстағанда жазғың келген нәрсені ұмытып қалу, жазған уақытта еңсені басатын ауыр энергетикасын сезіну сияқты құбылыстар болуы мүмкін. Жазуға тәжірибеңіз бен бабыңыздың дұрыс болғаны да керек. Әсіресе, арнайы тапсырмаларды орындау барысында осындай жағдай орын алуы мүмкін. Ондай кезде жазбай-ақ қойып, кейін қайта орындасаңыз да болады. Есіңізде болсын! Ең бастысы тәжірибе. Уақыт өте келе дағдыланып аласыз. Түсінемін адам табиғаты бәрі бірден бола салғанын қалайды. Бірақ, нәтиже болуы үшін ұзақ тәжірибе, тоқтап қалмау керектігін өмір өзі дәлелдеген.



	 Салдар



	 Жазуын жазамыз-ау оның салдары туралы ойланып жүрміз бе? Түбінде қандай нәтижелерге алып баруы мүмкін деген нәрсе туралы ойланамыз ба? Айталық, елімізде болып жатқан бір жағдай туралы пост жаздыңыз, не бір оқиғаға қатысты ойыңызды жаздыңыз, не сол туралы бөлістіңіз делік. Кейбір қарапайым хаттар, жазбалар, посттарды ескермегенде, сіз сол жазуыңыз қалай әсер етуі мүмкін екендігін бір ойланып алсаңыз артық емес. Неге дейсіз ғой?

	 21 ғасыр бәріміз білетіндей ақпарат ғасыры. Ақпарат ғасырында ақпараттық соғыс болып жатқандығынан да хабардарсыз деп ойлаймын. Түрлі ақпараттар көбейген сайын, адамның әртүрлі мәселелер жөнінде білуге деген ұмытылысы да артып жатқандығын және оның адам психологиясына ықпалы да күшейіп барады. Әлемді жаулаған Шыңғысхан "Көңілін аулап, жанын жауласаң, тәні қайда барады" деген сөз айтыпты деседі. Ақпараттық соғыс болып жатқан майдан даласы - ол сіздің санаңыз екенін әсте естен шығармау керек. Сенің санаң мен миың – қоқыс төгетін алаң емес. Ұмытпа!

	 Ақпараттық соғыстың басты мақсаты - қоғамдық сананы басқару, манипуляция жасау және адам еркін бағындыру. Оның еш байқалусыз, аңдаусыз өтетіні сондай құрығына түсіп қалу қиын емес. Жазылып, таратылатын ақпараттардың басты мақсаты - адамдардың санасында белгілі бір ой қалыптастыруға негізделген. Кейін сол ойдың нәтижесінде нақты шешімдер шығарғаныңызды байқайсыз. Оның салдары туралы ойлануға мүмкіндігің де жетпеуі мүмкін. Бұндай ақпараттарды вируспен салыстыруға болады. Көп жағдайда сіз жұқтырғаныңызды байқамайсыз, ал оны байқап, тексерілу кезінде бәрі де кеше болуы мүмкін.

	 Жазумен бірге тарату мәселесі де қатар жүреді. Білген, оқыған, естіп қалғандарымызды бөлісуге таратуға асығамыз. Ол туралы ой білдіріп өз позициямызды нықтай түсеміз. Бірақ, осы тұста не таратып жатқанымызға бірауық назар аударайықшы. Сіз байқадыңыз ба? Негатив нәрселерді таратқан кезде айналаңызда сол нәрсенің көбейіп кететінін? Немесе көбейіп кеткен сияқты болып көрінетінін? Меніңше бұның бірнеше себебі бар.

	Біріншіден, фокус сол негативте болғандықтан, жақсы нәрселерді көре алмай қалатын секілдіміз.

	Екіншіден, негатив нәрсені тарату шынымен оның көбеюіне алып келеді. Көп жағдайда ондай нәрселерді елемей қоя салған жақсы екенін байқауға болады.

	Бұл жерде негатив қана емес, бір қарағанда дұрыс сияқты көрінетін қозғалыстар, ағымдар, идеологиялар, белгілі бір адамдардың ойлары да бар. Сондықтан әрқашан да ойланып барып, сол туралы жазу, тарату, пікір білдіріңіз. Салдары қандай болуы мүмкін екенін ойланыңыз. Нобель сыйлығының иегері, жапон жазушысы Кадзуо Исигуро "Кейде адамдар бүкіл өмірін түбінде жаңылыс шығуы мүмкін бос идеяны ұстанумен өткізеді" деген ой айтқан еді. Сондықтан не жазып жатқаныңызға мән беріңіз. Дұрыс нәрсе жазыңыз.



	 Ақпаратпен жұмыс істеу формуласы



	 Бүгін сіздің аз да болса шынайы түрде мінез-құлықтың механизмдерінің формуласы туралы айтатын боламыз. Біз түсінген нәрсемізді басқара аламыз. Жабайы тайпаның адамы машинаны көріп оны іске қосу туралы ойлана алмайды. Тіпті дөңгелегі, рулі, моторы бар екенін білсе де, тек үйренгеннен кейін ғана болмаса басқара алмайды.

	 Сіз космостық ұшу аппараттарын басқара аласыз ба? Жоқ. Бірақ, оны басқаратын адамдар бар.

	 Өмірдің механизмдері мен принциптерін білмей өміріңізді бақылауға ала аласыз ба? Жоқ деп ойлаймын. Бірақ, осы мәтінді оқу барысында көп нәрсе анықталып, саналы түрде өміріңізді бақылай алатын боласыз. Өмір айналымнан тұрады. Жыл мезгілдері, жердің күнді айналуы т.б. Адам өмірі де соған ұқсас бірнеше аялдама арасында айналып жүреді.

	 	- Бірінші аялдама - информация.



	Информация - біздің оқығанымыз, білгеніміз, тыңдағанымыз ғана емес. Ол біздің 5 сезу мүшелерімізбен түсетін ақпараттар. Көру, есту, дәм сезу, тыңдау, иіс сезу, ұстап көру. Осы арқылы миға ақпараттар жетеді. Яғни, сіздің көргеніңіз, естігеніңіз, тыңдағаныңыздың бәрі, бәрі де информация. Информация ең басты керек дүние. Жай ғана ойлап көрейікші. Бір информациялық вакуумға туа сала бір ағзаны орналастырды. Оған бәрі жеткілікті, ішіп-жем, тамақ, ол ауыруды сезінбейді, рахатты да сезінбейді. Жоғары төмен, домалақ қайсы, квадрат қайсы, қызылы қайсы, жасылы қайсы білмейді. Ащы мен тәттінің не екенін де білмейді. Тап-таза сана. Ешқандай ақпарат қабылдамаған. Жылдар өте келе ол өмірден бірнәрсе қалай ала ма? Мысалы, 1 000 000 $? Миллион деген не, доллар деген не екенін білмей, оны армандай алады ма? Қымбат машинаны білмей, оны армандай алады ма? Бақыт дегенді, қарым-қатынас дегенді білмей, бақытты өмірді қалай алады ма?

	Біздің арман-мақсатымыз, қалауымыз информацияны тұтыну нәтижесінде пайда болады.

	Ал енді информацияны тұтынуды саналы түрде басқарып, оған әсер етуге болады ма? Өмірді өзгерту үшін әбден болады.



	 	- Екінші аялдама - сана мен бейсана.



	Кез келген ақпарат сана мен бейсанаға түседі. Бір жеріңізді жарақаттанғандағы тітіркену, әңгімелеушінің айту мәнері, желдің дауысы, әтірдің иісі т.б сіздің санаңыз бен бейсанаңызда байқалады. Соған жауап ретінде сіздің реакцияңыз және үшінші аялдама туындайды.



	 	- Үшінші аялдама - стимул мен мотив.



	- Сен саусағыңды балғамен ұра аласың ба?

	- Қызық екенсің. Не үшін мен өз өзіме қастандық жасауым керек.

	- Ал егер саған қымбат адамның өмірі үшін істеу керек болса істейсің бе?(Стимул.)

	- Ал егер миллион беремін десе? Не екі? Жоқ он миллион десе ше? (Мотив)

	 Бала күнімізде біз осындай сұрақтар қоюшы едік қой. Бұл сұрақтардан стимул мен мотивтің әсері айқын көрініп тұр.



	Стимулдар мен мотивтар ақпараттарға реакция ретінде пайда болып, әрекетке шақырушы болып табылады.

	Ағзаның автоматты реакциясы - тез арада қауіптің бетін қайтару.

	Саналы түрдегі реакция - назар мен шешім қабылдауға жауапты.

	Бейсаналы түрдегі реакция - автоматты іс-әрекеттер.

	Сіз санаңызға келіп жатқан бүкіл ақпаратқа назар аудара алмайсыз. Оның көп бөлігін бейсана өңдеп, қолданысқа жібереді. Бейсана дайын шешімдер, модельдер мен көзқарастарды беріп отырады.



	 	- Төртінші аялдама - әрекет.



	Стимулдар мен мотивтер әрекетке шақырады, кез келген әрекеттен нәтиже шығады, нәтижеден ақпарат шығады. Осы жерде айналым аяқталып жаңасы басталады.

	 Бұл айналым, бірінен соң бірі келетін аялдама сіздің бүкіл өмір бойына айналып жүреді. Әрбір айналым сайын сана мен бейсанаға ақпараттар түсіп, сіздің болашақ позицияңыз бен әрекеттеріңіз анықталады.

	 Таңдау - бірнеше шешімдердің болуы. Ол сіздің өміріңіздің осылай болуына, дәл қазіргі сәтіңізге әсер еткен нәрсе. Миллиондаған саналы немесе бейсаналы таңдаулар сіздің қазіргі өміріңізді, қолыңызда бар дүниені жасап шықты. Және солай бола береді.

	 Ал енді ең маңыздысы!!!

	Осы білімді ала отырып, өміріңізді өзгерте аласыз ба? Бұл бір көргенде қиын боп көрінгенмен, іске асыруға болатын шаруа. Іске асуының әрбір механизмін бақылауға ала отырып, бұны істей аласыз.

	 Енді соның формуласына келейік. Барлық айналымдағы аялдамаларды бақылауға алу арқылы барлық жүйені соңында нәтижені де бақылауға алуға болады.

	 Информация аялдамасында біз информациялық туннель жасауымыз қажет. Ол жерден өту арқылы сана мен бейсана керекті ақпараттарды алып, стимулдармен мотив жасап, оның артынан әрекет пен нәтиже алынуы қажет.

	 Бүгінгі күні информацияны іріктеу, екшеу, сұрыптау өте маңызды шаруа. Бастысы түйісетін тұстарын және олардың кездесетін жерін тауып біріктіру. Осындай біріктірулерді информациялық туннель арқылы өткізу нәтижесінде өміріңіз өзгеретін болады. Қазіргі уақытта айтылып жүрген санаға сүзгі жасау осы.

	 Сана аялдамасында сезіну мен өзіңді бақылауды қолданамыз. Ия, сезіну. Сезіне білу керек. Сезіну процесінде назар қою арқылы бейсананы сана деңгейінде түсініп басқаратын боламыз. Сонда біз "нәпсі" мен "рухты" басқаруды үйренеміз. Ресурстар мен жағдайымызды түсініп, автоматты іс-әрекетті бақылап, мақсатқа бағыттап, өзімізге қажет нәтиже аламыз. Бейсана деңгейінде біз барлық кедергілерді алып тастаймыз. Ренжулер, жеңілістер мен жалған түсініктер. Сіздің алға жылжуыңызға кедергі болатын барлық нәрсені алып тастаңыз.

	Өміріңіздің қандай болатынын жоспарлап, жазу терапиясы, медитация, т.б әдістер арқылы бейсанаға әсер етеміз.

	 Стимулдар мен мотивтер деңгейінде "Өзін өзі басқару" құралдарын қолданамыз. Адам ылғида қиналыстан рахатқа қашады. Құралдар көмегімен стимулдар мен мотивтерді өз қолымызға аламыз.

	 Енді сіздің қолыңызда өміріңді өзгертуге арналған механизмдермен өміріңді бақылауға алатын барлық құрал бар. Сізге керегі осы алынған білімді қолдану ғана. Соның арқасында әрекеттерді, оның нәтижесін бақылап өміріңізді өзгертесіз.

	 Бұл жай ғана ақпарат немесе тақырып емес. Ең маңыздысы бұл өзгеруге, дамуға арналған жүйе. Жүйені түсініп, өміріңе қолдансаңыз, пайдасын көресіз.





	 Әлеуметтік желілерде жазу әдептері



	 Біз күнделікті әлеуметтік желілерде хат алмасатындықтан, арнайы әдеп ережелерін жасау айналып өтіп кете алмайтын мәселе. Және кемшіліктер мен ұнамсыз жағдайлар да көп. Әлеуметтік желілерде жазған кезде сауатты, қысқа да нұсқа, анық, әдеппен жазу керек екені түсінікті шығар. Енді осыны таратып, жіктеп, жіліктеп көрейік.

	 Хат алмасу барысындағы ең бірінші жіберетін қателік құр амандасуды білдіретін хабарлама жіберу. Ең дұрысы амадасқан соң, бірден хабарласу себебіңді жазып кету. Бұл уақытыңызды үнемдейді, жүйкеңізге салмақ түсірмейді. Және сол кезде сіз сұрағыңызға тезірек жауап алатын боласыз. Әрине, бір қарағанда бұл ыңғайсыз көрінуі мүмкін. Әдетте біз жолыққан сәттерімізде, не қоңыраулатқанда асықпай қал-жағдай сұрасып, сосын барып себепке көшеміз. Ал бұл чаттағы сөйлесу, сондықтан бұл жерде бірден жазған әлдеқайда тиімді. Өйткені, хат алған адам қолы тимей жатуы мүмкін. Сізге алаңдай ма, әлде жұмысына алаңдайды ма?

	 Хат алмасудағы екінші мәселе артынан тағы сұрақ туындататын сұрақ қою. "Қолыңыз бос па?", "Уақытыңыз бар ма", "Бірдеңе сұрасам бола ма" деген секілді сұрақтар. Көп жағдайда тікелей сұрағыңызды қоя салу тиімдірек. Ыңғайсыз деп есептесеңіз кейінірек, сәті түскенде қойған да дұрыс шығар. Әсіресе, танымал адамдарға жазған кезде толық жазып жіберу эффективті болады.

	 Келесі мәселе әлеуметтік желілердегі арнайы топтардағы мәдениетті сөйлеу, мәдениетті қарым - қатынас мәселесі. Топтарда саясат, дін сияқты тақырыптарда дискуссия жасау, белден төмен әңгіме айту, адамдарды балағаттау, ар-намысына тию былғанышты әрекет деп санаймын. Топтарда мәдениетті, сауатты жазайық. Мәдениет қалыптастырайық! Сізге де, бізге де жақсы. Жаныңа жылу сыйлайтын жаймашуақ жазбаларға, хат алмасуларға не жетсін?!

	 Әлеуметтік желілерде хат алмасу барысында жиі кездесетін қателіктердің бірі - фейк ақпараттарды, негативті жазбаларды тарату, пікір білдіру. Бұл туралы алдыңғы тақырыптарда қозғағанбыз. Осы жерде қазақтың бір - біріне қарама қарсы "Жаман айтпай жақсы жоқ" және "Жақсы сөз - жарым ырыс" деген екі қанатты сөзін талқылауды жөн көрдім. Меніңше, екі қанатты сөздің қолданылатын өз орны бар. "Жаман айтпай жақсы жоқ" деген сөзді жеке басқа, ортақ мақсаттар кезінде, командалық жұмыстарда қолдану. Мәселен, өзіңе бір мақсат қойдың делік. Мақсатқа жету жолында кездесуі мүмкін жамандықтарды ескеру, айту және оған қажет болса дайын болу маңызды шара. Ал, "Жақсы сөз - жарым ырыс" деген сөзді қоғамдық жиындарда, арнайы чаттарда негативтерге қарсы құрал ретінде қолдану жөн деп есептеймін. Негатив жазбалардың тез таралатынын, адам санасына, өміріне әсер ететінін осы жерде ескере кету керек.





	Кітаптардың адам өміріне, санаға әсері туралы



	 Газет журнал өндірісі, кітап өндірісі дамуымен бірге олардың әсер ету құралы ретіндегі рөлі арта түсті. Қазіргі уақытта оның орнын интернет, кино, әлеуметтік желі басқанмен әлі де болса кітап өз орнын жоғалтқан жоқ. Бұл тақырыпта кітаптың адамзат тарихында қаншалықты рөл атқарғанына тоқталамыз.

	 Екінші дүниежүзілік соғысты бастаған Гитлер фашистік идеологиясын жүзеге асырып, халық санасына сіңіру үшін Ницшенің "жоғары адам" ілімін қолданған. Кеңестер одағы болса Маркс пен Энгельстің еңбектерін қолданып өз идеологиясын жүзеге асырды. Сан ғасырлар мұсылмандар Құран кітабын өзіне шамшырақ ретінде қолданып келеді. Христиандар Інжілді, қытайлар Конфуций ілімін, жапондар самурайлар кодексін өздерінің жолбасшысы ретінде қолданып жүр. Осы мысалдардан-ақ кітап арқылы миллиондаған адамға жақсы жағынан да, теріс бағытта да әсер етуге болатынын пайымдауға болады.

	 Танымал жазушы Стивен Кингтің мектепке тапанша алып келген сотқар оқушы жайлы жазған "Ашу" деген романы шыққаннан соң, көптеген мектептерде атыс болған. Мектепке тапанша алып келген оқушылар кездесті. Бұл жағдайларға ол кісі өзін кінәлі санап, бұл кітабының жарық көруіне қарсы болып, сатылымнан алдыртып тастады.

	 2018 жылы BBC Culture әлемді өзгерткен 100 кітап атты зерттеу жүргізген. Интернет желісінде ол мақаланы өзіңізде қарап шыға аласыз. Сол мақаладан бір-екі мысал келтіре кетсем.

	 Аптон Синклер атты американдық жазушы, журналист 1906 жылы "Джунгли" деген роман жазып шықты. Романда сол замандағы ет өндірісі, сол саладағы жұмыс сапасы туралы мәселелер көрініс тапқан. Бастапқыда көптеген баспалар кітапты шығарудан бас тартқан. Өйткені, шынымен де адамды шошытарлық, әрі селт еткізерлік дүние болып шыққан еді. Кейін бәрібір жарық көріп, роман үлкен қоғамдық резонанс тудырып Америкада ет сапасына байланысты заң қабылдауға жеткізген.

	 Антиутопиялық жанрдың пайда болуына әсер еткен Джордж Оруэллдің "1984" романы тоталитарлық жүйенің қайда апарып соқтырарын болжайды. Ал Рей Бредберидің "Фаренгейт бойынша 451°" романы болса руханияттың өлімінің бір көрінісі кітаптардың жоғалуы жайында. Осы қатарда Ресей жазушысы Майк Галпериннің "Шырақ жанып тұрды…" атты қысқа әңгімесінде қоса кетуге болады. Әңгімеде әдебиеттің мамандық ретінде жоғалуы жайында. Бұл шығармалар арқылы құндылықтар жойылса, қандай жағдай болатынын ескерту деуге болады. Әрі сананың өзгеруіне әсер еткенін баса айту керек.

	 Америкалық әйел жазушы Гарриет Бичер-Стоудың "Том ағайдың құжырасы" атты 1852 жылы жарық көрген романының, Том деген кейіпкері езгіде жүрген қара нәсілділердің өзіндік символына айналды. Гарриеттің өзі АҚШ-тағы азамат соғысына да әсерін тигізді деген деректер де бар.

	 Жалпы алғанда жазылған кітаптардың пайдалы және кері әсерлері туралы бірнеше кітап жазып шығуға болады. Қазіргі уақытта кітап шығару коммерциялық іс екенін ескерсек жарнамаланып, сатылымда жүрген кітаптардың манипуляциялық әсері бар. Олардың көбі арнайы маркетингтік, психологиялық әдістерді көп қолданады. Тіпті кей кітаптарды жалған зерттеу қорытындылары да бар. Көбіне адамды бір әрекетке шақыруға сендіру үшін түрлі қулық, тәсілдер қолданады. Мақталынып жүрген, ел аузында жүрген кей кітаптар таза маркетингтік өнім. Олар сіздің қалай ойлайтыныңызды, не қалайтыныңызды анық біледі. Дәл сол нысанасына дөп тигендіктен ол кітап сізге эмоционалды тұрғыдан әсер етеді. Олар сіздің қандай эмоцияны бастан кешетініңізді біледі.

	 Тағы бір айта кететін нәрсе батыстың тұлғалық даму, психологиялық, мотивациялық, бизнес бағытындағы кітаптарының көбі біздің менталитетке сай келмейді. Қарама қайшы келетін тұстары да көп кездеседі. Сондықтан олар да ұсынатын әдістер бізге келмеуі мүмкін. Біздің өзімізге тән методикамызды, теориямызды жасау, өзімізге икемдеп халыққа ұсыну күн тәртібіндегі мәселе. Қазір бұл бағытта сең қозғалғанын байқап та отырмын. Батысты оқып, зерттеп бізге келмейтінін түсініп өз ішімізге үңілсек бізге қажеттің бәрін сол жақтан табамыз.





	Жазу терапиясы



	 Жазудың қай түрі болмасын мейлі ол күнделік, өлең немесе ойдан құрастырылған әңгіме болсын жаныңа тыныштық сыйлап, жеңілдеп қалатыныңды ақын-жазушылар ертерек байқаған. Егер сізде сондай әдет болған болса өзіңізде байқаған боларсыз. 20 ғасырда жазуды "терапия" ретінде қолдануға болатынын көптеген психолог, психиатрлар байқап, бұл бағытта зерттеулер жасалып бірнеше еңбектер, кітаптар шықты. Атақты психиатр Карл Юнг "жаныңдағы жараны емдеудің бәріне белгілі жолы - ұмыту деп есептелгенмен жазу тәжірибесі одан да жақсы пайда беретіндігін" айтқан. Жазу тәжірибесін "терапия" ретінде зерттеп, жолға қойып бір жүйеге түсірген ғалымдар ішінде екі ғалымды айрықша атап өткім келеді. Бірі - Техас университетінің психология профессоры Джеймс Пеннебейкер. Жазу тәжірибесі арқылы психологиялық, соматикалық ем жүргізудің әдіс тәсілдерін зерттеген. "Экспресс хат жазу" әдісін жасаған. Екіншісі - психология докторы Ира Прогофф. Өзіңді танудың, зерттеудің, өміріңді реттеудің әдісі ретінде ұсыналатын "Интенсивті журнал жүргізу" әдісін жасаған. Бұл көпшілік жүргізетін күнделіктің тереңдетілген нұсқасы деуге болады. Екі автордың еңбектері, әдістері жеке жеке тақырыптарда айтамыз.

	 Жазу тәжірибесі - өзіңді танудың, қиындықтарды шешудің, эмоционалды жағдайды қалыпқа келтірудің, стресс пен депрессиядан құтылып, мақсатқа жетудің қолжетімді жолы. Жазу тәжірибесі арқылы мына мәселелерді шешуге болады:

	 	- Алаңдататын нәрселерден құтылу

	- Қайғы-мұңды жеңіл еңсеру

	- Дерттердің психосоматикалық себептерін емдеу

	- Қарым қатынастағы мәселелерді реттеу

	- Тұлғалық дамуыңа кедергі боп тұрған себептерді анықтау және құтылу

	- Көңіл күйді, энергияны көтеру

	- Өзіңді түсіну, "самооценканы" көтеру

	- Өз-өзіңе мотивация беру үшін

	- Мақсатыңды нақты қойып, оған жету жолын анықтау үшін.



	 Қазіргі уақытта жазуды терапия ретінде қолдану "нарративті практика, нарративті терапия, жазу терапиясы" деген аттармен қолданыста жүр. Мыңдаған әдіс тәсілдер ұсынылып, әрі жаңа түрленген әдістер де пайда болуда. Және ол әдістер әркімге әртүрлі әсер етумен қатар әркімнің тұлғалық ерекшеліктеріне сай өңделуі де мүмкін. Бұл кітапта сізге сол әдістердің бірнешеуін ұсынамыз.

	 Сіз күні бойы, бірнеше күн бұрын ойланған нәрсені 15-20 минуттың ішінде қолыңызға қағаз бен қалам алып жазу арқылы реттеуге болады. Өйткені, жазу барысында бізде ойдың жылдамдығы азаятындықтан, фокус бір ойға ғана тіреліп, сол ойды дамытамыз, пісіреміз, тереңдете түсеміз. Нәтижесі де қуантарлық болады.

	 Жазуға күнделікті уақыт бөлу өзіңмен өзің болу, өзіңе уақыт бөлудің ең жақсы жолы. Армандарың, мақсаттарың, құндылықтарың туралы бір саралап шығатын уақыт.

	 Жазу барысында ой көкжиегінде жаңа шекаралар ашылады. Бастапқыда әрине өзіңізге белгілі, өзіңіз білетін нәрселерді жазасыз ғой. Ал ол таусылғанда ше? Дәл осы жерде сізде өзгеріс пен даму, жаңа аймақтарды ашу басталады. Не себепті ақындар, жазушылар таңданарлық, дана ойлар айтады. Өйткені олар қолына қалам алып, ақ қағазға сырын ақтарғанда қалыпты шекараны бұзып өтеді.

	 Жазу арқылы біз ішкі дүниемізбен жақын танысамыз. Секундына қаншама ойлар келетіндіктен, біз олардың қай жақтан келіп жатқанын білмейміз. Ішкі дүниеңде бірі олай тартатын, бірі бұлай тартатын талас тартыс көп. Қайсысын тыңдау керек? Қайсысы дұрыс? Жазған кезде ойды бақылайтын болғандықтан, сізде нақты анықтайтын мүмкіндік болады. Үнемі уайымдарыңды, жағдайыңды, келген ойларыңды, сезімдеріңді жазып жүру медитация жасаумен бірдей. Және мидың жұмыс істеу қабілетін арттырады. Миды арнайы аппаратпен зерттеулер көрсеткендей, сөйлеу барысында мидың оң жағы, ал жазу барысында мидың сол жағы және қозғаусыз жатқан ми бөліктері белсенді болатындығы анықталған.

	 Сіз жазып жүрген адам шығарсыз? Өлең жазатын шығарсыз, инстаграмға, фейсбукке пост жазып жүрген шығарсыз, сайттарға мақала жазып, күнделік жүргізетін боларсыз. Копирайтер не журналист шығарсыз. Кітапта берілген әдіс тәсілдер сізге мүлдем басқа қырынан қарауға көмектеседі деген ойдамын.



	 Фрирайтинг



	 Фрирайтинг әдісінің басты еершелігі сіз 15-20 минут бойы тоқтаусыз, ешқандай шектеусіз, қате жазылғанына немесе сөздер арасында байланыс болмағанына қарамастан ойыңызға келгеннің бәрін жазасыз. Фрирайтинг әдісін қолдануға болатын екі жағдайды айтуға болады:

	 	- бірінші жағдайда еш себепсіз арнайы мақсатты көздемей, ойға не келеді, не түседі бәрін жазып шығасыз

	- екінші арнайы мақсатпен жазу. Өзіңді алаңдатқан мәселе, жағдай бойынша немесе шешімін таппаған сұрағыңа жауап табу үшін. Жұмысыңдағы, бизнестегі түйіні табылмай тұрған нәрсенің шешімін осы әдіспен анықтауға болады.



	 Фрирайтингті жеке әдіс ретінде Доротей Бранд атты жазушы алғаш қолданып, нәтижесін бөліскен. Оның айтуынша күн сайын 30 минут осы әдісті қолдану шығармашылық ойлау қабілетін дамытуға әсер еткен. Одан кейін де бірнеше жазушылар, психологтар біршама зерттеулер жүргізіп, арнайы кітаптарда жазылып шыққан.

	 Фрирайтингті қайда, қалай қолдануға болады? Мысалы, қәсіпкерлер қалай қолдана алады:

	 Шешілуі қажет алдыңызда тұрған кез келген мәселе бойынша қолдануға болады. Мысалы, бір немесе бірнеше адамды жұмысқа алу керек. Неге ол адамды алуыңыз керек немесе алмауыңызға не себеп? Тоқтаусыз, ойыңызға келгеннің барлығын жазып шығыңыз. Шешім сізге сол мезетте немесе біраз уақыттан соң, ертеңінде келуі мүмкін. Немесе екі-үш рет жаттығуды орындаған соң шешім табылады. Бастысы ереже бойынша орындасаңыз болды. Дәл сол сияқты кез келген мамандық иесі бұл әдістің пайдасын көре алады. Айталық, сіз маркетологсыз. Мақсатты аудиторияңызды анықтау қажет. Өзіңізді тұтынушы орнына қойып, сол сияқты ойланып ереже арқылы жазып шығыңыз.

	 Бұл техниканы жазумен айналысып жүрген мамандар да қолдана алады. Мәселен копирайтерсіз. Сізге "жылыту техникасы" арқылы бірнеше пост жазу керек не сторис түсіру керек. Бірінші, не жазам, қалай ақпаратты ұсынамын деп ойланасыз. Фрирайтинг арқылы ойлануға кететін уақытыңды да үнемдейсің. Тағы бір ерекшелік мидың қатпарында жатқан, комплекстерден немесе шектеулер әсерінен біз ойлауға, сыртқа шығаруға тыйым салған ойлар сыртқа шығатын болады. Санаңызды блоктар тұрған себептермен бетпе бет келесіз.

	 Фрирайтинг әдісінің ережелері қандай?

	 	- Жылдам әрі тоқтаусыз жазу. Не жаздым деп қайта оқып отырудың, түзетуге тырысудың қажеті жоқ. Еркіндікте болыңыз. Жалғастыра бер. Байланысы жоқ ой болса да жаза бер. Тоқтама

	- Уақыт қою. Орташа 10 минуттан 30 минутқа дейін. Дәл осы уақыт аралығында тоқтамай жазсаңыз болады. Немесе 15 минут жазып , пауза жасап қайта жазсаңыз болады. 5 минут сайын пауза жасап отыруға болады. Қалауыңыз бен еркіңізге қарай көсіліңіз

	- Қарапайым тілмен жазу. Әдемі жазуға, сауатты жазуға дәл бұл жаттығуда аса қажет емес.

	- Аталған уақыт аралығында басқа нәрселерге алаңдамаңыз. Сіздің барлық фокусыңыз, назарыңыз бір жерде ғана болуы керек

	- Арасында сұрақ қойып, бағыт бағдарды анықтап отыруға болады

	- Барлық ойды жазу. Сөздер мен сөйлемдер байланыспауы қалыпты нәрсе. Еш тоқтаусыз бәрін жаза беру керек.

	- Орындап біткен соң жарты сағат, бір сағаттан соң немесе ертеңінде келіп қарасаңыз болады. Зерттеп көрсеңіз біраз нәрсе табасыз. Жаңа инсайттар сізді күтіп тұр.



	 Жазғаныңды қайта қарау барысында әркім де әртүрлі инсайт болады. Мүмкін бірнеше сөзді қайталап жазған шығарсыз? Мүмкін байланыс жоқ сияқты көрінгенмен, шын мәнінде ол бейсанаңыздан хабар беріп тұрған шығар? Дәл қазір не істеу керегіне жол көрсетіп тұруы мүмкін. Негізінде бұл жаттығуды орындау барысында миыңыз бейсаналы түрде жұмыс істейді. Өзіңіз күтпеген нәрселерге тап болатыныңызда содан. Бізге қажетті шешім, ой, идея барлығы өз ішімізде жатыр. Сырттан іздеп не керек? Отыр да 20 минутыңды бөліп осы жаттығуды орында. Нәтиже бірден немесе бірнеше қайталаған соң болады. Бұл маған кейде жер қазуға ұқсап кетеді. Сіз іздеген қазына бір метрде жатуы мүмкін, әлде 10 метр тереңдікте жатқан болар?

	 Фрирайтингтің пайдасы туралы өзіңізде ой түйіп үлгерген шығарсыз. Бірнеше пайдасын тізіп шығайын:

	 	- Ойды тазарту. Әлдебір мәселелер, жағдайлар болғанда ойдың құрсауында жүреміз. Анталаған ойлардың қамауынан құтылғыңыз келсе фрирайтингті пайдаланыңыз.

	- Бізді көбіне бір ойлар, мидағы бар ақпараттар шектеп қалады. Кедергіге тіреліп, жол таппай аңырап қаламыз. Фрирайтинг арқылы шектеулерді бұзып шығасыз.

	- Шешім шығару қиынға соғатын сәттер жиі бола ма? Қалай істесем дұрыс болады? Осылай істегенім дұрыс па әлде былай істеген дұрыс па? Миыңызға артық салмақ салмай, өзіңізді қинамай фрирайтинг әдісін қолданыңыз.

	- Қорқыныш, сенімсіздіктен арылуға көмектеседі.

	- Алаңдау мен уайымнан арылтып, көңіл күйді ретке келтіреді .

	- Жаңа идеялар табуға көмектеседі.

	- Қиын ситуациялардан шығуға жол көрсетеді.

	- Ой ағымын бақылайсыз және белгілі, өзіңізге қажет бағытқа бұрасыз.

	- Мотивация таппай жүрсең фрирайтинг арқылы табуға болады.

	- Шығармашылық қабілетті дамытады.

	- Қиял, арман, мақсат, қалауыңды анықтап, зерттеуге әсер етеді.





	 Фрирайтингті қолданған адамдардың әсерлеріне назар салып көріңіз. Ескерту! Төмендегі тапсырма орындап кері байланыс бергендердің жазбасы өзгертусіз сол қалпында берілген. Грамматикалық қателер, тағы басқа кемшіліктер болса кешіріммен қарарсыз.



	 Тасбике Құдайбергенқызы. Ақтөбе қаласынан. Жасы 43те. Мұғалім:

	 "Фрирайтинг. 20 минуттық таймерді қосып, қағаз бен қаламға ерік бердім. Ойыма келгенді жаза бердім. Көбіне сұрақ қоя береді екенмін. Бір ой бірнеше рет қайталана береді. Сұрақ қойып соның жауабын іздеймін де отырам. Бірақ жүйе жоқ, тек шұбатылған сөйлемдер ойлар тізбесі. Байқағаным миымда сұрақ көп екен. Шешім шығару, жауап табу қиынға соғатын секілді."



	 Сая, Талдықорған

	"ең бірінші тапсырманы орындадым.

	2 күннен соң бүгін алып оқыдым.

	імм,көп нәрсені жазып тастаппын,ішімнің босап қалғанын сол кезде сезгенмін, оқыған соң кейбір мәселелерді ұмытып та кеттіпін.

	сөйлемдер, сөздер байланыспайды екен.соған қарағанда ішім толайын деп қалыпты.сосын жазып отқан сәтте өтее жылдам жазып,ойымды қағаз бетіне түсіруге асығыс болдым.

	жазған соң жеңілдік сезіндім.

	оқығанда мысалы жазылған мәселелердің қазір алаңдатпайтынын байқадым."



	 Диана Шейхова. Тараз, 125 UBT SCHOOL

	 "Менің әсерім енді çok güzel.

	Менде барлығы бар болса да сонда да шүкіршіліктің аздығынан жапа шеккенімді ұқтым.

	Миға нагрузка, ішімдегі таракандар мазаламайтын болды.

	Осының жауабын таппай жүргем,тапсам да, түбегейлі миға жүрекке бір қалам қатты әсер етеді деп ойламаппын.

	Керемет адам екеніме тағы көз жеткіздім.Бүкіл жауапкершілік өзімде екенін,барлық болып жатқан,мен не ойлап жатырмын,сол болады екен.

	Өзімді жеке тұлға ретінде қабылдап,барлық нәрсеге күліп қарайтын Принцесса Диана болдым

	Өзімді өте жеңіл,мақсатыма оңай жете алатыныма 100%сенімдімін.

	Енді менде жаман энергия жоқ екенін,жеңіл өмір сүруге болатынына,негативтен құтылып аспанда қалқып жүргендеймін.

	Алланың маған деген үлкен нығметі.

	Тіпті дәл уақытында келіпті

	Ішім босап,жақсы ұйықтап жүрмін"



	 Ортай Гаухар Қанатқызы. 20 жаста. Абай атындағы қазақ ұлттық педагогикалық университетінің филология:қазақ тілі мамандығының 4-курс студенті



	"Осы сәтте отырып жазған хатыма әсер



	Өзімде бар установканы көрдім. Алғашқы «а» деп басталатын сөйлемнен- ақ байқалып тұрды. Бірінші абзац менің бойымда бар «синдром отличницыды» айқын көрсетіп тұр. Бәрі идеал, қатесіз, түзу болу керек. Тіпті почерк, арасындағы жолдар, көздер... Үтір, сызықша, пунктуация... Сол сәтте миымда үтірдің орнына сызықша тұрмайды ма?- деген ой келіпті. Үнемі бірдеңенің дұрыс-бұрыстығын тексеріп, өзіңді еркіндікке жібермеу. Жәй ғана хатқа қарап, бір сызықтың бойына жазатын, бір сызықпен жүретін, бір сызық адам екенімді көрдім. Келесі сөйлемдерден де байқананым- бойымдағы кемшілік. Өз еркіндігімді жоғалтып алыппын. Оқып отырып, жәй ғана «алтыным, еркін болшы»- дедім. Сол сәт өте шынайы болдым. Өзіммен бетпе бет келуге, өз менімді тануға сол бір сәттік шынайылық жетіп жатыр екен. Ал егер бар ғұмырымызды тек шынайы кейіпте сүрсек, өміріміз қалай болар еді?



	 Келесіде миыма тағы келгені- өзімдегі басты минусты жазу. Ойымды бөлетін ортаның ажырамас бөлшектері. Оқып отырып, неге менің миым жаман жақтарымды бірінші жібереді,байқайды- дедім. Бірақ бұл минустарды жазғаным өте дұрыс болыпты. Себебі, өмірді толықтай сезінуге бөгет болып жүрген басты үш тежегіш қасиетімді алғашқы жолдардан оп- оңай тауып алдым. Бар мәселенің неде екенін ұқтым. Енді содан құтылу ғана қалды. Енді маған бұл өмірде қалғаны- бақытты болу ғана деген сияқты ғой)



	Сезінгенім, Құдайсыз ешкім емес екенмін. Ешкім болып қалудан қорқады екенмін. Құдайды жоғалтсам, кім екені белгісіз біреу болатынымды ұқтым. Адам жанының ізгілікке ұмтылуын қалайды екенмін. Өзімнің ессіз әрекеттерімді Құдай 100% жақсы көреді екен деп сенеді екенмін. Қызық. Хатымның осындай ойды айтып жатқан тұсын оқып отырып, еріксіз жылағым келді. Себебі, жаратушының сипатын жүрек көзімен көріп, жаныңмен сезінсең, сен- жеке-дара әлем екенсің. Құдайсыз жәндік құрлы жоқпын, Құдаймен жарық нұрмын,- деп ой түйдім.

	Келесі жолдардан сезгенім- адам арасында ессіз әрекет жасаудан жасқансам да, жаратушының алдында ессіз болып көрінуден, ессіздікке ерік беруге именбейді екенмін. Осыны қазір екі езуім екі құлағыма ілініп қалғандай түрде, шат шадыман хәлде жазып отырмын. Бұның барлығы адамдар қатені кешпейтіндігінен, ал жаратушы қателікті жасап, одан ғибрат алған құлдарын жақсы көргендіктен шығар...



	Хаттың басын трагедиямен бастап, аяғын позитивке толтырып жіберіппін. Өмір адамды шаршатады. Десе де, бір жарық нұрға ұмтылу- адамды сан қапастан алып шығатынын осы хаттан көріп тұрмын. Мен бұл хатты өртегім келмейді. Себебі, бойымдағы жарықты шығаруға бөгет болып тұрған қараңғы жағымды бірден таныдым. Адамзаттың бәріне ғашық қылып тұрған күштің қайдан екенін де ұқтым. Менің хатым тап бір «басы қатты болса, аяғы тәтті болады»,- дейтін қазақтың әмандағы дала философиясына тұспа-тұс келіп тұр.Жаман қырларымды шығарып отырып, жақсы жақтарымды ашыппын. Және кісі баласының бойында болатын жаман қасиет, жамандық емес, жәй оның бойындағы жағымсыз қылық не күш қана. Дүниеде жаман адам болмайды екен. Тегінде жақсы деп титул қойған адамымыздың өзінің жаман бір қасиеті, жаман деп бөліп жүрген адамымыздың өзінің адам айтса нанғысыз жақсы қасиеті бар екен. Адамның бәрін жақсы көру керек екен. Себебі, жан- жағыңды тану арқылы ғана хақты тани аламыз. Жаратушы әр адамға өзінің бір көркем сипатын, есімін жасырып қойған. Хаттан түйген ойым да, сезімім де осы.



	Адамзаттың бәрін сүй бауырым деп, махаббатпен жаратқан адамзатты. Осы екі жол еріксіз ойыма оралды. Ал хатқа келер болсақ, ол- менің бойтұмарым болып қала береді. Оны өртемеймін де, жыртпаймын да. Тек әр сөзінен ғибрат алып, болмысымды түзеуге құрал ретінде пайдаланамын. Бірақ ешкімнің оқығанын да қаламас едім. Себебі, адамдар ессіздігімді кешірмеуі мүмкін. Мүмкін. Жәй ғана мүмкін. Хатымды тұмарша қылып, мойныма тағып жүрмесем де, ойыма тоқып, керек кезде сандығымның кілтін ашып, хатты қайтара бір оқып, өзімнің жақсылығымды тұмшалап тұрған болмашы жамандықты басармын... Расында, біз бәріміз жақсы адамбыз!"



	 МЕНІ ДӘЛ ОСЫ СӘТТЕ БІР СҰРАҚ МАЗАЛАП ТҰР. ОСЫНЫ ОҚЫП ОТЫРҒАН ҚҰРМЕТТІ ОҚЫРМАН ФРИРАЙТИНГ ЖАТТЫҒУЫН ОРЫНДАҒАН СОҢ ҚАНДАЙ ӘСЕР АЛАДЫ ЕКЕНСІЗ?





	 Жай ғана хат жаз



	 Қалыпты жағдайда біз хат жазу форматының бір ғана түрі бар деп есептейміз. Шындығында хаттың түрі көп. Бұл кітапта сіздермен хат жазу үлгісінің бірнешеуімен таныстырамыз.

	 Әдетте біз хатты адамдарға жазамыз. Бірақ біздің өміріміздегі маңызды заттарға, өзіндік орны бар нәрселерге хат жазып көруді ойлап көрмедіңіз бе? Төменде менің оразаға арналған хатымды оқып көрсеңіз болады. Айналаңыздағы кез келген қалаған нәрсеңізге хат жазыңыз. Бұл маған не береді деп ойлауыңыз мүмкін. Менің тәжірибем де мұндай хат жазу арқылы мына нәрселерге қол жеткізуге болады:

	 	- Сол нәрсеге деген сезіміңізді. Мысалы, мен жазған Оразаға хатта менің сағынышым, махаббатым өрілген. Оразаны күтетіндігім, оның қадір қасиетінің мен үшін айрықша екенін жеткізгім келді.

	- Біздің өмірімізде әр нәрсенің өз орны бар. Келісесіз бе? Эмоцияларымыздың, ақша, телефон сияқты материалды заттардың, кемшіліктер мен артықшылықтарымыздың өзіндік орны бар. Сізді жеке тұлға ретінде, адам ретінде сол нәрселер ерекшелендіреді. Осы хатты жазу арқылы сіз әрқайсысының орнын түйсінуге болады.

	- Өміріңізге, жетістікке жетуіңе кедергі боп тұрған барьер, кедергілерді тауып алуыңыз мүмкін.

	- Қарым-қатынасты өзгертуге әсерін береді. Әр заттың өз орнын түйсінген соң, кедергілер анықталған соң, оларға деген қарым қатынасың да өзгеретіні анық. Айналаңдағы адамдарға, заттарға енді басқа көзбен қарайсыз.



	 Қиялың мен шабытыңа ерік бер. Кез келген нәрсеге хат жазсаң болады. Сезіміңді, ол туралы ойыңды ашық айт. Сырлас. Мұңдас. Шынайы бол. Төмендегі хатты мысал ретінде оқып шықсаң болады.



	 "Сәлем. Ардақтым, бүгін саған хат жазуды шештім. Сағыныштан. Ия ия сағынғанымнан жан сарайымның қақпасын ашайын дедім. Қанша рет жолықсақ та қадіріңді түсінбеген екенмін. Мейіріміңе сусындамаппын. Сол үшін осы кездесуді асыға күтудемін.

	 Білесің бе сен келгенде әлем басқаша күйге енетін сияқты. Адамдардың жүзінен шуақ шашып, қуаныш табы сезілетіндей. Адамдар мейірімді, жұмсақ, кешірімшіл боп кететін сияқты.

	 Сен Құдайдың жерге жіберген мейірімісің.

	 Сен Құдайдың құдіретінің сәулесі іспеттісің!!!

	 Сен әлемге махаббат шашатын жарық жұлдызсың!!!

	 Сен адамдар жүрегіне қуаныш дәнін себетін шұғыласың!!!

	 Сен арқылы рухым кемелденіп, жан дүнием арайланатыны қуаныш сыйлайды!!!

	 Сен жанның дәруменісің, дертімнің шипасысың!!!

	 Сен тағдырымның ең керемет сыйысың!!!

	 Сенің бар болғаның Құдайдың рақымы!!!

	 Осы жалған дүниеде сенің бар болғаның үшін АЛҒЫС!!!

	 Сенімен жолығып, қасиетіңді ұғынған жан қандай бақытты!!!

	 Осы жолы қадіріңді толық түсініп, бар мейір шапағатыңа шомылып, құлшылығымды көбейтіп, қуатты иманмен, терең тәубемен, әрбір сәтімді пайдалы өткізсем деп ниет еттім, о, Рамазан!

	 Мен сені күтіп алуға дайындалып жүрмін! Соны саған жеткізу үшін осы хатты жаздым!

	 Мен сені күтемін, нұрға бөлейтін Рамазан!"



	 Осы тапсырманы орындап әсерімен бөліскен жандардың үніне құлақ түріп көрейікші. Шынына келгенде мен кітаптың "құр ақпарат" болып шыққанын қаламадым. Сол себепті кітапты бастаған уақытта телеграм желісіндегі оқырмандарыма ұсыныс жасап, бірнеше адамды таңдап алып оларға осы тапсырмаларды жібергенмін. Және жібергеніме титтей де өкінген емеспін, себебі ол кісілердің кері байланыстары, алған әсерлері қатты қуантты. Жоқ, жазып жатқан кітабым әшейін дүние емес екеніне көзім жетті. Кей жағдайларда қолымды сілтеп, "құрсын, жазбаймын, керек пе осы халыққа" деген сияқты күмәнді ойлар иектеп, кері тартқанда бұл кісілердің берген кері байланыстары менің қанатымды қатайтып, сенімімді бекіте түсетін. Ол кісілердің алған әсері сізді де бей-жай қалдырмайды.





	Ортай Гаухар Қанатқызы. 20 жаста. Абай атындағы қазақ ұлттық педагогикалық университетінің филология:қазақ тілі мамандығының 4-курс студенті

	 "Мен бұл хатты оқығанда да (өз жазған хатын бірнеше күннен кейін оқып бөліскен әсері, автор) еріксіз жымидым. Себебі, кеудемде тыныштық орнап, бір жарық сәуле түскендей болды. Хатымның басын «бүгінгі жазбамды неге бағыттасам болады»,- деген сауалдан бастаппын. Содан кейін ата-анам, бәлки қағаз- қалам, не болашақ жарыма жазамын ба,- деп ойланыппын. Бірақ соңында мен махаббатымды таңдадым. Өзім ессіз ғашық дүниені. Мен үшін жоғарыдағы аталған дүниелер, әрине, маңызды. Бірақ бұл тізбектесең кете де береді ғой... Жұмыс, ұстаз, болашақ, мақсат, дос, аға, іні. Түптеп келгенде әр қайсысының орны бар екен. Бірі артық, бірі кем емес.



	Айналып келгенде мен хатымды затқа да, адамға да бағыттамадым. Мен хатымды шексіздікке жаздым. Адам миы шектеулі. Қанша психолог жан ұшырып, сенің миың шексіз десе де, мен үшін ми шектеулі. Фантазия бір жерде тоқтайды. Мысалы, біз адам баласының қалай жаратылып жатқанын, жерге қалай түскенін не Алланың бейнесін елестете алмаймыз ғой. Әл мисақта не уәде бердік, кіммен сөйлестік- оны да білмейміз. Жаратылыс сырын да дұрыс ашпадық. Теңіз асты, жер үсті, аспан әлемінің сан мыңдаған бөлігі бізге жұмбақ. Тап бір 7 млрд. адамның барлығынан бір функциясын әдейі өшіріп қойғандай. Әдейі Алланың бейнесін елестете алмайтындай, мәңгілік ғұмырды көре алмайтындай... Мен байғұс сол шектеулі миыммен шексіздікке ғашықпын. Бірақ өз басым бұны бейшаралық деп санамаймын)



	Хатымды оқып отырып ұққаным, адам баласы ғұмыр бойы бір шексіздікке ұмтылады екен. Әйтеуір бірдеңеге жаны ұмтылып тұрады. Бірі- ұлы мақсаттарға, бірі- тыныштыққа. Жеке басым шексіздікті тану арқылы ғана өзімді тани аламын. Және тағы да бір ұққаным, адам өзі ғашық дүниеге өзін арнағанда көңілі көтеріліп, бойында бақыт гармондары артады екен. Мысалы маған автор өзім жек көретін дүниеге хат жаздырса, бұлай ғашық кейіпте ағымнан жарылып бірдеңе жазбас едім. Мен жақ тараптан қағазымның бетіне толықтай негатив түсер еді. Осыдан тағы бір түйгенім- адам өзі ғашық дүниеге ғана жанын бағыттау керек. Сонда құда да тыныш, құдағи да риза. Біздің жағдайда бұл мақал «жаның да тыныш, ісің де берекелі» болып түрленеді. Бұл хатты жазу маған керемет бақыт сыйлады. Дәл қазір осыны жазып отырып, сол сәттегі бақытты хәлім мен шынайы болмысым есіме түсіп «өткеннен ләззат» алып отырмын. Бақыт ғашық сәтімде екен…"





	Тасбике Құдайбергенқызы. Ақтөбе қаласынан. Жасы 43те. Мұғалім.

	 "Мұнда ұйқыға арнап хат жаздым. Өзіме ұнады. Инстаграмға саламын бұйырса. "Ұйқыға ғашық жанның махаббаты" деп те атауға болады"





	Диана Шейхова. Тараз, 125 UBT SCHOOL

	 "Іштегі маза бермейтін ойларға арнап жаздым. Мені бұл нәрсе Аллаға жақындатты.

	Өз-өзіммен болуға деген талпынысым,энергиям көбейді.

	Диана сен ледисің деген женская энергия тасып тұр.Хихихи.

	Бос нәрсемен қоштастым.

	Пайдалы нәрсеге энергия,күш көп.

	Аллаға деген Тәуекел нық сеніммен болатын болды.

	Алланың мейірімімен жетіп жатқанымды ұқтым.

	Не позволяй себе мешать самой себе деген инсайт келді.

	Адамдардың жақсы қасиеттерін байқай бастадым."



	Нұрдана .Жасы 15-те .Түркістан облысынан. Оқушы

	 "Мен көп нәрсеге хат жаза алады екенмін. Бірақ оны ойламайды екенмін. Адамдарға ғана жазады деп қана ойлаппын. Сөйтсем адамдардан басқа жақсы көретін заттарым бар екен. Өз арманыма хат жазып кеттім, ақшаға хат жазып кеттім. Ойыма кеп жатыр оқуға хат жазамын деген. Күшті екен. Бір босаңсу сияқты сезім бар. Өмірімнің басқаша бір бұрышы ашылған сияқты ма, таңғаласың да немесе ойыңның бір шеті ашылған сияқты боп тұр"



	Жәй ғана хат жазшы. Кімге жазар едіңіз, құрметті оқырман? Қандай ой, әсер алатыныңыз маған да қызық.





	Арнайы хат



	 Арнайы хатты психолог, психотерапевттер, коучтар өз практикаларында қолданады. Арнайы хаттың басты ерекшелігі арнайы бір адамға жазасыз және оның өзіндік шаблоны, жоспары бар. Хатты кімге арнап жазасыз? Кімге ренішіңіз бар сол адамға. Айта алмаған сөздер, байқатпаған, тұншыққан сезімдер, жаныңа батып маза бермей жүрген жағдайға қатысы бар адамдарға жазасыз. Біздің ішіміздегі өкпе-реніштер шіріп жатқан дүние. Оны ішіңізде ұстап, сақтаудың қажеті қанша? Иә, одан құтылу оңай емес. Бәрі ақыл айтып кеткен заманда кез келгені келіп сізге "Кешіре сал, қайтесің" дей алады. Бірақ, қалай? Қалай кешіресің? Жан дүниең астаң кестең болып, шырылдап жатса арзан ақылымен жұбатпақшы ма? Қиын…

	 Қағаз бен қаламның құдіреті сол - сені үнсіз ғана айыптаусыз, кінәлаусыз тыңдайтын ең жақсы тыңдаушы. Сенің бүкіл ашу-ыза, ренішіңді қайыспай көтеретін, көз жасыңа түсіністікпен қарайтын сырласың, әрі мұңдасың. Сіз бұдан асқан керемет досты таппайсыз. Қаламды серік қылған, осы уақытқа дейінгі 20 жылдың ішінде үнемі жанымнан табылған досым. Ешкімге айтпаған сырымды білетін, ешкімге ашпаған мұңымды білетін жолдасым. Іште қалған дүниені сыртқа шығарып тұру адамның қажеттіліктерінің бірі. Жақсысын жаныңа сая қылып, жаманын сыртқа төк. Бұл тұрғыда қағаз бен қалам айнымас серігіңіз бола алады.

	 Арнайы жазылатын хат болғандықтан бұл хатты жазу барысында арнайы дайындықта қажет. Хат жазбас бұрын мына кеңестерді ескеріңіз:

	 	- Ең бірінші эмоционалды жағдайыңыз қалыпты, тыныштық күйде болуына мән беріңіз. Хат жазбас бұрын медитация жасап немесе намаз оқып алсаңыз, жай ғана дәрет алсаңыз да болады. Яғни, көңіл күйіңді қалыпқа келтіретін әрекет жасау. Ол әркімде әртүрлі. Қатты стрессте, депрессияда жүрген болсаңыз, жазуға тек арнайы маманмен бірге жазуға кеңес беремін.

	- Екінші ескеретін жағдай сізді мазалайтын, алаңдататын, көңіліңізді аулайтын нәрселерден арылу. Телефонды өшіріп немесе "самолет" режиміне қоюға болады. Басқа адамдар мазаламайтындай оңаша жерде болған дұрыс. Қатты эмоция шығуы мүмкін. Көп адам бұл тапсырма орындаған кезде жылайды. Мен де көз жасыма ерік бергенмін. Және ол қалыпты. Одан қорықпаңыз. Қысылмаңыз да ұялманыз. Сол үшін оңаша болған дұрысырақ.

	- Шынайы жазыңыз. Сезімдерді шынайы көрсетіңіз, білдіріңіз. Ең бастысы шын ойлап тұрған, шын сезініп тұрған нәрсеңізді жазыңыз. Қалай бар солай жазыңыз.

	- Еркін бол. Шектеме.



	 Хат жазатын адамды анықтап алған шығарсыз? Негізінде психолог, коучтар бұл тапсырманы әкеңізге, анаңызға жазуға кеңес беріп жатады. Жасыратын нәрсе емес біздің ұрпақ пен Кеңестер Одағын көрген ата-аналарымыз арасында пікір қайшылығы, құндылықтар қақтығысы жиі кездеседі. Жастар ол кісілер бізді түсінбейді дейді, үлкендер де дәл солай айтады, яғни бір - бірімізді кінәлаймыз. Содан іште өкпе-реніш пайда болады. Содан кейін көбіміз оны тұншықтырамыз. Сыртқа шығармаймыз. Сыртқа шықпаса не болатыны өзіңізге де белгілі шығар?! Ата-анамызға деген махаббат, сүйіспеншілігіміз де сол өкпе реніш пен бірге баттасып жатады. Өмірде жолыңыздың болмауы, жетістіктерге жете алмауыңыздың бір тамыры сол жерде жатыр. Меніңше алдымен мына нәрселерді ұғынып алу керек. Біріншіден, ол кісілер басқа құндылықтармен тәрбиеленіп, басқа стереотиптермен тәрбиеленген. Сіз енді оны өзгерте алмайсыз. Тек түсініп, қабылдай аласыз.

	Екіншіден, ол кісілер бойындағы бар нәрсесін берді. Қандай құндылық, тәрбие, білімі бар соны берді. Одан артық бере алмайды. Түсініп тұрсыз ба? Бары сол, бере алғаны сол.

	Үшіншіден, өз роліңді ойнау керек. Өз орныңда болу керек. Яғни, әке-шешеңізге жол көрсетуші, ұстаз, үйретуші болып қажет емес. Сен баласы, ол әке. Баланс заңдылығы сақталуы керек. Баланс бұзылса….?

	 Арнайы хатты жазудың нұсқаулығын назарларыңызға ұсынамын.

	 	Хаттың бірінші бөлігінде ренжіген, ойыңызда қалып қойған ситуацияны жазып шығыңыз. Әсіресе дәл ренжіген кезіңізді. Бұл бөлімде барлық өкпе-ренішті, ашу - ызаңды білдіріп алсаңыз болады. Толық шығарып алған жөн.

	Екінші бөлімді барын шығарып болдым-ау дегенде бастайсыз. Өкпе ренішіңнің себебін жазасың. "Сол кезде жақсы көретініңді білдіріп, мені құшақтап, арқамнан қақпаған себепті мен саған қатты өкпеледім" деген сияқты жазасыз. Яғни, ренішіңнің нақты себебін жазғаныңыз дұрыс. Бұл әрине шар емес, бірақ осылай нақты жазсаңыз өзіңізге түсінуге пайдасы тиеді. Өзіңе не қажет екенін анық түсінуге септігі тиеді.

	Үшінші бөлім алаңдататын мәселелер мен қорқынышқа арналады. Сізде не алаңдатады? Неден қорқасыз? Сол жағдайға байланысты қандай қорқыныштар мазалайды? Бәрін ашық жазыңыз.

	Төртінші бөлімде өзіңе жауапкершілік аласың. Өз қателігіңді мойындайсың. Сіз жақтан да кеткен қателіктер бар шығар. Сізден қандай қателік кетті?

	Бесінші бөлімде қазір қандай қарым қатынасты қалайсыз соны жазасыз. Ашық сөйлескенін, қолдау білдіргенін қалайтын шығарсыз. Мүмкін жылы сөздер айтып, еркелеткенін қалайтын шығарсыз.

	Соңғы бөлім. Бұл бөлімде кешіргеніңізді, түсінгеніңізді, махаббатыңызды білдіресіз. Рахмет айтсаңыз да болады. Не үшін екенін де нақтырақ жазыңыз.



	 Бұл хатты бірнеше күн қайталаудың әсері мол. Бойыңда жеңілдік пайда болып, артық нәрседен құтылғаныңды сезесің. Ал хатты не істеу керектігін өзіңіз шешесіз. Жалпы хат жазу, жазу терапиясының жаттығулары, жазбаларың бұл сенің жеке меншік дүниең. Ешкімге көрсетпеген жөн. Сақтап қойып қайталап қарап жүрсең болады. Немесе жыртып тастай салыңыз.

	 Бұл жаттығуды орындаудың қандай пайдасы бар?

	 	- Хатты жазғаннан кейін мойныңнан ауыр жүк түскендей жеңілдеп қаласыз.

	- Өзіңді тануға, кемшіліктеріңді табуға, дұрыс шешім шығаруға көмектеседі.

	- Біраз уақыттан кейін денсаулығыңда түзеле бастайды. Бас ауыру, арқа ауруы сияқты психосоматикалық ауру белгілері жойылады.

	- Жұмысыңда, карьераңда, бизнесте ісіңе, табысыңа береке кіреді.

	- Адамдармен қарым-қатынасыңда жаңа деңгей, жаңа таныстықтар пайда болады.

	- Көптеген мәселелер өзінен өзі тез шешіле бастағанын байқауға болады.





	Сая, Талдықорған

	 "іштегіні шығару үшін хатты жиі жазып тұрамын.

	тек абзацтарға бөліп жазып көрмеппін.

	ең соңындағы кешіру,жақсы көру туралы жазу ерекше әсер етті,басында барлық іштегі жиналған ренішті,бәрін жазып тастағанда да бірдемсе боладығой,ал шынайы бәрі үшін рахмет айтып жазғаным да,оның түгі қалмады. хат жазғанда

	жыладым."





	Нұрдана .Жасы 15-те .Түркістан облысынан. Оқушы

	 "Арнайы хатты орындадым. Оны орындаған кезде ата-анамның біріне қатты ашуландым, біріне жазғанда жыладым. Вот это поворот деген сияқты болды. Мен өзім ашу ызам көп деген адамға ашу ызам аз екен да, ал керісінше ол адамға ренішім жоқ қой деп ойлаған адамға өте қатты ренжіп қаппын. Таңғалғаным сонша мәссаған деп қалдым"



	 Ортай Гаухар Қанатқызы. 20 жаста. Абай атындағы қазақ ұлттық педагогикалық университетінің филология:қазақ тілі мамандығының 4-курс студенті

	 "Ата- анама арнайы хатқа әсер

	Бұл хатты мен ұзақ жаздым. Себебі, алты бөлікке бөліп жазуыма тура келді. Хат бала кезден келе жатқан «травмаларды емдеуге» көмектеседі. Әке мен анаға бала тарапынан болған реніштердің барлығын бір нүктеге жинап, сол сезімдерге қарама- қарсы келу, әрине қиын болды. Жылап та алдым. Күлдім де. Эмоцияның әр түрінің дәмін таттым. Хатымды оқып отырған кезде де меңіреу кейіпке түсіп қалдым.



	Алғашқы хатымда өзімде қалған барлық реніштерді, болған оқиғаларды, бала болсамда «бұл дұрыс емес»,- деп қабылдаған барлық оқиғаларды тізіп жазып шықтым. Бір кезде өзім де шаршадым.



	Келесі күні осы оқиғаның барлығының себебін іздедім. Өзімнің кеудемдегі реніштің шығу себебіне анализ жасадым. Қызықтың барлығы осы тұста басталды. Алғашқы хатты жазғанда қатты жылап қалғам. Барлығына анализ жасағаннан кейін «менің отбасымда қандай мықты адамдар тұрады»,- деген ой ғана болып, оларға еріксіз тәнті болып отырдым. Кеудемде ерекше мақтаныш, санамда оларды түсіну функциясы қосылды. Сөйтсек біз жәй ғана түсініп білмейді екенбіз. Сорақысы- түсінуге тырыспайды да екенбіз. Бар ауруым себептерді жазған кезде тарқап кетті десек те болады. Ал қалған хаттарды жазу маған енді тіптен оңай болды.



	Отбасылық өмірде мені не қорқытады? Осы сұраққа жауабымды тауып алдым. Бұрын «өөөй, Құдай сақтасын, бұндай болмаймын»,- деп миымның бір шетінде тұратын ойлардың барлығын жинадым да, жазып шықтым. Және жазған қателіктеріме бой алдырмас үшін қандай әрекеттерді жиі жасау керек, нені жасамау керек, барлығын жазып, ұғындым. Хатты қайта оқығаннан кейін хатымды қимай қалдым. Тұрмыс құрғаннан кейін де бұны жиі оқып тұру керек дедім. Себебі, тек ата- анаңның арасындағы қателіктер ғана емес, бар қоғам зардап шегіп отырған көп мінездің салдары хаттың дәл осы кезеңінен табылады. Қателіктерді қайталамас үшін, бұл хатты қайталап оқып тұрған абзалырақ.





	Келесі жазғанымды өзім жақтан кеткен қателікті анық көрдім. Мойындаймын. Қате тек бір жақта кете бермейді ғой. Өзіме бір сәт үңілгенде, өзімнің де керемет періште емес екенімді түсіндім. Сенің ата- анаң да пенде болған, сен де осы өмірге келген бір пендесің... Қателіксіз кім бар?



	Хатымның соңғы бөлімі үлкен позитивпен аяқталды. Ата- анамды, отбасымды қатты жақсы көріп, сыйлайды екенмін. Соны түсіндім. Олардан артық қымбат, сені сүйетін адамдарды еш жерден таба да алмаймын! Осының барлығын жинақтап, бір ізге салуға көмектескен авторға рақмет!"



	Тасбике Құдайбергенқызы. Ақтөбе қаласынан. Жасы 43те. Мұғалім.

	 "Ата-анаға хат.

	Осыны жазуға сәл тартыншақтап жүр едім. Жаздым. Өзім таңғалдым. Менде реніштен гөрі алғыс көп екен. Мен ол кісілерді түсіну жағына бет бұрыппын. Бойымды мақтаныш сезімі кернеді. Қупндым. Бір басқаша сезім пайда болды. Тағы жазғым келіп тұр. Бұйырса екеуіне өздеріне арнам жазып жібергім келіп тұр. Бәлкім инстаграмға да салармын. Әке шешемді ерекше жақсы көріп кеттім"





	 Ақыл хат



	 Ақыл айтқанда сондаймын, өзім неге соның көбін орындамаймын? - деген ой келе ме сізге? Егер сізге адамзатқа ақыл айт десе немесе мына қоғамға, белгілі бір адамдарға ақыл айт десе не айтар едіңіз?

	 Мынадай бір тәмсілді естіген боларсыз. Аудиториядағы адамдарға айналаңыздағы көк түсті (немесе жасыл, қоңыр т.б) заттарға назар аударып, есте сақтауды ұсынады. Кейін көздеріңді жұмыңдар дейді де, қызыл түсті заттарды атап шығыңдар дейді. Аудиториядағы адамдар не деп жауап берді деп ойлайсыз. Әрине, көбі жауап бере алмады. Өйткені оларға керегі көк түс еді ғой. Біз өзімізге қажет, жан дүниемізге қажет, санамызда бар ақпаратпен ассоциацияға түскен ақпараттарды ғана есте сақтап қаламыз. Мысалы, осы кітапты оқып шыққан соң басқалардан қай жері ұнағанын, қандай ақпаратты есте сақтап қалғанын сұраңызшы. Көп жағдайда әркім әртүрлі айтады. Сіз таңғалып "уау" деген әсер алған ақпаратыңа ол "уау" демеуі мүмкін. Бірақ оның өзінің "уау" деп тапқан ақпараты бар. Бұл бір жағынан әрқайсымыз жеке тұлға екенімізді білдірсе, екінші жағынан біз санамыз керек деп тапқан, жанымызға жаққан ақпараттарды сақтап қалатынымызды білдіреді. Біз енді ол әсермен басқалармен бөлісуге дайын тұрамыз. Асығамыз. Бірақ ол бірінші өзімізге керек. Не үшін ол ақпаратты ұстап қалдыңыз? Неге дәл сол ақпарат? Осы туралы бір көз жүгіртіп ойланып көр. Себебі көп болуы мүмкін. Біреудің бұйрығы әсерінен, бәлкім қызығып, еліктеп кеткен соң немесе сізге қажет сұрақтың жауабы шығар, ал мүмкін сіздің өзіңіз байқамаған кемшілігіңді көрсетіп тұрған болар?

	 "Мұсылман мұсылманның айнасы" дегенді естіген шығарсыз. Расында басқа адамнан көретін кемшілік өз бойымдағы кемшіліктеріктің көрінісі екенін байқап қалып жүрмін. Басында мойындамайтын едім. Менің кемшілігім емес қой енді? Ал мойындап, қабылдап сол кемшілікпен жұмыс істегенде жеңілдік, әрі қуаныш пайда болды. Өйткені, өзімнің "ең жақсы образымды" жасақтаудың құралын тапқан едім. Енді ойланып көріңіз басқалардың бойынан сізге не ұнамайды? Оларға қандай ақыл айтар едіңіз?

	 Осындай жағдайларды саралай келе, өмірді әр қырынан қарап, әртүрлі ситуацияларды, қиыншылықтарды ой елегінен өткізгеннен кейін, менің өмірімде қандай қиындықтар бар, қандай қуанатын нәрселер бар, бәріне кінәлі "ӨЗІМ" екенін түсіндім. Ал өмірім жақсы арнаға бұрылу үшін жоғарыдағы тәсілдерді пайдаға жарату керек болды. Сөйтіп "Ақыл хат" деген хат жазудың нұсқасын дайындадым. Ақыл хат екі бөлімнен тұрады:

	 	- бірінші бөлімде кітаптан, кинодан, бір жерден оқып алған біліміңді түйіндеп ақыл-кеңес форматында хат жазасыз.

	- екінші бөлімде адамдардың бойынан сізге ұнамаған қасиеттеріне арнап хат жазасыз. Оларға не айтқың келеді, не түсіндіргің келеді, жалпы не нәрсені, қандай ақыл-кеңесті жиі айтып жүрсіз соның барлығын жазып шығыңыз.



	 Кімдерге арнап жазатыныңыз түсінікті шығар, иә? Жалпы адамдарға немесе белгілі бір адамдарға арнап жазсаңыз болады. Ең бастысы "от души" жазыңыз. Одан соң хатты қалдырып кемінде 4-5 күннен кейін қайта қарауға кеңес беремін. Жай ғана кеңес бермеймін, міндетті түрде өзіңіз үшін қарап шығыңыз. Неге дейсіз ғой? Өйткені, ол хаттағы кеңестер өзіңізге керек. Біз адамдарға айтатын ақыл-кеңес алдымен өзіңізге керек.

	 Әрине, кейбір ақыл-кеңестер өмір тәжірибең арқылы қорытылып, бойыңнан өтіп, жүрегің арқылы сүзіліп пайда болған. Және ол кеңестер бала-шағаңа, туыстарыңа, достарыңа, әлемге бөлісуге тұрады. Ондай ақыл-кенестер болуы қалыпты. Сіздің де өмірден түйгеніңіз бар ғой. Ақыл хатта жазатын кеңестер көбіне әлі басыңнан өтпеген, қорытылмаған, өз бойыңда бар кемшіліктерге негізделген. Бір айта кететін нәрсе мойындау қиын болуы мүмкін. Ақыл хатты жазғаннан кейін сізге қалғаны мойындау, қабылдау және сол кемшілікпен жұмыс істеу.





	 Джеймс Пеннебейкердің зерттеуі



	 Пеннебейкер жазудың әсерін 1970 жылдары зерттеп бастаған. Әйелімен ажырасқан ол қатты депрессияға ұшырады. Тамаққа тәбеті жоғалып, ішімдікке салына бастады. Ешкіммен сөйлескісі келмей, оңашалықты қалады. Бір айдан соң таңертең басы сынып, ауырып тұрған ол бұлай жалғаспауы керектігін түсінді. Ойыңа келген бар амалы - жазу машинасына отырып, өзі жайлы, өмірі, махаббаты туралы, жұмысы, ата анасы жайлы тіпті өлім туралы да ойларын - емін еркін, бүкпесіз жаза бастады. Бірнеше күн жазғаннан кейін ол қызық жағдайларды байқады. Пеннебейкер өзінің жеңілдеп қалғанын, еркін бола бастағанын аңғарды. Әйелін қаншалықты жақсы көретінін түсінді. Ең бастысы мақсатын айқын көріп, өмірінде мүмкіндіктер толы екенін түсінді. Сөйтіп 40 жылға жуық зерттеп, миллиондаған адамға көмектескен "экспресс хат әдісін" жасады.

	 Біздің іс-әрекеттеріміздің көбі - автоматты түрде болып жатады. Әдеттерімізде, сәттік көңіл күйімізде тұлғалық қасиеттерімізге, өзіміз қалаған нәтижеге сай келмей жатады. Әр адамның өз ішкі әлемі, сезімі, арманы мен қиялы, әдеті бар десек те, болып жатқан жағдайлар ойы мен санасынан басқаша болуы адамды өзінен алыстатып жібереді. Бұл нәрселер бейсанамен байланысты болғандықтан, ішкі сезімдеріңе саяхаттау үшін бейсанаға көмек көрсету маңызды.

	 Пеннебейкер өз зерттеуіне студент-психологтарды алған. Экспериментке екі түрлі топ қатысқан. Біріншісі - бақылау тобы, екіншісі эксперименттік топ. Барлығына бірдей берілген ұсыныс: 4 күн бойы зертханаға келіп, оңашада 15 минут боласыз. Сізге қалам мен қағаз және тапсырма жазылған парақ беріледі. 15 минуттан соң жазуды тоқтатасыз. Ал жазғаныңызды арнайы жәшікке салуға немесе өзіңізбен алып кетуге болады. Әрі қарай қатысуды қаламасаңыз кез келген уақытта тоқтатуға болады. Бақылау тобындағыларға "Бүгін қандай тамақ іштіңіз?", "Киіміңізді сипаттаңыз" деген сияқты жай тапсырмалар берілген. Эксперименттік топқа:

	"Өміріңіздегі ең ауыр, ең қиын, жаныңызға батқан, есіңізден шықпаған жағдай туралы жазасыз. Ең дұрысы ешкімге айтпаған жағдай туралы жазу. Орфография, грамматика, сауатты, әдемі жазу туралы ойланба. Барлық сезімдеріңді жаз. Тоқтамай жаз. Болған жағдайды болашағың, қазіргі кезіңмен байланыстырып, жақын адамдарыңмен қарым-қатынасыңа әсерімен байланыстырып жазуға да болады. Жазып келе жатып, әрі қарай не жазарыңды білмесең қайталап жазуға болады.

	Күнде әртүрлі жағдайлар туралы немесе 4 күн бойы тек бір жағдай туралы жазуға болады. Барлық адам өмірінде қайғылы, ауыр жағдайлар кездеспейді, бірақ көңіл қалған, конфликтті жағдайлар, жанға батқан жағдайлар әркімде кездеседі.

	 Тапсырма оңай емес. Орындау барысында көңіл күйің бұзылуы, орындағаннан кейін де біраз уақыт өзіңе келе алмауыңыз мүмкін. Бірақ ол өтіп кетеді. Егер қиналатын болсаңыз факультеттегі психолог қызметіне жүгінуге болады", - деген тапсырма берілген.

	 Эксперимент біткен соң тағы бір қызық зерттеу: экспериментке қатысқан жандардың 2,5 ай бұрынғы дәрігерге қаралуы мен эксперимент біткен соң 6 айдан кейінгі деректерін салыстырған. Өзінің басындағы қиын жағдайларды жазғандар эксперименттен кейін дәрігерге баруы 2 есеге азайған.

	 Пеннебейкер зерттеулері ауруға жиі шалдығатын адамдарда бала кезінде кемінде бір қиын жағдай болғанын көрсеткен. Ол жағдайлар адам денсаулығына тікелей себеп емес. Тек оның ұзақ уақыт іште сақталуы, бөлісе алмауынан болатын негативті әсері себеп болады.

	 Пеннебейкер зерттеуінде тағы бір анықталған жайт бала кезде болған ауыр, қиын жағдайлар денсаулыққа әсері өте үлкен. Өскеннен кейін болған жағдайлар ондай қатты әсер етпейді екен. Егер бала кезде қиын жағдайды бастан өткеріп, ол туралы бөліспеген болса, уақыт өткен сайын денсаулыққа кері әсері жалғаса береді.

	 Пеннебейкердің өз кітабынан үзінді:

	"Бірнеше жыл бұрын күйеуі қайтыс болған жас әйелмен жұмыс істедім. Күйеуі бір жыл бұрын қайтыс болған. Оның әріптестері "күшті әйел" екенін айтты. Күйеуі қайтыс болса да, ол бақытты күйін жоғалтпай, айналасын күшті көңіл күйге бөлеп, мықтылық танытқан. Ол әйел күйеуінің қазасы туралы жазуы қажет екенін сезіп маған хабарласты. Және солай жасады да. Хат жазудың соңғы сессиясында менің алдымда басқа әйел отырды. Тынышталған, өзін жеңіл сезінген, қан қысымы қалыпқа келген әйел хат жазудан алған әсерімен бөліскенде өте бағалы нәрсеге жолыққандай әсермен айтты.

	 Екі айдан соң қайта жолығып, хаттың әсерін, өміріндегі өзгерістерді талқыладық. Екі ай ішінде ол жұмыстан шығып кетіп, балалық шағы өткен мекенге көшіп барған екен. Өміріндегі өзгерістер хаттың әсері екенін айтты.

	 Хат жазу арқылы бұрынғыдай болғысы келмейтінін түсінген. Адамдардың барлығына өзін бақытты көрсетіп алдап жүргенін, бала кездегі достарымен ғана шынайы бола алатынын ұғынған.

	 Экспресс хат оған көмектесті ме? Бір қарағанда жұмысынан айырды, акшадан, әріптестерінен айырды. Ал өзінің айтуынша хат жазу оны құтқарып қалды."



	 Пеннебейкердің "экспресс хаты"



	 Бұл хатты жазу әдісі 4 күн қатарынан 15 минут бойы жаныңа батқан естеліктер, сезімдер туралы, әсіресе ешкім білмейтін жағдайлар туралы жазған жөн.

	 Пеннебейкер әдісімен хат жазғанда маңызды ережелер:

	 	- Сезімдер мен уайымдарға назар аудару.

	- Біртіндеп басқа оқиғалармен байланыстыру.

	- Оқиғаны әртүрлі қырынан сипаттау.

	- "Ішкі меніңді" тауып, өз стилің, өз дауысың болуына мән беру.



	Пеннебейкер зерттеу қорытындыларының есепке ала отырып, хат жазу нәтижелі болуы үшін тағы да бірнеше нұсқаулық ұсынған:

	 	- Өміріңде із қалдырған, жаныңа бататын сол оқиғамен бірге дәл сол уақыттағы сізді қуандырған, көңіліңді көтерген, қызығушылық тудырған, ыстық сезімдер туралы да жазу керек.

	- Сол оқиғадан алған сабақтар, инсайттар, түйген ойларды жазу.

	- Сол оқиға басқа адамдарға қалай әсер етті, олар қандай сезімді бастан өткеруі мүмкін екенін жазу. Бұл оқиғаға қатысы бар адамдарға қатысты.

	- Оқиғаны кездейсоқ бір адамға айтып жатқандай, оның қандай әсер алып жатқанын елестете отырып жазу керек.

	- Оқиғаны басқа адам басынан өткізгендей, басқа адам атынан жазуға болады.

	- Бір оқиғаны әртүрлі адамға бағыттап жазуға болады. Мысалы, досыңа, мұғаліміңе, әріптесіңе тағы басқа жандарға арнап жазуға болады. Әр жазғанда өзгеше жазуыңыз мүмкін.



	 Экспресс хат жазу кезінде мына кеңестерді есте сақтаңыз:

	 	Сізге 15-20 минут жеткілікті. Таймер қолданып, уақыт болғанда жазуды тоқтату керек.

	Егер хат жазу форматы ұнамаса, басқа әдістерді немесе жазу формаларын пайдалануға болады.

	Егер "эмоциялық қысым" пайда болса, сезімкүйіңіз көтеріліп алаңдатса жазуды тоқтату керек.

	Көбіне бұндай хаттан соң біразға дейін көңіліңіз жабырқап, ауырлық сезінуіңіз мүмкін. Өзіңізге қамқорлық танытып, көңіліңізді көтеретін, аударатын істермен айналысыңыз. Одан сайын жабырқататын, алаңдататын істерден, қайғылы музыка, фильмдер көрмеуге тырысыңыз. Егер 1 күннен артыққа созылатын болса, психологқа барған жөн.

	Егер қазір стресс, депрессияда болсаңыз жаныңа қатты батқан жағдайлар туралы емес, көңіліңді көтеретін, мотивация беретін ("ғажайып" әдісі, фрирайтинг, болашақтан хат т.б) әдістерді қолданып жеңіл-желпі жағдайлар туралы жазған жөн.

	Егер үнемі мазалайтын жағдай болса, кейінге қалдырудың да қажеті шамалы.

	Егер өміріңізде бәрі жақсы болса, онда керемет. Кез келген тәсілде, кез келген жағдай туралы емін еркін жазыңыз.



	 Экспресс хаттың әсері кейде бірден пайда болады, кейде біраз уақыт өткен соң ақырындап әсер етеді. Егер әсер етпей жатса, қамықпаңыз. Сіз босқа уақыт жоғалтпадыңыз.





	 Айри Прогоффтың күнделік жазу тәсілі



	Доктор Айра Прогофф америкалық психотерапевт, әлеуметтік қызметкер, әйгілі психолог Карл Юнгтың шәкірті. Прогоффтың негізгі зерттеуі адамдар үшін тиімді болатын психологиялық әдіс жасап шығару болған. Осылайша ол "құрылымды күнделік" жасап шыққан. Күнделік толтыру өзіңді тануға, ішкі дауысыңды тыңдауға мүмкіндік береді. Прогоффтың күнделік терапиясы қиын жағдайларға тап болған, жалғыздыққа жақын, ұялшақ адамдарға, науқас адамдарға пайдалы болады.

	 Прогофф зерттеулерінде күнделік арнайы жүйесіз жазылған кезде мақсаттарға жеткізбейтіндігін анықтаған. Күнделік жүргізу өміріңе анализ жасап, диагноз қоюды жеңілдететін, жеке даму мен рухани даму жолында бағытыңды анық көрсете алатын, өзіңді тану жолында жан дүниеңді бүкпесіз көрсететін тамаша құрал.

	 Күнделік жүргізу барысында екі түрлі мақсат орындалады: өткенмен, болашақпен байланыстырып қазіргі сәтін ұғынады және құндылықтарымен, принциптарымен, өмірінің мән-мағынасымен жақын танысады. Сөйтіп алдағы уақытта өмірін жақсартуға қолданатын жақсы құралға ие болады.

	 Күнделік арқылы ішкі дүниесін танып, онымен үндеседі. Өткенін түсініп, өзіне ыңғайлы жолды, бағытты, жылдамдықты анықтап қиын жағдайда дұрыс шешім қабылдауға көмектеседі.

	 Прогофф жасаған күнделіктің басты ерекшелігі бір бағытта болмайтындығы әрі қосымша бөлімдер қосуға орын қалдыруы. Прогофф күнделігі 4 түрлі бөліктен тұрады:

	 	Уақытты ұзарту. Оның ішінде "қазіргі сәттер", "күнделікті жазбалар" , "болашақты күту" сияқты бөлімдер бар.

	Диалогтар. "Адамдармен диалог", "Тәнмен диалог", "Рухпен диалог" және тағы басқа диалогтар.

	Белгілер бөлімі. "Армандарды жазу", "Биік армандар", "Күңгірт образдар".

	Айналадағы әлем. "Қоғаммен диалог", "Даналықпен сұхбат".



	 Көптеген адамдарда жылдар өте келе өмір бірқалыпты сарынға айнала бастайды. Сезімдер де бұрынғыдай емес, бұрынғыдай қуанбайды не қайғырмайды, бір тоқтап, анализ жасауға мойын бұра алмай, бір күні екінші бір күніне ұқсап кетеді. Күнделік жүргізу барысында адамның ішкі көңіл-күйі өзгеріп, айналасын, болып жатқан жағдайларды жақсырақ сезіне бастайды. Жабылып қалған эмоциялар мен сезімдер оянып, жаңа мүмкіндіктерді байқап, жаңаша сезініп бәріне басқаша қарайтын болады.

	 "Өмір сәттері" бөлімінде оқиғаны, жағдайды емес осы сәттегі сезінгеніңді, көңіл күйді саналы түрде, қалай бар солай жазу керек. Одан соң "Менің өмірім не нәрсеге ұқсайды?" деп сұрақ қойып, бейсана деңгейіне түсуге тырысып "күңгірт образдар" алуға тырысамыз. Ол біздің қазіргі жағдай, күйімізді дәл сипаттайтын образ болады. "Күңгірт образдар" тыныштықта, ойда жоқта келетін образдар. Көбіне бұл өткеніңдегі қателік пен болашақтағы әрекетіңе берілген белгі болады. "Өмір сәттері" бөліміне өткенге анализ, еске түскен уақиғалар, болашаққа жоспар, дәл казір қабылдаған шешімдерің, арман-мақсатың туралы жазуға болады. Өткенге анализ жасағанда қазірге дейінгі өміріңді маңызды 8-10 этапқа жіктеп жазу. Әр этап сіз үшін маңызы бар оқиғамен, өзгеріске әкелген шешіммен т.б ерекше есте қалған сәттерден тұруы керек. Осы күннен туған күніңе дейін. Мысалы менікі былай болды:

	 	Кітап жазуға нақты шешім қабылдап, бастап кеткен сәтім.

	Карантиндегі банкроттық.

	Жұмыстан шығып кетіп, бизнеспен айналысам деп шешім қабылдауым.

	Диплом алып, танымайтын, білмейтін ауылға жұмысқа тұруым.

	Университетке грантқа түсуім.

	11 сыныптағы ҰБТ-ны уайымдаған сәттерім.

	Мектепте сабақты дұрыс оқыған емеспін, бірақ кітапты өте көп оқитын едім.

	Бастауышта оқып жүргенде кітапқа қызығушылығымның оянуы.

	Ойыншықтарымыз жоқ, тәттіні айына бір-екі рет қана жейтін, бірде аш, бірде тоқ балалық шағым.

	Туған кезім.



	Бірнеше рет жазуға да болады. Анализ жасағанда "Неге ол бағытқа өмірім өзгерді? Нені білдіреді? Әрі қарай қайда барамын?" тағы басқа сұрақтармен бас қатырып көріңіз.

	 "Диалогтар" бөлімі Прогофф күнделігінің маңызды бөлігі. Қайнаған өмір ортасында диалогтар болғанмен айтылмай қалған сөздер, сезімдер қаншама? Іштей қаншама диалог жасап жүреміз емес пе? Ішімізде өмір сүріп жатқан түрлі тақырыптар, уақиғалар, адамдармен байланысқа шығамыз. Олардың бәрі эмоциялармен байланысты, жазу кезінде логикамен ақылды да қосамыз. Тіпті енді жасайын деп жатқан жобаңмен, жұмысыңмен, мақсатыңмен (мысалы, жаңа бизнес, үй салу, жаңа жерге көшу т.б) диалогқа түсу немесе өз тәніңмен сырласу да сізге көп нәрсе ұғындырады.

	 "Белгілер бөлімінде" сізге әсер еткен барлық нәрсені армандар, көрген түс, фильм, кітап және тағы басқа жазу керек. Ең маңыздыларының бірі - көрген түсін жазып жүру. Үнемі көрген түсін жорып отыру міндетті емес. Түстердің жиілігі, бағыты, көрген заттарыңыз т.б элементтер назар аударатын нәрсе. Біраз уақыттан соң шынайы өмірің мен көрген түстерді салыстыру да біраз нәрсені айқындауы мүмкін.

	 Қазіргі уақытта "жеке тұлға", "Мен", өзіндік ерекшеліктері бар адам деген көзқарастар алдыға шығып тұр. Ұмытпау керек маңызды нәрсе адам ешқашан қоғамнан жеке өмір сүре алмайды. Ол осы қоғамның бір бөлігі. Сенің құндылықтарың, қызығушылықтарың, принциптарың қоғамнан тыс өмір сүрмейді, осы қоғамның ішінде өмір сүреді. "Айналадағы әлем" бөліміндегі "Қоғаммен диалог" және "Даналықпен сұхбат" әртүрлі қозғалыстар, мәдениет түрлері, рухани бағыттармен дұрыс қарым-қатынас жасауға әсер етеді. Анализ жасау кезінде өміріңдегі әртүрлі жағдайларға қаншалықты сабырлы немесе эмоциянальды екеніңді анықтауға болады. Кемшіліктеріңді, жасарту керек, үйрену керек нәрселерді көрсетіп береді.



	Хаттардың басқа түрлері



	 Хат жазудың бұдан басқа бірнеше түрлері бар. Солармен қысқаша бөлісіп кетемін. Бұл кітаптағы жазуға арналған тапсырмаларға қарап бәлкім өзіндік әдісіңіз пайда болуы да мүмкін. Өйткені әр адамның өз ерекшелігі, өз мұңы, өз проблемасы, өз артықшылығы, өз кемшілігі бар. Тұлғалық ерекшеліктеріне байланысты өзгерістерге түсуі немесе өз ыңғайына икемделуі, әркімге әртүрлі әсер етуі заңды құбылыс.



	 Болашақтан хат. Ойлап көріңізші 5 жыл өтіп кетті. Сіз белгілі бір арман-мақсаттарыңызға қол жеткіздіңіз. Көп армандарың орындалған, тәп-тәуір жетістікке жеткен адамсыз. Енді дәл қазіргі сәттегі өзіңізге не айтар едіңіз? Қандай ақыл-кеңес берер едіңіз? Сол жетістікке жеткен деңгейден қарап қазіргі өзіңе жол көрсет, бағыт бағдар бер. Қиындықтан өтуіне көмектесіп жібер.



	 Диалог-хат. Психотерапияда қолданылатын әдіс-тәсілдердің бірі. Белгілі бір адаммен, обьектімен сұхбат жасаймыз. Әрине сұрақ қоятын да, жауап беретін де өзің. Сол адамның, заттың орнына өзіңізді қойып көріп әңгімелесу. "Диалог бір адаммен, диалог проектіңмен, диалог бастығыңмен, диалог ішкі "меніңмен", диалог ақшамен, диалог кемшіліктеріңмен, диалог әдеттеріңмен" және тағы басқа өзіңізге керек, өзіңізге ұнайтын кез келген диалог түрін жасауға болады. Мысалы:

	Мен: Сәлем, бүгін сенімен сөйлескім келіп тұр.

	Әдет: Сәлем, иә не жайында?

	Әрі қарай сұрақты ойластырып, соған лайықты жауабын жазып отырасыз. Ең қызық жері күтпеген ойларға, жауаптарға тап боласыз.



	 Уақытқа хат. Басыңнан өткен қызықты, қуанышты, мұңды, өкінішті сәттерге арнайы хат жазу. Дәл сол уақыт сізге не берді? Қандай ерекшелігімен есте қалды? Басқаларға қарағанда неге дәл сол оқиға ойыңа сақталған? Қандай сезімдер бар?



	 Құдайға хат. Кең тараған әдіс деуге болады. Негізгі мәнісі Аллаға, Жоғарғы Күшке, табиғатқа өз сеніміңе байланысты таңдап алып хат жазу. Бұл хат түрінің мақсаты - жауабын тапқанша сұрақтар қою арқылы өміріне қажет шешім, бағыт, мақсат табу. Өз қалаған өміріңе жету үшін сұрақтар қойып, сол сұрақтарға жауап табу. Сұрақ қойып бастағанда бірден жауап келмейді. Керісінше басқа сұрақтар туындай бастайды. Және ол сұрақтар нақты, жинақы сұрақтарға айналады. Өзің бұрын ойламаған, байқамаған сұрақтар шығады. Сұрақтарды көп қойған сайын өміріңде болып жатқан жағдайлар арасындағы байланысты, байқамаған бұлтарыстарды, уайымдардың себеп-салдарларын, өмір үйреткен сабақтарды, шүкір қылуға болатын нәрселерді байқайтын боласыз.



	 "Менің өмірім" тақырында әңгіме, эссе, өлең, роман немесе киносценарий жазу. Бұл жаттығуды орындамас бұрын "Жазу қабілетіңді шыңда" бөліміндегі тапсырмаларды қолданып орындасаң болады. Таңдауыңыз бойынша жанрды анықтап ал. Әр қайсысы бойынша жазып көр. Қалауыңа қарайсың. Ол өміріңдегі бір айтулы оқиға, қуанышты не қайғылы жағдай ма, бір түсінікке жетелеген сәт пе, бәлкім ерекше есте қалған оқиға шығар? Кез келген жағдайды жазып шығуға болады. Ең бастысы өз көңіліңнен шықса болды. Жазып шыққан соң қызық бір күй кешесіз. Қателіктер болуы, дұрыс жазылмауы, жеткізе алмауыңыз мүмкін. Бірақ әсерін сезесіз.



	 Тізім жасау. Өте қызық жазу тәжірибесі. Әсері де өзгеше. Бір тақырыпты алып соған қатысты 10, 50, 100 тізім жасау. Тізімді неғұрлым ұзақ жасасаң соғұрлым миға салмақ түсіп, соңында әсерін де жақсы сезесіз. Мысалдар:

	 	- Менің өмірдегі 100 жетістігім

	- Менің өмірімдегі күлкілі 50 жағдай

	- Менің 10 кемшілігім

	- Менің 10 жақсы қасиетім

	- Мен жақсы көретін 20 қасиет

	- Өмірімнің соңына дейін жеткім келетін 100 мақсат

	- Мен бағалайтын 10 жақсы қасиет

	- Мен ұнатпайтын 10 нашар қасиет

	- Мен ұнатқан үздік 10 кітап, фильм



	 Өз қалауыңа, қажетіңе, мақсатыңа қарай бұдан басқа да тізім жасап көрсең болады. Әр тізім әртүрлі әсер етеді. Бір қарағанда тіпті бос нәрсе секілді көрінуі мүмкін. Тізім жасағанда қатты критерийлер қойып та қажет емес. Тізім толмай бастағанда миыңыздағы шаблондар да бұзыла бастайды. Мысалы, 100 жетістік жазғанда тіпті ұсақ нәрселерді де жетістік ретінде жазсаң болады. Тізім жасап болған соң өзіңе деген сенімділік артып, бойыңа күш құйылады. "Бірдеңе жасаппын ғой менде" деп бір мәз болып қаласың.



	Хат жазу не себепті әсер етеді?



	 Біріншіден, сезімдер іште сақталып қалмайтындықтан олар өз қажеттілігін жояды. Джеймс Пеннебейкер зерттеуінде адамдардың өз сезімдерімен бөлісуге, айтуға ұмтылатынын көрсетті. Ал егер бөліспесе, сол жағдайды сараптамайтын, іште сақтайтын болса - адам ағзасы оны жасыруға, көрсетпеуге тырысады, біраз энергиясын соған жұмсайды. Көп жағдайда айтылмай, талданбай қалған уақиғалар, сезімдер - балалық шаққа тән. Іште қалып қойған, ешкімге айтпаған сезімдерді жазғанда ең бірінші стресс деңгейі азаяды. Сол себепті денсаулық жақсарып, физикалық қозғалыс артады. Адамның көңіл күйі көтеріліп, шешім қабылдау дағдысы жоғарылап жұмысында, өмірінде оң өзгерістер пайда болады.

	 Екіншіден, тұлғалық қасиеттеріне байланысты негативті сенімдері жойылады. Санасын шарпып, жанына батып тұрған оқиғадан туындайтын сенімдерді жеңіп, өмірін өз қолына алуға мүмкіндік туындайды. Өзіміз туралы қате түсініктердің көбі әртүрлі өмірлік уақиғалардан шығарған шешімдеріміз себепті, әсіресе сырт көз берген, белгілі бір адамдар айтқан бағалар себебінен туындап жатады.

	 Өзімізді лайық емес қылып, төменшіктетіп көрсететін бұндай оқиғалар біздің көзімізге сенімді болып көрінеді. Бұндай оқиғаларды "басқарушы мәселелік оқиғалар" деп атайды. "Басқарушы" болатын себебі бізге жалғыз шындық сол секілді көрініп, өмірімізде маңызды орын алып тұрғандықтан. "Мәселелік" болуы дамуымызды тежеп, тұлға болуға кедергі жасайтындықтан. Және айта кететін нәрсе сол оқиғаның негативті әсерінен болып жатқан іс-әрекеттерімізге назар аудара алмаймыз. Ал хат жазу тәжірибелері, жаттығулар, арнайы әдіс-тәсілдер арқасында өзіміз қалайтын сценарий жазуға, жүзеге асыруға мүмкіндік пайда болады.

	 Үшіншіден, ештеңе өзгермейтін, өмірің осылай өтетін сияқты сезімнен арыласың. Басқарушы мәселелік оқиғалар адамға өзін жолы болмайтын, сорлы сияқты сезімдер туындатады. Қашан біз сол оқиғалармен жұмыс істейміз, жазамыз, бөлісеміз, талдаймыз сол кезде өз өмірімізге өзіміз қожа, өзіміз би екенімізді сезіне бастаймыз.



	Күнделік жазу



	 Күнделік жазу - ертеден келе жатқан әдіс. Күнделік форматында қазақ әдебиетінде, әлем әдебиетінде небір ғажап туындылар дүниеге келді. Өзіміз сүйіп оқыған "Робинзон Крузо" солардың ішіндегі ең танымалы шығар. Қазақ поэзиясының мұзбалағы Мұқағалидың күнделігінде өмірге деген тың көзқарасы, күйініші мен сүйініші, адам мен заманның алуан түрлі бейнесін жасап, өзімен өзі сырласып, өзімен өзі мұңдасқан.

	 Лев Толстой өмірінің көп бөлігінде күнделік жазған. Өмірінде болып жатқан оқиғалармен қоса өз бойындағы адами кемшіліктерін сынап, әдебиет туралы және жазушының миссиясы туралы ой қозғаған. Бойындағы кемшіліктерді түртіп жүру арқылы өзінің ұлы мақсатына қадам басқан жолы мен күресін көресіз.

	 Күнделік жазуды үлкен мәдениеттіліктің белгісі ретінде қарастыруға болады. Күнделіктің уақыт өткен сайын құны арта түседі. Өзіңді сол сәттегі жағдаймен жақын танысуға, сол сәттегі сезіміңе, кемшіліктеріңе мән беруге, талдауға, бір қорытынды жасауға мүмкіндік жасайды. Мықты адамдардың көбі күнделік жазуды дағдыға айналдырған.

	 Әртүрлі заманда, әлемнің әр түкпірінде көптеген адамдар күнделік жүргізген. Кәдімгі күнделік болып жатқан оқиғалармен жағдайлардың тізбегі. Күнделік жүргізу арнайы мақсат қойып, соған жетуді қалайтын адамдардың әдеті. Көбіне не нәрсеге жеткісі келеді? Жете алды ма? Әлде жетпеді ме? Не себепті? деген сұрақтарға жауап жазылады. Кейде бұндай жазбалар адамның өзін "кінәлі" сезінуіне әсер етуі мүмкін. Содан кейін көбі күнделік жазбай кетеді. Есте ұстау керек: күнделік сізді ешқандай мақсатқа жеткізбейді, сізді мақсатқа әрекет, дұрыс бағыт жеткізеді.

	 Қазіргі уақытта күнделік жазу немесе толтыру трендке айналғанын байқап отырмыз. Және оның түрлері де, форматы да сан алуан. Жаныңызға жақын түрін таңдап, не болмаса күнделік жазудың өзіндік форматын жасап шығуға болады.

	 Күнделікті не үшін жазып жүру керек?

	 	- Интеллект дамыту үшін

	- Уақытты тиімді жоспарлау және пайдалану үшін

	- Өміріңе анализ жасау және өзгерістер енгізу үшін

	- Өзіңді жақын тану және жақсы жетілдіру үшін



	 Күнделікке не жазуға болады? Кез келген нәрсені. Ойыңды, сезіміңді, болған оқиғаны, инсайттарды, жетістігіңді, жеңілісіңді, кемшіліктеріңді, арман-мақсаттарыңды. Алайда пайдалы әрі әсерлі болуы үшін жүйе болғаны тиімдірек. Алдыңызда күнделік жазуға арналған идеямызда оны бірнеше бөлікке бөліп толтыру ұсынылады:

	 	- Арман-мақсаттар. Болашағыңды жоспарлау. Бұл жерде Брайан Трейсидің методикасымен жазған тиімді болуы мүмкін. Яғни, мақсатыңа жетіп қойғандай жазу. Мысалы "Мен армандаған телефонымды сатып алдым".

	- Идеялар, инсайттар, маңызды ескертулер. Қызықты әрі маңызды ойларыңызды түртіп қоятын жер. Бұл жер сіздің нағыз қазынаңыз.

	- Бағалау, анализ жасау бөлімі. Айдың, жылдың, аптаның, күннің қорытындысын жазасыз. Мақсатынызға қаншалық жақындап қалғаныңды жазу арқылы сенімің артады. Сәтсіздіктерді жазу арқылы сабақ аласыз. Өзіңді жетілдіру, дамыту жолында жасау керек қадамдарды анықтайсыз.

	- Шүкіршілік бөлімі. Күнделікті шүкіршілік ету, тәубе ету жолыңыздың ашық болуына себеп болады. Кішкентай ғана жақсылықты көре білу қуаныш ұялатады.





	 Жазу бойынша пайдалы кеңестер



	 	- Өмірден не қалайтыныңды, өмірдегі орнын мен миссияңды анықтау үшін қалам мен қағаздың көмегі зор.

	- Қарым-қатынаста қиыншылықтар туындағанда сол туралы жазу, сезімдеріңмен, ойларыңмен бөлісу мәселені шешуге жақсы әсер етеді.

	- Егер жұмыстан шығып кеткен болсаңыз, сол жағдай туралы сезімдерің, сезінгенің жайлы жазу пайдалы болуы мүмкін. Өзің қалаған жұмыс туралы, қалауларыңды, мақсаттарыңды жазсаң, жаңа жұмыс табу жеңілдей түседі.

	- Егер оқуға жаңа түскен студент болсаң, бастапқыда пайда болған уайымдарың, ойларыңды қағаз бетіне түсіріп көр. Бұл жаңа жағдайға тез бейімделуге, оқу үлгерімін жақсартуға өте жақсы әсер етуі мүмкін.

	- Емтихан тапсырар алдында қобалжуыңды басуға қалам мен қағаз жақсы көмекші бола алады. Емтихан нәтижесі де жақсарады.

	- Жаңа деңгейге көтерілгің келсе, жаңа мақсаттарды көздесең жазу арқылы анық мақсаттар қоя аласыз.

	- Эмоционалды интеллектті дамыту үшін күнделікті эмоцияңды қағазға түсіріп, жазып жүру, кейін қарап талдау орнын алмастыра алмайтын әдістердің бірі.

	- Өмірдің кез келген сәтінде қуанышта да, қайғыда да жазуға болады. Пайдасы тиеді.





	Жазу тәжірибесіндегі қауіпсіздік ережелері



	 Таяқтың екі ұшы бар болғаны секілді кез келген нәрсенің зиянды болатын тұсы да бар. Бұл жазуға да қатысты. Өткен тақырыптардың бірінде жазудың кері әсер етуі мүмкін жағдайлар туралы да сөз еткенбіз. Бұл тақырыпта қауіпсіздік ережелерін сөз етеміз.

	 	Жазу бастамас бұрын жазуға отыратын орын мен уақытты ұйымдастыру маңызды. Алаңдататын нәрселердің болмағаны жөн. Телефонды өшіріп қойған дұрыс. Егер телефонға жазып отырған болсаңыз әлеуметтік желілерден, бағдарламалардан келетін хабарламалардың барлығын көз алдыңа келмейтін қылып өшіріп қойған жөн. Есік ілінді ме, газ өшті ме деген сияқты алаңдататын ойлар болмас үшін барлығын тексеріп алуды ұсынамын. Жазуға отыратын орын ыңғайлы, тыныш және өзіңе ұнайтын болуы керек.



	Егер мынадай жағдайлар болса арнайы жаттығуларды маманның көмегімен орындау ұсынылады:

	 	- Ойлануға кедергі жасайтын ойлар мазалап, мазасызданып тұрсаңыз

	- Сізде өмір сүргің келмейтіндей, қолыңнан ештеңе келмейтіндей қатты депрессия, стресс болса

	- Өзіңізді, сезімдеріңді бақылау қиындық тудыратын жағдай болса.



	Бұндай жағдайларда бәрібір жазуым керек десеңіз арнайы сұрақтарды қолданып, психологпен бірге орындау тиімді болады.

	 	Жазу тәжірибесі кезінде көңіл-күй түсіп кетсе, мазасызданып кетсеңіз сізге кім көмектеседі, сізге қалай дұрыс болатынын ескерген жөн. Бәлкім жалғыз болуды қалайтын шығарсыз немесе біреумен сөйлескіңіз келетін шығар? Осы жағдайды жақсылап анықтап алған жөн. Өте сирек болса да қысымы көтерілуі, ауруы асқыну тағы басқа жағдайлар кездеседі.

	Жазып жатқан дүние - сіздің жеке дүниеңіз, жеке құндылығыңыз. Ешкімге көрсетпеймін, оқытпаймын деген ұстаным болсын. Бұл сізге адамдардың пікірінен, стереотиптерден, ережелерден еркін болуға көмектеседі. Ал бөлісуді қалап тұрсаң бөліскің келген жерді ғана алып, өңдеп бөлісуге болады. Жазған жазбаңызды ешкімге көрсетпей сақтауға немесе жойып жіберуге болады.

	Ең басты ереже: өзіңді қинама. Тоқтату керектігін сезсеңіз, сезімдеріңіз күшейіп кетсе, болды, жетеді дегендей ойлар келсе - өзіңді қинап қажеті жоқ. "Міндетті" түрде жазу керек, жазғаным "дұрыс" деген ойлар зиянын тигізеді.

	Өзіңе сен. Сенің денең, санаң өзіне не керектігін, қанша керектігін біледі. "Дәл осылай болуы керек" деген ешқандай стандарт жоқ. Әрі қарай жазу керек еместігін сезсең - оп-оңай жазуды тоқтат.

	Егер екі-үш рет жазып көрген соң, берілген әдіс тәсілдер, тапсырма "сіздікі емес" екенін түсінсең бас тарта аласың. Аяғына дейін жеткізбедім, аяқтап тастау керек еді деп өзіңе ұрыспа. Өзіңе не керектігін, ненің зиян ненің пайдалы екенін өзіңнен артық ешкім білмейді.

	"Жазу тәжірибесі кезінде қоюға болатын сұрақтар" деген тақырыптағы сұрақтарды пайдалануға болады. Бәріне жауап беру керек те емес. Назарыңды аударған, сен үшін дәл қазір өзекті сұрақтарды таңдап ал. Жәй ғана сұрақтарды оқып шығып, есіңде қалғандарына немесе берілген сұрақтарға кезегімен жауап беру өз еркіңде. Түсініксіз, ұнамайтын сұрақтарға жауап бермесең болады.

	Жазу уақытын, жазатын күндерді де өз еркіңмен жасауға болады. Мысалы, Пеннебейкердің экспресс хатын 4 күн бойы 15 минуттан жазу керек. Қаласаң екі күн жаз, қаласаң 10 минут жаз. 4 күн аз болса, тағы бірнеше күн қайталауға болады. Арнайы хатты бірнеше күн қатарынан жазуды ұсынғанмын. Қаласаң аптасына бір рет, айына бір рет жаз.

	Жазып болған соң 1 минуттай отыра тұру керек. Асықпай дем алып, дем шығару керек.

	Осыдан соң жүріп қайтқан абзалырақ. Жазғанда денеге қысым түскен болуы мүмкін. Физикалық жаттығулар жасау пайдалы болады.

	Су ішіп, бөлмені желдетіп алу, душ қабылдау да жақсы.

	Жазғаннан кейін жеңілдеп қалғаныңды сезіну - ең жақсы сезім. Ең рахаты да сол.

	Біраз уақыттан кейін 5 минут уақыт бөліп "кері байланыс" жаса. Қандай әсер алдың? Жазу кезінде, жазып біткен соң не сездің? Жеңілдеп қалдың ба әлде мазасыздану бар ма? Қандай ойлар, идеялар келді? Не түсіндің?





	Жазу тәжірибесі кезінде қоюға болатын сұрақтар



	 Төменде берілген сұрақтарды кітапта берілген кез келген жаттығуды орындамас бұрын бір рет оқып шықсаңыз болады. Немесе барлық сұрақтарға ретімен жауап жазуға да болады. Сұрақтар арнайы ретпен, жүйемен жасалынған. Сіздің жағдайыңызды, мәселені толық ашуға септігін тигізеді.

	 	- Қандай жағдай орын алды? Сізде қандай сезім, ой туындады?

	- Не үшін бұл сезімді бастан өткеруің керек?

	- Бұл сезімдер сізді неден алшақтатқысы келеді? Құдаймен, адамдармен, жақындарыңмен қарым-қатынасқа, жұмысыңа, қабілетіңе қалай әсер етеді?

	- Не нәрсені (өзіңізде, әлемде, қарым-қатынаста) сақтап қалғыңыз келеді?

	- Өзіңізде жоқ қандай қасиеттерді, қабілетті меңгеріп, дамытуды қалайсың?

	- Арман-мақсаттарыңды бөлісетін, қолдайтын кімдер бар? Кімді үлгі тұтасыз және кімнен мотивация аласыз?

	- Келесі қадамың қандай?





	Басқа адамның көзімен қарап көруге арналған сұрақтар:

	 	- Бұл оқиға туралы қайдан білдіңіз? Білген кезде не нәрсе сізді таңғалдырды немесе әсер етті, ойландырды?

	- Санаңызда қандай образ қалыптасты? Оқиғаға қатысты қандай сөз тіркестері, мақал-мәтел есіңе түсті? Не нәрсеге ұқсаттыңыз? (Кинодағы сюжет, ақырзаман, соғыс ойыңа келген кез келген ұқсастық).

	- Өткен өміріңнің қай сәтіне ұқсайды? Мүмкін бұл туралы ойланған шығарсыз? Бәлкім елестетіп көрдіңіз? Бұл оқиға сізді қандай ойларға жетелейді? Не нәрсені мойындадыңыз? Мойындауыңыз өміріңе, болашағыңа, айналаға, адамдарға, қоғамға, мәдениетке т.б қалай әсер етеді?

	- Осы оқиғадан алған түсініктеріңді ескере отырып, өзіңді құрметтейтін қандай жолды, позицияны таңдар едің? Бүкіл әлемді құтқарудың қажеті жоқ, өзіңе маңызды нәрселерді ғана сақтап қалу керек шығар? Мүмкін таңдау жасап, бірнәрседен айырылу қажет болар?

	- Осыдан түйген ойыңды, анықтаған позицияңды жүзеге асыру үшін қандай кіші қадамдар жасау керек? Дәл қазір неден бастасаң болады?





	Басқа адамдардың араласуы, қатыстылығына байланысты сұрақтар:

	 	- Сол оқиғаға қатысы бар қандай адамдар сізге сыйластық, құрмет туындатты?

	- Сіздің ойыңызша сол адамдар өмірде не нәрсені жоғары бағалайды? Не нәрсе үшін күресуге дайын? Ол үшін олардың бойында қандай қасиеттер бар?

	- Өміріңде қай кезде ондай қасиеттерді кезіктірдің? Мүмкін өз бойыңда болған шығар? Мүмкін басқа адамдардан көрдің? Бұл қасиеттерді танып, байқап қоюды қай жерден үйрендіңіз? Кімнен үйрендіңіз?

	- Қандай қасиеттерді өміріңе енгізгің келеді? Қандай ойларды, инсайттарды іске асырғың келеді? Кімдермен бірлесіп ойыңды жүзеге асыруға болады?

	- Енді осы қасиетті, түйген ойларыңды сақтап қалып, өміріңе енгізу үшін не істей аласыз? Ол үшін не істеу керек? Кімдер көмектесе алады? Бұл туралы кіммен ақылдаса аласыз?

	- Сізде ашу-ыза, реніш, түсінбеушілік, әділетсіздік жасағандай тағы басқа сезімдер тудырған адамдар бар ма? Қандай сезім туындады сізде?

	- Сіздегі құндылықтардың қайсысына бұл сезімдер қарама қайшылық тудырады? Сіздің ойыңызша олар не себепті олай жасамауы керек еді? Бұндай жағдайға өзіңіз куә болсаңыз, сіз үшін не маңызды болар еді? Сіз үшін маңызды, құнды нәрселерді қорғау үшін не істегелі жатырсыз?

	- Бұл оқиғадан туындаған сезімдер, адамдардың реакциялары сіздің басқа адамдармен қарым-қатынасыңа әсер етеді ме? Сол оқиғада өзіңізді ұстауыңыз жарыс болды ма? Мақтана алатын тұсыңыз бар ма?

	- Келесіде қалай жасар едіңіз? Не нәрсені басқаша істеу керек? Не нәрсені сізге үйрену, меңгеру қажет?





	Өміріңнің

	сценарийін

	өзің жаз





	Өмір сценарийі деген не?



	 Неліктен кей адамның жолы болғыш, ал кейбіреуін сәтсіздік аңдып жүреді, неге біреудің өмірі - батырлық эпопея, екіншісінікі - махаббат романы, ал үшіншісінікі - криминалдық оқиға? Әрине, біз өмірімізді өзіміз жоспарлаймыз, біздің тағдырымыз алдымен біздің таңдауларымызбен, интуициямызбен, ойлау қабілетімізбен, қоршаған ортаға деген көзқарасымызбен анықталады. Бірақ та, өзіміздің және өзгелердің өміріне үңіліп қарасақ, бір заңдылық байқалады. Адамның қызметінде үнемі кездесетін мәселелер болады: мысалы, қайда жұмыс істесе де, ол басшылармен ылғида сөзге келіп қалады және ол басқалардың одан мін іздейтінін, қайта-қайта жазғыратынын, себепсіз ренжітетінін сезеді. Ол басқа жұмысқа ауысуы мүмкін - былай ойласаң, жаңа адамдар, өзге корпоративтік мәдениет, бірақ жаңағы сценарий қайталанады: ақырындап біздің кейіпкердің айналасында "қызғаншақ", "интриган", "бәсекелес" немесе "өсекші" пайда болып, оның басшы арасындағы қарым-қатынасқа қыстырылысып, тиімді жұмыс істеткізбейді.

	 Біреу өмір бойы ақша жинауға тырысады, өзіне қарсылық танытып жүреді де, белгілі бір сома жиналғанда, лезде жұмсап тастайды. Екіншісі жақынына көмектесіп жүріп, мәңгі арсыз адамдарға ұрынып, кейін өзінің немқұрайлылығын кінәлап қиналады, бірақ сонда да келесі жолы оның мейірімділігіне дәл сол тектес адамдар жолығады. Үшіншісі сондай лебізбен жаңа іс бастайды: сондай бір энергиямен, мықты перспективалар, көптеген мүмкіндіктер, бірақ... ақырындап қызығушылық жоғалып, ісі соңына дейін жетпейді. Дәл солай келесі іспен сондай энтуазиазммен тағы бір іс бастайды және тағы да нәтиже болмай шығады.

	 Осындайда кейде ойлайсың біреу әдейі істейтін сияқты, мазақ қылатын сияқты көрінеді. Дәл сол жағдай қайталанып жатқанына кейде жының да келеді. Бұл жағдайды зерттеп, түсіндірген психолог Эрик Берн "сценарий арқылы анализ", "өмір сценарийі" деген ұғымдар енгізді. Сценарий дегеніміз бала кезімізде қалыптасып түпсанамызда қалып қойған жоспар. Сценарийлік элементтер аз болсын, көп болсын кез келген адам өмірінде кездеседі.

	 Сценарий жақын адамдармен қарым-қатынас нәтижесінде әсіресе аңқау, тез сенгіш бала кезде қалыптасады. Балаға қалай қарады, қалай тәрбиеледі соған байланысты оның болашағы да қалыптасады. Мақтау, қолдау, мейірім көріп өскен бала өзіне сенімді болып өседі. Үнемі "Ақымақ, соған да миың жетпейді ме, қолыңнан түк келмейді" деген сияқты сөздермен өскен, қолдау мен мейірім көрмеген бала болашақта міндетті түрде қиыншылықтарға тап болады.

	 Әр адамда сценарий әр түрлі. Жасым өскен сайын ата-анам айтқан сөздерді, іс-әрекеттерді өз бойымнан да байқай бастадым. Кейде тіпті өз еркімнен тыс, өзіме ұнамаса да сол кісілерді қайталағанымды байқаймын. Көбіне бұл әрекет автоматты жүзеге асады. Кейде ол кісілер айтқан "жұрттың баласы" бола алмағанымды түсінемін.

	 Өмір сценарийінің түрлері өте көп. Ең кең тараған 5 түрімен бөлісейік.

	 "Әзір емес, кейін". Бұл сценарий мен өмір сүретіндер өз қалауынан, жолынан бас тартатын, өзіне сенімсіз адамдардың жоспары. Жақсы, жаман үшін жауап беретінімізге қатты сенетін, бойында қорқыныш, уайымы басым адамдар.

	 "Ешқашан". Бұл сценариймен өмір сүретіндер қолымнан түк келмейді, бәрібір нәтиже болмайды деп өз жолын өздері жапқан адамдар. Өмірлерін сырттан бақылап, "бір жөні болар" деп жүре беретін адамдар.

	 "Үнемі". Бір қателігін қайта қайта жасап, өз-өзіне, айналасына ренжіп жүретіндердің сценарийі.

	 "Тұрақсыз". Істеген ісін аяғына дейін жеткізбейтін, келесі іске көшіп кете беретін адамдардың сценарийі.

	 "Жолы болғыштар". Айтқанын орындайтын, мақсатына жетіп жүретін адамдардың сценарийі. Кей адамдарда бала кезінен "сен мықтысың, қолыңнан келеді" деп қолдаған себепті пайда болса, кей адамдарда керісінше "қолыңнан түк те келмейді, саған ешкім көмектеспейді" деген керітартпа сөздерге қырсығудан пайда болады.

	 "Орта жолды ұстанатындар". Басым көпшілік адамдардағы сценарий. Олар үшін маңыздысы неғұрлым сәтсіздіктерден қашу. Мақсат қойып жетеді, өйткені мақсаттары соншалық үлкен емес. Өмірлік бағыттары белгілі, қалыпты стереотиптермен өмір сүретін жұмыскер, әрі адал жұмыс істейтін адамдар. Көбі "Ала жіпті аттама, ешкімді алдама, ешкімнің ісіне араласпа, ұят болады" деген сияқты тәрбие көргендер.

	 Өмір сценарийінің түрі көп. Және де ол әртүрлі жолмен қалыптасады. Енді ол сценарийлерді қайталамай, өмірді өз қолымызға алып, қалай өзгертеміз? Өміріңде қайталанып жатқан сценарийлерге анализ жасап көру керек. Сөйлеу мәнеріңе, әдеттеріңе, мимикаңызға назар салып көріңіз. Мысалы, мақсатына жетсе "жолы болғыштар" таңғалмайды, ал "ешқашан", "үнемі" деген сценариймен жүретіндер үшін ол таңғаларлық жағдай. Яғни, әр сценарий бойынша жүретіндердің әрекеттері әртүрлі.

	 Ең бірінші өз сценарийіңізді анықтап, мойындау қажет. Бұл қиынға соғуы мүмкін. Өйткені, өмір сценарийін өзгерту өте қиын. Мойындау да ауыр тиеді. Мойындауға да және құтылуға да жазу терапиясының жаттығуларын қолдану өз пайдасын тигізеді. Тиімсіз ойлардан арылып, кедергілерді анықтап, жоспар құрып өмірлік сценарийіңді өзгертуге болады.





	Диагностика



	 Адам белгілі бір сфера немесе сала бойынша жетістікке жетемін десе, мейлі ол материалдық игілік болсын, рухани игілік болсын, жетістікке жетудің алғашқы сатысы міндетті түрде анализ жасау, диагностика жасаудан басталады. Дәрігерлердің де "Дұрыс диагноз - аурудың емінің жартысы" деген қанатты сөздері бар.

	 Диагностика жасау үшін бірінші өзіне дұрыс сұрақтарды қойып үйрену керек. Дұрыс сұрақтар қоятын болсаңыз, өзіңізге дұрыс жауапты ала аласыз.

	 Диагностика жасау кезінде бірінші "Не себеп" деген сұраққа жауап беру керек. Және ол сұрақтарды құрастыру барысында қарама-қарсы бағытқа да сұрақтар қосу керек. Мысалы, қазіргі кездегі көп адамда ақша проблемасы, қалай бай болуға болады, ақша аз т.б. Осы проблемаға "Не себеп" деген сұрауды қолданып мынадай 4 сұрақ қоюға болады. Және сол сұрақтарға жауап жазу керек.

	Ақша мәселесіне келетін болсақ:

	1) Ақшаның болмауына не себеп?

	2) Ақшаның болуына не себеп?

	3) Ақшаның көп болуына не себеп?

	4) Ақшаның аз болуына не себеп?

	Сіз кез-келген өміріңіздің сферасы бойынша осы сияқты сұрақтар дайындап, сол сұрақтарға жауап беру арқылы анализ жасай аласыз. Айталық сіз массажист болғыңыз келеді.





	- Не себепті массажист болуым керек?

	- Не себепті массажист болмауым керек?

	- Не себепті біліктілігімді арттыру керек?

	- Не себепті біліктілік арттыру керек емес?



	 Келесі "не үшін" деген сұраққа жауап беру керек.

	Жаңағы ақша мәселесіне қайта оралсақ:

	1) "Не үшін" қазір осынша ақшам бар?

	2) "Не үшін" менде ақша көп болу керек?

	3) "Не үшін" ақша аз болу керек?

	4) "Не үшін" менде ақша болмауы керек?

	1-ші себептерге жауап беріңіз.

	2-ші "не үшін" деген сұраққа жауап беріңіз.

	Осы сұрақтарға жауап беретін болсаңыз, сіз өзіңіздегі мәселелердің не себепті сіз орныңыздан қозғала алмай жатқаныңыздың себептерін тауып қаласыз. Себептерді және не үшін екенін тапқан жағдайда оны жүзеге асыратын энергияны да табасыз. Өйткені, энергияны идеядан алады. Миыңа идея келгенде энергияң артады.



	Мәселелерге анализ жасау



	 Әр адамның өмірінде әртүрлі сфера бойынша әртүрлі мәселелер бар. Оның себептерін терең анықтау үшін бірнеше сұрақтар қою арқылы шешімін табуға болады.

	Кез-келген мәселеге анализ жасау үшін мынандай 3 сұрақ қойсаңыз жеткілікті:

	 	1) Қандай қабілет жетіспегеннен мен осы ойымды жүзеге асыра алмай жүрмін?

	2) Қандай адамдар кедергі?

	3) Осы ойымды жүзеге асыру барысында не нәрсеге көңіл бөлмей жүрмін?



	 Келесі кезең шектеулерді жазып шығу. Қазір сізді не нәрселер шектеп тұр соларды анық жазып шығу керек.

	Жазу барысында қандай кіші шектеу болсын, мейлі назар аударуға тұрмайтын болса да, тіпті ешкімге айта алмайтын болсаңыз да, ол шектеуді міндетті түрде жазып қойыңыз.

	Жазу барысында мына 2 шарты сақтаған дұрыс:

	 - тыныштықта жазу керек

	 - ақылмен шектемеу керек.

	Бұл шектеу емес қой деген сияқты ойлар келуі мүмкін, олардың бәрін алып тастаңыз. Кез-келген шектеуді жазу керексіз, оны тізіп жазғаннан кейін 3 шақ бойынша анализ жасайсыз.

	- Өткен шақ

	- Қазіргі шақ

	- Келер шақ.

	Мысалы: сізді шектеп тұрған сенімсіздік.

	Өткен шақта:

	 	- осыдан 5 жыл, 3 жыл, 1 жыл бұрын сіздің сенімсіздігіңіз қандай еді?



	Қазіргі уақытта:

	 	- сіздің сенімсіздігіңіз қандай?



	Болашақта:

	 	- Сенімсіздік деңгейің қандай болуы керек?



	Тиімділік үшін төмендегі кестені пайдалануға болады.





	 		 			 Шектеулер

			 Өткен шақта

			 Қазіргі уақытта

			 Болашақта



		 			 Тәжірибе жоқ

			 Ол саламен айналысу туралы ойламадым

			 Айналысып, ізденіп жүрмін

			 Ол сала бойынша маман боламын





	Тиімді ойлау жүйесі



	 Адамды белгілі бір салада, сферада жетістікке жетелейтін тиімді ойлар және тиімсіз ойлар болады. Көбінесе тиімсіз ойлаған себептен зардап шегеміз, жетістікке жете алмаймыз, сосын басқаларды кінәлап жатамыз.

	 Осы ойлау жүйесін дұрыс қалпына келтіру керек. Ойыңды өзгертсең, өмірің өзгереді дегенді көп естіген шығарсыз. Дұрыс ойлаудың арқасында сіз өзіңіз қалаған жетістікке, арманға жете алатын боласыз. Яғни, руханият жағынан қандай жетістіктерді қалайсыз, материалдық қандай игіліктерді қалайсыз соларға жеткізетін тиімді ойлау жүйесін қалыптастыру қажет.

	 Тиімсіз ойлар көбіне иллюзия. Төмендегі берілген тапсырмада ең басты мақсат - тиімсіз ойларды анықтау, кейін оларды тиімді ойларға алмастыру.

	 Тиімсіз ойларды анықтау үшін 2 түрлі сұрақ қоюға болады.

	 	1) Қандай?

	2) Не үшін?



	Қандай деген сұрақты қойған кезде 4 жақтан қарау керек.

	 	- мен қандаймын?

	- ол қандай?

	- адамдар қандай?

	- әлем қандай?



	Жауап болған кезде қарама-қарсы бағытын міндетті түрде қарау керек.

	Қандаймын деген сұрақты қойған кезде, осы сияқты мысалдарды пайдалансаңыз болады: Мен лайықтымын, Мен лайықты емеспін, Мен міндеттімін, Мен міндетті емеспін, Мен жасау керекпін, Мен жасау керек емеспін, Мен тиістімін, Мен тиісті емеспін.

	Мен қандаймын деп жауап жазғаннан кейін: Ол қандай? - деп салыстырсақ болады. Ол лайықты, ол лайықты емес деген сияқты салыстырып қарау керек. Толығымен анализ жасайсыз. Жазу кезінде тиімсіз ойлар анықтала бастайды.

	 Келесіде "Не үшін?" деген сұрақты қазбалау керек. Мен осыған лайықтымын, лайықты емеспін деп жауап берген соң, "Не үшін лайықтымын немесе не үшін лайықты емеспін" деген сұраққа да жауап жазған жөн.

	 Өзіңіз жетістікке жеткіңіз келетін сфера бойынша кемінде 10 түрлі тиімсіз ойларды жазып шығуды ұсынамын.

	 Әрбір сфера бойынша қандай тиімсіз ойлар сізді кері тартып жүр? Жауап бірден табылмауы мүмкін. Бір ойды бір ой қозғаған кезде өзіңе қажет жауапқа да, іздегеніңе де жақындай түсесің.

	 Келесіде қабілетіңізге байланысты қандай ойлар сізді кері тартып жүр? Соларға бір шолу жасау керек. Мысалы:

	 	- Мен қандаймын?

	- Менің қолымнан келмейді.

	- Не үшін?

	- Егер ол дұрыс шықпай қалса ше?



	Көріп тұрғаныңыздай бұл тиімсіз ойға жатады.

	Осыған ұқсайтын "Мен үшін осы да жарайды, маған байлық бітпеген" деген сияқты тиімсіз ойларды дәптеріңізге түртіп жазып, "Не үшін" деп астарына үңіліп көріңіз. Жауабы да, себебі де әркімде әртүрлі. Жаныңыздың, миыңыздың бір түкпірінде жауабы тығулы жатыр. Жазу тәжірибесі сол себептерді, шынайы себептерді табуға бірден бір көмекші!

	 Шын мәнінде тиімсіз ойлар өте көп. Ең кең тараған бірнеше түрімен бөлісе кетейін.



	Тиімсіз ой: Мен барлығын білемін.

	Тиімді ой: Егер бұл маған қажет болса былтыр алуым керек.



	Тиімсіз ой: Біреуді кінәлайтын ойлар.

	Тиімді ой: Менде тәжірибе, білім, біліктілік жетіспегеннен.



	Тиімсіз ой: Тегін алып қалуды көздейтін ойлар.

	Тиімді ой: Әр нәрсенің ақысы бар, судың да сұрауы бар.



	Тиімсіз ой: Өзімшілдікке апаратын ойлар, өзім, өзімдікі, өзіме ғана сенемін, өзім істеймін т.б.

	Тиімді ой: Идеясына, мүмкіндігіне, потенциалына сену, көпшілікпен бірге істеу арқылы нәтижеге қол жеткізуге болады.



	Тиімсіз ой: Баю үшін көп жұмыс істеу керек.

	Тиімді ой: Потенциалыңды, ақшаңды, уақытыңды дұрыс пайдалану керек.



	ТАҒЫ ҚАНДАЙ ТИІМДІ ЖӘНЕ ТИІМСІЗ ОЙЛАР БАР? СІЗДЕ ҚАНДАЙ ТИІМСІЗ ОЙЛАР БАР ЕКЕН?





	Өмірлік өзгерістер ауысымы



	 Адам өмірінде де дәл табиғаттағы секілді жыл мезгілдері бар. Ия, қыс, көктем, жаз, күз сияқты. Сіз қаласаңызда, қаламасаңыз да мезгіл ауысып отырады. Жаздан кейін күз, күзден кейін қыс келетіні сияқты төменде берілген "өмірлік өзгерістер ауысымы" өз ретімен, кезегімен жүріп отырады. Бұл ақпаратты біліп, түсіну арқылы алды-артыңызға қарайлап, өткенге анализ жасап, алдыда қандай мезгіл, кезең күтіп тұрғанын біліп отыратын боласыз. "Қыстың қамын жаз ойла" деген мақал дәл осы жерде қолдану орынды болмақ.

	 Сонымен "өмірлік өзгерістер ауысымы" 7 кезеңнен тұрады:

	 	Идея кезеңі

	Даму, өсу кезеңі

	Тұрақтылық кезеңі

	Түсінбеушілік кезеңі

	Хаос кезеңі

	Ажырау кезеңі

	Бақылау және әрекетсіздік кезеңі



	 Өміріңе талдау, анализ жасау үшін қолдануға болатын бұл ақпаратты өмірдің әр сферасы, әр жағдай бойынша жеке-жеке қарастыру керек. Сфераға бөлген кезде әр жерде әртүрлі бөлінеді. Ең бастысы мына төрт сфера:

	 	- Руханият

	- Бизнес, қаржы

	- Қарым - қатынас

	- Денсаулық



	Бұл сфералар ішінде бірнеше бөлікке бөлінеді. Мысалы, қарым-қатынаста әкеңізбен, анаңызбен, достарыңызбен т.б қарым-қатынас жеке жеке екенін ескеру керек.

	 Қазір әр кезеңді жеке жеке сипаттап беремін. Сіз ең алдымен өзіңізде қазіргі уақытта ушығып тұрған, мазалап тұрған, түсінбеушілік болып тұрған сфераны алып ойша салыстырып отырыңыз.

	 Идея кезеңі. Ойыңызға сарт етіп идея келгенде бойыңызда жаңадан күш пайда болып, оны іске асыруға құлшыныс артады. Идея кезеңі дегеніміз бір сфераны, өміріңнің бір саласын жақсарту, дамыту бойынша жаңа ой пайда болған кезеңді айтамыз. Мысалы, жаңа бизнес идея, жаңа таныстық пен қарым-қатынастың басталуы, денсаулықты жақсарту бойынша жаңа ойдың келуі (жүгіру, диета ұстау т.б) және тағы басқа. Идея кезеңі көктем сияқты. Бүр жарып, бүршік атып келе жатқан. Жаңаруға, өзгеруге бет алып бастаған кезең.

	 Даму, өсу кезеңі. Бұл кезең ойға келген идеяны дамытып, іске асырып бастаған уақыт. Бизнес идеяңды іске асыруға кірісіп кеттің. Таңертең жүгіруді бастап кеттің. Жаңа таныстық достыққа ұласа бастады. Осылай тізбектеуге болады. Даму кезеңінде адам бойында энергия көп болады. Бұл да көктем сияқты. Жаз жақындап қалды.

	 Тұрақтылық кезеңі. Бұл кезеңде ойға келген идея жүзеге асты. Барлығы жақсы, тамаша. Бизнес идеяң да іске асып, жүріп тұр. Тұрақты табыс келіп тұр. Таңертең жүгіру әдетке айналған. Денсаулығың жақсарды, қалыпқа келді. Бұл кезең жаз мезгілі сияқты. Бірақ, артынан күз келетінін ұмытпа!

	 Түсінбеушілік кезеңі. Бұл кезеңде адамда бірдеңе дұрыс емес сияқты сезім пайда болады. Былайша айтқанда ақырындап күз келе жатыр. Көп адам бұл уақытта пайда болған ұсақ-түйек мәселелерге мән бермей бейғамдық танытады. Барлық проблема, қиындықтардың пайда болуы осы кезеңге сәйкес келеді. Ойында "бірдеңе дұрыс болмай тұр, не нәрсе дұрыс емес" деген сияқты сұрақтар пайда болса, мән беріп зерттеп қарау қажет. Мысалы, бизнесің жүріп тұр, бірақ бір қиындықтар, түсінбейтін шешімдер бар. Тағы бір мысал келтіретін болсақ, денсаулығың жақсы сияқты, бірақ аздаған ауырсынулар бар. Есіңізге түсіріңізші өміріңде бұндай сәттер болды ғой?

	 Хаос кезеңі. Нақты күз келгенін сезінетін кезең. Жапырақтардың сарғайғанын, күннің суытқанын байқадыңыз. Бұл кезеңде сіз мәселе нақты неде болып тұрғанын анық білесіз. Бұл кезеңде конфликт, стресс көп. Сондықтан дұрыс шешім қабылдау, дұрыс әрекет жасау, эмоцияны басқару тағы басқа дағдылар қажет. Өйткені, келесі мезгілге ауысуда, сәтті және сауатты өткеруде бұл өте маңызды. Тағы маңызды нәрсе мәселеге қадалып қалмау. Көбі осы кезеңде жүйке жүйесін жұқартып, уақытын жоғалтады. Келесі ауысым келуіне мүмкіндік бер.

	 Ажырау кезеңі. Бұл кезеңде мәселе шешілмесе, дұрыс әрі сауатты өткере алмасаң одан айырылуға тура келеді. Мысалы, бизнесің банкрот болды. Досыңмен қайтып көріспестей болдың деген сияқты мысалдар. Әрекет жасап көрдің, еш нәтиже шықпай стресс, депрессияға тап болатын кезең. Әрине шыдамдылық, сабырлық, төзім сияқты қасиеттердің болуы маңызды. Өйткені, бұдан кейін бір кезең одан соң қайтадан "Идея кезеңі" басталады. Сондықтан мұңаюдың, қайғырудың, көңілді түсірудің еш қажеті жоқ.

	 Бақылау және әрекетсіздік кезеңі. Бұл кезеңді көбіне бір тоқтап, ой жүгіртіп алатын тыныштық кезеңі деген дұрыс шығар. Барлығын қорытып, жаңа идея іздеп, инсайт алып келесі кезеңге өту керек. Бұл кезеңде ештеңе істемейсіз, күтесіз және бақылайсыз. Келесі кезең әрине идея кезеңі. Сөйтіп бәрі қайтадан басталады. Қайтадан жаңа айналым, жаңа маусым басталады. Айналаға қараңызшы еш нәрсе бір орында тұрған жоқ. Бәрі қозғалыста. Бәрі айналым жасайды. Жер күнді айналады. Ай жерді айналады. Қайтадан көктем, жаз, күз, қыс келеді одан соң қайта көктем келеді.

	 Идея кезеңі келгенде оның алдында "хаос" пен "бақылау және әрекетсіздік кезеңі" бар екендігін түсінген шығарсыз. Жаңа ой, жаңа идея сіздің жаңа деңгейге, жаңа маусымға өткеніңізді білдіреді.

	 Кезеңдерді біліп алдық, ол кезеңдерден өткен соң жаңа маусым басталып кезеңдер қайта келетінін түсіндік. Өміріңде қалай жүзеге асып жатқандығы әлі толық санаңызда қалыптаспаған шығар. Бір мысал келтірейін.

	 	Айталық А. деген кісі бизнес ашу туралы ойланып жүр. Сөйтіп жүргенде ойына бір идея келді. Ол оны зерттеді, тексерді сосын идеясын жүзеге асыра бастады.

	Бизнесін ашты, жүргізе бастады. Барлық мәселелерді шешті, реттеді, дамытты, жолға қойды.

	Бизнес жүріп тұр. Тұрақты табыс әкеліп жатыр.

	Шығыны көбейіп, табысы түсе бастады. Неден екенін әлі түсінбей жүр.

	Проблеманы тапты. Айталық конкуренттері мықты жарнама жасап, рекламаға шығын артқан екен. Енді осы жерде екі жол бар. Проблеманы дұрыс шешіп "хаос" және "бақылау және әрекетсіздік" кезеңінен жеңіл өтіп, "идея" кезеңінде бизнесін жаңа деңгейге шығару немесе осы қалыппен жүре беріп біраздан соң банкрот болу.

	Бірінші жолды таңдаса "Хаос" кезеңінде жоғалтатыны аз болады.

	Және бақылап, зерттеп қарап, жаңа шешімдер, идеялар іздейді.





	 	Сөйтіп бизнесіне жаңа идея әкеліп, әрі қарай өркендетеді.

	Ол идеяны дамытып, табысын арттырады. Бизнесін кеңейтеді.

	Тағы да тұрақтылыққа жетеді. Осы жерде тағы да таңдау мүмкіндігі бар. "Түсінбеушілік" кезеңіне жеткізбей, проблемаларды алдын ала анықтау, мән беру және іздеу. Немесе өз жолымен қоя беру.

	Егер бірінші жолды таңдаса, онда келесі кезеңдерден тез, әрі оңай және шығынсыз өтіп кететін болады.



	Бұл мысалдан не түсіндіңіз? Иә, кезеңдерді тез өткізіп, жеңіл өткеруге болады.

	 Көп адам хаос, ажырау, бақылау және әрекетсіздік кезеңдерінің бірінде қалып қояды да өмір бойы қиналып өтеді. Бұл өткен өмірінде қалып қою. Ауысымды қайта жіберуге мүмкіндік бермей, бір кезеңде қатып қалған себепті өмірінде еш өзгеріс болмайды. Келесі кезеңдердің тезірек келіп, тезірек жеңіл өтіп кетуіне жағдай жасаңыз. Мынаны жақсы есте ұстап, үнемі қолданыңыз: идея > даму, өсу > тұрақтылық кезеңіне келгенде түсінбеушілік кезеңін күтпей әрекетке көшіңіз, ізденіңіз, қайта идея кезеңіне өтуді ойластырыңыз. Сонда келесі кезеңдерден оп-оңай, жеңіл өтіп кетесіз.





	3 - 5 жылдық мақсаттарды жазу



	 5 жыл бұрын қандай едіңіз? Қазіргі өміріңмен салыстырсаң өзгеріс бар ма? Руханият жағынан, материалдық тұрғыдан, ақыл-білім деңгейі бойынша сараптап көріңізші. Біз әдетте материалдық тұрғыдан ғана қарап үйренгенбіз. Бірақ ол өсу-дамуыңыздың өлшемі бола алмайды. Көзге көрініп тұратын сол болғандықтан, бәріміз соған мән береміз. Ең бірінші рухани тұрғыда дамуыңызды қарауды ұсынамын. Қаншалықты сабырлы бола түстіңіз? Қиыншылықтарға деген төзімділігің қандай? Салқын ақылмен әрекет ете аласың ба? Soft skills дағдыларыңыз қаншалықты дамыған?



	 Ғалымдардың айтуынша адам белгілі бір саладан маман болып жетістікке жетуі үшін 5 жыл жеткілікті. Сіз бір саладан маман болып үлгердіңіз бе? Маман болып қалыптасу үшін рухани тұрғыдан даму аса маңызды. Біздің көбіміз былай ойлаймыз: егер менде ақша көп болып, мүмкіндік болғанда мен мықты тұлға болар едім деп. Осылай ойласаңыз қатты қателесесіз. Себебі, сіз бірінші тұлға болып қалыптасасыз, содан кейін жетістікке жетесіз. 5 жылдық жоспар сіздің тұлға ретінде қалыптасудың алғышарты. Тез арада танымал болуды, байып кетуді армандау жақсы. Дегенмен өмір сапар сияқты, сіз жол жүріп бара жатырсыз, ал жолда түрлі кедергілер кездесуі заңды. Сапарыңның сәтіне, кедергілерді еңсеруіңе қарай алдағы аялдамада сый күтіп тұрғаны анық. Бірақ маңыздысы ол сый емес, маңыздысы жүріп өткен жолыңыз және оны қалай жүріп өткеніңіз.

	 5 жылдық мақсаттарды не үшін жазу керек? Кітап басында біз жазу - ойдың формаға түскен түрі деп айтқанбыз. "Мысли материализуется" деген қанатты сөзді бәрі естіген шығар. Ал оның материяға айналуының алғашқы сатысы - қағазға түсуі. Әлемде қандай жақсы нәрселер бар болса, ойға келген соң қағазға түскен. Әлемде қандай жамандықтар бар болса, ол ойға келген соң қағазға түскен. Өміріңді өзгерткің келсе, өзіңді өзгерт дегенді де естіп жүрміз, иә? Өзіңді өзгерту деген тұлғаға айналу. Тұлғаға айналу үшін мықты жоспар керек. Мықты жоспар болуы үшін оны қағазға түсіру керек. Жазбай жүре берсеңіз баста каша болады. Баста каша болса, өмірің каша болады. Каша болмас үшін жазу керек. Соның арқасында артық ойлардан құтыласыз да, тек қана анық мақсаттар айқындалатын болады.

	 Егер нақты жоспар болмаса, басқа нәрсеге қызығып, жолдан ауытқып кетесіз. Қарапайым магазинге баруды алайықшы. Ешқандай тізім жасамай, жоспарсыз барсаң жоспарыңда жоқ заттарды алып қайтасың. Және артық шығындалғаныңды байқайсың. Болды ма сондай жағдай? Егер нақты алатын заттардың тізімін жасап, соларды ғана алсаң, артық шығынсыз тек өзіңе керек заттарды алып қайтасың. Бұл жерде жоспарды ғана ұстап, басқа нәрселерге алаңдамайтын ерік-жігердің де рөлі ерекше.

	 Біздің көп қолданатын сөздеріміздің бірі "Бір жөні болар". Сол девизбен жүре берсеңіз бір жөні болатыны сөзсіз. Бірақ ол "жөн" сізге ұнамайды ғой. Сосын шағымданып бастайсыз. Басқаларды, үкіметті, тіпті Құдайды да кінәлауыңыз мүмкін. Шынында "бір жөні болар" деп жүре берген өзіңіз емес пе? Оның артында жалқаулық, немқұрайлылық жатқан жоқ па? "Бір жөні болар" деп жүре беру мен мақсат қойып, жоспар жазып жүрудің арасы алшақ, нәтижелері де бөлек.

	 Жоспар жазғанда үйдің макетін сызып жатқандай жазыңыз. Өзің қалаған үйді қалай болса солай жоспарламассыз. Әрбір деталін мұқият ойластыратының сөзсіз. Мақсатың айқын болса, оған жету жолы да қиындық тудырмайды. Өз мақсатыңның болуы жолындағы кедергілерді оңай жеңіп өтуге себеп болады. Жазу барысында болмай қалады-ау деген, анау не дейді, мынау не дейді деген қорқыныштарды ысырып таста. Потенциал мен мүмкіндігіңді саралай отырып, қиялға да ерік бер. Өзіңді қатты шектеу қажет емес. Ақылмен шектеу сенімсіздікке әкеледі.

	 5 жылдық жоспар жазғанда мына 5 сала бойынша жазу керек:

	 	- Рухани тұрғыда

	- Денсаулық

	- Қарым-қатынас

	- Білім

	- Қаржы



	Қаншалықты рухани байсыз? Денсаулығыңыз қалай? Қарым-қатынаста қандайсыз? Достарыңыз кім? Білім, білік, дағдыларың қаншалықты дамыған? Бизнес, карьера, қаржы жағынан қандай деңгейге жеттіңіз? Неге руханият бірінші жаздық. Өйткені, сіздің қоғамдағы орныңыз соған байланысты. Ортаға біліміңмен емес, мінезіңмен сиясың деген сол. Денсаулықтың мықты болуы аса маңызды фактор. Биологиялық, физиологиялық жағынан алғанда деніңнің сау болуы басқа сфераларға да әсер етеді. Жүйелі ойлау алуың, дұрыс әрекет етуің, сау ақылға жүгінуіңе де жағдайың дұрыс болғаны керек.

	 Адамның күні адаммен. Қарым-қатынасты дұрыс құру, дұрыс орта табу жетістігіңе әсер ететін фактор. Қазір қандайсыз? 5 жылдан кейін қандай боласыз?

	 Заман қатты дамып жатқан себепті білім үнемі жаңару үстінде. Сәйкесінше сізге де тал бесіктен жер бесікке дейін білім алу керек. Руханияттың дамуы үшін де, денсаулық нығаюы үшін де, мықты қарым-қатынас үшін де, байлыққа қол жеткізу үшін де үнемі білім алу керек.

	 Ақшаның да өз орны бар. Бірақ, ең маңыздысы емес. Қажеттілікті өтеу үшін келіп, кететін құрал ғана.

	 Әр пункт бойынша жазып болғаннан кейін, соған жету үшін қандай қабілеттер керек және қандай іс-әрекеттер жасау қажет деген сұрақтарға жауап жаз. Төменде кесте қалдырамын. Сол бойынша толтыруға болады. Басында ой толық емес, бұлыңғыр, көмескі болады. Сондықтан бірнеше қайтара келіп жазған дұрыс. Әр жазған сайын мақсаттарың, қалауларың айқындала түсетін болады.





			 5 жылдық мақсаттар

			 Мақсатқа жету үшін қандай қабілеттер керек?

			 Мақсатқа жету үшін қандай іс-әрекеттер жасауым керек?



		 			 Руханият





		 			 Денсаулық





		 			 Қарым-қатынас





		 			 Білім





		 			 Қаржы





	 1 жылдық мақсаттарды жаз



	 5 жылдық мақсаттарды анықтап алғаннан соң 1 жыл ішінде жету керек мақсаттарды анықтау қажет. 5 жылдық мақсат жазғанда кішкене қиялға ерік берген болсақ, 1 жылдық мақсаттарды жазғанда мүмкіндігіңе қарап жазу керек. 5 жылдан кейін жететін үлкен мақсатыңды бірнеше бөлікке бөліп, 1 жыл ішінде қандай деңгейге жететініңді анықта. Мысалы, 5 жылдан кейін бизнесмен болғың келеді. 1 жылда сен не істей аласың? Ол белгілі бір сумма жинап қою, бір дағдыларды дамыту болуы мүмкін.

	 Мақсаттарды жазып бастамас бұрын мына төрт сұраққа жауап жаза кетіңіз:

	 	- Мен не үшін бұл мақсаттарға жетуім керек?

	- Осы уақытқа дейін мен жеткен 100 жетістік.

	- Жетістікке жетуіңе кедергі болып жүрген 10 тиімсіз ой.

	- Мақсатыма осы 10 себепті сенімдімін.



	Не үшін? деген сұраққа жауап бергенде барлық себептерді жазумен бірге ол себептер мына нәрсеге байлануы керек:

	 	- Халыққа, елге пайдалы болуы керек. Алма ағашы өз жемісін өзі жемейді. Пайдалы болу сіздің миссия, потенциал, икигайыңызға тікелей байланысты.



	 100 жетістік пен 10 тиімсіз ой өткен тақырыптарда болған. 10 себепті жазғанда өзіңіз сенетін факторлар, бәлкім ол қабілетіңіз, жақындарыңыздың қолдауы және т.б болуы мүмкін.

	 1 жылдық мақсатты жазуда мына 8 сұраққа ерінбей жауап жазыңыз:

	 	1 жылдан кейін мен кіммін?

	Қарым - қатынас жасайтын достарым кім?

	Қандай іспен айналысып жүрмін?

	Қоғамға не бере алдым?

	Нәтижесі қандай?

	Қандай қабілеттерім бар?

	Өзімді қалай сезінемін?

	Қандай жетістіктерім бар?



	 Қазіргі уақытта мақсат қоюдың көптеген әдісі бар. Тұлғалық даму, өсу, өркендеу жолында жүрген болсаңыз ол әдістерді де білесіз. SMART әдісі, КИЛО әдісі деген сияқты әдістер кең таралған. Сондықтан ол жөнінде тоқталмай-ақ қояйын. Қажет болған жағдайда Google-дан қарап аласыз. Бұл әдістерді қолдану керек болатын ең басты себеп - мақсат айқын, нақты орындалатын болуы үшін. Көп жағдайда бүйтсем бе екен, сөйтсем бе екен, былай істесем қалай деп миымыз ашып жүреді. Жазу кезінде, әсіресе арнайы тәсілдерді қолданып жазғанда оның барлығы реттеліп, миыңыз артық ойлардан тазаратын болады.

	 Мақсатқа жете алмаудың себептері жөнінде көптеген зерттеулер, еңбектер жасалып, кітаптар жарық көрген. Әртүрлі коучтар, менторлар, психологтар бұл жөнінде өзіндік бақылау, зерттеулерін, ойларын ұсынады. Дегенмен, ең басты факторлар әдеттеріңіз, жеке қасиеттеріңіз (жалқаулық, еріну, т.б), қорқыныштар әсер етеді. Не істеу керек? Жазу керек. Сол кезде не себепті жалқауланып тұрғаныңның себебін анықтап қаларсыз. Мысалы, жалқауланудың бір себебі "мидағы каша". Ойларың шашыраңқы болса ми "ештеңе істемеуге" бұйрық беріп тұрғандай болады. Нақты не істеу керектігін білмеген себепті адам ештеңе істемейді. Сондықтан алдыңызға нақты тапсырма қою керек.

	 Мақсаттарыңды жазып шығу "Болды, жетесің, орындалады" дегенді білдірмейді. Мақсаттарды жазу - мақсатқа жету жолындағы алғашқы қадамдардың бірі. Бұл да еңбек. Бұл да бір қадам. Немқұрайлы қарама! Мақсатты жазу - мақсатқа жету мүмкіндігін арттыратын қадам.

	 Мақсатқа жете алмауға себеп болатын нәрселер әр адамның өзіндік қасиеттері, тұлғасы, болмысына байланысты әркімдікі өзгеше болуы да мүмкін. Көп кездесетін мына 4 себепке назар аударып көріңізші:

	 	"Мидағы каша". Жоғарыда айттық, иә? Не істеу керектігін білмеймін? Түсінбеймін? Ең басты есте ұстайтын ереже: Егер сен 1-2-3 айда істеу керек болған нәрселерді білмесең, онда ештеңе де істемейсің!!! Солай жүргеніңе қанша болды? Не істеу керектігін білесің деп ойлаймын.

	Мықты себеп жоқ. Сізді алға қозғалтатын, орныңнан тұрғызатын, істеуге мәжбүрлейтін себептер жоқ. Ол себептер сыртта жатқан жоқ. Өз ішіңізде жатыр.

	Баратын жақ белгісіз. Мақсатқа жеткен кезіңіз туралы гипотеза, болжам әлсіз. Әрине, сіз әлі жетіп көрген жоқсыз, сол себепті нақты қандай екенін, жеткен кезде не сезінетініңді білмейсіз. Сол себепті нақты, анық жоспар керек.

	Ұзақтығы. Әдетте мақсатқа жету жолы ұзақ екенін еске алу миға ауырлық түсіреді де, ештеңеге шабытыңыз болмайды. Сондықтан оны кішкене бөліктерге бөлу аса маңызды. Ол бөліктер ми сенетіндей болуы қажет.



	 Сонымен 1 жылдық мақсатқа жетуге мынадай жоспар ұсынамын:

	 	4 сұраққа жауап беру

	100 жетістік жазу

	10 тиімсіз ой

	10 себепті жазу

	8 сұраққа жауап

	100 қалауыңды жазу

	1 жылға 10 мақсат

	3 айға 5 мақсат

	1 айға 3 мақсат немесе 1 мақсат





	2-3 айлық жоспар



	 Мақсатқа жету қадамындағы маңызды қадамға келдік. Ғалымдардың зерттеуі бойынша адам миы 3 айлық мақсаттарға жақсы фокус қоя алады. Әрі қарай нақты, айқын ойлауға мидың қабілеті де жете бермейді. Сондықтан көптеген жетістік жолындағы адамдар 3-5 жылдық, 1 жылдық мақсаттар жазғаннан кейін оны аз уақытқа ұмытып, сол жоспар негізінде жасалған 2-3 айлық, апталық, күндік мақсаттарға фокус қояды.

	 Алдыңғы тақырыпта 1 жылдық мақсатқа жету жоспарын ұсынғанда 100 қалауыңды жазу туралы айтқанбыз. Мақсатқа жету жолындағы ең бірінші қадам - өзіңді танудан басталуы керек. Жазу тәжірибесі арқылы сіз өз жаныңыздың археологы боласыз. Қазып, зерттеу жүргізгенде көптеген қызыққа тап боласыз. Ал мүмкін үлкен қазынаға тап боласыз?! Өзіңіз туралы көбірек білгіңіз келсе, төмендегі сұрақтарға жауап берсеңіз. Кішкене жауап беру қиындау, ойландырарлық болуы мүмкін. Бірақ өзіңізге, жаныңызға жақын нәрсені табуға көмектеседі.

	 	- Мен өзіме мына нәрселерге жиі рұқсат беруім керек.

	- Мен үшін оңай, жай ғана жаса салатын жұмыстар, істер.

	- Уақыт пен ақшаға қарамастан мен қатты қалайтын заттар.

	- Мен үнемі істейтін істерде нені шынымен жасауды қаламаймын.

	- Мен шынайы қуанатын жағдайлар.

	- Мен бағалайтын нәрселер.

	- Мені сағынышқа, өкінішке ұрындыратын жағдайлар.

	- Маған мотивация беретін, шабыттандыратын жағдайлар.

	- Мен толығымен бақыттымын.

	- Мен мына нәрселерге толық қарсымын.



	Осы сұрақтарға жауап жазғаннан кейін, өзіңді өмірдің әр сферасында қалай сезінуді қалайсыз сол жөнінде ой жүгіртіп көріңіз. Әрине сосын соны жазыңыз. Құрастырыңыз, армандаңыз. Ой ағынын тоқтатпаңыз. Мейлі ол біртүрлі, қияли болсын жаза беріңіз. Артынан қарауға мүмкіндік болады сізде. Әзірше жазыңыз. Осы кітапта берілген кей техникаларды қолдансаң болады. Фрирайтинг немесе "ғажайып" әдісі, болашаққа хат, болашақтан хат т.б. Сфераларды кітапта берілген 5 (рухани тұрғыда, денсаулық, қарым-қатынас, білім, қаржы) салаға жеке жеке не сезінетініңді, сезінгің келетінін жазу керек. Осы жерде мынадай қызық әдіс қолдануға болады. Қазақша түсіндірмелі сөздік, сөздікқорды көбейтетін кітаптарды қолданып, әр сфераға не сезінетініңді сипаттайтын сөздер тауып, жазып алыңыз. Синоним сөздер, сөз тіркестерін іздестіріп көр. Бұл жерде маңыздысы дұрыс не қате болуында емес, мәселе сіздің түйсікпен, санамен өзіңді түсіне алуыңда.

	 Келесі қадам - іріктеу. Әжептәуір жазған болуың керек. Осының ішінде жаныңа жақын, эмоциянальды белгі беретіндерін іріктеп алып қал. Қай сөздер ішкі дүниеңді қозғайды? Қандай сөздер еркіндік сыйлайды, қандай сөздер шабыттандырады? Қуаныш сыйлап, энергия береді? Негатив беретін, ішкі қарсылық тудыратын, өкіндіретін, қысым беретін сөздерді өшіріп тастаңыз.

	 Келесі қадам - нақтылық. Көбіміз бақытты болуды, жетістікке жеткен адам ретінде сезінуді қалаймыз. Бірақ, ең басты нәрсе сіздің не қалайтыныңыз? Сол ең бастысы. Сізге жағымды, дәл сипаттайтын сөздерді таңдап ал. 5-6 болуы керек шамамен. Бұл сіздің нақты қалауларыңыз.

	 Міне, енді нақтылы жоспар жасап іске асыруға керемет сәт. Осы қалауларыңыздан мақсат шығады. Немесе сол қалауларыңның өзі мақсат болады.

	 1 жылдық мақсаттар ішінен 3 айда жететін мақсаттарды анықтап, күнделікті, аптада істейтін істерге бөлуге болады. 3 айлық мақсатқа жетуге "Идеал күн" жаттығуын орындап көруге болады. Интернетте оған курстар бар. Қарап көрсеңіз болады. Идеал күн жаттығуының басты ерекшеліктері - мақсатың орындалғандай жазу, визуализация жасау, тыныштық күйге келу және тағы басқа.

	 3 айлық мақсат анық, айқын болуы керек. Жасай алатыныңызға көз жететіндей. Ең алдымен даму керек 5-10 бағытты белгілеп алу керек. Ол жоғарыда біз жазған 5 сфера ішінен шығады. Мысалы, қаржыға қатысты сізде бірнеше жұмыс, кәсіп, табыс көзі болуы мүмкін. Әрқайсысын бөліп жазасыз. Айталық білім деген жерде кәсіпке байланысты, рухани дамуға байланысты, бір нәрсені меңгеруге байланысты жеке жеке білім алу керек. Соларды бөліп жазасыз.

	 Енді әр бағытқа 3 ай ішінде жасау керек істер тізімін құрастырасыз. Барлығы түсінікті, анық, жан дүниеңізге ұнайтын, нәпсіні сәл қысып алатын мақсаттар болуы қажет. Мысалы, қаржы болса, нақты соманы жазыңыз. Оқып аламын деген қандай нақты курс, не оқитын кітаптар тізімін жасап қойған жөн. Содан соң күнделікті есеп беріп, күнделігіңізге, дәптеріңізге түртіп қойып отырсаңыз болады.



	 Күнделікті іс-әрекеттер



	 Жалпы алғанда 3-5 жылдық, 1 жылдық, 3 айлық мақсаттарды жазу - сізге қол жетпейтін, көзіңізге соншалық үлкен көрініп тұрған арман-мақсаттарды кіші қадамдарға бөліп тастау арқылы "көз - қорқақ, қол - батыр" екенін дәлелдейді. Яғни, үп-үлкен болып тұрған мақсат көз алдынызда кішірейіп сала береді. Осы арқылы мақсаттарды жазу - сенімсіздік, қорқыныш, тағы басқа кедергілерден құтылуға мүмкіндік береді. Екінші жағынан "аз - аздан үздіксіз" қағидасына сәйкес келеді. Енді күнделікті күніңізді жоспарлау барысында мақсатқа қарай кіші қадамдар жазып, жасай бастайсыз.

	 Күндік жоспар жасар алдын күндік анализ жасап алған жөн. Ол үшін төменде берілген тайм-шитті қолданасыз. 24 сағаттық өміріңіздің әрбір 15 мин уақытын бақылап, "+" не "-" қою арқылы толтырасыз. Толтыру барысында сіздің болашағыңызға, денсаулығыңызға, қарым-қатынасқа, қаржылық жағдайыңызға пайдалы өтті ме, жоқ па соны белгілейсіз.

	 "Красавчик" болудың қажеті жоқ. Сізге барынша әділ, әрі нақты болжам керек. 24 сағат өткен соң анализ жасайсыз;

	 - жалпы плюс пен минустың сан айырмашылығы (жобамен сіздің өміріңіз осындай, осылай өтеді)

	 - қанша уақыт босқа және пайдасыз өтті?

	 - өміріңізге ең пайдалы болған уақыттар мен іс-әрекеттер

	 - өз назарыңыз бен уақытты қалай жоспарлау керек?

	 - қандай өзгерістер енгізу керек?

	 - өзіңізді, өміріңізді өзгерту үшін қандай шараларды, қолға алу керек?

	 Уақыт - ең бағалы және орны толмайтын ресурс екенін ұмытпа. Оны ақылмен қолдана біл!





	Арманыңа адал бол



	 Сірә, армансыз адам кездеспейтін шығар. Біреу де ол ұсақ-түйек арман болса, біреу де ол әлемдік деңгейдегі арман. Адамды алға жылжытатын да сол арманның әсері. Арманның үлкен, кішкентай болуына қарай әсері де соншалықты секілді. Армандаудың басты ережесі - үлкен нәрсені армандау шығар. Көбіне қарапайым тұрмыстық деңгейдегі нәрселерді армандаудан аса алмай жатамыз ғой.

	 Айналаңызға қараңызда 200 жыл бұрынғы, 100 жыл бұрынғы, 50 жыл бұрынғы жағдаймен ойша салыстырып көріңізші. Айналаңдағы көп заттар ол кезде жай ғана қиял еді ғой. Және біреулердің миындағы арман еді. Қазір ол жүзеге асқан. Ал, қазір бізге қиял болып көрінетін нәрсе біреудің армандауы, мақсат қоюы, табандылығы т.б арқылы ертең жүзеге асады. Бізде бар нарселердің бәрі кешегі біреудің арманы. Жердің бір түкпіріндегі адаммен хат алмасу арман еді, одан соң тіл қатысу арман еді, одан соң жүзін көру арман еді. Қазір бұлар қалыпты нәрсе.

	 Армандау туралы ойлағанда менің ойыма бірінші келетін ой - сен соны жасай алатын себепті сен оны армандай аласың. Яғни, Алла сенің ойыңа ол жүзеге асатын болғандықтан берді. Жүзеге асыру бәлкім сенің еншіңе тимес, бірақ ол жүзеге асады. Есіңе түсіріп көрші бір нәрсе туралы ойлап жүрдің, кейін ол іске асты. «Мәә, мен осылай болса деп ойлап жүрген едім»,- дегенің есіңде ме? Осыдан 10 жыл бұрын кітаптарды телефоннан оқи берсем ғой деген арманым болатын. Ол кезде біз ұстаған телефондарда ондай мүмкіндік жоқ еді. Қазір рахат!

	 Арман туралы айтқанда ескеретін маңызды жайт - балалық арман. Көбіміз тұрмыстың шырмауына ілінеміз де, бала кезде не армандағанымызды ұмытып қалатын секілдіміз. Есіңізде ме қалай армандағаныңыз? Тап-таза, тұнып тұрған шынайылық, адалдықтың иісі аңқып тұрған қайран балалық армандарым-ай?! Міне, сол армандар таза, шынайы еді. Мүмкіндік болса есіңізге түсіріп, балалық балдәуреніңізге саяхат жасап қайтыңыз да, өзіңнің бала нұсқаңнан нені армандағанын қайта сұрап, жазып ал. Иә, армандарыңды жаз. Сенің өмірің, жетістікке жету жолың, адами қалпыңды сақтап қалуың, өміріңді өзің қалаған жаққа өзгертудің бастауы сонда жатыр. Балалық шақ - сапарымыздың алғашқы қадамы еді ғой. Алғашқы қадамдағы алғашқы ниет, уәде, арман қайда кетті? Неге жолдан ауытқып кеттің? Арманға адалдықтың басы осы жерде басталады. Десе де араласатын ортасы, оқыған кітап, көрген фильм, естіп қалған әңгіме т.б факторлар әсер ететінін де ұмытпау керек. Мектепте сабақ бергенде байқағаным балалар өз армандарына емес, қоғам әсеріне көбірек ұшырайды. Баланың арманын ескермей қабілет қарымына емес, қоғамда белең алған "әнші болсаң, анау құсап жүресің", "мынау сияқты болсаң, өлмейсің" деген стереотиптерге сәйкес әнші, блогер, тиктокер болса деп армандайтын ата-аналарды да көріп жүрміз. Бұл жерде меніңше, ең бастысы баланы тани білу керек. Болар бала - боғынан деп қазақ бекер айтпайды. Соған сәйкес балаға бағыт-бағдар беру керек. Балалық шақтан өтіп кеткен болсақ, бала кездегі таза, шынайы, аңқылдаған армандарымызды тауып, жазайық. Еске түсірудің өзі бір ғанибет емес пе?!

	 Бала кезден келе жатқан арманым - ақын-жазушы болу еді. Әдебиетті қатты жақсы көрсем де, диплом бойынша басқа мамандық алып шықтым. Бірақ, бала арманым жадымнан еш өшкен емес. Үнемі санамда жаңғырып тұратын. Ешқайда жариялап көрсете бермесем де, қаламымды тастаған емеспін. Қазір қолыңыздағы кітап менің жазушылық жолымдағы алғашқы кітабым. Одан бөлек жазған әңгімелерімді интернет беттерінен оқысаңыздар болады. "Махаббат туралы мойындау, Трейдер күнделігі, Көлеңкелі өмір" атты әңгімелерімді оқырман жақсы бағалады. Енді бір арманым әлемдік деңгейдегі шедеврлермен иық теңестіретін роман жазу. Бір жола осы саламен айналысамын деп шешім қабылдау да оңайға түспеді. Әртүрлі саламен айналысып көріп, әртүрлі қиыншылықтарды бастан өткере отырып, "ат айналып қазығын табар" дегендей айналып бала арманыммен қауыштым. Қандай проблемалар қаумалап тұрса да, бала арманыма бет бұруым - жаныма тыныштық сыйлады. Бақыт, бақыт деп іздеп жүргеніміз де сол жанның тыныштығы емес пе?! Әйтпесе кімде проблема жоқ дейсің?!

	 Бала кезден келе жатқан арманына жету - әркімнің арманы сияқты көрінеді маған. Кей балалық армандар ешкімге айтпаған, бөліспеген күйде бір түкпірде жататын секілді. Уақыты келгенде оянуы мүмкін. Балалық арманын орындау - жаныңа сәулесін шашатын ғажап дүние. Өмір сүруге деген құштарлығың артып, өзіңді бақытты сезінетін ғажап сәт. Бала кезде әрнәрсеге қызықтық. Сондықтан нақты біздікі қайсысы екенін анықтау сәл қиындық тудыруы мүмкін. Ең басты критерийлер - ниетің таза, адамдарға пайдалы болады деп ойлаған, белгілі бір қажеттіліктер мен мәселелерді шешетін болуы керек деп есептеймін. Ал анықтап, еске түсіру үшін қағазға жазу керек.





	Арманнан нәтижеге дейін



	 Осы кітапты жазу барысында мына ақпаратқа тап болдым. Және ең қызығы мен бұл нәрсені бұрыннан білетін едім. Бірақ, қазір мен бұл ақпаратқа таңданыспен қарадым. Енді ғана түсініп, өмірлік тәжірибеме енгізуге енді ғана дайын болғанымды аңғардым. Әлі толық өміріме енгізбесем де сіздермен бөлісу жөн деп таптым.

	 Арманыңды, үлкен идеяңды жүзеге асыратын, мақсаттарыңа қол жеткізуге мүмкіндік беретін арнайы жүйе бар. Бұл жүйені түсіну, өміріңе енгізу сенің өміріңді, 5-10 жылда жететін жетістігіңді анықтап бере алады. Сондықтан мұқият болып, меңгеріп ал. Бұл бірнеше тізбектен тұратын үлкен жүйе.



	 Бірінші тізбек : Арман - Құндылық - Мақсат



	Арман немесе "күшті" идея - сенің өзіңді табу, тану, алға жылжу жолыңдағы, миссияңды іске асырудағы маңызды компонент. Сенің өміріңе, қозғалысыңа өзгеше сән береді.

	 Арман мен мақсаттың арасында "құндылықтар тізбегі" деген нәрсе бар. Дәл сол құндылықтар тізбегі мақсатыңның шынайылығын, дұрыс жолда келе жатқаныңды көрсетеді. Мысалы, сен керемет машина алуды (айталық джип дейік) армандайсың, ал құндылықтар тізбегінде материалдық байлық пен атақ-даңқ соңғы орында. Бірінші орында еркіндік пен тәуелсіз болу. Ендеше өміріңізді бақытты қылмайтын, потенциалыңызды ашпайтын арман үшін өміріңді өткіздің деген сөз. Жәй ғана өзіңе мына сұрақты қой:

	 	- Менің мақсаттарым менің құндылықтарыма сәйкес келе ме?



	Сондықтан арман-мақсатың жазулы әрі құндылықтар тізбегіне сай болғаны жөн.



	 Екінші тізбек: Мақсат - Жоспар - Әрекет.



	Мақсат жолдың бағытын дәл анықтайтын, оңға, солға бұрылып кетпейтін болуы керек. Күнделікті жоспар жасау соған жәрдемші болуы тиіс. Жоспар жасау ең маңызды нәрсе. Тіпті тізбектегі барлығын алып тастаған күннің өзінде жоспар жасау өз маңызын жоғалтпайды. Жоспар жасаудың арқасында ғана аз - аздан үздіксіз жасауға және тұрақылыққа келуге болады. Ал, жоспар мен әрекет арасында ешнәрсе кедергі емес. Жоспар жасайсыз, артынан әрекетке көшесіз. Тәжірибе алып, нәтижені анализдеп, бағалап қайта жоспар жасап, қайта әрекет жасайсыз.

	 Жоспар жасағанда ескеретін маңызды жайт фокус қою. Дәл сол жерде сана да, бейсана да, әрекет те, нәтиже де бар. Күнді, аптаны, айды жоспарла және әрекет жаса. Әрекетсіз ештеңе өнбейді. Әрекеттің орнын ештеңе баса алмайды.



	 Үшінші тізбек: Әрекет - нәтиже - тәжірибе - түзету және қайта әрекет жасау



	 Әрекеттен кейін нәтиже болады. Бәлкім жақсы, бәлкім жаман нәтиже. Жаман нәтижеде өте маңызды. Қателесу - бұл арнайы дағды. Өсу, даму, жетістік жолында алғанынан бергені көп болады. Қателіксіз жол жүруің мүмкін емес, бірақ уақыт өте келе тәжірибе жинап, оны азайта аласың. Ал, осы тұста маңызды нәрсе - ұстаздың болуы. Бұл енді жеке тақырып. Бірақ бір түсінгенім - оқушы дайын болса, ұстаз да кездеседі.

	 Жақсы, жаман болсын нәтижеге қарап жүрісіңді өзгертесің. Қазір істегеніңнен нәтиже болмаса, онда басқаша жасайсың. Жаңа идея тауып, болжам жасап, жоспар құрып күнделікті әрекет жасайсың.

	 Табандылық пен өзіңді бақылауға алу - сен үшін ең жақсы көмекші. Соңында өзің қалаған нәтиже аласың. Арманың биік болған сайын қиындығы, ұзақтығы да сондай болады. Арманыңа сәйкес қиыншылыққа жолығасың.



	Арман не идея - Құндылықтар - Мақсат - Жоспар - Әрекет - Нәтиже - Тәжірибе - Өзгерту, құлау, қайта тұру



	Ғажайып



	 Адамның жануардан айырмашылығы ақыл десек ақылдың әзірге қолымыз жетпейтін жері - қиял. Бірақ қиял орындалмайды деген сөз емес қой. Қолыңдағы телефон 19 ғасырда жай ғана қиял еді ғой. Өз өміріңе көз салып көрші? Кезінде жай ғана қиялдаған ойлар қазір орындалғандығына көз жеткізетін мысалдар табылады.

	 2021 жылы қатты стрессте жүрген кезімде маған көмегін берген жазу әдісімен бөліскім келеді. Бизнестегі банкрот, қарым қатынастағы сәтсіздіктер бірінен соң бірі жалғасып, өмір тек қара жолақтардан ғана тұратын секілді болып көрінді. Істеген ісімнің, әрекеттерімнің ешқайсысы нәтиже бермей, не болып жатқанын түсінбей кеттім. Сол уақытта маған көмегін берген психологтың бағыт-бағдары, жаным қалайтын іспен айналысамын деген шешімім, ізденістен талмағандығым, кемшіліктерімді тауып сонымен күрескендігім және сіздермен бөлісіп отырған осы "Ғажайып" әдісі еді. Ізденіс жолым мен кемшіліктерді анықтап күресу туралы "Өзгерістің 5 қадамы" тақырыбында бөлісемін.

	 Өмірден түңіле жаздап, мені ешкім түсінбейтін сияқты, жапан далада жалғыз қалғандай күйде жүргенде, менде түк жоқ сияқты шүкірімнен айырыла бастағанда есіме түсті. Менде қағаз бен қаламдай серігім бар ғой. Мен оны дұрыс қолдана алмай жүргенімді ұқтым. Құдай маған жазушылықты да тегін бермегенін біліп жүрсем де шешім шығарып, өзімді толық соған арнауға батылым жетпей жүр екен. Әрине, мәселе деген толып жатқан еді. Тіпті не туралы жазам, жазғанмен танымал емес адамның кітабы өте қоюы да қиын ғой. Ақыры бел байлап, маселерлермен жағаласа жүріп шығармалар жаза бастадым. Жазудағы тәжірибемді ескеріп жазудың өмірге әсері, қасиеті туралы жазуға кірістім. Кез келген жағдайда жазу маған көмекке келетін. Сол қиналыс сәттердің бірінде "Ғажайыпты" жаздым. Бұл маған үлкен энергия берді. Адамға энергия беретін, іс-әрекетке итермелейтін, арманына қадам бастыратын идея екеніне сол кезде көзім тағы да анық жетті. Идеяның түпнегізі менің қалауымдағы образ.

	 Кейін екінші, үшінші рет жазғаннан кейін бұны әдіс ретінде қарастыра бастадым. Әдіс ретіндегі артықшылығы - арманыңдағы өмірдің толық бейнесі болуында. "Ғажайыпты" жазу үшін сізге бірінші керегі образ. Сен өз өміріңдегі ең басты кейіпкерсің. Режиссеры да, сценаристі де өзің. Ойнайтын да өзің. Қандай кейіпкер болуды қалайсың? Образ жасау үшін мына мына үш нәрсе керек:

	 	- Идеялар. Өз образыңа, жақын адамдарыңа қатысты қандай ойларың бар? Қалай болғанын армандайсың, елестетесің? Идеялар арман мен мақсатыңның ортасында болуы керек.

	- Детальдар. Біздің есімізде қалатын, жадымызда жатталатын маңызды сәттер ғой. Шынайылықты білдіретін, махаббатың мен ықыласыңды көрсететін, шешім шығарған сәтің сияқты өміріңді жақсарта түсетін қандай сәттер болуын қалайсың немесе болуы мүмкін?

	- Сезіну. Дәл солай болғандай сезініп отырып жазу да маңызды. Армандап, қиялдап сезіну жақсы, ал оны сезіне отырып жазу шынайылыққа жақындата түседі.



	 "Ғажайыпты" айына бір рет, екі үш айда бір рет жазып тұруға болады. Арасында қайта қарап оқып тұру керек. Өйткені, бұл сіз ұмтылатын биік. Сіз қалаған өмірдің бейнесі. Өмір кемесінде желкеніңді бұратын бағыт-бағдарың.

	 "Ғажайыпты" кез келген уақытта жаза алмайсыз. Біріншіден, миыңызда әбден пісуі керек. Екіншіден, жазуға дайын болғаныңызды сезген уақытта. Көбінесе бұл энергияңыз толық, көңілің көтеріңкі, шабыттанып тұрған шаққа сәйкес келеді. Төменде мен жазған "Ғажайыптың" бірінші бөлімі. Сізде өз "ғажайыбыңызды" жазыңыз.



	"Ғажайып"

	(1-ші бөлім)



	 Ғажайып… Біз танысып жолыққалы аз уақыт өтсе де, сені мың жыл білетін сияқтымын. Осы уақытта 99 сезімді бастан өткеріп, 99 сынақты еңсердік. Дискомфорт, сенімсіздік, истерика, реніш, өкпе, қиындықтар, сәттер біздің сезімнің жанында дәрменсіздік танытты. Біз жеңдік!



	 Сен мені абыржыған, депрессиямен стресстің құрығында жүрген, жалғыздық апанында түнеген, қажыған, жабырқаған күйімде қабылдап алдың! Сол үшін рахмет!

	 Сен өзің білмей мендегі алып күшті ояттың. Қанша тырыссам да ештеңе өнбейтін ісім сен келгелі көктемде бүршік атқан ағаштай жайқала бастады. Сен қалаған 117 арман-тілектің аз уақытта 2-еуін жасадық. 1 жыл бойы жасай алмағанымды 1 аптада жасадым. 180 градусқа өзгердім. ТЫ - ЧУДО! Саған жіберген сурет есіңде ме?

	 "- Ты веришь чудо?

	 - Нет

	 - Это ты зря. В себя надо верить!" Сен шынымен ғажапсың!

	Сен маған мотивация бердің! Жымиысыңмен, күлкіңмен, жылы жүзіңмен, үндемегеніңмен, сөйлегеніңмен, назыңмен, ренішіңмен, махаббатыңмен. Мен сенің арманыңды орындадым! Дәл айтқанда соны жасайтын күшті сенен таптым, сен үшін жасадым. Энергия алмасу заңдылығы осы ма? Қалай бәрі оңай? Қалай бәрі ғажап?

	 Жапырақтың сыбдыры да, самал жел де, алтын күн мен күміс айда бізге тілек тілеп тұрғандай.

	 Біз сөйлескенде сағаттар тоқтап қалатындай. Біз бірге болғанда сол сәттің біткенін қаламаймыз. Бір - бірімізді қимай тұрып қала береміз. Ұйқының өзі бізге кедергі болуға ұялатындай.



	 Сен келгелі өмірге мән келді. Біздің жолығуымыз өмірдің ғажап сыйы екенін сезінгенімізде… сипаттауға тіл жетпейтін сезімді бастан өткереміз.

	 Сен ерекшесің! Өзгешесің! Әлемге өзгеріс әкелесің! Біздің саяхат, теңіз, өмір жайлы армандар мақсатқа қарай өзгергенің көрдің бе? Алғашқы қадамдардың өзі шексіз ләззат сыйлады. Это кайф!

	 Сезіну, түсіну, түйсіну, құрмет, сенім, сезімге бөлену, бәріне оңай жету - ғажап! Это просто бомба!

	Ғажайыптар болады! Армандар орындалады!

	Сен өмірдің сыйысың! Мен саған сенемін, құрметтеймін!





	"Форбсқа сұхбат" жаттығуы



	 Өзіңіздің жетістікке жетіп, түрлі газет-журналдарға, теледидарға, подкасттарға қонақ болып, сұхбат беріп жатқаныңыз туралы армандайсыз ба? Ендеше сол арманды қағаз бетіне түсіріп көрсеңіз қалай болар екен? Қысқа болса да күшті әсер ететін бұл жаттығудың мақсаты:

	 	Домбыраның қос ішегін бұрап күйге келтіргені сияқты өзіңді жасампаз күйге келтіру.

	Арман жолындағы кедергілер мен шектеулерді анықтау, жеңу.

	Жетістікке жету стратегиясын жасау.



	 Жаттығуды орындау нұсқаулығы:

	 	Жету мүмкін емес сияқты көрінетін, жеткіңіз келетін қандай арманың бар? Соны таңдап ал.

	Арманыңа жетіп, қазір Форбсқа сұхбат беріп жатырмын деп ойлаңыз.



	 Сізге келіп журналист, тілші мынадай сұрақтар қойды:

	Тілші: Осы арманыңызға, мақсатыңызға жете алатыныңызды қай кезде түсіндіңіз?

	…………………………………………………….

	Тілші: Арманыңызды орындау үшін сізге не түрткі болды? Не нәрсе мотивация берді? Немесе алға жүруге не әсер етті?

	……………………………………………………..

	Тілші: Жетістік жолыңызды қандай этаптарға бөлетін едіңіз?

	……………………………………………………..

	Тілші: Болашаққа қандай жоспарларыңыз бар?

	……………………………………………………..

	Тілші: Күндік, айлық, жылдық жоспарыңыз қандай? Қалай жоспарлайсыз?

	……………………………………………………..

	Тілші: Бос уақытыңызда немен айналысасыз?

	……………………………………………………..

	Тілші: Демалысты қай жақта және қалай өткізесіз?

	……………………………………………………..

	Тілші: Уақытыңыздың тығыздығына қарамастан сымбатты болуыңыздың себебі неде?

	……………………………………………………..

	Тілші: Атақ-даңқыңызға, байлығыңызға қарамастан қарапайым көрінесіз? Оның сыры неде?

	……………………………………………………..

	Тілші: "Адам көркі шүберек", - дейді. Қандай стилде киінесіз? Киімге, киінуге қаншалықты мән бересіз?

	……………………………………………………..

	Тілші: Кинодағы немесе кітаптағы қай кейіпкерге өзіңізді ұқсатасыз? Қай кейіпкерлер сізді шабыттандырады?

	……………………………………………………..

	Тілші: Ұстазыңыз бар ма? Кімдерді үлгі тұтасыз?

	……………………………………………………..

	Тілші: Өз өмірбаяныңыз туралы кітап жазып жатыр екенсіз? Кітаптағы басты идея қандай? Оқырманға қандай құндылық бересіз?

	……………………………………………………..



	 Бұдан басқа да сұрақтар ойластырып, соларға жауап беріп, толыққанды сұхбат жазып шықсаңыз болады. Бұл жаттығуды екі-үш адам бірігіп өткізуге де болады.





	Өзгерудің 5 қадамы



	 2021 жыл. Құлазу, депрессия, стресс. Жұмыстағы және жеке өмірімдегі сәтсіздіктер. "Жоқ, бұлай болмайды. Бұлай жалғаспауы керек". Өмірімдегі проблемалардың барлығына өзім ғана кінәлі екендігімді түсіндім, мойындадым. Ендігі қадам неден бастаймын, қалай өзгеремін, қалай жүйеге түсіремін деген сұрақтардан басталды. Сол арқылы төмендегі өзгеруге арналған қадамдар жасалды.

	1 қадам

	 Өзгеріс жолындағы алғашқы қадам өз өміріңе "анализ" жасау. Анализ жасау үшін күнделік жүргізу, фрирайтинг, ақыл хат, тізім жасау жаттығулары, диалог хат сияқты жаттығуларды орындауға болады. Басқа адамдардан өзіңіздегі кемшіліктер мен жақсы қасиеттерін айтуды сұрау да жақсы әдістердің бірі. Күнделікті болып жатқан жағдайларға көрсеткен реакцияларыңды жазып жүру керек. Мысалы, мен бүгін осы жағдайда жалқауландым. Позитивті де, негатив реакцияларды да жазу керек. Анализ жасап өзіңді тану, іздену барысында кемшіліктерің көрінеді.



	 2 қадам

	 Кемшіліктеріңді анықтағаннан кейін маңызды қадам - мойындау мен қабылдау. Сенің жолыңа тікендей шашылып, кедергі болып тұрған кемшіліктерді жою - сенің келесі алатын асуың. Кемшіліктерің сағыңды сындырмасын, керісінше алға ұмтылдыратын түрткі болсын. Кемшіліктеріңнен қазір құтылмасаң қашан құтыласың? Бұл бір күнде құтыла салатын нәрсе емес. Аз - аздан үздіксіз, күнделікті әрекет жасаумен болатын жол. Кемшілік сені әрекеттен тосқауылдамасын. Өйткені, әрекеттің орнын ештеңе толтыра алмайды.

	 Мойындау қадамында мына нәрселерді жасауға кеңес беремін:

	 	- Манипуляция мен провокацияға тұрақты эмоционалды интеллект қалыптастыру.

	- Комплекс және қорқыныштармен күресу.

	- Құтылу керек кемшіліктер тізімі мен жасайтын іс-әрекеттер тізімін жасау.



	 Кітапта берілген тапсырмаларды үнемі орындап жүру мойындау мен қабылдауға жақсы көмектеседі. Тапсырма барысында шынайы, еркін жазатындықтан бірнеше рет орындаған соң анық көрінеді.



	3 қадам

	 Ендігі кезекте - образ таңдау. Образ таңдағанда сіздегі дамыту керек қасиет бойында бар адамдарды таңдау керек. Айталық сізде сенімсіздік бар, ал ана танысыңыз өзіне өте сенімді. Осы жерде ортаның әсері бар. Кімдермен араласасыз, соларға ұқсайтын боласыз.

	 Алдымен өз бойыңыздан көргіңіз келетін қасиеттерді анықтап алу керек. Ол қасиеттер сіздің кемшіліктерге қарама - қарсы болып келеді. Қорқыныш болса, батылдық керек деген сияқты. Кемшілік белгілі бір дағдыларға байланысты болуы мүмкін. Мысалы, сала бойынша тәжірибе аз деген сияқты. Өз бойыңда болғанын қалайтын қасиеттердің тізімін жазып шыққан жөн. Және ол кімдердің бойында бар.

	 Алдыңғы тарауларда бірінші тұлға болу керек сол кезде жетістікке жете аласың деген едік. Тұлға болуы үшін мына екі нәрсені дамыту керек деп түйдім:

	 	Жеке қасиеттер. Сенімділік, өз бағасын білу, потенциалын бағалау секілді қасиеттер.

	Арнайы дағдыларын жетілдіру. Өз саласына қатысты эксперттілігін арттыру керек.





	 4 қадам

	 Сіз жасайтын төртінші қадам - бақылау. Сезіміңді, ойыңды, нәпсіңді, қалауыңды, эмоцияңды бақыла. Үнемі жазу тәжірибесі болса бақылауға алуға жақсы көмек. Әсіресе жазбаларыңды бірнеше уақыттан кейін қайта қараған кезде алдыға жылжығаныңды немесе кері кетуіңді анықтап бақылауға алуға болады.

	 Бақылаудағы басты компоненттер тайм-менеджмент пен дисциплина. Осы уақытқа дейін бірнеше курс, кітап оқып түйгенім дисциплина болуы үшін арман болуы керек. Арман потенциалың мен балалық арманыңа байланған болса тайм-менеджмент әдістерін қолдану әлдеқайда жеңіл болады.

	 Бақылау қадамында мақсат қоюға арналған жаттығуларды орындайсыз. Ойыңызда жүрген, жасау керек істердің тізімін жасап, әні міні деп жүрген істерді ертеңге қалдырмай орындау қажет. Тез орындалатын істерді бірінші жасап, тізімді қысқартып алыңыз.

	 Күнделік жүргізу өзіңді бақылауға жақсы құрал бола алады.



	5 қадам

	 Бесінші қадам күнделікті жақсы амалдар жасау. Садақа беру, жылы сөз айту, көмектесіп жіберу, жай ғана қолдау білдіру сияқты істер өзіңізге де қуаныш сыйлайды. Күніне бірнеше алғыс алу жаныңызды жадыратып, өміріңе құлшыныс береді.

	 Жақсы амалдардың бірі - мақсатқа арналған қадам. Мейлі ол кішкентай бір қадам, аздаған әрекет болса да күнделікті алдыға жылжу аса маңызды.

	 Жақсы амалдардың тағы бірі - жоқ деп айтып үйрену. Нәпсінің қалауына, өзіңе зиян келтіретін әрекеттерге, уақытыңды ұрлайтын нәрселерге «жоқ» деп үйрен.





	Жазу тәжірибесі кезінде керек қасиеттер



	 Жазу кезінде ең бірінші ескеретін нәрсе - ниеттің тазалығы. Иә, бұл жерде де ниет дұрыс болуы керек. Мейлі сіз жай ғана өзіңізге хабарлама жазыңыз, адресатқа да зиян тимейтін пайдалы болатын хат ( немесе хабарлама) жаз. Егер мақала жазып жатсаң елге, ұлтқа, мемлекетке, халыққа пайдалы болатын мақала жаз. Ниетің қашан да таза, биік әрі жоғары болсын.

	 Дүниеде бір ұлы күш болса, ол сенім шығар. Не нәрсеге сенсең сол нәрсе орындалатынын да күнделікті өмірде байқап жүрген шығарсыз? Қағазға жазған арманың жазған себепті орындалып кетпес, бәлкім соған сенген себепті орындалар. Жазу арқылы сізде сенімділік орнайды. Сенімді болу қай кезде де жетекші фактор.

	 Келесі керек қасиет - табандылық. Жазуға ерінетін жағдайлар болады немесе жазуды қаламайтын жағдайлар бар. Бірінші жағдайда қалау бар, бірақ ерінеді. Екіншісінде жазу әдісі, формасы ұнамауы мүмкін, жаның басқа нәрсені қалап тұруы мүмкін. Айырмашылығы бар. Бірінші жағдайда өз қалауыңды құрметтемеу нәпсі қалауына бет бұрып тұрсыз. Нәпсі қалауы ешқашан жақсылыққа апарған емес. Екінші жағдайда өзіңе ыңғайлы, жаныңа жақын жазу әдісін таңдап, тауып алу не болмаса өзіндік бір әдісті пайдалануға болады. Екі жағдайда да табандылық болғанда нәтиже береді. Кейде жазудың әсері бірден білінеді. Кейде ұзақ күттіруі де мүмкін.

	 Келесі керек қасиет - еркіндік. Жалпы жазу тәжірибесі кезінде еркін болу маңызды. Бір шаблондарға қамалып қалу, өзіңді қинау нәтижеге кері әсер етеді. Еркіндік туралы жоғарыда да сөз еткенбіз. Әр адамның өзіндік ерекшеліктерін ескеретін болсақ, тәжірибе, білім арқылы біз берген жаттығуларды жаныңызға жақын түрде икемдеп алсаңыз болады.

	 Қызығы мен шыжығы мол ғұмырда ізденісте болу әрқашан маңызды. Ізденісті тоқтату барар жеріне жетпей, жолда қалып қоюмен бірдей секілді. Бәлкім өмірдің мәні де сол өзіңнің орныңды іздеу, кетігін тауып, кірпіш болып қалану жолындағы ізденіс шығар?! Ең бастысы ізденісті тоқтатқан күні кері қарай кететініңді ұмытпа!

	Жазу тәжірибесінде де ізденіс керек.

	 Қазақта талапқа қатысты мақал-мәтелдер көптеп кездеседі. Мысалы, "Талаптыға нұр жауар". Жазу тәжірибесінің барлығының түпкі мақсаты өзіңді тану жолындағы ізденіс болса, ізденіс жолындағы керегі - талап. Талабыңның болуы - қалауыңа жетуіңнің кепілі іспетті.

	 Жазу тәжірибесінде нәтижелі болуы үшін ықылас пен сүйіспеншілік те маңызды. Ықыласпен жазу, жазғанда махаббатпен жазу күткен нәтижеге жақындататыны сөзсіз. Ықылас пен сүйіспеншілік болмаса ісіңде береке болмайды.

	 Жалпы алғанда бұл қасиеттер кез келген істе маңызды рөл атқарады. Әрине, түрлі курстарда, кітаптарда бұлардың маңыздылығы туралы айтылып жатады ғой. Мен еске салу үшін қысқаша бердім, әрі жазуда да бұлар маңызды екенін айтқым келді. Әрі қарай іздену өз қолыңызда. Өйткені бұл қасиеттер бойдан табылуы үшін біліп алу емес тәжірибе және уақыт керек.





	Жазу қабілетіңді шыңда





	Өлең, әңгіме, эссе, мақала, әлеуметтік желіде пост жазуға қысқаша нұсқаулық





	 Адам өміріндегі маңызды 4 дағды бар. Олар: жазу, тыңдау, сөйлеу, оқу дейтін болсақ, бұл бөлімде жазу қабілетін шыңдау туралы айтатын боламыз. Негізінен адам өмірінде осы 4 дағды бір - бірімен тең дәрежеде болғаны дұрыс. Көп адамда жазу қабілеті төмен екені әлеуметтік желідегі жазбасынан-ақ көрініп тұрады. Осы олқылықтың орнын толтыру үшін төмендегі ақпараттар мен жаттығулар сізге қосымша көмекші болатынына сенімдімін.





	Жазудың 10 қадамы



	 Бұл тақырыпта қалай жақсы, өтімді жазудың жолын көрсетемін. Егер әлеуметтік желілерде күшті пост жазғың келсе, сайттарға мақала жазғың келсе, егер оқушы болсаңыз эссе жазу керек болса осы берілген шаблонды қолдана аласыз. Жалпы алғанда жазу қадамдарын меңгермес бұрын құрылысы туралы білген артық болмас. Көп жағдайда мақала, пост болсын осындай құрылымға бөлуге болады:

	 	- Тақырып

	- Кіріспе

	- Негізгі бөлім

	- Қорытынды



	 Жазудың негізгі алгоритмі жинақталған бұл әдіс арқылы тап-тамаша мақала не пост, эссе жазып шыға аласыз. Эксперт ретінде әлеуметтік желіде, интернетте өзіңізді танымал етесіз. Адамдарға пайдалы ақпарат беріп жәрдеміңізді, керек болса жап-жақсы табыста таба аласыз.

	 Басынан бастайық. Төменде келтірілген нұсқаулық арқылы оңай және қарапайым жазуға мүмкіндік бар.



	1 қадам. Сала таңдау

	 Бірінші кезекте не туралы жазатыныңызды анықтап алу керек. Жазатын саланы анықтағанда есіңізде болсын, бір мақала не пост бір ғана саланы қамтуы тиіс. Және сіз таңдаған сала қызықты, сізге белгілі, өзекті болуы керек. Дәл қазір адамдар қай саладағы ақпараттарға қызығады? Ойланып көр. Және ол сіздің мақсатты аудиторияңызға бағытталған болуы керек. Ол ақпарат кімдерге қажет? Сіздің жазғаныңызға кім үшін қызықты болуы мүмкін? Мысалы, сіз косметика жайында сөз қозғадыңыз. Ол әйел адамдарға, оның ішінде жасы 20-40 аралығындағыларға қызық, әрі қажет. Мақсатты аудитория дегеніміз сол. Қазір адамдарға жалпылама ақпарат қажет емес. Оларға нақты бір сала бойынша терең, сарапталған, практикалық ақпараттар керек. Бұл үлкен сұранысқа ие болып келе жатыр. Сондықтан қазірден бастап жаныңызға жақын саланы таңдап, сол бойынша зерттеп, біліміңді арттыру өте маңызды. Бұл айтқанымның жарқын мысалдарының бірі. Мысалы, фуд-блогерлер, психологтар, кәсіпкерлер т.б. Олар өз блогында, әлеуметтік желіде өз саласы бойынша мықты ақпарат бергендіктен, сұраныс жоғары, әрі оқырмандары да көп.



	2 қадам. Форматын анықтау

	 Екінші маңызды нәрсе жазайын деп жатқан жазбаңыздың форматын анықтау. Форматы немесе макеті десек те болады. Алдыңызға бірнеше нұсқасын ұсынамын:



	Бірінші формат: "Мәселе+шешім" - мақсатты аудиторияңыздың мәселесін тауып, мақалада, постта соны қозғаңыз, шешімін табуға жәрдем жасаңыз. Бірнеше шешім ұсыныңыз. Мысалы, сіз ауди көлігінің бірнеше проблемасын және шешімдерін білесіз. Немесе сіз косметикалық өнімдерді жақсы ажыратасыз. Яғни, сіз бір мәселені және оның шешімін жақсы білетін болсаңыз, осы форматты қолдануға болады.



	Екінші формат: ".... арналған құрал" - сіз жазатын салада қолданылатын әдіс-тәсілдер туралы айтыңыз. Басқаларға да соны қолдануды ұсыныңыз.



	Үшінші формат: "Менен адамдар ылғи сұрайды.. (сұрақ-жауап)" - мақсатты аудиторияның көкейінде жүрген сұрақтарды алып, соның шешу жолдарын көрсетіңіз.



	Төртінші формат: "Эксперт бағасы" - кез келген мәселеге, жағдайға өзіндік эксперттік талдау жасау, эксперт ретіндегі көзқарасыңызды білдіру. Сіз бір салада маман болсаңыз жан жақты талданған, сарапталған жазбаңыз халыққа өтімді әрі бағалы болады.



	Бесінші формат: "Практикалық ұсыныс" - кез келген мәселеге байланысты нақты шешімдер ұсыну. Эксперт бағасына ұқсас болғанмен бұл жерде өз пікіріңізбен шектелмей басқа да пікірлерді, ақпараттарды ескеріп мәселе шешімдер ұсыну.

	 Жоғарыдағы форматта жазылған жазбалар қазір үлкен сұранысқа ие. Кез келген журнал, газет немесе сайт, әлеуметтік желіде болсын нақты практикалық ұсыныстар халықтың қызығушылығын тудырады. Құр ақпарат ешкімге қызық емес.

	 Бұл жерде сіздің арнайы бір бағытты саланы таңдауыңыз өте маңызды. Сайтқа не әлеуметтік желіге салғанда хештег қолдану, мақсатты аудиторияңызға арнап жазу қажет.



	3 қадам. Тақырыбын қою

	 Бұл қадамдағы маңыздысы артық кетпеу, ортасын ұстау. Тақырып түсінікті болу керек. Тақырып адамды қызықтырып, соңына дейін оқуға құлшынысын тудыруы қажет.



	 Жақсы тақырыптың ережесі:

	 	- Тақырып оқырман назар аударатын, ұстап қалатын болуы МАҢЫЗДЫ!!!

	- Тақырып қызығушылық тудыруы, оқуға түрткі болатындай болуы МАҢЫЗДЫ!!!



	Тақырып қойғанда көбінде мәселе шешімін ұсынатындай, қажеттілігін шешетіндей, үміт беретіндей, ең жақсысы "намек" тастау керек. Тақырыпта бәрі анық болмауы керек. Шешімін айтып тастасаң әрі қарай оқымайды. Яғни, сіздің міндетіңіз интрига тудыру, "намек" тастау.



	 	● Тақырып бір көргенде оқылуы керек. Ұзын да, қысқа да емес орташа болғаны дұрыс.

	● Тақырыпта оқырманға түсінікті, мақсатты аудитория жиі қолданатын, не салаңызға қатысты кілт сөздер болғаны жақсы.

	● Тақырыпты бірден таңдау да қажет болмау мүмкін. Жазып болған соң да қойсаңыз болады.





	Тақырып қою үшін келесі шаблондарды қолдансаңыз болады:

	 	«Қалай… ». Көп тараған және нәтижесі жақсы бастама. Нақты мәселе мен оның шешіміне нұсқау береді.





	- «Қалай табысты кәсіп құруға болады?»



	- «Қалай өз мақсатыңды дәл анықтауға болады?»



	 	«Қысқаша нұсқаулық...». Қазір қоғам нақты, қысқаша артық ауыс жері жоқ ақпараттарды ұнатады.





	- «Табысты бизнес құрудың қысқаша нұсқаулығы»



	- «Мақсатқа жетудің қысқаша нұсқаулығы»



	 	«Әдіс / тәсіл …». Ғылыми немесе практикалық, нақты қолданылып нәтижесі белгілі жолдар. Әдемі теңеу қолдансаңыз әсері күшті.





	- «Табысты бизнес жасаудың ең тиімді тәсілі»



	- «Мақсатқа жетудің тікелей әдістері»



	 	«Жылдам жету жолы / тез арада / қалай жылдам…». Ұзақ, көп уақыт ешкімге қажет емес. Бәрі тез, жылдам қол жеткізгісі келеді.





	- «Қалай тез арада кәсіп бастауға болады?»



	- «Мақсатқа жылдам жету жолдары»



	 	«Қарапайым әдісі мен шешімі...». Жылдам болумен бірге ол қарапайым бас қатырмайтын болса тіпті жақсы ғой.





	- «Табысты бизнес ашудың қарапайым жолы не әдісі»



	- «Өз мақсатыңа жетудің қарапайым әдісі»



	 	«Етістіктер...». Жасаңыз, құрыңыз, табыңыз, ашыңыз т.б соңында нақты әрекетке шақыратын етістіктер қолдану.





	- «Табысқа жетудің өзіндік әдісін жаса»



	- «Өз ізіңді қалдыр не Мақсатқа жетуге өз жолыңды құр»



	 	«Енді сіз...». Яғни, осы мақаланы оқу арқылы енді сіз мақсатыңызға жетесіз, жолын табасыз деп жол көрсетіп шешімін ұсынасыз.





	- «Енді сіз табысты бизнес жасай аласыз»



	- «Енді сіз мақсатыңызға оңай жетесіз»



	 	«Тегін, баламасы жоқ, тексерілген, ең тиімді, т.б» Бұл сөздер үнемі назар аудартады.





	- «Табысты бизнес жасау бойынша ТЕГІН курс»



	- «Мақсатқа жетудің тексерілген жолдары»



	 	«Әркім білуі тиіс...». Мұндай тақырыптар да жақсы назар аудартады.





	- «Жаңадан бизнес бастаған әркім білуі тиіс»



	- «Мақсатқа жеткің келсе білуің қажет»



	 	«Сандар». Мақала тақырыбында санның болуы сенімділік және нақтылық береді. Және басқа шаблондармен жақсы үйлеседі.





	- «Қалай 6 айда табысты бизнес құруға болады?»



	- «Мақсатқа жетудің нақты 7 жолы»



	 	«Құпия». Бұл жерде бар адамға тән қызығушылық, білуге құмарлық сезімі оянады.





	- «Табысты бизнестің құпиясы»



	- «Мақсатқа жетудің сіз білмеген құпия жолы».



	Бұдан басқа да көптеген шаблондар бар. Дәл осылай жаз деп те айтпаймын. Эксперимент жасап, әрекет етіп өзіндік стиль, өзіндік шаблон жасап шықсаңыз болады. Шаблондардан бөлек тақырып жазудың әдістерін ұсынамын. Олар бір-біріне ұқсас, әрі бір - бірін жақсы толықтырады.



	Тақырып жазудың мыңдаған әдісін айтуға болады. Ең бастысы тақырып адам қараған бетте қызығушылық тудырып, назарын аударатындай болуы қажет. Сонда ғана аяғына дейін мақала не постты оқу ықтималдылығы жоғарылайды.

	 	- Сұрақ қою арқылы. Мысалы, короновирусқа байланысты пост жазғыңыз келді. Короновирус деген не? - деп тақырып қойғаннан гөрі, «Короновирустан қорғанудың ең тиімді тәсілдерін білгің келе ме?», - десеңіз әлдеқайда әсерлі болады. Яғни, сұрақ қойғанда оқып отырған адамның жауабы "ия" деген сөз болуы қажет.



	 	- Интрига тудыру, қызықтыру.

	- Сан қолдану.

	- Жеке тәжірибе .

	- Қорқыту.

	- "Жараға тұз себу" әдісі.

	- Бірнеше қадам жасап нәтижеге жет деген сияқты әдістер бар. Интернет ресурстарынан да қосымша ақпарат таба аласыз. Сондықтан өз бетіңізбен ізденіп көруді ұсынамын.





	4 қадам. Жоспар жасау

	Сізге жазатын нәрсеңізге арнайы жоспар құру қажет. Өйткені, бір тақырыпты жазғыңыз келеді, бірақ жаза алмай, қиюын келтіре алмай уақыт пен энергияңызды құртатын кездер болады.

	Жоспар жасамас бұрын мына екі сұраққа жауап бергеніңіз жөн:

	 	- Неге сіздің жазғаныңызды оқуы керек?

	- Сіз оқырманға қандай құндылық, пайда бересіз?





	Жоспар қысқа, қарапайым болады:

	 	Мақсатты аудиторияны анықтау және сол бойынша материал жинау.

	Тақырыбын қою.

	Кіріспе (Не жазам? Негізгі бөлім неден тұрады?).

	Негізгі бөлім (Ұсыныстарды талдау, тезистар, талдаулар).

	Қорытынды (ұсыныстар, шешімдер, т.б).



	Жоспар құрғанда әр бөлімге орын тастап кетіңіз. Материал іздеу барысында бос орындарға алған ақпараттарды жинап, түртіп отырыңыз.



	5 қадам. Материал іздеу

	 Салаңызды, мақсатты аудиторияңызды, формат, тақырыбын анықтаған соң материал жинауды бастаңыз. Сіз жазатын тақырыпқа қатысты адамдармен сөйлесу, пікірін сұрау, ерекше ойларды жазып алу, зерттеу жүргізу, анализ жасау қажет. Бұл жерде жоспар жасап алу және арнайы жазып отыру өте маңызды. Және кілт сөздерді жазып алу ақпарат іздеуге үлкен көмек береді. Сол арқылы гуглдан, инстаграм, вк, фейсбуктан іздеу жеңіл болады.

	Аяқ астынан келген идея, ойларды ұмытылмау үшін бірден жазып алғаныңыз тиімді болмақ.

	Әрі қарай жиналған ақпараттарды нөмірлеп қайсысын қайда қолданатыныңызды анықтаңыз. Кіріспеге, негізгі бөлімге, қорытындыға қайсылары келеді? Іріктеп, анализ жасаңыз.

	Тақырыптан ауытқымау үшін "Мен …. осы тақырыпта, …. осы туралы жазамын" деп жазып қою жақсы көмектеседі.



	6 қадам. Кіріспе бөлім

	 Кіріспе жеңіл түрде негізгі тақырыпқа жөн сілтейді. Кіріспеде жазбаңдағы (мақала, пост, эссе) негізгі мәселені, мақсатты аудиторияны меңзеп өтесіз.

	 Журналистикада "лид" деген ұғым бар. Ол оқырманды мақаланың негізгі мағынасына назар аудартатын кіріспе сөйлемдер. Оның бірнеше түрі бар:

	 	- Цитаталар

	- Анекдот, күлкілі әңгімелер

	- Сұрақтар

	- Қарама қайшы пікірлер

	- Қысқаша аңдатпа және т.б.



	Ең бастысы ол оқырманды жаулап алып соңына дейін оқуға әкелуі тиіс. Кіріспе бөлімді жазу барысында мақаланың форматына байланысты бастауға болады. Мысалы, форматы "Мәселе мен шешім" болса кіріспеде мәселені айтып кетсеңіз болады.



	7 қадам. Негізгі бөлім

	Негізгі бөлімде талқылау жақсы өтеді. Мысалы, кіріспе бөлімде екі қарама қайшы пікірді алдыңыз. Ал енді талқылайық дейсізде негізгі бөлімде екеуіне де дәлел келтіріп, сараптама жасайсыз.

	Сіздің жазған ойларыңыз нақты, құнды әрі пайдалы болуы керек. Аңыздар, оқиғалар, қызықты фактілер, жеке тәжірибеңіз, жеке көзқарасыңыз болса тіптен қатып кетеді. Қосымша теңеулер, эмоция қоссаңыз ол да жақсы. Ең бастысы тақырыптан ауытқымай, ең басты мәселеге дәл жауап беруіңіз керек. Мақсатты аудиторияға бағытталған болуын, түсінікті болуын, оқырманға сенімділік тудыруын қадағалаңыз.



	8 қадам. Қорытынды

	 Нәтижесімен бөлісіңіз, ұсыныстар айтыңыз. Негізгі бөлімде қозғалған мәселенің шешімін айтыңыз. Ойларын сұраңыз, дебатқа шақырыңыз. Шешім шығаруды оқырманның өзіне қалдыруға да немесе өз ойыңызды айтсаңызда болады. Қорытынды да белгілі бір іс-әрекетке шақыруға болады. Мысалы, бір мәселені айтып, шешімін ұсындыңыз. Қолданып көруге, басқалармен бөлісуге, ой-пікірін сұрауға болады.



	9 қадам. Қайта қарап шығу, тексеру

	 Бір-екі рет қайта қарап шығу жеткілікті. Одан артық қажет емес. Ол сізге күмән тудырып, ана жерін, мына жерін түзетем деп құртып алуыңыз мүмкін. Бұл қадамның мақсаты қателерді түзету, қайталанған сөздер мен сөйлемдерді алып тастау, кейбір сөздер мен сөз тіркестерін басқаша ауыстыру.

	Және сөйлемдердің басқа мақала, кітаптарда қайталанбаған болуы маңызды. Оны да қараңыз.

	 Бірден қайта қарап шығудың қажеті жоқ. Біраз уақыттан кейін, ертеңінде қарап шықсаң болады.

	 Мәтінді әрлеп, өңдеу де маңызды. Кілт сөздерді, термин сөдерді ерекшелеу, абзацтар қою және тағы басқа мәтінді оқылар көзге жағымды қылатын әрлеу, безендіру қажет.



	10 қадам. Сақтау және жариялау

	 Әлеуметтік желіге салыңыз, бөлісіңіз. Біраз күн жарияламай, қарамай қайтып келіп қайта қарасаңызда болады. Кейбір жетпей қалған жерлерін, қателерді анықтауға мүмкіндік береді.





	 Өлең жазып үйрен



	 Жаныңызда тыныштық болмай, сезіміңіз сыртқа ұмтылады. Шығармашылық адамы үшін бұл бақытты сәттер. Айтқыңыз келеді, жазғыңыз келеді. Жеткізе алмайсыз, қажет сөздер мен ұйқастарды таба алмайсыз. Бұл енді бастап жүрген жас ақын-жазушыларға тән. Десе де менде сізге жақсы жаңалық бар. Бәрін үйренуге болады. Қандай деңгейде екеніңіз маңызды емес. Өлең жазу - дамытуды қажет ететін дағды. Шеберлік деңгейіне жетесіз бе, жетпейсіз бе - ол сіздің таңдауыңыз.

	 Әдемі өлең жазғыңыз келе ме? Сіз әрине иә деп жауап бересіз. Сонау замандардан келе жатқан жалғыз ең керемет әдіс бар, ол - оқу, оқығанда өте көп оқу. Және оқығанды талдау, бақылау, салыстыру. Тек сол арқылы ғана ПОЭЗИЯНЫ түсінуге, сезінуге болады. Сол арқылы сөздік қорыңыз көбейіп, поэтикалық әдіс тәсілдер бойынша біліміңіз артатын болады. Сол арқылы шығармашылық рухты сезінесіз. Оқығанда классиктерді, заманауи авторларды да, танымалдар мен қоса танылмаған, енді шығып келе жатқан авторларды да оқу керек. Сол арқылы өз деңгейіңізді, қателіктеріңізді түсінетін боласыз. Бірақ нағыз мамандарды, шеберлерді көбірек оқу соларға ұмтылу пайдалы болмақ.



	Өлең жазудың ҚҰПИЯ формуласы



	БІЛУ + СЕЗІНУ + БЕЙНЕЛЕУ = ҚАҒАЗҒА ТҮСІРУ



	Әрқайсысын жеке жеке талдап көрейік.

	 БІЛУ

	 Жақсы жазу үшін нені білу керек? Сіз білу қажет нәрселер мыналар:

	 	- Өлең құрылысы (буын саны, бунақ, ұйқас, шумақ)

	- Көркемдеу құралдары

	- Жазатын тақырыпқа байланысты ақпараттар (басқа ақындардың өлеңі, мақалалар, зерттеулер)





	Өлең құрылысында буын саны өлеңнің әдемі, ырғақты шығуына, басқа жолдармен үндесуіне әсер етеді. Буынға келер болсақ, қазақ әдебиетінде 11 буынды және 7-8 буынды өлең көп кездеседі. Одан басқа 3-5 буынды, 9 буынды, 10 буынды, 13 буынды кейде 17,19 буынды өлеңдерде кездеседі. Мысалы:

	Қа-лың е-лім, қа-за-ғым, қай-ран жұр-тым,

	Ұс-та-ра-сыз ау-зы-ңа түс-ті мұр-тың,- деген өлең жолдарында 11 буын бар екенін көреміз. Ал:

	Кел, ба-ла-лар, о-қы-лық,

	О-қы-ған-ды кө-ңіл-ге

	Ы-қы-лас-пен тоқылық, - деген өлең шумағында 7 буынды екен. Көп жағдайда өлеңнің барлық жолында буын саны сақталады. Әр жолда буын саны әртүрлі болатын жерлерде бар. Мысалы, бірінші жолы 11 буын, екінші жолы 7 буын болатын өлеңдер кездеседі.

	 Бунақ дегеніміз өлең жолында аздаған пауза жасайтын аралық. Оныңда әртүрлі формулалары көп кездеседі. Мысалы, "Қалың елім, қазағым, қайран жұртым" деген жолда "қалың елім" бір бунақ, "қазағым" бір бунақ, "қайран жұртым" бір бунақ болады. Бірінші бунақта 4 буын (қалың елім), екінші бунақта 3 буын (қазағым), үшінші бунақта 4 буын (қайран жұртым) бар. Формула ретінде келтірсек 4 3 4. Өлеңнің екінші жолы да ("Ұстарасыз аузыңа түсті мұртың" деген жол) 11 буынды және бунақ саны 4 3 4.

	 Ұйқастың түрлеріне келсек қазақ әдебиетінде қара өлең ұйқасы жиі таралған. Одан бөлек кезектес, шалыс, шұбыртпалы ұйқас түрлері бар. Мысалы:

	Жанна Елеусіздің мына өлеңінде қара өлең ұйқасы, ал буын саны 11 буын, тек бірінші жолда 4 буын. Бунақ санын қарасақ 4 3 4.

	...Қасыңдамын.

	Сезіле ме иығыңа асылғаным?

	Бір құпия бейнемін ұғып қояр

	Жүрегіңнің түбіне жасырғанын...



	Адамы бар – өн бойы толы киім

	Көшеге де Жапырақ – өлі бұйым...

	Жерден қашып.

	Паналап келгенім сол –

	Мені күткен Жүректің оң иығын...



	Періштенің сүйесің Күлін несін?

	Жо-жоқ...

	Оған сенімің бүлінбесін!..

	Көкірегіңе ұя сап жүргенім ғой –

	Көздерімнен көңілім түңілгесін…



	 Кез келген жазу тәжірибесінде көркемдеу құралдары маңызды рөл атқаратыны сөзсіз. Көркемдеу құралдарына сөзді қолдану тәсілдері, бейнелі сөздер, кейіпкерлерді мінездеу, табиғатты суреттеу, оқиғаны қиюластыруға қолданылатын тәсілдер: эпитет, теңеу, метафора, метонимия, гипербола, тұспалдау және тағы басқа әдіс-тәсілдер жатады. Бұл әдістер арқылы санада түрлі образдар, ойлар, түсініктер, стереотиптер қалыптасады. Мысалы, түлкі десе қулық, қоян десе қорқақтық ойымызға келуі.



	 Сезіну

	 Өлең жазғанда әлбетте сізді толғандырған тақырыпты жазасыз. Біліммен, ақпаратпен жансыз жазылған өлеңдер назарға ілікпейді. Құндылығы жоқ. Сезім өлеңнің ең басты бөлігі. Шынайы сезіммен жазылған өлеңнің сөзі анық, дәл болады.

	Өзіңізден сұрап көріңіз: "Дәл қазір мен не сезіп тұрмын?"



	 Бейнелеу

	 Бейнелеу - дамытуды қажет ететін дағды. Бір затты екінші затпен салыстыру, теңеу, қарама қайшылықтарын анықтау, талдау, анализ жасау қажет.

	Өлең жазғанда сіз осы үшеуін кезегімен қолданатын боласыз.

	Өлең құрылысын жақсы білу. Жазатын тақырыпқа байланысты ақпараттар жинау.

	Енді былай істесеңіз болады. Жайлы, тыныш, оңаша жерде отырыңыз. Көзіңізді жұмып не сездіңіз? Бойыңызда қандай сезім бар? соны ойланып көріңіз. Жиналған ақпараттар бәрібір сізге бір сезім қалдыратыны сөзсіз. Көз алдыңызға елестетіп, жақынырақ көруге тырысыңыз.

	Енді сол сезімді қағаз бетіне түсіріңіз. Өлең ретінде туындамаса да келген ойларды жаза беріңіз. Артынан қайта қарап, іріктеп өлеңге айналдыратын боласыз.



	 Өлең жазу машығын дамытуға арналған жаттығулар



	 Төменде сіздерге бірнеше жаттығулар ұсынатын боламын. Оларды мүмкіндігінше күнде жасауға тырысыңыз. Ең болмаса бір күнде бір жаттығу. ЕСІҢІЗДЕ БОЛСЫН!!! Жақсы өлең жылдар бойғы ізденістер нәтижесінде келеді!!!





	 1 жаттығу "Жеңіл өлең"

	Ойыңызға келген бірінші жолды жазыңыз. Енді соған ұйқастырып, ойыңызға келген жолдарды жаза беріңіз. Арасында байланыс болмауы, мағынасыз болуы ештеңе етпейді. Тек жалғастыра беріңіз.



	2 жаттығу. Ұйқастыр

	Бұл жерде де ұйқасқа жұмыс істейміз. Ойыңызға келген бірінші сөзді жазып. Оған ұйқасатын сөздерді асты астына жазып шығыңыз.

	Армандаймын

	Қалғандаймын

	Сормаңдаймын

	Таң қалмаймын

	Барғандаймын

	т.б



	3 жаттығу. Классиканың пайдасы

	Кез келген атақты ақынның өлеңін алып, жолма жол өз ойыңызбен жазып шығыңыз.

	Абақтыда айдан, күннен жаңылдым,

	Сарғайдым ғой, сар даламды сағындым.

	«Қарашығым, құлыным!» деп зарлаған

	Алыстағы сорлы анамды сағындым.



	Жатқан үйім – қабырғасы қара тас,

	Жарық сәуле, жылы күнге жаны қас,

	Ауыр иіс, ылғи қара көлеңке,

	Ерте-кеш те, күндіз-түні арылмас.- деген Мағжан Жұмабаевтың өлеңін алып көрейік.



	(Абақтыда айдан, күннен жаңылдым)

	Карантинде айдан күннен жаңылдым

	(Сарғайдым ғой, сар даламды сағындым.)

	Қаламды да, даламды да сағындым

	(«Қарашығым, құлыным!» деп зарлаған)

	Алаң болып отыратын үнемі

	(Алыстағы сорлы анамды сағындым.)

	Ауылдағы анамды да сағындым.



	Бұл жаттығу сәл қиындау болуы мүмкін. Бірақ, еңсені түсірмеңіз. Ізденісте болыңыз. Ойыңызға бір ақынның өлеңін оқығанда "Осыны былай жазса қалай болады?" деген идея келуі мүмкін. Дәл сол сәтте қалам алып, жазуға отырғаныңыз дұрыс. Немесе бір жерге түртіп қойып, қолың тигенде қарасаң болады.



	 4 жаттығу. Ойыңдағыны жаз

	 Ойыңызға келген тақырыпты алып, сол туралы ой қозғап, ақпарат жинап, әр келген ойды жазып отыр. Кейін басын біріктіріп жақсы өлең жазып шығасыз. Ол болмаса басқа тақырып көріңіз. Ең бастысы ізденуді тоқтатпа, үнемі жаттығу жаса.



	 5 жаттығу. Синоним, омоним, антоним сөздер

	Қазақ тілінен білетініңді еске түсір. Синоним, антоним, омоним деген не? Ойыңызға келген бір сөзді алып, соның синоним сөздерін, антоним сөздерін, омоним сөздерін жазып шық. Өлеңнің "БЕЙНЕЛЕУ" кезеңі үшін өте қажет жаттығу.



	6 жаттығу. Көркемдеу

	Ойыңызға келген сөзді алып оған теңеу, салыстыруға арналған сын есімдер жазып шық. Мысалы, балық. Алтын балық, балықтай еркін, балықтай жылдам, суда жүзген балықтай, т.б.





	 Өлең жазушыға арналған кеңестер



	Егер жазғаныңызға оқырмандарға ұнасын десеңіз мына кеңестер ЕСІҢІЗДЕ БОЛСЫН:

	1. Алыстан орағытып келудің қажеті жоқ. Бірінші жол сіздің жарнамаңыз, сондықтан ол қызықты, интрига тудыратын болуы керек.

	2. Тақырыптан ауытқымаңыз. Артық ауыс сөздер, сөйлемдер, жолдар керек емес. Тұтас дүние болуы керек. Егер ондай жолдар бар болса бір сағаттан кейін немесе бірнеше күннен кейін қайта қарап шығыңыз. Түзету жасаңыз. Ең жақсы сыншы ол - ӨЗІҢІЗ. Өйткені, не туралы айтқыңыз келгенін сізден артық ешкім білмейді.

	3. Жеңіл оқылады ма, түсінікті ме соған назар аударыңыз. Ойыңызды дәл жеткізілуін қадағалаңыз.

	4. Әрбір жол сіздің идеяңызға қызмет ететін болсын.

	5. Ең бастысы уақытында тоқтаңыз. Ойдан ой қуалап кете бермеңіз. Өлең ұзақ болған сайын оқылуы қиындауы мүмкін.

	6. Аяғына дейін жазыңыз. "Соңғы жол" синдромы деген ұғым бар. Ең соңғы жол сіздің айтпақ болған ойыңыздың нүктесі. Әдемі, ой салатындай аяқтаңыз. Оқырманға жақсы әсер қалдырыңыз.

	7. Шамадан тыс көп сөз қолданба және шамадан аз болып та кетпесін. Көп сөз өлеңді құнсыз қылады. Аз сөз болса ойыңыз ашылмай қалуы мүмкін.

	 8. Өлеңдегі буын, бунақ, ұйқастарды бұзбаңыз. Бір қалыпты болуын қадағалаңыз. Бір артық буын, бір дұрыс емес ұйқас бүкіл өлеңді жоққа шығаруы мүмкін.

	9. Өлеңде сезім болуын қадағала. Өлең тірі картина, музыкалы видео сияқты болсын. Оқырман көз алдына елестете алатындай, сезінетіндей болсын.

	10. Сауаттылықты арттыр. Қатесіз жазу, тыныс белгілерін дұрыс қою, жалғау, шылау, сөйлем мүшелерінің т.б дұрыстығын қадағала.

	 11. Сөздік қорыңды көбейт. Оқы, оқы және оқы. Күніне кемі 20 бет дұрысы 100, 200 бет оқу керек.

	12. Көп жазу. Жоғарыда берген жаттығуларды орындап отыр. Одан бөлек көп жазуға тырыс. Бір тақырыпқа бірнеше өлең жазып көр. Ішінен біреуі әдемі боп шығатыны сөзсіз.

	13. Арнау, үндеу жазыңыз. Бұлар әдебиеттің үлкен бір саласы. Десе де осы жанрды көп қолдану үлкен тәжірибе береді. Достарыңызға, туыстарыңызға, адамдарға айтарыңыз бар ғой, соны қағазға түсіріңіз.



	Кітапты қолданудың нұсқаулығы



	 Міне, кітаптың соңына да келіп қалыппыз. Кітаптағы жаттығуларды орындадыңыз және ақпараттар пайдалы болды деген үміттемін. Қолыңыздағы кітап бір оқып қоя салатын кітаптар қатарынан емес, үнемі қайталап қарап, жаттығуларды орындап, ізденуді талап етеді. Өйткені, берілген тапсырмаларды орындау үшін қайта қарау қажет болады. Алдағы уақытта осы кітаптың негізінде "Жазу терапиясының күнделігін" жасап шығатын ойымыз бар. Сіздерден қолдау болса, әрдайым пайдалы болу біздің негізгі мақсатымыз.

	 Егер сізде белгілі бір шешім қабылдау керек болса, мысалы, бизнес шешімдер, креативті идея керек болса, жауабы табылмаған сұрақтар болса фрирайтинг әдісін қолдан.

	 Стресс, депрессия болған кезде арнайы хат, диалог хат, экспресс хат, Прогоффтың күнделік жүргізу әдісін қолдануға болады.

	 Өзіңізге не керек екенін анықтағыңыз келсе болашақтан хат, диагностика және анализ жасау әдістерін, мақсат қоюға байланысты жазу техникаларын орындап көріңіз.

	 Арман-мақсаттарыңа жетуді қаласаң күнделік жүргізу, мақсат қоюға байланысты жазу әдістерін, Форбсқа сұхбат әдісін қолдануға болады.

	 Денсаулықта мәселе болса психосоматикалық себептерін зерттеп, кейін арнайы хат, жай хат, диалог хат әдістерін, Пеннебейкер мен Прогоффтың әдістерін қолданып көруге болады.

	 Өзіңізге мотивация беріп, энергияңды көтеріп, өмірге басқаша қарағыңыз келсе жай хат, жетістіктеріңнің тізімін жасау (100 жетістік), ғажайып әдісін, Форбсқа сұхбат әдісін қолдануға болады.

	 Кітапты оқу барысында менің жеткізгім келген ойларға үстірт қарамауды сұраймын. Үнемі ойланып "Не айтқысы келеді?" деген сұраққа тереңірек үңіліз. Және әрі қарай толықтап ізденуді тоқтатпаңыз. Кітапта берілген әдіс-тәсілдер сізге келмесе басқа кітаптардан, ресурстардан өзіңізге ыңғайлы тәсілді іздеңіз.

	 Кез келген жағдайда, кез келген қиындықта қалам мен қағазға жүгінуді әдетке айналдырсаңыз өміріңізге пайдалы бір әдет қосылады. Ал әдеттер өмірімізде ерекше орын алады емес пе?! Жазу тәжірибесі "мың да бір ауруға ем болатын, арманың әп сәтте орындалып кететін, өміріңді түбегейлі өзгертіп жіберетін" ғажайып құрал емес. Өмірдегі әр қадам, әр әрекеттің өз орны бар болуымен бірге әрқайсысы белгілі бір деңгейде бізге әсер етеді. Мысалы, алайық бір саладан маман болуды қалайсыз. Оқу, іздену, әрекет жасау, ойлану, жазу, тыңдау, бөлісу, ой қорыту және тағы басқа нәрселердің әрқайсысы сіздің маман болу жолында өз үлесін қосатын компонент. Яғни, жазу да біздің өмірде өз орны, әсері бар компонент. Дұрыс пайдалану өз қолыңызда. Осы кітап арқылы мен сізге дұрыс бағыт бере алдым деп ойлаймын.



	Ойтамшы

	(Қорытынды орнына)



	 Қазақ тілді кітаптарға сұраныстың артуы қуантарлық болғанмен, сол сұранысты қанағаттандыратын кітаптар аз. Қажет ақпараттарды іздеу барысында орыс, ағылшын тілді ақпараттарға жүгінуге мәжбүрміз. Бізде өз саласының мықты мамандары да, мықты жазатын жазушыларда жеткілікті. Дегенмен, жазушыларға оқырман тарапынан қолдау аса керек дүние. Кітап саласында жазу қажет болып тұрған салалар өте көп. Әдебиет саласында детектив, мистика, фантастика, нон-фикшн жанрындағы кітаптар жоқтың қасы. Одан бөлек арнайы салаларда мамандандырылған кітаптар да өте аз. Кейінгі жылдарда жақсы романдар да жазылмай кенже қалып қойып жатыр. Ал жазуға құмар, жаза алатын жандар әсіресе жастарды көзім шалып қалады. Тек оларға қолдау керек. Оқырман ретінде сіз мынадай қолдау көрсете аласыз:

	 	Кітаптарды сатып алу, тарату. Айналаңызға, әлеуметтік желілерде кітап туралы бөлісу.

	Жақсы жаза алатын жандарды көрсеңіз оларға қолдау көрсету, кітап жазуға сенімділіктерін ояту. Елдің, ұлттың дамуы үшін бізге мықты мықты кітаптар, оқулықтар қатты қажет екенін сезіндіру.



	 Егер сіз жазып жүрген адам болсаңыз (өлең, мақала, әңгіме, пост) кітап жазу туралы ойланып көрмедіңіз бе? Бір-екі рет ойланып көрген шығарсыз? Бәлки, қолға алатын уақыт келген шығар. Ақсап тұрған салаларды зерттеп, қай салада жаза аласыз соны анықтап күнделікті сол жайында ізденіп, жазып, түртіп алып қадам жасаңыз. Елге, жұртқа, адамзат баласына пайдаңыз тиетін ойлар мен идеяларыңызды халыққа жеткізіңіз. Жазыңыз. Алаштықтардан үлгі алу керекпіз. Жүсіпбек Аймауытов жазушы ғана емес психологияны зерттеп "Психология", "Тәрбиеге жетекші" және тағы басқа кітаптар жазған. Мағжан Жұмабаев ақын ғана емес этнопедагогиканың негізін салып бірнеше педагогикалық еңбектер ("Педагогика", "Бастауыш мектепте ана тілі", "Сауатты бол") жазған. Қазақтың біртуар ғалымы, әйгілі геолог, бастапқыда сот, судья болып жұмыс істеген Қаныш Сәтбаев "Алгебра" оқулығын жазды. Бұндай мысал толып жатыр. Анықтап қарасаңыз ақын, жазушы болуымен қатар дамымай жатқан салаларға барып түрен салғанын, олқылықтардың орнын толтыруға тырысқанын, өз қалауынан ұлтқа керектіні жоғары қойған жанкешті еңбектерін көреміз. Кейде маған ол кісілер бізге керек салаларды өзара келісіп, бөліп алғандай көрінеді. Қазір бізге халыққа қажет салаларда еңбектеніп, кітаптар жазуды көбейту керек. Сондықтан жазу қабілетіңізді елге пайдалы бағытта жұмсаңыз. Ылғида биік мұрат пен ел мүддесін көздесек, бес күн жалған ғұмырды босқа өткізбедім деп өкінбеспіз. Ғалымның хаты өлмейді ғой.

	 Егер сіз бір саладан маман болсаңыз, сол саладағы біліміңіз бен тәжірибеңізді кітап қылып жұртқа жайыңыз. Айтатын ойларыңыз, қоғамда қалыптасқан стереотиптерді, көзқарастарды өзгерте алатын инсайттарыңыз бар екеніне сенімдімін. Өзіңіз жаза алмасаңыз жаза алатын адамдарды тауып, солармен тізе қосып жазыңыз. Елге тамшыдай болса да пайдаңыз тисе, жаныңызды жадыратар қуаныш сол емес пе?! Әсілі жұртқа қызмет етуден артық қызмет бар ма? Халық аңдай, мұндай деп кінәлау оңай, сол халықты алға сүйрейтін, дұрыс бағытқа сілтейтін сіздер мен біздер емес пе?

	 Қолыңызға жай ғана қалам мен қағаз алып, өзіңізге одан бөлек елге, жұртқа қаншалықты пайда беруге болатынына көзіңізді жеткізе алдым ба? Бір ғана қалам осылай әсер етеді деп ойламадым деген пікірлерді естідім. Тағы да еске саламын жазу сиқырлы таяқша емес. Бірақ, өміріңізге өз әсерін тигізеді. Жазу үшін де білім керек. Білім алу үшін де жазу керек. Жазғанда да жақсы нәрселер жазайық. Дұрыс нәрселер жазайық. Жазғаныңның белгілі бір әсері болатынын да, ол үшін жауапкершілік бар екенін де есте ұстаңыз.

	 Құрметті оқырманым, жазушы үшін бақытты сәттердің бірі - оқырманның кері байланысы. Кітап туралы сын-пікірлеріңіз болса әлеуметтік желілерде маған жазсаңыздар қуанар едім. Ал кітаптан алған әсеріңізді пост қылып жазып, бөліссеңіз тіпті тамаша. Ел үшін қызмет етіп, тұлға болып қалыптасып, бақытты ғұмыр сүруді нәсіп етсін!





