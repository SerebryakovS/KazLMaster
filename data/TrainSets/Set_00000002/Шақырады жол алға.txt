	Болат Бодаубай

	Шақырады жол алға





	Өлара мезгіл... Он алты жаста едік біз,

	Өлара өтсе, өруге жүрген елiкпіз,

	Сансыз табандар сарсылған дүние, сені біз,

	Тауыса алмаспыз, «армансыз кезсек», – дедік біз.



	Жалғыз да жарым жорытпай жайық жапанға,

	Тұяғы барлар туған соң тыныш жатар ма?

	Қырық құбылып құралай ертең өткен соң,

	Құлындай ойнап шығамыз біз де сапарға,



	Түнеріп аспан, томсарған бұлттар қарсы алып,

	Жауар ма екен ебіл де себіл тамшы ағып?

	Жасамыс аспан жаңа бір ұрпақ келгенде

	Жасаурап алып жылайды, әйтеуір, жар салып.

	Кеңшілік Мырзабеков.





1




	Менің өмірім әлі алда. Жасым он алтыдан жаңа асты. Енді бірер айда оныншы сыныпты бітіремін. Алдыма қойған мақсатым бар. Сол мақсатқа жету жолында не істеу керек болса да дайынмын. Түбінде ойға алған мақсатыма жетемін де. Барлығы да рет-ретімен жүзеге асуға тиісті. Сондықтан менің келешек өмірім осы бастан жоспарлаулы. «Адамға өмір бір-ақ рет беріледі, оны өкінбестей етіп өткізу керек» дегенді Николай Островский айтқан жоқ па еді? Ендеше өмірдегі әр сағат, әр минут қымбат. Мен өз өмірімнің әрбір күнін, сағатын текке өткізбей, болашақтағы үлкен арманыма жету үшін қызмет еткізуге біржола бел байладым. Сондықтан мектеп бітіріп, аттестат қолыма тиісімен, бірден оқуға аттанбай, әуелі өндіріске барып жұмыс істемекпін.

	Алайда, әңгіме түсінікті болуы үшін барлығын жүйе-жүйесімен баяндауға тиістімін. Ең әуелі жасым мен сыныбымның арасындағы сәйкессіздікті айтып кетейін. Оның құпия сыры жоқ. Өзге балаларды ата-аналары мектепке жеті жасқа толғанда апарса, мен өзімді оқуға алты жастан асқанда беруге әке-шешемді мәжбүр етіппін. Анам оны әлі күнге дейін жырдай етіп айтып отырады. «Ағаңның кітабы мен дәптерлерін ұрлап алып, қорадағы шөптің ішіне тығып қойып, бір күн жылатқаныңды да ұмытып қалдың ба? – дейді мамам күліп. – Әкең марқұм сонда қатты ашуланып, соққаны да есіңнен шығып кетті ме? «Мұны неге істедің?» десек: «Мектепке бермесеңдер қойыңдар, әріптерді кітаптан көшіріп жазып, өзім үйренемін», – деп жыладың. Сол күні әкең екеуміз ақылдасып, ертеңінде әкең сені мектепке алып барды».

	Бұл оқиғаны ұмытқан жоқпын. Әкем жалпы алғанда қайырымды, жуас кісі-тін. Оның бұрын-соңды маған қол көтергені – сол жолы ғана. Бірақ анам айтатын «үйден кетіп қаламын» деуім, тамақ ішпей қоюым, тағы басқалары қазір жадымда сақталмапты.

	Сонымен әкем мені мектепке апарды. Анамның түнде ұйқтамай отырып тігіп берген кенеп сөмкесінің ішінде жатқан жалғыз дәптер мен әкем ұштап берген қара қарындашты сыртынан сипап қоямын. Көңілім көтеріңкі. Анау өзіммен жасты, ойынды бірге ойнайтын Қалдыбек, Сексенбайдан ақыры оқуға бұрын баратын болдым деп қуанамын. Біраз жүрген соң:

	– Әке, көтерші, мойныңа отырғызшы, – деп сұрадым.

	– Шаршап қалдың ба?

	– Жоқ.

	– Өзің тағы «дәу жігіт болдым, мектепке барамын» деп қоймайсың.

	– Мектепке жақындағанда түсіресің.

	– Жарайды, – деп әкем мені мойнына мінгізіп алды. Бұл менің бұрынғы оқуға бармай тұрғандағы жасайтын еркеліктеріммен, балалық әдетіммен өзімше, іштей біржолата қоштасқаным еді.

	Біз келсек, сабақ басталып кетіпті. Әкем мені «тұра тұр» деп, есік алдында қалдырды да, сыныпқа жалғыз өзі кіріп кетті. Сәлден соң есікті ашып: «Қане, Бақыт, келе ғой», – деп ішке шақырды. Мұғалима қыз Гауһар әкеме:

	– Сіз бара беріңіз. Бақытпен енді өзіміз әңгімелесеміз, – деп ізет көрсете сөйлеп, әкемді сыныптан шығарып салды. Сонан соң күлімдеп, маған қарады.

	– Ал, қане, бері таман жақындай ғой. Оқығың келе ме?

	Мен жауап қатпай, бір жұтынып қойып, басымды изедім.

	– Оқушы бала бас изеп, немесе бас шайқап жауап бермейді. Ол: «Иә, оқығым келеді», – деп толық айтады.

	– Иә, оқығым келеді, – дедім батылсыздау үнмен.

	– Дұрыс, жарадың. Енді фамилияңды айта ғой бізге.

	– Қамбарбаев, – дедім бұл жолы бөгелместен даусымды анық шығарып.

	– Міне, қазір тіпті жақсы айттың, – деді Гауһар тәтей. – Басқа не білесің? Санай аласың ба?

	– Біреу, екеу, үшеу, төртеу, – деп біреу қуып келе жатқандай бастырмалатып, шұбырта жөнелдім.

	Балалар әлденеге жамырай күлісті. Гауһар олармен бірге күліп:

	– Болды, болды, – деді. – Санауды біледі екенсің. Ал әріптерді танисың ба?

	– Кей әріптерді. Басы біріккен, ортасы сызылған екі таяқ – «а», телеграф бағанасы сияқты әріп «т», доп сияқты дөңгелегі – «о».

	– Жарадың, жарадың! – деді тәтей риза болып. Сонан соң ортадағы қатарда ең алдыңғы партада отырған, басқалардан бойы биік Жақсыбек деген баланы сәл кейініректегі партаға ауыстырды да, мені соның орнына отырғызды.

	– Міне, осылай дұрыс болады. Енді екінші партадағы Шырынға да тақта анық көрінеді. Ал Жақсыбек, сенің өзгелерден бойың биік, сол жерде отырып та бәрін көре аласың, – деді. Жақсыбек ренжіген жоқ, қайта өзін «биіксің» дегенге мерейі өсіп, масаттанып қалған сияқты.

	– Бүгін тақпақ жаттаймыз. Мен айтып отырамын. Сендер қайталайсыңдар, – деді Гауһар тәтей.

	Сол күні үйге кенеп сөмкемді қолыма ұстаған қалпымша құйын-перен жүгіріп келдім. Анам үйге кіріп-шығып, ас қамымен жүр екен. Мен оның соңынан еріп ары-бері жүре бермес үшін ең қолайлы жер – табалдырыққа жайғасып алдым да, бүгінгі мектепте естігендерімді, жатгаған тақпағымды апыл-ғұпыл асығыс әңгімелей бастадым.

	– Тақпақ үшін Гауһар тәтей журналға бес қойды, – дедім қуанышым қойныма сыймай. Айтып берейін бе? Тыңда:



	Ана тұрған тау,

	Тау ішінде бау,

	Келіп қалды жау,

	Әпкел бері қылышты...

	Менің айтқаным тақпак,,

	Ленин жолы аппақ.



	Анам да риза болып, «осылай әрдайым жақсы оқы, жарығым» – деп, бетімнен сүйді.

	Ертеңінде мектепте күлкілі жайға душар болдым. Қоңырау соғылып, біздер сыныпқа кіріп отырған соң, Гауһар тәтей келді. Мен де балалармен бірге орнымнан тұрып, амандастым.

	– Отырыңдар, – деді. Сонан соң журналды ашып, фамилияларды атай бастады. Балалар кезек-кезек орнынан тұрып: «бар» дейді, кейде «жоқ» деген сөздер естіледі. Мынау аяқ астынан басталып кеткен «бар», «жоқтың» не екенін түсінбей таңмын. Маған ол өзім білмейтін қызық бір ойын сияқты көрінді. Егер мені шақырса не деймін деп ойланып отырғанымда, өз фамилиямды атағанын естідім. Орнымнан тұрып, сасып қалып «жоқ» дедім. Балалар ду етіп жамырай күлісті. Мұғалім менің құлағыма дейін қызарып кеткенімді көріп, күлген жоқ, қайта балаларға басу айтты:

	– Бақыт оқуға сендерден біраз күн кешігіп, кеше ғана келді, – деді ол, – сондықтан сыныптағы тәртіпті әлі біле бермейді. Тәтей осыдан соң маған қарап тұрып, түсіндіре бастады: – Бақыт, біз сабақты күнде таңертең сыныпта кімдердің бар, кімдердің жоқ екенін тексеріп, журналға белгілеуден бастаймыз. Сен сыныпта барсың, сондықтан «бар» деп жауап беруің керек. Ал әлдекім келмей қалса, жанында отырған бала тұрып «жоқ» деп айтады.

	Бірінші сыныпқа осылайша өз қатарымнан бір жыл бұрын барып, әбүйір болғанда жақсы оқып кеттім. Төртінші сыныпты әжептәуір үлкен табыспен – мақтау грамотасымен – бітіріп шықтым.

	* * *

	Келер жылы әкем аяқ астынан ауруға шалдығып, төсек тартып жатып қалды да, ақыры айыға алмай, қайтыс болды. Бұл қаза бізге ойламаған жерден келген-тін. Әкем орта бойлы, шымыр денелі, ешқашан ауырмаған кісі еді. Мамандығы – мал дәрігері болатын. Ол кезде колхоздың іріленбей тұрған уақыты. Әкем күндіз-түні тыным таппай, ат үстінен түспей жүріп, төрт-бес колхоздың малын қарайтын. Қыс айының бас кезінде алысырақтағы бір колхозға бара жатқанда, боран басталады. Бірақ боран әкейдің көрмей жүрген құқайы емес, сондықтан кері бұрылмай тарта береді. Сөйтіп, желе жортып келе жатқанда, алдынан салдыр етіп қаңбақ ұшып өтеді де, астындағы жаңадан мініп жүрген, әлі сырын алып үлгермеген асау аты оқыс үркіп, аңдаусызда тастап кетеді. «Жазым болса – быламыққа тіс сынар» дегендей, әкей тастақ жерге жығылады да, жайсыз түсіп, сол аяғының тобығын тайдырып алады... Өзіміздің бекетте тұратын Тойғанбай сынықшы әкейдің тобығын орнына салды. Бірақ аяғының ісігі қайтып, жазылғанымен, әкей орнынан тұрып кетпеді: суық қос өкпесінен қабат өтіпті. Ақпан түнінде мамам аңырап қоя берді. Біздер үрпиісіп, орнымыздан тұрдық, әкей жан тәсілім беріп, жүріп кетіпті. Бес жыл майданда жүргенде фашистің оғы түк істей алмаған қайран әкемізден бейбіт күнде осылай айырылдық. Өз өмірімдегі тұңғыш өлеңімді «себептен себеп, топырақтан имарат» болып, ғазиз әкемізді қара жерге берген сол бір азалы күндерде шығардым. Ол өлеңнің көркемдік жағы, ұйқастары онша келісіп тұрған жоқ-ты, бірақ ол менің ішкі сезімімді, жан толқуын өлеңмен тұңғыш сыртқа шығаруым-тын. «Қош, қош, әке! Қош болыңыз мәңгіге!» – деген сөздер әр шумақтың аяғында үздіксіз қайталап келіп отыратын.

	Әкей өлген сол жазда анам қолда қалған үш баланы одан әрі енді қалай оқытып, асырап жеткіземін деп ағайын-туыстарға ақыл салыпты. Соғыс жарасы біршама жазылғанмен, халық тұрмысының әлі түзеліп кетпеген кезі. Әрі анам хат танымайтын адам және әкей барда жұмыс істемеген. Ағайын-туыс: «Үлкен екі ұлды аудан орталығындағы интернатқа бер, өзің бір нәрсе етіп жұмыс тауып орналас. «Орнында бар оңалар» деген, айналайын өкімет балаларды өлтірмейді, өйтіп-бүйтіп оныншы сыныпты бітірсе, ар жағын өз талаптарынан көреді», – депті.

	Интернатқа қабылданған алғашқы күніміз де дәл бүгінгідей есімде. Ағам екеуміздің сыныбымыз бөлек болғандықтан, екі бөлмеге ажыратып жіберді. «Кәстеләнші» апайдан алған матрац, жастық, ақ жайма, одеялды тәрбиеші ағайымыз көрсеткен төсекке әкеліп қойдым да, одан әрі не істеуді білмей, анамды, үйді ойлап сағынып, жыларман болып отырып қалдым.

	– Әй, бала, – деп біреу иығымнан түртті. – Сенің атың кім?

	– Бақыт, – дедім бетіне қарап. Кекіл шашын бір жағына қисайтыңқырап тараған, өзім құралпылас сары бала екен.

	– Интернатқа кірдің бе?

	– Иә, – дедім, «егер кірмесем мына төсек-орынды әкемнің басына құшақтап отырмын ба?» деп ойлап, іштей құжырым келіп.

	– Ендеше бекер отырма. Бұл төсекті анау басқа төсектер сияқты жинауың керек. Білмесең, көрсетейін.

	Ол мені тұрғызып, бас-аяғымды сынағандай шолып өтті де, төсекті маған көрсетіп, тәптіштеп, жинай бастады.

	– Күнде таңертең орныңнан тұрған соң, осылай жинап қоясың.

	Бүкіл әлемде жалғыз өзім қалғандай болып құлазып отырғанымда мына баланың қасыма келіп, атымды сұрап, шүйіркелескеніне, төсекті қалай жинауды көрсеткеніне ішім азырақ жылып қалды.

	– Өз атың кім? – деп сұрадым.

	– Жантай, – деді ол. Сонан соң менің шашымды машинкамен тап-тақыр етіп алдырып тастаған басыма тағы бір қарап:

	– Қай сыныпта оқисың? – деп сұрады.

	– Алтыншы.

	– Мен сенің түріңе және тақыр басыңа қарап, бесіншіге көшкен шығар десем, – деді ол.

	Жаңа орнымнан тұрғанда байқағам, баланың бойы менен биік емес-ті. Рас, оған қарағанда мен жүдеу, нәзіктеумін. Бірақ сол сәтте өзімнің нәзіктігімді, мектепке бір жыл ерте барғандықтан көбіне сыныптағы балалардың кішісі болып жүретінімді естен шығарып, «бәрін бүлдірген – тақыр басым» деп ойладым. Біздің темір жол мектебінде тек соңғы жетінші сыныптың оқушыларына ғана шаш қоюға рұқсат ететін.

	Жантай менің қайдан келгенімді тәптіштеп сұрап алды.

	– Саған қиын болады, – деді сонан соң үлкендерше маңғаздана сөйлеп. Басқа мектептен келген балалар көбінесе сабақты үлгіре алмайды. Оларды бірінші тоқсанның аяғында төменгі сыныпқа түсіріп тастайды.

	Бұл сөзден кәдімгідей секем алып қалдым. «Ауылдың балаларына қала мектебінде оқып, үлгеріп кету қиын» дегенді бұрын да естігенмін. Енді, міне, сондай жағдаймен бетпе-бет келетін сияқтымын. Құмбазар – қала емес, аудан орталығы, село. Бірақ Жантайдың сөзіне қарағанда... «Балқан, Балқан, Балқан тау, ол да біздің барған тау» дегендей, мұны да көретін болдық деп ойлаймын, «өз мектебімізде ең тәуір оқушылардың бірі болып, мұнда сабақты үлгіре алмасам ұяттағы». Алайда ол ойымды ішке бүгіп қалдым, Жантайға еш нәрсе дегенім жоқ...

	* * *

	Оқу басталып, арада бір ай өткенде күтпеген жағдай болды. Алғашқы сабақ – қазақ әдебиеті-тін. Ол аяқталып, қоңырау соғылысымен-ақ біздің алтыншы «б» сыныбына алтыншы «а» сыныбының бірнеше қыздары сау ете қалды.

	– Бақыт деген қай бала?

	– Мен.

	– А-а... – десті де олар бір ауыз сөз айтпастан маған бақырая қарап қалысты. Бұрын бейне бір адам көрмегендей... Өзіме тесілген көп көзден ыңғайсызданып қалдым. Қызарып та кетсем керек.

	Қыздардың бірі шиқ етіп күлді. Соны күтіп тұрғандай-ақ қалғандары да жамырай күлісті. Олардың келуі қалай тез болса, кетулері де сондай тез еді. Тек шашын ортасынан қақ жара тарап, жалғыз бұрым етіп өріп, арқасына түсіріп, ұшына ақ бантик таққан, жіп-жіңішке, сүйкімді, қара торы қыз ғана сәл бөгеліп:

	– Танысып қояйық, менің атым Әлия, – деді. Шамасы мені бір нәрсе деп жауап қайырар немесе қол берер деп күтті ме екен. Бірақ менің ұялып, қызарған түрімді көріп, езу тартып күлді де, ләм деместен ол да қыздардың артынан жүгіре жөнелді. Еш нәрсеге түсінбей, аң-таң болып, отырып қалдым. Сәлден кейін жаныма алтыншы «а»-да оқитын, интернатқа келген күнгі танысқан балам – Жантай келді.

	– Жаңа бірінші сабақта математик Сембаев ағай сені қатырып тұрып мақтады. Алтыншы «б» сыныбына бір оқушы келді. Есепті сендердей емес, көзін жұмып тұрып шығарады, шемішкеше шағады деді. Ма-ла-дес! – деп арқамнан қақты.

	Сол күні кешкі тамағымызды ішкен соң, қараңғы түсе Жантай мені, Сүйінішті, Ертайды бөлмемізден оңашалап сыртқа алып шығып, интернаттың жанындағы алма бағының ішіне қарай бастап жүрді. Ауа кәдімгідей салқын екен, күздің келгені анық білінеді. Біз үлкен алма ағашының түбіне келіп тоқтадық. Ағаштың сирей бастаған жапырақтары салқын желден тоңғандай болып, қалтырап дірдек қағады, қайсыбірінің қалбалақтап ұшып түскен дыбысы сезіледі. Біз тұрған жер алғашқыда тастай қараңғы сияқтанып көрініп еді, кішкенеден соң көзіміз үйреніп, бір-бірімізді ажырата бастадық. Жантай үлкендерше маңғазданып жөткірініп алды да, толқи сөйледі.

	– Мен сендерді мұнда шақырғаным, ұсыныс айтқым келеді. Бүгіннен бастап төртеуіміз жандай жақын дос болайық.

	Мұндай сөзді ешқайсымыз күтпеген сияқтымыз, бірақ ұсынысты бәріміз де іштей құптап қарсы алдық. Салтанатты тыныштық орнады. Бірнеше секундтың өзі бірнеше минуттай ұзақ болып көрінді. Мына сәттің қаншалықты маңызды екенін әрқайсымыз да жүрегімізбен ұққандаймыз.

	– Мақұл. Дос болайық, – деді Сүйініш тыныштықты алдымен бұзып.

	– Болайық, – дедім мен.

	– Болайық, – деді Ертай.

	Жантай бәрімізді құшақтап алды. Сонан соң қалтасынан бір нәрсе алып шықты.

	– Мынау – нан. Наннан үлкен нәрсе жоқ. Бір-бірімізге адал дос боламыз деп осы нанды бөліп жеп қояйық.

	Екі тілім қара нанды төртеуміз бөліп жеп алдық.

	– Мынау қант, – деді Жантай қалтасынан тағы ақ түйіршіктер шығарып.

	– Достығымыз осы қанттай тәтті болсын.

	Бір-бір кесек қант та аузымызда еріп, жоқ болды.

	– Достар! – деді Жантай мағынасы аяқ астынан төртеумізге ыстық тартқан осы сөзді кәмпит сорғандай рақаттана, дәмін ала айтып. – Отбойға дейін әлі қайда, көп уақыт бар. Жаңа бүгінгі кезекші Қазақбай ағайдың кеткенін көргем. Ол кісі енді шай ішіп, отбойға бір-ақ келеді. Жүріңдер, өзен жаққа, көпірге дейін әңгімелесіп барып қайтайық.

	Мынадай үлкен оқиғадан соң, бәріміздің де бөлмеге кіргіміз келмеген-ді. Төртеуміз дабырлай сөйлесіп, көшеге шықтық. Көп жүрдік. Не айтқандарымыз қазір есімде жоқ. Бірақ бөлмемізге жандай жақын дос болып оралыстық. Сүйінішпен төсегіміз қатар еді, түнде екеуіміз тәтті сезімге бөленіп, бір төсекте құшақтасып жаттық, жып-жылы болып, рақаттанып ұйықтадық...

	Сол достығымыз әлі күнге жалғасып келеді. Ішімізде Ертай ғана жоқ. Тоғызыншы сыныпта оны көрші аудандағы немере ағасы қолына алып, сол жақтағы мектепке ауысып кеткен. Біздің тобымызға кейінірек тағы да бірнеше балалар мен қыздар қосылды. Енді, міне, құлын-тайдай тебісіп, бірге жүрген достар оныншы сыныпты да бітіргелі отырмыз.





2




	Тұңғыш өлеңімді әкей қайтыс болғанда жазғанымды жоғарыда айттым. Содан бастап өлең шығаруды әдетке айналдырдым. Көзіме түскен нәрсенің бәрін өлеңге қосамын... Абайдың жыл мезгілдерін суреттеген өлеңдерін оқығанда, өзімше оған еліктеп, туған жердің табиғатын жыр жолдарына түсіргім келеді... Иса Байзақовтың «Ақбөпе», «Құралай сұлу» дастандарын оқығанда Әмірхан мен Ақбөпе, Келден мен Құралай сұлудың бастарынан кешкен аянышты хикаялары көзімнен еріксіз жас парлатты, енді қайтып келмеске кеткен сол бір сүреңсіз, кер замандағы «мезгілсіз, мерекесіз» күңіреніп өткен асыл боздақтардың аяулы бейнелері көпке дейін көз алдымнан кетпей қойды. Өлең-жырдан тамаша сарай тұрғызып, артына өлмес мұра қалдырған Иса ақынға еліктеп, оқыған адамын жылататындай қайғылы, ғажап дастандар жазғым келді...

	Өлеңімнің алғаш рет газетке шығу тарихы да қызық. Интернатқа кірген жылым. Менің «ақындығым» жайында балалар әдебиет пәнінен сабақ беретін Ахатов Рәш ағайға айтса керек. Жаңа жылдың қарсаңында ол кісі: «Мектептің қабырға газетіне өлең жаз», – деп тапсырма берді.

	Ағайдың тапсырмасын орындадым да, балалармен бірге асығып ауылға кеттім. Бірнеше күннен соң интернатқа қайтып келгенімде, алдымнан Жантай жайраңдап қарсы алды.

	– Аудандық газетке өлеңің шықты, көрдің бе? – деп сұрайды.

	– Қайдағы газет? Неғылған өлең? – деймін түсінбей.

	– «Кировшы» газетіне. Жаңа жылға арналған өлеңің.

	– Мен оны қабырға газетіне беріп едім ғой, – деймін әлі еш нәрсенің байыбына жете алмай, бірақ сонда да қуаныштан жүрегім лүпілдей соғып.

	– Қане, көзіңді жұм, – дейді Жантай күлімдеп.

	– Жұмдым!

	– Енді аш!

	Мен көзімді ашып жібергенімде, Жантайдың қолынан бірнеше бүктелген аудандық газеттің жаңа жылдық нөмірін көрдім.

	– Міне, мұнда тұр. Оқи ғой өзің, – деді Жантай газеттің бүктеуін жазып, бірінші бетінің дәл ортасындағы жіңішке ирек сызықпен қоршап берілген өлеңді нұсқап.

	«Жаңа жыл» деген тақырыбы көзге бірден түсетін баданадай үлкен әріптермен теріліпті де, өлеңнің астына маржандай тізілген қара әріптермен: «Бақыт Қамбарбаев, «Құмбазар» қазақ орта мектебінің 6-шы сынып оқушысы» деп аты-жөніммен қоса сыныбыма дейін көрсетіп, жазып қойыпты. Бояу иісі аңқыған аудандық газеттің сол нөмірі менің төбемді аспанға екі-ақ елі жеткізген жоқ. Кеудемді қуаныш кернеді, бүкіл әлем күлімдеп тұрғандай болып көрінді...

	Содан бері өлеңдерім аудандық газетте үзбей жарияланып келеді. Алғашқыда Рәш ағайдың, аудандық газеттегі өлеңімді қабылдап алып жүрген Әукен ағайдың айтуымен әр түрлі мерекелерге, тарихи даталарға байланысты өлеңдер шығарып жүрдім де, бірте-бірте (тағы да ағайлардың ақыл-кеңесімен) тақырыптық өрісімді кеңейте түстім.

	– Сенде ақындық ұшқын бар. Сол ұшқынды сөндіріп алмай, одан әрі үрлеп, лапылдатып жандыруға тырыс. Ол үшін өлеңді үзбей жаза беруің қажет. Үлкен ақындарды оқып қарашы. Олардың қалам тартпаған тақырыптары кемде-кем. Өмірдегі сан алуан құбылыстар, түрлі оқиғалар, уақыт, заман туралы толғаныс, өздерінің көңіл-күйі, бәрі-бәрі олар үшін өлең жазуға себеп болған. Өлең шығарғысы келген адамға тақырып деген толып жатыр. Мысалы, сен кітап оқуды жақсы көресің. Осы туралы да жазуға болады, – деді бірде Рәш ағай ақыл айтып.

	Сол күні, балалар тегіс шуылдасып, мәз болып сыртта ойнап жүргенде, интернаттағы бөлмемде жалғыз отырып, кітап оқуға құштарлығым жөнінде өлең шығардым:



	Сүйемін кітап оқуды,

	Ұзақ уақыт отырып,

	Ләззат ап, жас жанымды,

	Сезімге тәтті толтырып,

	Ойым толқып кей кезде,

	Шарықтап көкке қиялым,

	Геройының ісіне,

	Сүйсіне қарап тұрамын,

	Оқыған сайын қызығып,

	Үңіле түсем тағы да,

	Өмірді терең ұғынып,

	Нәр алсам деймін жаныма.



	Рәш ағай бұл өлеңімді ұнатты.

	– Біршама жылы жазылған, – деді ол. – Абай атамыздың өлең жөнінде: «жанға жайлы, жүрекке жылы тиіп, теп-тегіс жұмыр келсін айналасы» дегенін білесің ғой. Сенде соңғы уақыттарда тәуір талпыныстар жоқ емес. Мысалы, маған әнеугүнгі Бірінші мамыр туралы өлеңіңдегі:



	Аспаннан күн мейірлене, күлімсіреп қарайды,

	Тұрғандай-ак, ұғып ол да қуанышты, бар жайды,



	– деген жолдарың ұнады. Көктем туралы өлеңіңде де... қалай еді... иә:



	Жаратылыс әсем тартып,

	Жасыл майса жерді жапты.

	Ой мен қырды нұрға малып,

	Гүл-қызғалдак, шешек атты,



	– деген сияқты бірсыдырғы тәуір суреттеулер жоқ емес. Бірақ есте ұстайтын бір нәрсе: жай ғана сырттай суреттеумен тынбай, өз көңіл-күйіңді, сезіміңді, жүрегіңнің лүпілін де өлең кестесіне қоса өріп, бірге жеткізіп отыруға тырыс...

	Мен Рәш ағайдың сөйлегенде ағып кететін білгірлігіне, «сөздің майын тамызатын» шешендігіне әр уақыт қайран қалатынмын. Осы жолы да сөйттім. «Жүрегіңнің лүпілін өлең кестесіне қоса өріп» деп қалай келістіріп, жақсы айтты. Расында, осы ағайдың сөз мәнері, оқушыларды баурап алатын қасиеті өзге мұғалімдерге ұқсамайды деп ойладым. Сонымен бірге сөз қадірін, өлең жазудың сырларын тамаша білетін осы ағайдың өзі неліктен өлең жазбайды екен деп таңырқаймын...

	Өкініштісі – Рәш ағай бізге бір-ақ жыл сабақ берді. Біз алтыншы сыныпты бітірген соң, жазда, ол кісі ойламаған жерден аудандық комсомол комитетінің бірінші хатшысы болып, қызметін өзгертіп, мектебімізден біржола кетіп қалды...

	* * *

	Жетінші сыныптан бастап әдебиеттен сабақ беруге Райымбек деген басқа ағай келді. Ол кісі сөйлегенде қайта-қайта тоқтап қалып, «сонымен, иә, нетіп...» дегенді жөн-жосықсыз жиі-жиі қайталайды екен. Мұнысы әуелде балалар мен қыздардың бәріне оғаш көрініп, бірден үйрене алмай, қайта-қайта жырқылдасып, күле бердік.

	– Сонымен... иә, нетіп... күлкіні тыйыңдар, – деп ағай ескерту жасайды. Біз ду етіп қайта күлеміз. Ол кісі қып-қызыл болып кетеді де, абыржып, кібіртіктеп, сабағын әрі қарай жалғастырады.

	Ақыры, біздердің көздерімізді сығырайтып жырқ-жырқ күле бергенімізге ағайдың шыдамы әбден таусылды-ау деймін, қоңырау соғылуға жақындағанда өзгелерден көбірек күлген бес-алты баланы тақта алдына шығарды.

	– Сонымен, иә, нетіп... сабақты тыңдамай, неге жырқылдайсыңдар? – деді түтігіп.

	Адамды күлкі иектесе қиын ғой, тақта алдында тұрғанда күлуге болмайтынын түсінсек те, ағайдың сайтанымызды түрткілейтін сөзін естіп, өзімізге тағы да ие бола алмадық. Біздің қылығымызға, «ұятсыздығымызға» сай келетін, сыбағамызды беретін сөздер қапелімде ағайдың сөздік қорынан табылмады-ау деймін, ол кісі енді мұғалімге тән мәдениеттіліктің, сыпайыгершіліктің белінен бір-ақ аттады.

	– Ой, өңшең қап-қара болған бәлекеттер! – деді осыған дейін тізгіндеп әрең ұстаған ашуы мен біздерді жек көру сезімінің тығынын аспанға қоса атып. Қызығы – осы сөздерді айтқанда ағай тұңғыш рет «сонымен, иә нетібін» айтқан жоқ, шамасы, көмейіне қатты лықсып, түйдектеліп келіп қалған, ашумен шыңдалған шымыр сөздер қайта-қайта тұштаңдап тілінің ұшына оралып, ағайды ұятқа қалдыра берген сөздерді дәл осы жолы шетке ығыстырып шығарды-ау деймін. Мұғалім әділеттілікті тәрік еткенде балалар да үн-түнсіз қала бермейді. Бұл жолы да солай болды.

	– Немене, өзіңіз аппақ болып тұрсыз ба? – деді ішіміздегі қызыл шырайлы, өзгемізден гөрі көріктілеу Мейрам деген бала ағайдың көпе-көрінеу намысқа тиетін сөздеріне шыдай алмай. Осыдан кейін ағай сыныптан бәрімізді айдап шықты.

	Жақсы жері Райымбек ағай кек сақтамайтын адам екен. Бірте-бірте ол кісінің «сонымен, иә, нетібіне» біздердің құлағымыз үйреніп кетті. Онысын елемейтін болдық. Бұрынғы Рәш ағай атқарған міндет енді Райымбек ағайдың еншісіне көшті: мектептің қабырға газетін шығаруға сол кісі басшылық жасайды, өлеңдерімді алғанда Рәш ағай сияқты пікір айтпайды. Кей-кейде, оқушыларға шығарма жазғызғанда, сабақ біткен соң, ағай мені өзімен бірге үйіне ертіп кетеді. Жеңгей істеген кеспені ішіп, немесе қызанақтан жасаған салат пен ет қосып қуырған картопты жеп, шай ішіп, ішіміздегі ақырындап ішегімізді тырнап, қыңсылап, белгі бере бастаған аш күшіктің көңілін жайландырамыз.

	– Сонымен, иә, нетіп... кел, мына шығармаларды тексеріп тастайық, – дейді ағай содан соң. «А», «б», «в», «г» деп аталатын төрт сыныптағы жүзге жуық балалардың шығармаларын тегіс мұқият оқып шығып, қателерін түзету – едәуір уақыт алатын машақатты жұмыс. Ағай солардың арасынан әуелі менің дәптерімді тауып алады да, асықпай қарап шығады, қате таппайды, «бес» қояды.

	– Сонымен, иә, нетіп... Айгүл, сен бері келші, – дейді жеңгейге көңілдене үн қатып. – Мына Бақыттың жазғанын көрші... Сауатты, әрі қатесіз... Сонымен, иә, нетіп, осыған байланысты бір әңгіме ойыма түседі. Үшінші курста жүргенде біздің институтқа Алматыдан тілші Ғалым Көрегенов ағай іссапарға келді. Білімі зор, қатал адам деп еститінбіз. Үлкен залға студенттерді жинап алып, диктант жазғызды. Сонымен, иә, нетіп... Үш күннен соң нәтижесін айтты, екі бала ғана «төрт», жеті-сегіз бала «үш», қалғандары тегіс «екі» алыпты. Ха-ха-ха-ха... – Ағай студенттердің жалпы бағасын айтқанмен, өзінің не алғанын айтпай, рақаттанып біраз күледі. – Сонымен, иә, нетіп... Мен ойлаймын: бізбен бірге мына Бақыт та диктант жазса, ең болмағанда «төрт» алар еді...

	Ағай мені осылай әуелі мақтап алып, сонан соң қолыма әдемілеп ұшталған қызыл қарындаш ұстатады. Шығармалардағы балалардың құраған сөйлемдері грамматика заңдарына, ешқандай да заңға бағынбай ереуілдеп тұратын, немесе бастары бірікпей пышырап жататын жерлерін, стилистикалық қателерді астын сызып белгілеуді, сондай-ақ жеке сөздер мен тыныс белгілердің қателерін де түзетіп, тұстарына белгі қойып кетіп отыруды, шығарманың ең соңына жаңағыдай қателердің әрқайсысының жалпы санын көрсетуді тапсырады. Артынан, соларға қарап, бағаны өзі қояды...

	Сегізінші сыныптан бастап, мектептің қабырға газетін шығаруға өне бойы үзбей қатысатын болдым. Сонымен бірге интернаттағы «Тікенек» атты сықақ газетінің де редакторымын. Оның үстіне мереке сайын мектепте де, интернатта да тіс жуатын ұнтақты сүтке езіп, қызыл матаға ұрандар жазамыз. Бұл соңғысы үшін завхоз болып істейтін, соғыстан бір аяғынан айрылып келген Жандыбай ағай бухгалтерияға айтып, балаларға міндетті түрде ақша төлетеді.

	– Еңбектеріңнің ақысы. Үялмаңдар, алыңдар, қарақтарым. Ең болмаса киноға баруға, кітап-қағаз алуға жаратасыңдар, – дейді бізге. Ондайда жолдастарымызбен киноға барып, дүкеннен тәтті, базардан жеміс алып жеп, едәуір жырғап қаламыз. Жоғарыда айтқандай, қоғамдық жұмыстар атқару, әдеби кітаптар оқу, өлең шығару, өзімді-өзім шынықтыру (бұған ерекше мән беремін, ол туралы жеке әңгімелеуім қажет) менің едәуір уақытымды алады... Сондықтан ба, әлде сабақтар қиындады ма, жетіншіні бітіргенше кілең «беске» оқып келсем, сегізіншіден бастап тоқсандардың қорытындысы кезінде кей пәндерден «төрттік» баға да араласа бастады.





3




	Өзге ұлдардың не ойы барын білмеймін, өз басым болашақта кім боламын дегенді сегізінші сыныптан бастап қиялдадым. Әуелдегі арманым – ұшқыш болу еді. Анда-санда біздің ауылдың үстінен алқара көк аспанға айқыш-ұйқыш із тастап өтетін ұшқыр ұшақтар қиялымды өздерімен бірге ғарышқа самғатып, еріксіз еліктіреді. Жерде тұрып қарағанда қанаты күнге шағылысқан күміс сұңқардай, кіп-кішкене ғана болып көрінетін сол ұшақтың ішінде маңдайының бес елі ырысы бар қандай адам отыр екен, ол өзін қайтіп сезінеді, биіктен қарағанда жер қалайша көрініс береді деп ойлаймын. Ол адамның түр-түсі, кескін-келбеті қандай болды екен, жерде оны кімдер күтеді?.. Мұндайда көз алдыма бойы тіп-тік, жүзінен нұры тамған, кескінді, келбетті жігіт елестейді. Үстіндегі киімі де аспан түстес көкпеңбек, бас киімінің маңдайы мен иығындағы шенінде жарқ-жұрқ етіп көзге шағылысатын алтын түсті, құстың екі қанатына ұқсас белгісі бар. Ондай жігіт келе жатқанда жұрттың бәрі... қыздар да... еріксіз қызығып қарап қалады... Оның атқаратын жұмысы да ерекше. Күн сайын сонау алыс аспанға ұшу, туған жерге құстың қанаты жетпейтін биіктен қарау, жауапты да қызықты тапсырма орындау – неткен бақыт. Ол бақытқа кез келген адамның қолы жете ме? Мәселен, аудан орталығындағы ең үлкен біздің мектептің өзінен осы кезге дейін ұшқыш мамандығын меңгерген бір адам шықпапты. Әр түрлі саладағы өзге мамандық иелері толып жатыр. Мысалы, әнеугүні ғана интернатқа келіп кездесу өткізген, үстеріне кіршік жолатпай қатып киінген екі жігітті алайықшы. «Ленинградта экономистің оқуын оқып жатырмыз», – деді олар өз сөздерінде. Содан кейін «мектеп бітіріп, Алматы, Мәскеу, Ленинград сынды қалаларға оқуға түсу үшін жақсы оқуларың керек» деді. «Әсіресе орыс тіліне ден қойыңдар, Ленинградта сабақтың бәрі орысша жүреді, біздер алғашқыда (тіпті қазір де) осы жағынан қиналып жүрміз», – десті олар. Сонан соң: «Іштеріңде орыс тілін беске оқитындарың бар ма?» – деп сұрады.

	– Бар. Мысалы Бақыт... – деді балалардың бірі. Кездесу аяқталған соң, әлгі екі жігіт тәрбиешімізбен бірге интернат бөлмелерін аралап көріп жүрді. Біздің бөлмеге келгенде, олардың бірі мені қасына шақырып алды да:

	– Қане, «лутше» деген сөзді жазшы, – деді. Мен үстел үстінде жатқан қарындашты алып, бір жапырақ қағазға «лучше» деп жаздым. Әлгі жігіт «орыс тіліне шынында да жақсы екенсің», – деп арқамнан қақты.

	Олар кеткен соң, біз «экономист» деген қандай мамандық деп көпке дейін бір пікірге келе алмадық. Ақырында, әйтеуір, есеп-қисап жағындағы, бухгалтер сияқты мамандық болуға тиіс деп жорамалдадық... Сол жігіттерді-ақ алайықшы. Олардың өздері, киімдері қанша қатып тұрса да, ұшқыштардың аспан түстес көкпеңбек, тамаша формасына тең келе ме? Әрине, келмейді. Ал жерде, үстел басында отырып, есеп-қисап жүргізу мен аспан астында ойнақ салуды, күміс қанат ұшақпен көктің жүзін айқыш-ұйқыш тілгілеуді мүлде салыстыруға болмайды, әрине.

	Ұшқыш болу үшін дене тәрбиесімен мықтап айналысуым керек, оқуға алатын комиссия соншалықты қатаң дейді, сол комиссияның сынынан қайткен күнде де өтуге өзімді осы бастан әзірлеуге тиіспін деп ойлаймын...

	Сегізіншіні бітіргенше осындай қиялдардың жетегінде жүрдім.

	Тоғызыншы сыныпта сызу пәнінен сабақ беретін Қасқабай ағайдың әңгімелерінің әсерімен бірте-бірте: «әлде, ұшқыштықты қойып, архитектор болсам қайтеді?» деген ойға бой алдыра бастадым. Архитектор да сирек кездесетін ғажап мамандық. Қасқабай ағай ол туралы сөйлеп кеткенде, еріксіз «аузыңды ашып, көзіңді жұмып» тыңдап қаласың. «Қай елдің, қай халықтың болмасын алға басуы, мәдениетінің өсуі – қалаларды, үйлерді, мәдени құрылыстарды, толып-жатқан басқа да ғимараттарды қалай салуынан жақсы көрінеді. Мысалы, Мәскеу, Ленинградқа бара қалсаң, небір ғажап құрылыстарды, сарайларды көресің. Солардың әрбірі – қаланың көркін арттырып тұрған өнер туындысы. Іштерінде көнеден келе жатқан ескілері де, кеңес өкіметі тұсында салынған Мәскеу университетінің үйі сияқты жаңалары да аз емес... Қазақ елінің де сонау ерте кездерде өз қалалары болғаны анық, бірақ олар жаугершілік пен шапқыншылықтың әсерінен жойылып кеткен... Енді бүгін, кеңес өкіметі тұсында халқымыздың мерейі өсіп, республикамызды көркейтуге барлық мүмкіндіктер туып отыр. Ескі қалалар гүлденіп, көркейе түсумен бірге, жаңа қалалар да ірге көтеруде. Салынып жатқан құрылыстарға сан жетпейді. Бірақ соларды бір-біріне ұқсамайтын көрікті, берік, қолайлы етіп қалай салған жөн, міне, бұл архитекторлардың бас ауыртып, ойланатын жұмысы. Жақсы салынған үйлер мен сарайлар жұрттың бәрін ғажап қалдырып, ғасырлар бойына өмір сүреді... Біздер болсақ – сендердей жас күнімізде оқуды жөнді оқымадық, ақыл айтып, бағыт беретін де адам болмады. Мектеп бітірмей жатып-ақ «соғыс» деген бәле килікті. Оған бармай тұрып та, барып келген соң да өзгені қойып жұмыс істедік... Енді, міне, сақал шығып, қартайған кезде, өзімізді-өзіміз қамшылап құрылыс техникумына сырттай түсіп, сүйретіліп жүрміз. Бізге соны бітірсек те жетеді. Ал сендер бізден әрі баруға, біздің қолымыз жетпегенді жүзеге асыруға тиіссіңдер... Егер мына отырған сендердің іштеріңнен біреуің ғана... (ағай шашын артқа сілкіп тастап, сұқ саусағын аспанға көтеріп, кішкене үзіліс жасап, «біреуің ғана» дегенді тағы қайталап айтады) жақсы сәулетші болып шықсаңдар және кейін «осы мамандықты қалауыма аз да болса Қасқабай ағай себепші болып еді» деп айтып жүрсеңдер мен өзімді мақсатына жеткен, арманы орындалған бақытты адам санар едім». Ол кісі әрдайым осылай дейді, сызықтар сырын үйретуден жалықпайды. Әлгіндей сөздерінің әсері ме, әлде, ағайдың сабақ оқытуға барлық ынта-ықыласын салып кірісуінің нәтижесі ме, әйтеуір, кешікпей-ақ сызу көбіміздің сүйіп оқитын пәнімізге айналды. Үйге берген тапсырманы орындаудан, сызудан жалықпаймыз. Қағаз бетіне қарындашпен жіңішке етіп жүргізген сан алуан сызықтар үстінен тушпен бастырған кезде көздің жауын алатындай болып жайнап кетеді...

	Алайда, архитектор болсам деген арманды былтырдан бері журналист, жазушы болсам деген ой біржола ығыстырып шығарғандай... Бұрын газетке тек өлең жазып келсем, соңғы жылда ара-тұра мақала да жазып қоямын. Мектептегі қызықты кештер, әр түрлі үйірмелердің жұмысы, МТС-қа экскурсияға барғанымыз – бәрі мақалаға тақырып. «Әуелі журналист мамандығын меңгеремін, сонан соң бірте-бірте жазушы боламын. Ақындықтан да қол үзбеймін» деп қиялдаймын...

	Аудандық газеттен кезекті қаламақы алған кезде сыртын қоңыр дермантинмен тыстаған қалың дәптер сатып алдым. Осыған дейін шығарған өлеңдерімнің тәуір дегендерін тегіс соған көшірдім. Бірнеше күн ойланып жүріп, болашақта жазатын үш бөлімнен тұратын алғашқы романымның жоспарын жасадым. Оның бірінші бөлімінде мектептегі соңғы жылымыз сөз болады. Мектеп пен интернат өміріндегі үлкенді-кішілі оқиғалар белгілі бір жүйеге келтіріліп, қызықты баяндалады... Романның екінші бөлімінде кейіпкерімнің өндірісте жұмыс істеуі, үшінші бөлімінде – университетте оқыған жылдары қамтылады. Әлдебір журналдан әлдебір жазушының: «Араға біраз жылдар салып, өткен күндер жайында кітап жазғанда қойын дәптердің тигізетін пайдасы зор» дегенін оқығаным бар-ды. Сондықтан мен де өлеңдерімді жазған қалың дәптердің екінші жартысына мектеп пен интернат өмірінен мағлұмат беретін қайсыбір жайларды ара-тұра жазып қоятынды шығардым.

	* * *

	Алайда өзімнің алдыма қойған «жазушы болсам» деген мақсатыма жетудің оңай болмайтынын да жақсы білемін. Мұны, әсіресе, осы жазбаларыма кіріскелі анық сезіне түскендеймін. Жазушы адам қай тақырыпты алса да терең қамтып, жан-жақты, егжей-тегжейлі әрі қызықты етіп баяндауға тиіс қой. Ал менің бұл жазбаларымда мектеп пен интернат өмірінің көп қырлары қамтылмай қалуда. Ондай айтылмай қалып жатқан жайлар аз емес. Осыған бірнеше ғана мысал келтірейінші.

	Интернатта жексенбі сайын би кеші болып тұратын...

	Мектебімізде математика, химия, физика, әдебиет үйірмелері жұмыс істейді. Үйірме мүшелері жетісіне бір рет бас қосып тұрады. Мен әдебиет үйірмесіне қатысамын...

	Интернаттағы № 2 бөлменің балалары тегіс шылым тартады. Онда кейіннен барған Бейсенбек те шылым шегуді үйреніп алыпты. Көп сөзі жоқ, мінезі тұйық, жақсы бала еді, осы күні дөрекілене бастаған ба, қалай...

	Интернатта балалар кеңесі жұмыс істейді. Оның спорт, шаруашылық, тазалық, қабырға газеті секторлары бар. Мен қабырға газеті секторын басқарамын...

	Тазалық жөнінен берілетін ауыспалы қызыл жалаушаны өткен жолы біздің бөлме жеңіп алған-ды. Бүгін содан айырылып қалдық. Әбдірәсілов пен Бекетаев салақтық жасап, кезекшілік міндетін дұрыс атқармағандықтан, соңғы аптаның қорытындысында жалауша бізден алынып, №3 қыздар бөлмесіне берілді...

	Егер осындай жайларды тағысын-тағы дегендей тізбелейтін болсам – жуық маңда таусылмайтыны, бес, он, жиырма, отыз... бет болып созыла беретіні айдан анық. Өйткені бұл – біздің күнделікті өміріміз. Ал күнделікті өмірімізде бір-бірімен байланысты немесе мүлде байланыссыз, айтуға тұратын, кейде тұрмайтын, кешегі, алдыңғыгүнгі, одан арғы күндерге айна қатесіз ұқсайтын, иә ұқсамайтын, қызықты немесе ешқандай қызықсыз майда-шүйде, әр түрлі жайлар толып жатыр. Солардың бәрін қамтуға тырысу жөн бе, әлде қажетсіз бе?

	Немесе, бірге оқып жүрген балалар мен қыздарды-ақ алайықшы. Мінездері алуан түрлі. Олардың кейбірінің бойынан өзім байқаған жақсы қасиеттер аз емес. Мысалы, Ахат. Ол – аласалау келген, қара торы, кішіпейіл, аң көңіл бала. Музыканы сүйеді, сабақты жақсы оқиды, қолынан көп өнер келеді. Мен онымен дос емеспін, бірақ бірге жүрген достарымның көбінен артық санаймын...

	Қыздардың ішінен Ашықты айтуға болар еді. Түр-әлпеті көзге түсетіндей көрікті емес, өзі де жұрттың назарын аудармай тыныш жүреді. Алайда адамгершілігі зор. Физика, химия, математикадан берілетін есептер мен тапсырманы өзі ойлап шешеді, бағаға таласпайды, кішіпейіл, еңбек сүйгіш.

	Бірақ оның білімі мен еңбек сүйгіштігін математик Тілесбаев ағай дұрыс бағаламай, бағаны ылғи кемітіп қояды...

	Мектебімізге кейінірек келген балалардың бірі – Жәнібек. Ол интернатқа жаңа жылдан кейін алынды. Өзі жұрттың бәрін күлдіре сөйлейді, ақкөңіл, сөзшең-ақ. Жаңбырбай екеуі алыса кетіп еді, жығылып қалды. «Жігіттер, менің астында жатқаным болмаса, жығылған өзі», – деп бәрібір сайрап, сөйлеп жатыр.

	Бірге оқитын балалардың әрқайсысы жөнінде осылайша айта берсем – бұл да өз алдына ұзақ әңгіме.

	Кейде біздер, бірге жүрген ұлдар, бір-бірімізбен аяқ астынан өкпелесіп қалып, артынан қайта татуласып жатамыз. Мысалы, сегізінші сыныптан бері жұп жазбай келе жатқан жақын достарымның бірі – Сәбитпен кеше ойламаған жерден сөзге келіп қалдым. Мен оның мандолин тартатын медиаторын басқа бөлмеде тұратын Қалмаш деген балаға берген едім. Ол Қалмаштан өз медиаторын көріп сұраса, анау «сенен алған жоқпын» деп бермепті. Сонымен, кешкісін сабақ дайындап отырғанымда, ызаланып жаныма келіп: «Қалмаштан медиаторымды қазір әпер», – деп дігір салды. Мен: «Сәлден кейін әперейін», – дедім. «Жоқ, болмайды, қазір...» Екеуміз содан кәдімгідей-ақ ренжісіп қалдық. Жатар алдында мен Қалмаштан медиаторды алып келіп берген едім. Сәбит оны сындырып тастады. Жантай біздің жанымызға келіп, «бұларың не, қойыңдар» – деп басу айтты. Кешкісін екеуміз де бір-бірімізге өкпелеп, көпке дейін ұйықтай алмай, ойланып жаттық. Ертесіне, түске жақын Сәбит менің жаныма келіп: «Кешегіні көңіліңе алып қалдың ба? Мен Қалмашқа күйіп кетіп, саған байқамай қатты сөздер айтып қойыппын», – деді. «Жарайды онда, сен де ойыңа алма, мен де алмайын», – дедім. Екеуміз қайта татуласып, көңіліміз жайланды...

	Кейде достарымның, бірге оқитын балалардың бойынан әлдеқандай теріс мінездерін де аңғарып қаламын. Мысалы, 1 Май күні түстен кейін Өміш пен Жүрсін азырақ арақ ішіп алыпты. Олар өздерін қазірдің өзінде ересекпіз деп санайды...

	Жақын достарымның бірі – Жәкен. Әуел баста маған оның сабақты жақсы оқуы, үндемей жүретін ұстамдылығы ұнайтын еді. Бірақ бірте-бірте оның бойындағы нашар қылықтарын аңғара бастадым. Соның бастысы – барып тұрған өзімшілдігі. Ол, әйтеуір, қалай болған күнде де «өзгелерден артық болсам» деп ойлайды. Сабақты жақсы оқуға, киімді тәуір киінуге тырысуы да содан. Не болса да ылғи өзіме ғана болса дейді. Қолына ақша түссе жолдастары «киноға апар» деп айтпасын деп, жасырып ұстайды. Бойын көпшілік дабырдан аулақ салып, әр нәрсені сырттай бақылап, үндемей ішіне түйіп жүреді де, ыңғайы келген кезде қимылдап қалады. Өзін өзгелерден ақылды, пысық санайды. Менмендігі бар. Еден жууға «лас жұмыс» деп тыжырына қарап, бөлмедегі кезекшілік міндетін дұрыс атқармайды. Ауыр жұмыстардан қашып жүреді. Бірде тоғызыншы сыныптағы балалармен қалжыңдасып, ойнап тұр едім, мені шетке шығарып алды да: «Немене, өз қадіріңді кетіріп, кіші балалармен ойнайсың», – деп «ақыл» айтты...

	Тәртіп бұзатын, сабақтан қалатын, жөндеп оқымайтын оқушылар біздің арамызда да жоқ емес. Оларды көбіне сықақ газеті – «Тікенекте» сынап жүрміз... Интернаттағы оқу залында сол «Тікенектің» кезекті нөмірін әзірлеп жатқанмын. Бұл жолы таңертеңгілік жаттығу жасауға жиі-жиі шықпай қалатын, өзімізбен бір сыныпта оқитын Келдібекті сынап, өлең шығарғанмын:



	Таңғы белгі. Бәріміз

	Тік тұрамыз төсектен.

	Тек Сатаев тырп етпей,

	Жатыр жалқау, боз өкпе.



	Кезекші келсе жанына,

	«Аурумын» деп мұң шағар,

	Жалқаулық – ауру, дені сау,

	Жылпосыңа кім нанар?



	Физзарядка жасайды,

	Үл-қыздар сыртта тізіліп,

	Тек Келдібек жатады,

	Көрпе астына тығылып.



	Жуынып болып балалар

	Тамаққа бет бұрады.

	Осы кезде Келдібек

	Есінеп әрең тұрады.



	Үйқыны қимай «ауырып»,

	Қарны ашқан кезде жазылар,

	Кержалқаулықтан келді кез

	Келдібекке енді арылар.



	Шамасы, балалардың бірі «ана жақта сені келемеждеп қабырға газетіне шығарғалы жатыр» деп жеткізсе керек, оқу залына ентігіп, жүгіріп келген Келдібек үстел үстінде жатқан өлеңді жұлып алып, умаждап жырта берді. Мен қолынан ұстай алып едім, ол итеріп жіберді. Осы кезде бөлмеге тәрбиеші ағай келіп қалды... «Тікенек» бәрібір орнына ілінді. Келдібектің ісі балалар кеңесінде қаралып, ол «Тікенектің» сынын мойындады, әрі қызбалығы үшін кешірім сұрады...

	Жаза берсем – осындай жайлар көп-ақ... Олардың бәрін, қанша тырыссам да, бәрібір айтып тауыса алмаспын. Тіпті соны айтып тауысуға тырысудың қажеті бар ма? Мектеп өміріндегі алуан түрлі оқиғаларды жөн-жосықсыз, жүйесіз, шетінен тізбелеп жаза берсем – ешкімге де қызық болмас. Ал оларды белгілі бір жүйеге келтірем деп тырысу – қиын шаруа, бекер әурешілік. Ең дұрысы – өзімді шындап ойландыратын, толғандыратын жайлардың теңірегінен ұзамау сияқты.

	Сондықтан әңгімені әуелгі арнасымен қайта жалғаймын.

	Иә, сонымен біздерді осы күні қатты ойландыратын жайлардың бірі – таяуда мектеп бітіретініміз. Енді аз ғана уақыт өткенде көп жыл бойы бірге оқыған балалар мен қыздардың бәрі быт-шыт болып, шашып жіберген тарыдай бытырап, жан-жаққа тараймыз. Алда – әркімнің өз жолы. Кімді не күтеді – ол арасы әзірге жұмбақ. Сол жұмбақ келешек қызықтырып, қол бұлғап, өзіне шақырғандай, асықтыра түскендей болады... Бірақ білім алған мектебімізді, бірге жүрген достарды қимаймын. Әсіресе Ә-ні...





4




	Дәптердегі «Ә» деп жұмбақтап отырғаным – Әлия. Ол туралы айрықша тоқталып өтуге тиістімін. Бұл – менің еш адамға, тіпті жандай жақын көретін достарыма да ашпаған сырым. Мен оларға жасырмай айтар едім, бірақ... арамызда осы кезге дейін айтарлықтай еш нәрсе болған жоқ. Әрі... жарайды, ол туралы сәл кейінірек...

	Жалпы, маған Әлияға дейін де ұнаған қыздар болған-ды. Мысалы, былтыр, тоғызыншы сыныпта жүргенімде ауылдан жетіншіні бітіріп, біздің мектебімізге сегізінші сыныпқа келген, интернатта жатып оқыған, көрген адам бірден-ақ «сабағында үлбіреген алмадай екен» деп айтарлықтай Шәкен деген қызды сыртынан жақсы көріп, ұнатып жүрдім. Әсіресе, оның күлімсіреген көздерінде адамды бірден жіпсіз байлайтын, өзіне тартатын ерекше жылылық бар еді. Білетін балалардан ол жөнінде ептеп сұрастырып көргенімде «ауылда жігіті бар» дегенді естідім. Шәкен туралы көп ойланып, қайта-қайта көруге құштар болғаныммен, осы сөзді естіген соң, өз-өзіме тоқтау салып, көңілім едәуір басылып қалды... Бірақ кей кездері Шәкеннің де өзіме аңдаусызда жалт етіп, бір түрлі іштарта, жылылықпен қарағанын анық сезінгендей болушы едім. Ақыры оған деген ыстық сезімдерім аласұрып шығатын жол іздеді ме, бір күні өз-өзінен өлең болып тіліме оралып, қағазға түсті.



	Қияқтай касың киылып,

	Жайдары, жарқын жүресің.

	Биязы ғана бұйығы

	Жымиып жылы күлесің.



	Кездесе қалсам, жарқ етіп,

	Жанарыңды кадайсың.

	Жүрегімді тербетіп,

	Жандыра бір қарайсың.



	Сыртыңнан бірак әркім-ақ

	«Бар», – десіп жүр сүйгенің.

	Көзкарасың бір жұмбак,

	Түсінбедім, білмедім...



	Жазғы демалыс аяқталып, оныншы сыныпта сабақ басталысымен-ақ мен тағы да Шәкенді көруге асыққан едім. Бірақ ол оқуға келмей қалыпты. «Жазда, өзінің жүретін жігітіне тұрмысқа шығып кетті. Қазір темір жол бекетінде тұрады. Күйеуі паровозда кочегар болып істейді», – деді Шәкенмен бір ауылда тұратын Тоқаш деген бала. «Күйеуін білесің бе?». «Білемін». «Қандай жігіт?» «Аяқ-қолы сидиған, өзі де семафор сияқты ұзын, мойны тырнадай сорайған, ұсқынсыздау жігіт. Жасынан жетім өскен. Жалғыз шешесі бар. Оқуды бітірмей, жұмыс істеп кетті. Мінезі жақсы...» «Шәкен өз еркімен кетіп пе?» «Өз еркімен»... Мен қайтып одан еш нәрсе сұраған жоқпын. Бірақ көпке дейін Шәкенді ұмыта алмай, ойлап жүрдім. Шәкеннің сегізіншіні бітіре салып тұрмысқа шығып кеткені аудандық оқу бөлімінде арнайы әңгіме болғанын, біздің мектептегі тәрбие жұмысы «талаптан төмен, нашар» деп табылғанын, сынып жетекшісі мен мектеп директоры сөгіс алғанын кейінірек білдік.

	Ал Әлияны алтыншы сыныптан бастап білемін. Баяғыда, осыдан төрт жыл бұрын, математик ағай мені алтыншы «а» сыныбына мақтап баратын жолы, бір топ қыздармен бірге біздің сыныпқа жүгіріп келіп: «Танысып қояйық, менің атым – Әлия», – дегенін еске алсам, әлі күнге дейін жүрегім дүрсілдеп кеткендей болады. Тоғызыншыны бітіргенше біздер бөлек сыныптарда оқып келдік. Оныншыда сәті түсіп, Әлия және оның бірінші сыныптан бергі жұп жазбай, бірге оқып келе жатқан құрбысы Алтынкүл біздің сыныпқа ауысты. Содан бері олар алдыдағы, ал Жантай екеуміз олардың артындағы партада отырып келеміз. Әлия дәл Жантайдың алдында отыратындықтан, мен оны ылғи қырынан көремін, ол да менің тақтаға емес, өзіне көбірек қарайтынымды біледі, тіпті екі көзім тақтада, мұғалімде болғанның өзінде де көз қиығымды ешқашан да Әлиядан аудара алмаймын. Кейде мұғалім орнымнан тұрғызғанда, немесе өзі бір нәрсе айтқысы келсе, Әлия маған жалт қарайды, ал мен оның қазір өзіме қарайтынын, бір нәрсе дейтінін бәрібір бұрын сеземін. Ол сәттер маған соншалықты ыстық...

	Әлия алтыншы сыныптан бері көп өзгерген жоқ: аяқтары сидиған ұзын, өзі жіңішке, талдырмаш келген, қара торы қыз. Ұшына бірде ақ, бірде қызыл, бірде көк бантик тағып жүретін ұзын бұрымы өзіне керемет жарасады. Егер мен суретші болсам Әлияның тақта алдында тұрған, немесе партада қырын қарап отырған суретін салар едім. Тақтаның қара фонында үстіне гүлді көйлек киген, сабақ айтып тұрған жіп-жіңішке Әлияның өзі де желге майысқан жалғыз сабақ гүлдей болып, құлпырып көрінер еді. Ол қырынан қарағанда да әдемі. Сабақта озық болмаса да, бірсыдырғы тәуір оқиды.

	Оқу жылының басында Әлия сабаққа бірлесіп дайындалайық деп бір жолы Жантай екеумізді үйіне шақырды. Біз келсек, Алтынкүл екеуі аула ішіндегі ағаштар арасына үстел шығарып қойып, кітаптарын алдарына жайып, сонда отыр екен. Біраздан соң үйден Әлияның анасы шығып, біздерге: «Жалықтыңдар ма? Кішкене демалыңдар», – деп иісі бұрқыраған үлкен, тәтті қауын әкеліп, жарып берді. Мен Әлияның үйінде содан кейін қайтып болған емеспін, бірақ ымырт жабылып, көз байланған уақытта оның үйін сыртынан талай рет торуылдағаным бар. Кейде кешкісін интернатта, бөлмемде отырғанымда оны алыстан болса да бір рет көргім келіп кетеді. Ондайда аяғым өзінен-өзі-ақ дедектетіп, Әлияның үйі жаққа ала жөнеледі. Мен ұрлық қылатын адамдай-ақ бас бағып, ешкімнің көзіне түспеуге тырысып, көшеде жүріп, еңселі, жасыл қақпаның ар жағындағы өзіме жақсы таныс, шатырлы, биік үйдің ақ пердемен жауып қойған терезе әйнектеріне үңілемін. Кейде әлдекімдердің қараңдаған сұлбасы көрінеді, бірақ Әлияны ешкіммен шатастырмаймын, терезе пердесіне түскен көлеңкесінен де бұлжытпай танимын. Көбінесе мен оның көлеңкесін де көре алмай, сенделіп, бос қайтамын. Ертесіне мектепке қоңыраудан әлдеқайда бұрын барып, орныма отырып, Әлияның келуін тағатсыздана тосамын. Ол сыныпқа кіргеннен-ақ мен үшін бүкіл әлем қайтадан түрленіп сала береді...

	Бірақ қаншалықты жақсы көргеніммен де, осы уақытқа дейін ыңғайын тауып, Әлияны әлі бір рет киноға немесе оңаша қыдыруға шақырмағанымды да айтуға тиістімін. Арамыздағы қылау түспеген достықты көздің қарашығындай сақтағаныммен, одан асып ешқандай іс-әрекетке бара алған жоқпын. Тек бір жолы ғана... оған өз ойымды хат арқылы білдіргім келді. Сол кезде менің қолыма Қасым Аманжоловтың жаңа кітабы түскен еді. Әсіресе оның махаббат жөніндегі жырлары қатты толғандырып, әр алуан сезім күйлеріне бөлейтін. Ол өлеңдерден өз жүрегімнің де айтылмаған сырларын ұғып, танығандай боламын. Қайсыбірін қайта-қайта оқығандықтан, жаттап та алғанмын. Сол өлеңдердің әсері ме, демалыс күні интернаттың алма бағы ішіндегі оңаша бір түкпірге кетіп қалып, лүпілдеген жүрекпен Әлияны көз алдыма елестетіп отырып, оған деген ыстық сезімдерімді өлең жолдарына түсіруге тырыстым. Өлеңді Әлияға хат түрінде жазғым келді. Ұлдардың қайсыбірі жақсы көретін қыздарына өз көңілдерін хат арқылы білдіретінін білетін едім. Менен бір сынып жоғары оқитын ағамның жолдасы Асылбек осыдан бір жыл бұрын маған сондай өлең-хат шығартып алған. Мен онда көп қиналып-толғанбастан-ақ Ғафу Қайырбековтың өзім жатқа білетін бір өлеңін азырақ өзгертіп, кейбір ұйқастарын пайдалана отырып, Асылбектің сұраған бұйымтайын екі-үш сағаттың ішінде әзірлеп бергем. Ол оқып шығып, қатты риза болды, өз қолымен көшіріп, мұқият бүктеп, төс қалтасына салып қойды. «Бұл хатты кімге және қалай берер екен?» деп ойладым ынтығып. Ол: «Өлең жаздырып алғанымды тісіңнің арасынан шығарма», – деп тапсырды.

	Мен сонда Асылбектің батылдығына сүйсініп, қызыға қарағанмын. Ол балалар мен қыздардың бәрін өне бойы күлдіре сөйлейтін ашық мінезді, аңқылдаған жігіт еді. Қашан көрсең де жүрген жері ду-ду әңгіме, күлкі болатын. Асылбектің атасының үйі темір жолдың бойында, біз тұратын бекеттен ары үш шақырым жердегі ескі қыстақта еді. Пойызға билетсіз міну жөнінен одан асқан шеберді көрген емеспін. Жолсерік өзбек болса да, орыс болса да, қазақ болса да Асылбек олармен лезде тіл табады, және пойызға әрдайым жалғыз мінбей, бір топ қыз, балаларды соңынан шұбыртып ерте жүреді. Мейрам күндері мен демалыс жақындай бастағаннан-ақ жол бойында тұратын қыздардың бәрі Асылбекке: «Бізді үйге ала кетші», – деп алдын-ала қолқа салып жүргені. Ол кейде қызық үшін өзімен бірге оқитын қыздардың қайсыбірін біраз жалындырып қоятыны бар. Өзінен кішілерге өйтпейді. Үйлерін сағынған, бірақ қалталарында көк тиыны жоқ, ірілі-ұсақты балаларды жинап алады да, «ал, қане, кеттік» деп, ауылдан үш-төрт шақырым жердегі шағын разъезге қарай бастай жөнеледі. Бір жолы екі-үш вагонға барсақ та міне алмай, бетіміз қайтып, бәріміздің еңсеміз түсіп, қайсыбіріміз тіпті жыларман болып, пойыз жүруге айналған кезде Асылбек жолсерікке ақша беремін деп сөйлесті де, біздерді вагонға мінгізіп алды. Ішке кірген соң, балалар мен қыздарға көзін қысып қойып, жолсерікке баратын жерімізді алысырақ етіп айтты. Түсетін кезіміз жақындағанда вагонның жабық тұрған екінші жағындағы есігін өз қалтасындағы кілтпен ашып, бәрімізге: «Ал, кеттік!» – деп әмір беріп, бастай жөнелді. Қыздардың бірі: «Қап, алдағанымыз ұят болды-ау», – деп ыңғайсызданып еді, «Ендеше қала ғой, ақшаң болса бере ғой», – деп аузын ашырмады. Артынан, түскен соң: «Пойыз жолсеріктікі емес, мемлекеттікі, – деді бейне бір оқушылардың алдында сабақ айтып тұрған мұғалімдей нақ-нақ сөйлеп: – Ал балаларды оқытуға қамқорлық жасау – біздің еліміздің заңы. Біздер үйімізден безіп, аудан орталығындағы интернатта еріккеннен емес, оқу үшін, білім алып, қоғамға пайдалы азамат болу үшін жүрміз. Ендеше, анда-санда пойызға мініп, үйге барып қайтуға қақымыз бар. Қайта керісінше мемлекет мүлкі – пойызды пайдаланып, олжа тапқысы келген жолсеріктікі – теріс іс, оңбағандық. Өзі ұялсын. Өз басым ертең оқуды бітіріп, жұмыс істей бастаған кезде пойызға бір рет те билетсіз мінбеймін», – деді. Әрине, оның бұл «дәлелді» сөздеріне ешкім дау айтып, қарсы келе қойған жоқ.

	Сол Асылбектің хатты кімге арнап жазғызып алғанын кейінірек жаз шыға білдім. Біреу бетіне қарап сөйлесе болды, ұялып қып-қызыл болып кететін Айна деген қыз екеуін түнде қыдырып жүргенде жоғарғы сыныптарға математикадан сабақ беретін мұғаліміміз – Жәмек ағай ұстап алып, жиналысқа салғанын, екеуінің мектептен шығып кете жаздап, әрең қалғанын бәріміз естідік.

	Сонымен, ағаштардың жапырақтары сарғайып, алтын теңгеге айнала бастаған қоңыр күздің тып-тынық тамаша бір күнінде мен де Асылбекке еліктеп, тәуекелге бел байлап, бақ ішінде оңаша отырып, Әлияға арнаған өлеңімді жазып бітірдім. Өлеңнің:



	Бөліссем деуші ем бұл сырмен,

	Бірақ та журдім бата алмай.

	Ойымда бәрі тұрғанмен,

	Өзіңе бір сөз айта алмай,



	– деген алғашқы жолдары сәл кібіртіктеп басталғанмен, келесі шумақтары тәп-тәуір жазылған сияқты. Әсіресе:



	Не де болса сырымды,

	Алдыңа салам, ақтарам.

	Не десең де шынымды,

	Жасыруға жоқ шамам.



	Белгісіз бір күш еріксіз,

	Өзіңе қарай тартқандай.

	Жүрегім сенсіз көңілсіз,

	Қапаста терең жатқандай.



	Сәулелі көзің ұшқыны,

	Кеудеме келіп қадалды.

	Жалын боп енді ішімді,

	Шыдатпай өртеп барады,



	– деген жолдары өзіме қатты ұнайды. Ал содан кейінгі:



	Жалындап жанып жүрегім,

	Жазылмастай жайы бар.

	Емшісі тек бір өзің,

	Асқындырмай жазып ал.



	Сүйемін сені, шын сүйем,

	Ойымдасың күндіз-түн.

	Бөлініп ой, бас мең-зең,

	Жалғаны жоқ шын сөзім.



	Алдыңа жайдым сырымды,

	Ақаусыз таза көңілден

	Айтшы сен де шыныңды,

	Көңілің қалай менімен?



	– деген жолдарда әлі де ойланатын жерлері жоқ еместігін ішім сезеді. Бірақ өлеңді бұдан да жақсартып, әрлей түсуге шыдамым жетпей, сол күйінде қағазға әдемілеп қайта көшірдім. Енді не де болса тәуекел деп, Әлияға беруге тиіспін. Бірақ бұл жеңіл-желпі шаруа емес, өлең жазудың өзінен де қиын іс болып шықты. Ақыры ойлап-ойлап тапқаным: соңғы сабақ аяқталарда өлеңді Әлияның алгебра кітабының арасына жытырып, сабақ бітісімен кітапты Әлияның қолына қайтадан ұстата салу. Сақтық жасап өлеңнің басына да, аяғына да ешқандай сөз жазған жоқпын. Менің қолымды Әлия жақсы таниды. Қалғанын өлеңді оқығанда өзі-ақ түсінер...

	Бірақ көп ойланып жасаған бұл жоспарым ақырында жүзеге аспады. Соңғы алгебраның үстінде, мұғалім жаңа сабақты түсіндіруге көшкенде, жүрегім қатты-қатты соғып, өлеңді қалтамнан жайлап алдым да, ыңғайлап, дәптерімнің арасына салып қойдым. Енді Әлияның кітабын сұрауға оқтала бергенімде, Жәмек ағай сөзін тоқтатып, өзіме қадалып қарай қалғанын сезіп, зәрем ұшты. Ағай асықпай орнынан тұрып, маған қарай бет алды. «Бір нәрсе істеу керек, бір нәрсе істеу керек» деген ой басымда алас ұрғанмен, «мүмкін, хатты байқамаған шығар» деген екінші ой тоқтау салды ма, әлде Жәмек ағайдың сұсы басты ма, әйтеуір, жылан арбаған торғайдай болып, қыбырсыз отыра бердім. Ағай жаныма келді де, дәптерімді жайлап ашып, ішіндегі қағазды алды, бүктеуін жазып көрместен қалтасына салып қойды.

	– Қамбарбаев, қоңыраудан кейін кетпейсің, – деді ешқандай жақсылық күттірмейтін суық үнмен ескертіп. Сонан соң маған енді қайтіп көңіл аудармастан сабақты ары қарай түсіндіре берді. Мен болсам өз-өзімнен бетім дуылдап, қатты абыржып, аласапыран күйге түстім. Әйтеуір, өлеңнің алды-артында ешқандай бөгде жазудың жоқ екені – көңілге медеу. Әлияның кітабын сұрап алуға үлгермегеніме қуандым. Егер мұғаліміміз өлеңді Әлияның кітабының арасына салған жерімнен ұстап алса қайтер едім деп ойлаймын арқам мұздап. Онда өзім ғана масқара болмай, Әлияны да ұятқа қалдырар едім ғой. Жәмек ағай Асылбек пен Айна сияқты бізді де жиналысқа, тіпті мұғалімдер жиналысына салуы мүмкін еді. Және мұның өзі, сөзсіз, бүкіл мектепке жария болар еді. Қүдай сақтады. Енді... Не болса да сыр бермей, ағайға орнықты жауап айтып, құтылып кетуді ойластыруым қажет. Сонда, не деймін... Не деймін... Апырмау, мұным не? Өз-өзімнен сезіктеніп, несіне қуыстанамын. Кітаптан көшіріп алғам деймін. Қай кітаптан? Қай ақынды айтсам да, Жәмек ағайға бәрібір емес пе?..

	– Қамбарбаев! – деп мұғалім өз фамилиямды атағанда, тағы да оқыс селк ете қалдым. – Қане, менің түсіндірген сабағымды қайталап айта ғой.

	– Білмеймін, – дедім бірден.

	– Неге білмейсің?

	– Түсінбедім.

	– Неге түсінбейсің?

	Бұл жолы үндемедім.

	– Екі! – деді ағай журналға баға қойып. – Бұрын тәуір оқушының бірі едің. Кежегең кейін тартып, құлдырап барасың. Сабақты дұрыс тыңдамайсың, құлқың жоқ. Сабақ үстінде не ойлап отырасың? Қане, айтшы бізге?

	Мен көзіммен партаны сүзгілеп, үндемедім. Басқа балалармен бірге Әлияның да өзіме жаны ашығандай болып қарап отырғанын сеземін. Мүмкін ол да: «Бақытқа не болып жүр?» деп ойлайтын шығар. Не болып жүргенін түсіндіріп айтар ма едім?..

	– Отыр, – деді ағай. – Сабақтан соң сейлесеміз... Қоңырау соғылысымен ағай журналды жапты да, қағаздарын асықпай жия бастады. Балаларға: «Қайта беріңдер», – деп рұқсат етті де, маған: «Қамбарбаев, алдыңғы партаға келіп отыр», – деп, жанына шақырды.

	Балалар мен қыздар орындарынан асыға сарт-сұрт тұрып, кітаптарын сөмкелеріне салып, кетіп жатыр. Әлия мен Алтынкүл де көздерімен маған тілектестік білдіріп, бастарын изеп, үнсіз қоштасып, шығып кетті. «Мен сені сыртта тосамын», – деді Жантай.

	Оқушылар тегіс кеткеннен соң, ағай менің өлеңімді қалтасынан шығарды да, қасын көтеріп, үндемей, ішінен оқып шықты. Жүзіне мысқылды күлкі үйірілді.

	– Алдымен бұл қағаздың не екенін түсіндірші маған.

	– Өлең.

	– Өлең екенін көріп тұрмын. Қайдан шыққан, неғылған өлең? Саған неге керек болды?

	Үндемедім.

	– Кімнің өлеңі? – деді ағай бетіме тесіліп қарап, сұрағын қайталап.

	– Қасым Аманжоловтың, – дедім мүдірместен.

	– Мұны неге көшіріп алдың?

	– Жай. Жақсы жазылған екен.

	Ағай басын шайқады.

	– Бесіктен белдерің шықпай жатып, сендерге мұндай өлеңді оқуға да, көшіруге де ерте, – деді. Сонан соң өжіктеп:



	Сүйемін сені, шын сүйем,

	Ойымдасың күндіз-түн.

	Бөлініп ой, бас мең-зең,

	Жалғаны жоқ, шын сөзім,



	– деп дауыстап оқыды да, қабағын кіржитіп:

	– Өзің айтшы Қамбарбаев, осы өлеңнің мектеп оқушысына қандай қажеті бар? – деп сұрады. Сонан соң мені сынағандай бастан-аяқ шолып шықты да: – Әлде, біреуге ғашық шығарсың? – деді түйеден түскендей, немесе басыма шоқпармен салып жібергендей сауал тастап. «Біреуге ғашық шығарсың?» – деген сөздер оның аузынан шыққанда «біз білмей жүрген шығармыз, мүмкін дүкенге түскен шығарсың, ия болмаса кісі тонаған шығарсың?» дегеннен кем естілген жоқ. Жәмек ағай жаңағы сөздерімен осы уақытқа дейін көңілімнің терең түкпірінде соншама қастерлеп сақтап келген сезімдерімді көң-қоқысқа лақтырып, табанымен аямай таптап жатқандай көрінді маған. Жәбірленіп, жыларман болдым. Аузымды ашсам-ақ әлдеқандай дөрекі, қарсылық сөздің өзіме де тізгін бермей, лап етіп сыртқа шығуы сөзсіз еді. Ондайды Жәмек ағай еш уақытта да кешпек емес. Онда әңгіменің тіпті ушығып кетері анық. Сондықтан өзімді-өзім әрең ұстап, үзіліп түсуге шақ қалған көз жасымды әзер іркіп, жанарыммен партаны сүзгілеп, сазарып, тістенген қалпымда отыра бердім.

	– Жарайды, бар, – деді кенет Жәмек ағай ойына әлдене түскендей, сағатына көз тастап қойып. – Бірақ есіңде болсын, сабақты дұрыс тыңдамасаң, нашар оқысаң, иә болмаса бөтен... қылығың байқалса, басқаша сөйлесеміз. – Ол кісі «бөтен» деген сөзді даусын созыңқырап, үзіліс жасап, нығарлап айтты.

	Мен үн-түнсіз сыртқа шықтым да, өзімді тосып тұрған Жантайдың:

	– Не болды? Не деді? – деген сұрағына жауап берместен, интернатқа қарай жүгіре жөнелдім. Ол менің жасаураған көзімді байқады-ау деймін, артымнан жүгіргені болмаса, қайтып сұрақ қойып, мазаламады...

	Өлеңім Жәмек ағайдың қолына түскен соң, енді оны Әлияға беруді жөн көрмедім. Біразға дейін Жәмек ағай өлең туралы қай жерде айтып қалар екен деп, мазасызданып тосып жүрдім. Ол кісінің қытығына тие бермеуге тырыстым...





5




	Биылғы 1956 жылдың қарсаңында тағы да бір ұмытылмас оқиға болды. Бірге жүрген жақын достар – алты ұл, төрт қыз мектептегі ең соңғы жаңа жылымызды оңаша бас қосып, өзімізше ойын-сауық, тамашамен қарсы алу жөнінде ұйғарымға келдік. «Мұнымыз дұрыс бола ма, жоқ па?» – деген мәселе төңірегінде біраз пікіралысу болды. «Шай ішеміз, билейміз. Жаңа жылды бірге отырып қарсы аламыз. Онда тұрған не бар?» – деді Әлия. «Иә, онда тұрған не бар», – деп осы әңгіменің тууына ұйытқы болған Жантай мен Мәжит бір-біріне қарап жымыңдасып қойып, қызу қостады.

	– Сонымен шештік қой?

	– Шештік...

	Біршама дайындық пен келіссөздерден кейін ақырында ауылдың шет жағындағы Алтынкүлдің ағасының үйіне жиналдық. Кеш көңілді басталды. Дастарқан мәзірі де жаман емес. Алтынкүлдің ашық мінезді, ашық қолды жеңгесі ауызға салсаң-ақ үгіліп жүре беретін топ-томпақ қоңырқай бауырсақтарды мол етіп пісіріпті. Әншейінде қолға түсе бермейтін өрік, мейіз, сары май, кәмпит дегенің де көл-көсір, жайнап жатыр. Әсіресе интернатта тұратын, үйдің дәмін сағынған біздер үшін бұдан артық еш нәрсенің керегі жоқ-ты. Алтынкүлдің жеңгесі шайды да дәмді құяды екен.

	– Жеңдер, айналайындар, ішіңдер. Осыдан кейін палау келеді, – деп бәйек болып, бар пейілімен сыйлап отыр.

	Шай ішіліп болған соң, Алтынкүлдің жеңешесі:

	– Ал қыздар, ендігісіне өздерің иелік жасаңдар. Қысылмай, еркін отырып, ойнап күліңдер. Мен әлгі ағаларың кеткен үйге барайын. Енді кешіксем ұрсып жүрер, – деп асығып, жинала бастады.

	– Жеңешең қайда барады? – деп сұрап едім, Алтынкүл:

	– Бүгін басқа үйде ол кісілердің өз кеші бар, – деп күлімдеп жауап берді. Жеңгесі шығысымен-ақ дастарқанды жинап тастадық. Өміртай гармонын құлаштай созып, бәріміз қыздармен кезектесіп билеп кеттік. Өлең айттық. Кеш осылайша қызық басталды. Бірақ уақыт ілгері жылжыған сайын, бірте-бірте менің мазам кетіп, көңілсіздене бердім. Оған себеп – Базылбектің әдеттегіден тыс әңгімешіл болып кетуі, екі езуі жиылмай, күлімдеп Әлияны төңіректей беруі еді.

	Базылбек біздің мектепке биылғы екінші тоқсанның басында келген-ді. Бір күні сыныпқа кірсем, есік жақтағы алдыңғы партада жылтыраған қара шашын артқа қарай мұқият жатқызып тараған, қатып киінген қара сұр бала отыр. Үстіне ешқашан қылау жолатпайтын, шалбарының қыры әрдайым қатып тұратын; киім киісі де, жүріс-тұрысы да өзге балалардан оқшаулау еді. Мұғалімдердің айтқанын бұлжытпай орындайды, сабақты жақсы оқиды. Алғашқыда біразға дейін ешкіммен араласпай жалқы жүрді. Келе-келе Жантай екеумізбен жақындасып кетті. Бір жолы бізге киноға билет әкеліпті. Тағы бірде үйіне шақырды. Үйлерінің іші көздің жауын алғандай болып жайнап тұр. Бұрын мен неше түрлі түкті, қымбат кілемдерді тек қабырғаға ұстайды деп ойлайтынмын, бұл үйде үлкен, ғажап кілем бағасы кетіп, еденде жатыр. Сервант толы неше түрлі алтынмен аптап, күміспен күптеп тастаған ыдыс-аяқ. «Анандай ыдыстардан мынау өзімізбен бір сыныпта оқитын Базылбек тамақ ішетін болғаны ғой» деген ой мен үшін керемет жаңалық еді. Өзіміздің интернаттағы майысып-майысып қалған, қаңғырлаған қалайы табақтар мен сыны кеткен қасық, шанышқыларды еріксіз еске алдым.

	Базылбек сонан кейін де ара-тұра интернатқа соғып, төбе көрсетіп кетіп жүрді. Бір жолы кешқұрым келгенінде менің әлі сабақтардың бірде-бірін орындамағанымды, Войничтің «Бөгелегінен» бас көтере алмай отырғанымды көріп, қатты таңырқады, әрі ренжіді.

	– Слушай, Бақыт, бұлай істеуге болмайды ғой. Егер шындап тырыссаң, оныншыны медальмен бітіруге мүмкіндігің бар ғой, – деп сынып жетекшіміздің пікірін қайталады. Бұл сөздерді бар пейілімен, қынжыла айтты. Сол сәттегі дауыс ырғағына, сөз мәнеріне қарап-ақ, өзінің оныншыны қайткен күнде де медальмен бітіруге бел байлағанын аңғару қиын емес-ті.

	Базылбек Жантай екеумізбен қаншалықты жақындасып, дос болуға тырысқанымен, маған арамызды әлдеқандай көзге көрінбейтін, бірақ не нәрсе екенін өзім де дәлдеп айта алмайтын, әйтеуір, бір кедергі бөліп тұратындай көрінетін. Базылбектің бойында алға қойған мақсатына жетуге деген жігер-күштің мол екенін анық сеземін. Оның ешқашан, еш нәрсені ұмытпайтыны, сабақ оқуға, бақылау жұмысына әзірленуге, басқа да кез келген іске барынша мән бере, тыңғылықты қарайтыны, жас болса да «ұстаған жерде қолы, тістеген жерде тісі кетеді» дейтіндей пысықтығы мені таң қалдыратын. Сонымен бірге ол әрдайым ұстамды да: өзге балалар ішек-сілелері қатып күліп жатқанда да ешқашан мәз болып, ақтарыла күлген емес, бар болғаны жымиып қана тұрады, әрі кеткенде «ыһы-ыһ-ыһ» деп иығын бірер селкілдетіп қана басылады. Міне, сол Базылбек бүгін шашын қайта-қайта артына қарай серпіп тастап, әдеттегідей емес, сөзге жиі араласады, тынымсыз күледі, Әлия мен Алтынкүлдің маңынан шықпайды. Ол қыздарға үйіріліп, жақындай түсіп, күлкісі жақсарған сайын менің ішімде алай-дүлей дауыл тұрып, әр түрлі күдік бас көтеріп, өз-өзімнен ығым кетті. Әншейінде ешкімге елпектей қоймай, тәкаппарлау жүретін Базылбектің өзіне ерекше бәйек болып, құлай көңіл бөлуін Әлия да жек көрмейтін сияқты ма, қалай... екі беті алаулай жанып, бұрынғысынан да сұлуланып кетіпті.

	– Сен бүгін көңілсізсің ғой, Бақыт, жай ма? – деді Базылбек менің жаныма келіп, жайдарлана күлімдей сөйлеп, көңілімді аулағысы келгендей ыңғай танытып. Оның бұл сөздері ішімдегі отты көсеп, үрлей түскендей болып, күдігімді тіпті лапылдатты. Аярсып, күлімсіреген жүзі жек көрінішті... әрі суық болып елестеді. «Осы уақытқа дейін қиялымда ғана аялап, әлпештеп, бір сыныпта оқып қатар жүргенінің өзімен-ақ жан-жүрегімді жылытып, өміріме шуақ сәулесін мол төгіп келген ең аяулы, қимасыма қол соза отырып... еш нәрсені білмегендей монтансып, аярсынуын» деп ойладым.

	Алайда, дәл бүгінгі кештегі өз мінезімнің де оншалықты жетісіп тұрмағанын іштей сеземін. Мен ренжіп, берекесізденіп, ұнжырғам түскен сайын, Базылбектің еңсесі көтеріле түсетін сияқты. Сонда осы уақытқа дейін арамыздан қыл өтпес тату болып келген, өзгелерден көлеңкесінен де қызғанатын Әлияны, қиялымда меншіктеп алған өз Әлиямды, бүгінгідей сирек кездесетін ерекше кеште Базылбектің ғана ыңғайына жіберіп, соның ғана әңгімелерін тыңдатып қоюым жөн бе? Өз-өзімнен бұртиғанда не ұтпақпын? Әлияға өкпелеймін бе? Мен түнеріп, шеттей берген соң, ол Базылбектің әңгімесін тыңдамағанда не істесін? Менің өзімді де ұрып өлтіретін адам жоқ осы.

	Базылбектің жаңағы: «Бүгін көңілсізсің ғой», – деген сөзі мені мүсіркеп, келемеждегендей көрініп, манадан бері еңсемді басқан зіл батпан салмақты серпіп тастауыма, томаға-тұйықтықтан шығуыма қамшы болды, ширықтырып жіберді.

	– Ешқандай да көңілсіз емеспін, – дедім сыр бермеуге, жайбарақат сөйлеуге тырысып.

	Жаңа ғана жауар бұлттай түнеріп, үнсіз тұрған менің бет әлпетімдегі кенеттен пайда бола қалған өзгеріс... жайдары күлкі оны аз да болса абыржытып тастағандай еді. Дәл осы кезде Өміртай орындыққа ыңғайланып отырды да, тамағын кенеп қойып, қатты дауыспен:

	– Қыздар вальсі, – деп жариялады. Сонан соң гармонын құлаштай созып, өзі рақаттанып ойнайтын, бәрімізге жақсы таныс «Дунай толқындарына» басты дейсің!

	– Жүр, Бақыт, билеп келейік, – деген Әлияның сөзі құлағыма әдемі музыкадай естіліп, көңілімді тасытты. Жаңа ғана жан-дүниемді құрсаулаған қызғаныш пен күдік атаулының қалың тоңы Әлияның жалт етіп бір ғана қарағанынан... дем сәтте түгі қалмастан еріп жүре берді. Шыр көбелек айналуға шорқақ болғаныммен вальс пен тангоның бірқалыпты баяу тербелісіне жаман емеспін. Әлияның сыңғырлаған үні, күлкісі, маған деген пейілі өзгеріссіз сол қалпында екенін анық сезінгендей болып, қайтадан бақытқа кенелдім.

	Биден кейін дастарқан қайта жайылды. Буы бұрқыраған палау келді. Бірнеше бөтелке шарап шынылары пайда болды.

	Бұларың не, ойбу, – деді қыздардың бірі. – Өлә, арақ па?

	Әлияның жүзінен де таңдану белгісі байқалды.

	– Құрысын... Мұны ішкендерің масқара боларсыңдар, – деді ол.

	– Түк етпейді, қыздар, – деді Жантай. – Жаңа жыл есік қағып тұр. Үй оңаша, келесі Жаңа жылды қайсысымыздың қайда қарсы алатынымызды былайша айтқанда Алла біледі.

	Оның бұл сөзі балалардың да, қыздардың да есіне биыл оныншыны бітіретінімізді түсірді.

	Мәжит бөтелкелердің аузын ашты да, бояуы қою қызыл шарапты кеселерге бөліп, құя бастады.

	– Қыздар, балалар, бас қосу болған соң осылай... нетіп... азырақ алғанымыз түк етпейді, – деді ол.

	Мен әнеугүні осы кешке дайындалайық дегендегі Жантай мен Мәжиттің жымыңдасу сырларын енді ғана ұққандай болдым.

	Мәжит жас жағынан алғанда бәрімізден ересектеу еді, колхозда тұратын ауру әжесінен басқа ешкімі жоқ, тұлдыр жетім бала болатын. Сегізіншіден кейін бір жыл оқымай қалып, жұмыс істепті. Шараптың дәмін сол кезде татса керек. Кейін нағашысы «қайтсең де оныншыны бітір, әжең әзір өлмейді, өзім қарасамын», – деп Мәжитті интернатқа зорлағандай етіп әкеліп орналастырыпты. Жантай екеуміз онымен алғаш рет базарда кездестік. Ол біздің үстіміздегі интернаттың киіміне, бәрімізге бірдей етіп «х/б» (хлопчатобумажный) матадан тіккізген вельветка мен қанша үтіктесең де қыр тұрмайтын арзан шалбарға көз салып қарап қойды да:

	– Интернатта тұрасыңдар ма? – деп сұрады.

	– Иә, – дедік біз.

	– Мені де интернатқа алды, – деді ол. Сонан соң: – Сендердің интернатта тұратындарыңды киімдеріңе қарап білдім, – деп қосып қойды.

	– Қай сыныпта оқисың? – деп сұрады Жантай оның оқушы екеніне сенбегендей сырықтай бойына таңдана қарап.

	– Тоғызыншыда.

	– Бірге оқитын болдық... онда, – деді Жантай.

	– Ендеше танысайық, Мәжит, – деп ол өзінің қара жұмысқа шыныққан, мүйізденген үп-үлкен қолын ұсынды.

	– Таныссақ танысайық, Жантай.

	– Бақыт.

	– Қамбарбаев емессің бе? – деді Мәжит менің атымды естісімен-ақ елең етіп.

	– Иә.

	– Сенің өлеңдеріңді бірнеше рет аудандық газеттен оқығам, – деді ол маған бір түрлі құрмет сезімімен қарап.

	Бұған мен кәдімгідей мәртебеленіп, өсіп қалдым.

	– Ал ендеше жүріңдер. Осы танысқанымыздың құрметіне... қауын-қарбызға жақсылап бір тояйық, – деді Мәжит.

	Сол күннен бастап біз Мәжитпен дос болып кеткенбіз. Мені әсіресе оның қайрат-күші қатты қызықтырып, тәнті етеді. Жантай екеуіміз Мәжитпен достасқалы бері бұрынғыдай кейбір бұзық балалардан сескенуді қойдық. Мәжит сабаққа онша пейілді болмағанымен еңбексүйгіш, жолдасы үшін отқа да, суға да түсіп кетуге бар, жақсы бала. Бірбеткей, өжет, турашыл.

	Мәжиттің бізден гөрі ересек, үлкен жігіт екенінің тағы да бір дау туғызбас дәлелін айтайын. Ол өткен жазда аулына барғанда Фрунзеде техникумда оқитын Жәмила деген қызбен танысыпты. Оныншы сыныптағы балалардың ішінде өзге қалада тұратын қыздан хат алатын жалғыз сол. Жәмиланың Мәжитке қырғызша, орысша, қазақшаны араластырып жазған хаттарын Жантай, Сүйініш бәріміз қызыға оқып, жауапты да оның атынан бірігіп жазатынбыз.

	Сол Мәжит қазір шарапты кеселерге құйып болған соң:

	– Ал, қане, алыңдар, – деді де, өзі бөгелместен ішіп салды.

	Қыздар жағы ішуден үзілді-кесілді бас тартты. Ұлдар жағы (Мәжиттен өзгеміз) шараптың дәмін алғаш рет татуымыз. «Ту-у, қандай жаман! Осымыз бекер-ақ болды. Ішпеу керек еді» деп ойлаймын. Бірақ бұл ойымды ашық айтып, ішуден бас тартудың орнына, басқа балалармен бірге мен де көңілдене сөйлеп, кесені қайтадан қолыма аламын. «Жоқ, шарап ішу балалардың қайсысына болса да ұнап отырған жоқ, бірақ ешқайсысы сыр бермеуге тырысады» деп жорамалдаймын. Біраздан соң екі шекем солқылдап, басым айналғандай болған соң, еңкейіп маңдайымды алақаныммен сүйеп, көзімді жұмдым.

	– Бақыт, сен не, мас болып қалдың ба? – деді Әлия иығымнан түртіп, бетіме үңіліп. Көңілім алаулап алып ұшады, көзімнің алды тұманданғандай. Құлағым шулай ма... Әлияға деген сезімім бұрынғыдан он есе, жүз есе ұлғая түскендей.

	– Сен үшін ішемін, – деймін өзімді үлкен жігіттерше ұстауға тырысып. Оның:

	– Бақыт қойшы, өтінемін сенен, – деген үні алыстан талып жеткендей болып естіледі... Кенет үйдің іші шыр көбелек айнала бастады. Мен амалсыз ірге жаққа қисайдым. Әлия еңкейіп:

	– Немене, жүрегің айныды ма? – деп сұрады. Ыстық лебін жақыннан сеземін. Шырақтай жанған екі көзі дәл алдымда, жұмсақ алақанымен маңдайымды сипайды. Кенет мен оның жұп-жұмсақ алақанын ұстап алдым да, ерніме басып сүйдім. Оның қолы бір сәтке қимылсыз қалды. Сонан соң қолын жайлап босатып алды да:

	– Бақыт... тілімді алшы, демалшы... – деді еріндерін менің құлағыма тақаңқырай, сыбырлай сөйлеп. Ыстық демі тұла бойымды лап ете күйдіріп өткен жалындай әсер етті. Бірақ бұл – бір ғана сәттік сезім еді. Өзімнің еріктен тыс әлдеқандай қатерлі бір күштің әсерімен түпсіз тұңғиыққа батып бара жатқанымды сездім... Одан әрі түк білмеймін...

	Сол жолы шарап ішкенім текке кетпеді. Мұрттай ұшып, қатты ауырдым. Ертесіне интернаттағы өз бөлмемде төсектен тұрмай жатып өзімді-өзім нашар сезінгенім сондай, шыныммен-ақ өлетін шығармын деп ойладым. Шарап ішудің барып тұрған жиренішті, жексұрын нәрсе екеніне көзім жетті. «Осыдан оңалып қалпыма келсем, еш уақытта ішпеспін және ішкендердің қасында да жүрмеспін», – деп өзіме іштей уәде бердім. Тән ауруына жан ауруы қосылды. Өзімнің қызыл арақ ішіп мас болған жексұрын қылығымнан өлердей қатты ұялып, Әлияның бетіне, жұртқа енді қалай қараймын деп азаптандым. «Сау басқа сақина», «сұрап алған ауру» деген осы екен ғой...

	Сол кештен соң көпке дейін ойымнан шықпаған тағы бір нәрсе – Базылбектің мінезі еді. «Ол сонда Әлияға сөз айтқысы келді ме, жоқ па?» деген сұрақ мені талай ойландырған-ды.

	Әлия екеуміздің арамыздағы бұрыннан қалыптасқан қарым-қатынас сол оқиғаға қарамастан, Жаңа жылдан кейін де өзгермегендей болатын. Тек қана өзіне көбірек қадалып қарап қалғанымды сезсе, Әлия бұрынғыдай емес, бір түрлі мазасыз күйге түседі, кейде екі бетінің ұшы лып етіп қызарып кетеді...

	* * *

	Сөйтіп жүргенде көктем келді. Мен өз ойымды қалайда Әлияға айтуға бекіндім. Ол үшін Әлияны жеке қыдыруға немесе киноға шақыруым керек. Екеуміз аспанда ай жымиып, жұлдыздар күлген тынық кеште көктем ауасын құштарлана жұтып, үйге қайтуға асықпай, ұзақ қыдырамыз. Қанша жүрсек те шаршамаймыз. Маған оның өзіммен қатар келе жатқаны, күлкісін, сөзін естуімнің өзі – бақыт және оның ол кештегі күлкісі мен сөзі маған, тек қана маған бағышталмақ. Мен оған өз ойларымды қалтқысыз ақтарамын, оны жанымдай жақсы көретінімді, жер бетінде мен үшін одан артық қыз жоқ екенін, ду-думан, мәз-мереке мына өмірде екеуміз қол ұстасып, қатар жүріп, бақытты ғұмыр кешуге тиісті екенімізді айтамын. Сонымен бірге Әлияның алдында болашаққа жасаған өз жоспарым мен алға қойған мақсатымды да жайып саламын. «Өмір әлі алда, – деймін оған, – ол – ұзақ, қызық жол. Ол жолға біз жақсы дайындықпен шығуға тиістіміз. Сондықтан оныншы сыныпты бітірген соң, өндіріске барып, жұмыс істеуге бекіндім». «Бақыт-ау, сен өзге балалардай шымыр да емес, жүдеусің, нәзіксің. Қара жұмыс істеу саған қиын болады», – дер ме екен ол. Десе десін. Менің жауабым даяр. «Мен қазір шынында да жүдеумін, нәзікпін, – деймін оған, – міне, сондықтан да өндіріске барып жұмыс істеу өзгелерге қарағанда маған керегірек. Ал қиындық жайына келетін болсақ, сен менің төзімімді, шыдамдылығымды білмейсің, Әлия. Өзгелер шыдаған қиындықтың қандайына болса да менің шыдайтыныма сене бер». «Өзің мақтаншақ та екенсің ғой. Бұрын қалай білмей жүргенмін», – дейді ол күліп. «Рас, мақтаныңқырап кеттім, білем. Бірақ бұл бос сөз емес. Алға қойған мақсатыма жету үшін айлар бойы, жылдар бойы еңбектенуге әзірмін». «Сонда алға қойған мақсатың – қара жұмыс істеу ме?» – Әлия менің бетіме қарап сыңғыр етіп күледі. «Иә. Өз еңбегіммен күні ертең-ақ, оныншыны бітіре салып, қоғамымызға пайда келтіру. Екі жыл жұмыс істеймін, қолымнан келгенше аянбай еңбек етемін. Сонымен бірге бұл екі жылдың маған берері де аз болмайды. Таза ауада тынымсыз қара жұмыс істеу сөз жоқ, кімнің болса да денсаулығын нығайтып, өзін шынықтырады. Енді көзіңе мынаны елестетші: екі жылдан кейін екеуміз Алматыда ма, осында ма, әлде басқа жерде ме, қайта кездесеміз. «Ой, қалай өзгеріп кеткенсің, екі иығыңа екі кісі мінгендей үлкен жігіт болыпсың, сен шынымен Бақытсың ба?» – деп таңырқайсың. «Иә, Бақытпын. Әлия, енді ажырамайықшы, өмір бойы бірге болайықшы. Мен сені алақаныма салып, әлдилеп өтейін...» Сен тағы да сықылықтап, мәз болып күлесің. Бірақ сол күлкіңнің өзі – маған жауап. «Енді мен де оқуға түсемін, журналист болсам деген арманыма қол созамын», – деймін саған. «Конкурс бар, емтихан қиын. Екі жыл ішінде мектепте алған білімді ұмытып та қалған шығарсың», – дейсің күдіктеніп. «Ұмытқан жоқпын. Екі жылдың ішінде әдебиетті де, тарихты да, шет тілін де бірнеше рет қайталап шықтым». «Айтпақшы, сенің өндіріске барып, қара жұмыс істеп, қоғамымызға пайда келтіремін дегенің осы екі жылмен-ақ бітіп қалғаны ма? Қоғамға келтіретін пайдаң өлшеулі ме еді?» – дейсің мені сынағандай болып. «Жоқ, өлшеулі емес, – деймін оған. – Егер өндірісте жұмыс істеу арқылы елімізге бәрінен көп пайда келтіретініме көзім жетсе, біржолата алаңсыз толық сенсем – оқуға келмей-ақ қояр едім. Бірақ менің көңілімнің түптеп келгендегі шын қалауы, іңкәрі – журналист болу. Ал өзің шындап қалаған, сүйіп істеген жұмысың барынша жемісті болары да, сол жұмыс арқылы қоғамға неғұрлым көбірек пайда келтіретінің де сөзсіз. Ендеше біздің әрқайсымыз өз жүрегіміздің қалауына бағына отырып, өмірдегі өз орнымызды табуға тиіспіз...»

	* * *

	Алайда маған Әлиямен қиялымдағыдай жеке қыдырудың, оның алдына өз көңілімдегі барлық сырды ақтарып, жайып салудың сәті түспеді. Көктем шыға Әлияның бұрынғыдай емес, өзіме бір түрлі салқын тарта бастағанын аңғарғандай болдым. Сырт көзге достығымыз да, қарым-қатынасымыз да сол қалпынша сияқты, бірақ мен Әлияның мінезі өзгеріп кеткенін, арамыздан әлдеқандай салқын леп, «қара мысық» жүгіріп өткендей болғанын сеземін... Себебін іздеп қиналамын. Бір рет үзіліс кезінде мен оның орнында көбірек отырып қалғанын пайдаланып: «Әлия, бүгін сабақтан соң үйге кетуге асықпашы. Мен сені... Біз Жантай екеуміз сендерді үйге дейін шығарып салайық», – дедім. Әлияның жүзі әлденеге ду ете қалды да: «Жоқ, шығарып салмай-ақ қойыңдар», – деп орнынан тез тұрып, сыртқа шыға жөнелді... Мен осыдан кейін де бір-екі рет оны оңаша қыдыруға, киноға шақырғым келді, бірақ Әлияның менімен оңаша сөйлесуден бір түрлі қашқақтағандай сыңайын таныдым. Сабақ бітсе-ақ Әлия өзі де дегбірсізденіп, Алтынкүлді де «бол, болдың» астына алып, сыныптан шығып кетуге асығады.

	– Қыздар, сендерге осы не болған? Сабақтан соң тұра қашасыңдар. Әлде далада біреу күтіп тұра ма? – деді бір күні Жантай шыдай алмай.

	– Қайдан білейін. Мына қыз ғой, – деді Алтынкүл күңк етіп. Әлия оған жалт қарады да, үн-түнсіз кітабын тез жинай бастады. Оның асыққанын көріп, әрі «ренжітіп алдым ба» деп ойлады-ау деймін, Алтынкүл де жиналуын тездетті. Жантай әзілге шаптырып: «Асыққанмен жібермейміз, ешқайда кетпейсіңдер, бәрібір бірге қайтамыз», – деп екеуін бөгемек болып еді, мен қолынан тартып кідірттім.

	– Бұлардың бұл мінездерінде сыр бар, – деді Жантай, – мен ол сырды ашпай қоймаймын...

	Айтқанындай-ақ бір күні ол маған: «Әлияның неге өзгеріп жүргенін білдім», – деп тосын жаңалық айтып келді. Алтынкүл одан: «Олла-біллә, оңбай кетейін, желкемнің шұңқырын көрмейін, жан адамға айтпаймын», – дегізіп уәде алып, Әлия мен Базылбектің үй іші біраздан бері бір-бірін қонаққа шақырып, араласып тұратынын, Базылбек пен Әлия екі рет киноға бірге барғанын айтыпты. «Базылбектің әкесі осы аудандағы үлкен қызметкерлердің бірі ғой, Әлияның әкесі сонын қарауында істейтін көрінеді», – деді Жантай. Артынша: «Мына Базылбек арам екен, бірге жүріп, білдірмеуін қарашы. Мен оның арам екенін көзіне айтамын!» – деп кіжінді. «Алтынкүлге тісімнен шығармаймын деп уәде беріп қойған соң, айта алмайсың, айтудың қажеті де жоқ, – дедім мен. – Ал Базылбек тәуір жігіт. Түрі келісті. Киімі де екеуміздей емес, қатып тұр. Әке-шешесі мықты, дөй адамдар. Мектепті биыл медальмен бітірмек. Мұғалімдер оны шетінен мақтайды. Несі бар, Әлия өзінің теңін тапқан», – дедім қыстығып. Жантай екеуміз бұл жөнінде қайтып әңгімелескен жоқпыз...

	Осы хабар мені басқа соққандай есеңгіретіп кетті...

	Әлияны қаншалықты жақсы көретінімді, қызғаныш пен күйініштің не екенін өмірімде тұңғыш рет шындап сезініп, оңашада ағыл-тегіл көз жасыма ерік бердім...

	Мен енді жатсам-тұрсам ойымнан кетпейтін, жанымды жегідей жеп, қатты алаңдататын, сонау бала күнімнен бері қарай талай рет жәбірленіп жылауыма, қорлануыма, жұрт алдында төменшіктеп ұялуыма, көпшіліктен шеттеп жүруіме, толып жатқан өзге де реніштер мен күйініштерді бастан кешуіме себеп болып келе жатқан тағы бір жайды айтуға тиіспін, ол – менің кішкентай күнімнен бергі әлжуаз нәзіктігім, ши аяқ, ши қол арықтығым. Анамның айтуынша, туғанда балпанақтай толық болыппын, кейінірек қатты ауырып, ет пен сүйекке ілініп, әзер дегенде тірі қалыппын. Содан қайтып оңалмаппын.

	Сонау кішкентай бала күндерімде бұған оншалықты мән беріп жатпайтынмын. Аяқ-қолым сидиған жіңішке болғанмен, жүгіріп жарысуда, асық атып, доп ойнауда өзге балалардан қалыспаймын, ал алысып-жұлысып ойнауға өзімнің де оншалықты құлқым жоқ-ты.

	Бірақ бірте-бірте, үлкейе келе өзімнің осы әлжуаз нәзіктігіме, ет пен сүйекке ілінген тарамыс арықтығыма намыстанып, ренжитін болдым. Балалар ат қоюға шебер ғой және жаныңа бататын осал жеріңнен дәлдеп ұстайды, мүлт жібермейді. Жараңның аузын тырнайтын қайдағы бір жексұрын, жаман атты тауып алады да, былш еткізіп, маңдайыңа жапсырады, содан кейін әлгі аттан құтылып көр. Олар сенің ол баста әке-шешең азан шақыртып қойғызған меншікті өз атыңды ұмытуға, жұртқа да ұмыттырып жіберуге бар, бірақ әлгі лақап ат енді қайтып артыңнан қалмайды, бір басын шапсаң он басы өсіп шығатын ертегідегі абжылан сияқты сумаңдап алдыңнан да, артыңнан да орағытып шыға береді, қотырыңды күнде қасып, мазақ етеді. Тыныш жүрсе бейнебір бастары ауыратындай, балалардың маған тауып қойған аттары – «Шибұт». Өзімді осылайша келемеждеп атағаны үшін талай баламен шекісіп қалдым, ызаланып жыладым да, бір жолы өзгелерден гөрі өзімді көбірек мазақтаған Бақтыбай деген балаға «еруліге – қарулы» дегендей, мен де жұрт күліп жүретін лақап ат тағып, жылаттым да... Бақтыбай – мендей емес, балпанақтай толық болатын, әрі қомағай, ашқарақ еді. Сол кезде біздің қолымызға бас-аяғы жыртылып қалған бір ертегі кітап түскен, әлгі кітапты қолдан қолға жүгіртіп, көп балалар кезектесіп оқып шыққанбыз. Соның ішінде «Балшық перзент» атты бір ертегі әсіресе қызық еді: онда балшықтан жасалған, жолында кездескен нәрсенің бәрін де талғамай жұта беретін, адам кейпіндегі ашқарақ, жалмауыз мақұлықтың бастан кешкен хикаялары суреттеліп айтылатын. Бақтыбайға мен осы «балшық перзент» деген сөздерді қысқартып, «БП» деген айдар тағып едім, қойған атым сол бойда желімдей болып жабысты да қалды. Бірақ бұдан бәрібір өз жағдайым жеңілдеген жоқ. «Шибұт» деген мазақ ат ілесіп, қалмай қойды. Адамды жұрт алдында күлкі қылып, беделін бес тиын ететін бұл аттан кейінірек аудан орталығындағы осы интернатқа алынған соң ғана әрең құтылған едім.

	Бірте-бірте менде жұрт көзіне түсуден қашқалақтайтын әдет пайда болды. Үлкен кісілердің бастары қосылып отырған жерден, көпшілік орындардан әдейі сырттап жүремін, өйткені ондай жерге жақындап кетсем-ақ біреу жанымда әкем болса әкемнен (ол кезде әкем тірі), шешем болса шешемнен: «мына балаларың ауру ма, өзі ілмиген арық қой?» – деп сұрайды. Ағайын-туыс, жекжат-жұрат, әкемнің жолдастары, таныстары мені көрсе әрдайым аяушылық білдіреді. Әсіресе жек көретінім – монша. Әкем апта сайын, кейде екі аптада бір рет ағам екеумізді жанынан қалдырмай, міндетті түрде жұрт барып жатқан моншаға апаратын, мен содан жол-жөнекей, монша ішінде, үйге қайтып келгенше талай адамның: «Бір жері ауырмай ма, осынша неге жүдеу?» – деген сұрақтары мен мүсіркеу сөзін естіп, қорланып бітемін, жыларман боламын...

	Оңашада үйдегі үлкен айна алдында тұрып, өзімнің жіп-жіңішке сидиған аяқ-қолдарыма, қабырғаларымды санап алуға болатындай ап-арық дене бітіміме талай рет көз жібергенім бар...

	* * *

	Кейінірек жетінші, сегізінші сыныптан бастап спортпен айналысып, турникте ойнап, дене бітімімді өзгертуге тырыстым. Палуандар, спортшылар туралы, дене тәрбиесі жөнінде кітап көрсем құр жібермей оқитын болдым. Солардың бірінен: «жас жігіт, кез-келген адам алдына мақсат қойса – екі-үш жылдың ішінде өзінің дене күшін, бұлшық еттерін екі есе өсіре алады» деген сөздерді және күнде таңертең жасауға тиісті әр түрлі жаттығуларды дәптеріме көшіріп жазып қойдым.

	Интернат жанында жарысып қатар өскен екі үлкен теректің ортасында қолдан жасалған турник бар. Оның маңынан күні бойы балалар кетпейді. Оған әсіресе ересек, жоғары сынып оқушылары құштар. Кейде үйде тұратын, басқа мектепте оқитын балалар да келіп, кезек-кезек «склепка», «скобка», «ай», «винт», сияқты неше түрлі өнер көрсетіп, жарысқа түсіп жатқаны. Турник ойнаудағы шеберліктің ең биік шырқау шыңы – «күн» нөмірі. Оны жасайтындар – кемде-кем. Біздің ішімізде бұл нөмір Мәжиттің ғана қолынан келеді. Ол жейдесі мен майкісін шешіп тастап, белуарына дейін жалаңаштанып, бұлшық еттері бұлт-бұлт етіп, турниктен секіріп ұстай алғанда білектей сом темір солқылдап кетеді. Мәжит аяғының ұшын соза түсіп, бірге ұстап, тізесін бүкпей, жоғары көтеріп, қолдарына жақындатып әкеледі де, бүкіл денесін аяғымен қоса алға қарай серпе лақтырады, сөйтіп, ары-бері бірер тербеліп, екпін алған соң, қолдарын бүкпей, тік ұстаған қалпынша турникті шыр кебелек айнала жөнеледі. Мұндайда Мәжитке балалардың бәрі еріксіз қызығып қарап қалады.

	Сегізінші сыныпта оқу жылы басталғанда біздің интернатқа жаңадан Келімбет деген тәрбиеші ағай келді. Ұзын бойлы, имиген, құр сүйекке ілінген, көсеудей қап-қара, қырып алар еті жоқ, сиықсыз арық кісі. Ол кісіні көрген адамның бәрі де бейне бір құбыжық көргендей еріксіз таңданып, қарап қалысатын. Ағай, шамасы, ондай көзқарастардан қысылатын болса керек... «Жегені бойына жұқпайтын көрінеді, ішінде жыланы бар» дейді. Итеріп жіберсең – құлағалы тұр, ха-ха». «Анатомия кабинетінде адамның қаңқа сүйегін оқытқан кезде көрнекі құрал ретінде пайдалануға болады», – деп балалар сыртынан күле сөйлеп, сан-саққа жүгіртеді. Бұйығы, тұйық, ешкімге дауыс көтеріп ұрыспайды, балаларға ол кісінің интернатта бар-жоғы бірдей, үн-түнсіз келеді, кетеді. Ешкімге соқтықпай, еш нәрсеге араласпай, өмірде бар-жоғы да білінбей, әрдайым өзімен-өзі ғана болып, көлеңкедей сүйретіліп, күн кешіп жүрген біреу. Өзіне кисе киім жараспайды, көйлегінің жағасынан жіңішке мойны, тырнаның мойнындай қылқиып шығып тұрады... Балалар ағайға келген күннің ертеңінде-ақ «скелет» деп ат қойған. Олардың: «Әне, скелет келе жатыр...» «Әне, скелет кетіп бара жатыр»... – деген сөздерін ағай кейде еститін сияқты, бірақ түк естімегендей болып, селт етіп, сыр бермейді. Әлде өмір бойы артынан қалмаған осындай мазақ сөздермен алыса-алыса әбден шаршап, мезі болып, біржола көндігіп қойды ма екен?.. Мен Келімбет ағайды алғаш көргеннен-ақ қатты шошынып, мазасыз күйге түскенмін, іштей бір дауыс: «Көр де тұр, енді бір он бес-жиырма жылда сен де тура осы ағайдай боласың да қоясың», – дейтіндей. «Жоқ, жоқ, – деймін қапаланып, – мен өзімнің мұндай халіме үн-түнсіз мойын ұсынып, тағдырдың салғаны екен деп көне алмаймын. Жаттығулар жасаймын, спортпен шұғылданамын, өзімді-өзім өзгертемін. Ең болмағанда көрген адам салған жерден-ақ: «Бір жерің ауырмай ма, неге жүдеусің?» – демейтіндей халге жетемін. Дене бітімі жөнінен рабайсыз, дене күші жағынан дәрменсіз болу да – бейшаралықтың бір түрі; кім көрінгенге қолжаулық болмау, қажет жерінде өзіңе ғана емес, өзгеге де қорған бола білу – қандай бақыт...»

	Сонымен, өзімнің алдыма, алғашқы кезекке – дене шынықтыру, жұрт алдында қорланбайтындай дәрежеге жету мақсатын қойдым. Міне, осыны жүзеге асырғаннан кейін ғана... журналист, жазушы болу жөніндегі түпкі ниетіме қол созамын. Осы ойларымды іске асыру жолында айлар емес, жылдар бойына қажымай-талмай еңбектену керектігін жақсы білемін. Мен оған әзірмін...



	Келешекке көз салып,

	Алдыма койдым зор мақсат.

	Жетелейді әр іске.

	Көңіліме алған сол мақсат.



	Күндер — ай, айлар — құрап жыл,

	Өтер уақыт, сонда мен

	Мақсатыма жетермін.

	Арман етіп көздеген.



	– деген өлең жолдарын блокнотыма сол кезде жаздым. Бұл өлең – менің келешекке сызған жоспарым, өзіме берген сертім іспетті.

	* * *

	Міне, сол сегізінші сыныптан бастап, таңертең және кешкі мезгілде дене шынықтырумен айналысуды, суық сумен жуынуды әдетке айналдырдым. Біреулер менің әр түрлі жаттығулар жасап, жүгіріп, секіріп, өз-өзімнен алас ұрып жүргенімді көріп, «спорт мұның не теңі» деп айтпас үшін әсіресе кешқұрымғы, қараңғылық түскеннен кейінгі уақытты көбірек пайдаланамын. Жалғыз өзімнің ғана жүгіріп, секеңдеп жүруім көлденең көзге ерсілеу көрінетіндіктен, Сүйінішті де үгіттеп, қасыма қосып алғанмын...

	Турникте ойнап «күн» нөмірінен басқаның бәрін жасауды сол кезде үйрендім... Алғашқыда турник жанына түн ішінде өзгелерден оңашаланып жалғыз бардым. Секіргенмен бойым жетпейтін болғандықтан, әуелі ағашқа өрмелей түсіп, көлденең орнатылған көк темірден тұңғыш рет жүрексіне ұстадым. Аяғымды салбыратып жібере салғаным сол еді, өз денемнің салмағы өзіме зілдей ауыр болып көрінді, турниктен ұстаған қолым шығып кетуге шақ қалды. Бір-екі рет тартылмақшы болған әрекетім жүзеге аспады. Сол күні түк істей алмай, турникте салбырап тұрып-тұрып, бекерге қайттым. Бірақ ойға алған ниетімнен бәрібір таймадым. Білектерімді қатайту үшін қолымды жерге тіреп, етпетімнен жата қалып, шынтағымды бүгіп, жазып, жаттығу жасаймын, тас көтеремін, күн сайын оңашада білегімді, қолымның қарын уыстап ұстап өлшеп көремін, өлшегенімде бас бармағым мен ортаңғы саусағым бір-біріне айқасып кетеді, қолым жуандайтын түрі жоқ...

	Бірте-бірте әуелі бірнеше рет тартылуды үйрендім, кейін басқа нөмерлерді де игере бастадым. Кейде турник жанында жалғыз тұрып, аспандағы ай, жұлдыздарға, еш нәрседе жұмыстары жоқ, өз беттерінше асықпай әлдеқайда маңып бара жатқан бұлттарға мұңая қарап, көз саламын, өзімнің әуре-сарсаңға түсіп жүргенімді ойлап, өзіме-өзімнің жаным ашып, көзімнен парлап жас ағады. Әкемнің ерте қайтыс болғанын, басқа балалардай еместігімді, ай астында жалғыз өзімнің жылап тұрған осы сәтімді ойлаудан... бір түрлі ләззат табатын сияқтымын. «Тұра тұр әлі. Біраз жыл өтеді, мен қайтсем де бұл күйімде қалмақ емеспін. Бұлшық еттері темірдей, екі иығына екі кісі мінгендей, алпамсадай, келбетті жігіт боламын. КазГУ-ге түсіп, журналистік мамандықты меңгеремін. Одан әрі... одан әрі өмірдің қызықты да жарқын жолы басталмақ, қай жерде маңызды оқиғалар болса, мен сонда іссапарға барамын. Жазғандарым бұрқырап газеттерге басылып жатады... Журналист болған соң жолсапарларға жиі шығамын, әр түрлі тосын жайларға, күтпеген оқиғаларға кезігуім мүмкін. Айталық, таныс емес қалада... ауылда түн ішінде келе жатып, бұзық біреулердің әлдекімді жәбірлеп жатқанының үстінен түсемін, қолма-қол бұзықтардың сазайын тартқызып, жәбірленген адамды арашалап алып қаламын... жәбірленген адамның ай мен күндей жарқыраған сұлу қыз болып шығуы да мүмкін ғой. Ол мені көрген бойда-ақ ұнатады... Екеуміз қосыламыз. Кіп-кішкене, сүйкімді балаларымыз болады. Бір күні бәріміз бірге қыдырып келе жатқанда алдымыздан Әлия шығады. Өңі жүдеу, қабағында кірбің бар. Ол маған сыр ашып айтпаса да, Базылбекпен жақсы түрмайтынын, Базылбек оны ренжітетінін түсіне қоямын. «Мен қателесіппін, Бақыт. Менің бақытым сен екенсің» дейді көзқарасы. «Әлия, мен сенің айтайын дегеніңді емеурініңнен, көзіңнен танимын. Сондықтан, еш нәрсе демей-ақ қой, түсіндім. Бірақ уақыт өтіп кетті, енді кеш...» дейді менің көзқарасым.

	Өзге балалар бөлмеде сабақ дайындап немесе жайдан-жай әңгіме соғып үйқтауға әзірленіп жатқанда, далада турниктің түбінде жалғыз өзім түрып, осындай қиялдарға бой алдырамын.

	Жүгіру, секіру, турникте ойнау сынды әр түрлі жаттығулар жасаумен шектеліп қалмай, реті келген жердің бәрінде де қара жүмыс істеуге тырысамын. Интернат асханасында кезекші болғанда сексеуіл жару, су әкелу сияқты жүмыстарды әдейі таңдаймын. Кейінгі уақыттарда Сүйініш екеуміз интернат сыртындағы көгалға барып, күресіп ойнауды да әдетке айналдырдық. Алғашқыда одан өне бойы жығылсам, келе-келе, ара-тұра жығатын да болдым. Кешкісін, жатар алдында екеуміз интернатты шыр көбелек айнала жүгіреміз. Тамақты көбірек ішуге, нанды көбірек жеуге тырысамын. Қалтама тиын түссе-ақ дәріханаға барып, дәрігерлер «қан толтырады» дейтін гематогенді көбірек етіп сатып аламын. Өзімнің қол-аяқтарымды, кеудемнің әзірге кісі күлерлік бұлшық етін күнде-күнде жаттығулардан соң байқап қоямын. Суық сумен жуынамын. Әскерге кеткен балаларға қызығамын. Балуандар, боксшылар, гимнастар жөнінде кітаптарды көп оқимын.

	Бірақ қаншама күш салсам да, осы әрекеттерімнің бәрі де әзірге ойдағыдай нәтиже бере қойған жоқ. Бой жағынан өзгелерден кем емеспін, бірақ арықтығым сол қалпында. Турникте ойнауды кәдімгідей-ақ жақсы меңгеріп, өзімді сәл ширақтау сезінгеніммен, бұлшық еттерімнің өсе қойғаны аңғарылмайды.

	Кейде мен қалалардағыдай, біздің мектепте жақсы жабдықталған спорт залының, маман жаттықтырушылардың жоқтығына, әр түрлі спорт секцияларының жұмыс істемейтініне ренжимін. «Егер біздің мектепте шын мәніндегі маман жаттықтырушы басқаратын әр түрлі спорт үйірмелері жұмыс істесе, мен солардың біріне төменгі сыныптардан бастап-ақ қатысып, ендігі тәп-тәуір нәтижеге жетер ме едім? Өз бетімше аласұрып, тіршілік жасағанша білетін, маман спортшының ақыл-кеңесіне сүйенген әлдеқайда артық қой» деп ойлаймын. Бірақ жоқтың аты – жоқ, апта сайын бір рет өтетін физкультура сабағында бар бітіретініміз – жүгіру, секіру, турникке асылу, кей-кейде екіге бөлініп футбол ойнау... Дене шынықтырудан сабақ беретін ағай – спорт жөнінен қаражаяу кісі...

	Биыл біздің аудан орталығына цирк келді. Әсіресе, екі пұттық гирлерді допша лақтырып ойнаған балуанның денесі, өнері мені қатты қызықтырады. Орта жасқа келіп қалған сол адамның бұлт-бұлт ойнаған бұлшық еттері серіппелі болаттай сұлу еді. Маған оның денесі мәңгі қартаймайтындай, қиындыққа, жұмысқа, уақытқа ешқашан мойын ұсынбайтындай көрінді. Әлгі балуанның көрсеткен өнерін тамашалап отырып, адам денесінің қаншалықты күшті, шымыр, сұлу екенін, мүмкіндігінің шексіздігін, поэзиясын ұққандай болдым... Өз денемнің де үздіксіз жаттығулар жасау нәтижесінде қазіргісінен толысатынына, бұлшық еттерімнің бұлтиып өсе бастайтынына сенімім арта түсті.

	* * *

	Кейде мынадай ойлар келеді: өмір дегенің – телегей-теңіз қызыққа толы, оның жолдары – тарам-тарам. Республикамыздың, Кеңес елінің құшағы кең. Біз көрмеген қаншама жерлер бар, біз баспаған қаншама таулар бар, біз білмейтін қаншама жайлар бар... Осыны ойласам, тағат таппай, келер күндерге асыға түсемін.

	Әкеден жастай жетім қалдым. Бірақ өзгеден кем болып, оқудан қол үзіп, қатардан қалған жерім бар ма? Жоқ. Интернатта жатамын: киім, тамақ тегін. Мейлі, бізге беретін киімі әке-шешесі бар балалардың үстіндегідей емес, жұпыны, арзан, өңсіздеу-ақ болсын, тамақты да таңдап ішіп, шекеміз шылқып жүрмей-ақ қояйық, бірақ бұл – біз үшін ең басты шешуші маңызы бар нәрселер ме? Жоқ, әрине. Интернатта жатып оқимыз деп біздер өзімізді әке-шешесі бар, өз үйінде жатып оқитын балалардан ешқандай да кем сезінбейміз. Жалпы, ата-анасының абыройын малданып, солар әперген жақсы киіммен мұратына жетіп, оқушылар мен мұғалімдер арасында жөн-жосықсыз беделге ие болып жүрген баланы, я қызды өз басым көргенім жоқ. Рас, Базылбекке математик ағайдың кей кездері бағаны азырақ көтеріп қоятынын аңғарғаным бар. Бірақ оның өзі де сабақты тырысып, жақсы оқиды. Ал керісінше, анау Аманбекті алайықшы, әкесі – колхоз бастығы, жұрт аузындағы жақсы адам, ал өзі – қолынан еш нәрсе келмейтін, еш нәрсеге құлқы жоқ, сабақты әзер үлгеретін, сылдыраған сөзі сұйық, берекесіз бала. Мейлі, ол киімді мың жерден жарқыратып кисін, бәрібір, мұғалімдер де, балалар да оның кім екенін жақсы біледі.

	Жалпы, біздің күні ертең кім боларымыз тікелей өзімізге байланысты. Рас, біз сияқты әкесіз, немесе тұлдыр жетім балаларға (интернатта ондайлар да бар болатын) институт, немесе техникум бітіріп, белгілі мамандық алып, қызмет, ия жұмыс істеп, өсіп-жетіліп, қатарға қосылып кеткенше талай қиындықтар да кездесер-ау. Бірақ оның есесіне ондай қиындықтар адамды шынықтырып, ширатады, көп нәрсеге үйретеді емес пе? Сондықтан, кез келген нәрсенің жаман жағымен қоса жақсы жағы да болатынын ойлану ләзім шығар...

	Оңашада осындай ойлар жігерімді жанып, келешекке деген құлшынысымды күшейте түседі...





6




	Бүгін мектептің үлкен залында оныншы сыныпты бітірушілердің жалпы жиналысы болды. Жиналыста аудандық комсомол комитетінің бірінші хатшысы Ахатов Рәш ағай сөз сөйлеп, жиырмасыншы, отызыншы, қырқыншы жылдар комсомолдарының ерлік істері жөнінде айтты.

	Ахатов ағай содан соң республикамыздағы жаңадан іргесі көтеріле бастаған алып құрылыстар жайында әңгімеледі. «Солардың ішіндегі ең бірегейі – Соколов-Сарыбай кен-байыту комбинатының құрылысы. Оның маңызы өте зор. Комбинат іске қосылған соң, жыл сайын ондаған миллион тонна темір кенін береді. Ал мұның еліміздің қуатын арттыруда қаншалықты маңызы бар екені өзінен-өзі түсінікті. Сондықтан бұл комбинаттың құрылысы қазір Бүкілодақтық комсомолдық екпінді құрылыс болып жарияланып отыр. Оған еліміздің түкпір-түкпірінен: Ресейден, Украинадан, Белоруссиядан, өзге де туысқан республикалардан жастар ағылып келуде. Егер сендердің іштеріңнен де сол құрылысқа барамын деушілер табылса – аудандық комсомол комитеті жолдама береді...» Мен ағайдың одан арғы сөздерін шала тыңдадым, есіл-дертім жаңа ғана айтылған Соколов-Сарыбай кен-байыту комбинатына ауды. «Қостанай облысы біздің Жамбыл облысынан алыста, республикамыздың солтүстік қиыр шетінде, – деп ойлаймын. – Ол жақтың күні суық дейтін. Ақыр баратын болған соң, не де болса, сондай алыс жаққа әрі аса маңызды құрылысқа кеткен де дұрыс-ау...»

	Ахатовтан кейін мектебіміздің комсомол ұйымының хатшысы, физика пәнінен сабақ беретін Күлімбетов ағай сөз алып, жастардың партия шақыруына жауап ретінде өндіріске, комсомолдық екпінді құрылыстарға жаппай аттанып жатқаны жөнінде «Лениншіл жас» газетінен мысал оқып берді. Одан соң мектеп директоры сөйлеп, бүгінгі таңда, кеңес елінің экономикасы жаңа белестерге өрлеп отырған жағдайда жастардың күші мен еңбегі, шебер қолдары ауыл шаруашылығына да, өндіріске де, құрылысқа да керек екенін айта келіп, «ал, қане, кім қайда барып жұмыс істегісі келеді, көпшіліктің алдына шығып, пікірлеріңді ортаға салыңдар», – деп сөздің кезегін оқушылардың өздеріне тастады. Зал ішінде күбір-күбір әңгіме көбейгенмен, «мен сөйлейін» деп құлшынып шыға қойғандар болған жоқ. Уақыт өтіп барады. «Ал қане, ойландыңдар ма?» – деп директор ағай оқушыларды асықтыра түсті.

	– Мен сөйлейін... – іштей берік байламға келген соң, тәуекел деп ортаға шықтым. Басымда алуан ойлар алас ұрды. Не деймін, қалай айтам? «Отан деген құрғақ сөз емес, ол – туған ел, ата-ана, аға-іні, жора-жолдас, өмір. Ендеше өз өмірімізді гүлдендіруге біздердің ат салыспауымыз ұят. Кеңес Одағын үлкен колхозға теңесек, партия – осы колхоздың халық сенетін басшысы. Ол колхоздың барлық шаруашылығын, тұрмысын есепке алып отырады, гүлдендіруге тырысады. Мәселен, колхоздың игерілмей жатқан жерлері, жедел қолға алынуға тиісті істері бар дейік, соларды қолға алса өмір де, тұрмыс та жақсармақ, колхоз қуаты нығаймақ. Басшылар: «Ал, қане, істеп тастайық!» – деп жұртты шақырады. Сол кезде ептеп-септеп шетке сытылып, өзіне жайлы орын іздеп, тасада қалу дұрыс болар ма еді?» – дегім келді. Бірақ кейде көңілдегі ойларды сыртқа шығарудан қымсынатынымыз бар ғой. Мүмкін, бекер қымсынатын шығармыз... Қалай болғанда да ауыздан шыққан сөздерімнің ұзын ырғасы бөлек болып кетті.

	– Жаңа ағайлар айтып өтті, елімізде аса үлкен, ұлы істер жүзеге асуда. Жиырмасыншы, отызыншы, қырқыншы жылдардың комсомолдары талай тамаша ерліктер жасады. Ендігі кезек – біздердікі. Өз басым партияның шақыруына жауап ретінде Соколов-Сарыбай кен-байыту комбинатының құрылысына барғым келеді.

	Оқушылар да, мұғалімдер де отырған орындарында қозғалақтап, бір-біріне қарап сөйлесіп, гуілдесіп кетті. Директор қолындағы қарындашпен үстелді тықылдатты.

	– Қане, тынышталыңыздар, Қамбарбаев жақсы айтты, бүгінгі кезек – мына сендердікі. Мектеп бітірген соң, жоғарғы оқу орнына барамын деушілерге жол ашық, әрине. Ал бірден оқуға бармай, өндірісте ең кемі екі жыл жұмыс істеуге бел байлағандар болса, ортаға шықсын...

	Сөйтіп, Соколов-Сарыбай кен-байыту комбинатының құрылысына барамыз деп бес адам жазылдық. Менің қуанғаным – жазылғандардың ішінде Жантай да бар. Біраз балалар мен қыздар колхоз-совхоздарда жұмыс істегісі келетінін айтты. «Тағы да талапкерлер болса үй ішімен кеңесіп, екі-үш күннің ішінде арыздарын мектеп комсомол ұйымының хатшысы Күлімбетовке әкеліп тапсыруына болады», – деді директор сөзінің соңында.





7




	Жиналыс үстіндегі бел буған ісімді, ойға алған мақсатымды анама айту үшін сол күні-ақ пойызға отырып, түнделетіп үйге жеткенмін.

	«Ұлым, қатарың қайда жүрсе, – сен де сонда бол. Әйтеуір, адам болатын жағыңды қарастыр», – деді ол кісі.

	Сөйтіп, бір ауыз сөзге келмей, келісімін бергені ғой! Неткен ақылды, мейірбанды едің, ана!





8




	Мектеп қабырғасындағы соңғы күндеріміз де еліктей зымырап өтіп барады. 23-маусым күні ақырғы сабақ – химиядан емтихан тапсырамын. «Сол емтиханнан кейін аудандық комсомол комитетінен жолдама аласыңдар да, ертесінде кешкі пойызбен Жамбыл қаласына жүріп кетесіңдер. Облыстық комсомол комитетінде Қостанайдан әдейілеп келген өкіл сендерді қарсы алып, өзімен бірге Соколов-Сарыбайға алып кетеді», – деді мектеп комсомол ұйымының хатшысы Күлімбетов ағай.

	Бірге оқыған достардан ажырау қандай қиын. Жаңағы хабарды естіген 22-маусым күні интернатта түнгі сағат екі жарымға дейін ұйықтай алмай, әңгімелесіп жаттық. «Міне, мектеп қабырғасындағы соңғы күн, соңғы сағаттар өтіп барады, – деп ойлаймын. – Сүйініш, Жантай, Өміртай, Мәжит, Сәбит, Шәкен, Келдібек... Біраз жылдар бірге оқыдық. Бір әке-шешеден туғандай болып, жұп жазбастан бірге жүрдік. Бүгін сендермен бірге жатырмын. Ертең емтихан тапсырып болып, жолдама алған соң, үйге кетемін. Анаммен, ініммен қоштасып, үлкен сапарға – арман сапарына аттанамын. Сендер де аттанасыңдар, достарым! Бәріміз аттанамыз... Алдағы жолымыз қандай болмақшы? Не күтеді біздерді? Біраз жылдарға озып кетіп, білсе ғой, шіркін»...

	* * *

	Таңғы сағат алтыда көзімді ашып, орнымнан атып тұрдым. Балалардың барлығы мұрындары пысылдап, ұйықтап жатыр. Сүйініштің жанына барып, танауын қысып, оятып жібердім.

	– Тұр, Сүйініш. Физзарядка жасайық. Турникке барайық. Интернатты шыр айнала ақырғы рет жарысып жүгірейікші.

	– Сүйініш көзін уқалап ашты да, самарқау ғана «сағат қанша?» – деп сұрады.

	– Алтыдан асып барады.

	– Түу, сен де... Әлі ерте екен ғой, – деп ол екінші жағына аунап түсіп ұйқтамақшы еді, бірақ мен еркіне жібермей жұлмалап оятып, тұрғызып алдым...

	Жуынып, тамақ ішкен соң, мектепке келдік. Соңғы емтихан... Әлия екеуміз сыныпқа бірге кіріп, билет алып, өз парталарымызға отырдық. Бұл сәттілікті қойсаңшы! Мектептегі соңғы сағат, соңғы минуттарды Әлиямен қатар отырып, шығарып салғанымды өмір бақи ұмыта алар ма екенмін, сірә!? ¥мытпаспын-ау! Билет алып орнымызға отырған соң, Әлия күлімдеп маған, мен оған қарадық.

	– Сұрақтар қалай? Қиын емес пе? – дедім сыбырлап.

	– Қиын емес. Білемін. Өзің ше?

	– Мен де...

	Емтиханды тапсырған соң, 10 «г» сыныбындағы

	Оразтайдың шығуын тостым. Өткен жолы Соколов-Сарыбай кен-байыту комбинатының құрылысына барамыз деп жазылған бес баланың үшеуі, соның ішінде Жантай да, ақырында бармайтын болған. Өз айтуларынша әке-шешелері, туыстары рұқсат етпепті. Сөйтіп, ақыры айналып келгенде, бұрын көрмеген Қостанай облысына, комсомолдық екпінді құрылысқа Оразтай екеуміз ғана аттанатын болғанбыз.

	Сәлден кейін қып-қызыл болып, терін сүртіп, Оразтай да шықты-ау сыныптан.

	– Қиын сұрақ келіп, өйтіп-бүйтіп, әрең дегенде айттым, әйтеуір. Үш қойды-ау деймін, – деді жымиып.

	– Ал ендеше мектепті бітіруіңмен!

	– Сені де!

	Осылайша қол қысысып, бір-бірімізге күлімдей қарастық. Алдағы жолсапарымыздың бірге болатыны екеумізді лезде жақындастырып жіберді.

	– Ал кеттік пе, райкомға?

	– Кеттік!

	* * *

	Сағат тура он бірде (айтылған уақытта) аудандық комсомол комитетіне келген едік. Ахатов ағай іссапарға кетіпті де, бізді басқа, жастау жігіт қабылдады. Ол орнынан тұрып, біздермен қол алысып, жылы шырай білдіріп амандасты да, алдындағы шағын үстелдің екі жағындағы орындықтарды нұсқады.

	– Отырыңдар. Сонымен екпінді құрылысқа баруға бел байладыңдар ғой? Жарайсыңдар! Мынау – сендердің өтініштеріңді қанағаттандыру жөніндегі аудандық комсомол комитеті қабылдаған қаулының көшірмесі. Мұны өздеріңмен ала кетіп, облыстық комсомол комитетіне тапсырасыңдар, – деп жабық конвертті Оразтайдың қолына ұстатты. Сонан соң үстелдің тартпасын ашып, сырты қатты, қып-қызыл екі кітапша шығарды да, алдында жатқан біздердің комсомолдық анкетамызға қарап отырып, әлгілерді толтыруға кірісті. Кітапшаның бірін жазып болып, сиясы кепсін деп, ортасы ашылған қалпында жанына қойды да, екіншісін қолына алды. Сонан соң келесі анкетаға үңілді де, бажырайып менің бетіме қарады.

	– Қамбарбаев сізсіз бе? Туған жылыңыз мың тоғыз жүз қырқыншы ғой? Ім-мм... Жасыңыз сонда он алтыда. Анкетада дұрыс көрсетілген ғой? Иә-иә... – Ол осылай деп бөгеліп қалды да, күйбеңдеп, суырмасынан әлдене іздеп кетті. Онысы – газет қиындысы екен.

	– Газеттерде комсомолдық жолдама он сыныпты бітірген, жасы он жетіге толған жігіттер мен қыздарға беріледі депті. Ал сіздің жасыңыз он алтыда ғана... Сондықтан сізге жолдама бере алар ма екенбіз?

	Мұның өзі күтпеген жағдай еді. Жаңа ғана лепірген көңілім су сепкендей басылды да, жүрегім шымыр ете қалды.

	– Мен де оныншыны бітірдім ғой, – дедім батылсыздау үнмен, қапелімде басқа не айтудың жөнін білмей.

	Жігіт «оны өзім де біліп отырмын» дегендей самарқау тыңдады да, телефонның тұтқасын көтеріп, ар жақта басқа біреумен ақылдасып жатты.

	– Иә-иә... Онда Жамбылға барып көреді де... Ондағылар қажет деп тапса сол жерден берер...

	Мектепке алты жастан барғаныма тұңғыш рет осы жолы өкіндім. Қап, Рәш ағайдың да жол жүріп кеткенін қарашы. Ол кісі болса көмектесер еді... Бірақ қайткен күнде де бәрібір ойға алған мақсатымнан қайтпауға бекіндім. Тек комсомолдық жолдама ғана болмаса, өзге құжаттарымның бәрі түгел. Төлқұжат алып, есебінен шыққанмын. Аттестат ертең қолға тиеді. Комсомолдық мінездемем бар. Дәрігер берген, денсаулығымның жарайтыны жөніндегі анықтама да қалтамда. Тек көңілге түйткіл салатын нәрсе – комсомолдық жолдаманың Оразтайға беріліп, маған берілмеуі. Мейлі, Жамбылға барған соң, тұп-тура облыстық комсомол комитетінің хатшысына кіремін. Жағдайымды түсіндіріп айтамын. Екпінді құрылысқа жастардың қолы мейлінше қажет болып жатқанда оныншы сыныпты бітіріп, өзі тілек білдіріп, сонда барғысы келген адамды беттен қағу дұрыс па? Жоқ, жоқ. Ондағы жолдастардың түсінбеуі, барамын деп құлшынып тұрған адамды кеудеден итеріп, кері қайтарып жіберуі мүмкін емес. Сонымен, ертең аттестат алысымен Жамбылға жүреміз. Ал бүгін кешкі пойызбен үйге барып, жол пұлымды, киім-кешегімді алып, анаммен қоштасып, ертең қайтып оралуым қажет.





9




	Түнгі сағат он екіге жақындағанда пойыздан түстім. Кішкентай кезімнен таныс, көзіме ыстық, шағындау бекет күні бойғы қым-қуыт тірліктен дамыл алып, түн көрпесін қымтана бүркеніп, терезелерінің шамдарын сөндіріп, бұйығы ғана тыныстап жатыр. Сап-салқын, саумал ауа ұйқымды да, кеудемді де тап-таза етіп, ашып жіберді. Жанына екі-үш тал өскен өз үйіміздің тұсына келдім. Кора жақтан азын-аулақ қозы-лақтың тықыры, қойдың пысқырған дыбысы естіледі. Ақырындап есікті қақтым. Ар жақтан шам жағылды да, анамның:

	– Бұл кім? – деген даусы естілді.

	– Мен ғой, мама.

	– О, жарығым! Келдің бе, күнім! Қазір ашамын. Мамам ілгекті салдыр еткізіп ағытып, есікті ашты да, иығымнан ұстап, еңкейтіп, екі бетімнен кезек сүйді.

	– Қарның ашқан шығар, қазір кеспе жылыта қояйын, – деп қуанып, примус жағып, ауыз үйде күйбеңдеп жүр...

	Тор алдында інім ұйықтап жатыр. Мен оған елжірей қарадым да, оятуға ұйқысын қимадым.

	Кеспе ішіп отырып, анама бүгін соңғы емтиханды тапсырып, мектеп бітіргенімді, ертең Жамбыл қаласына жүруге тиіс екенімді айттым.

	Бұл хабар ол кісінің жүзіндегі қуаныш сәулесін, шат күлкіні лезде сөндірді.

	– Қалай, ертең таңертең кетпексің бе?

	– Иә.

	– Тым асығыс қой.

	– Солай болып тұр...

	Үйде ешқандай ақша жоқ екен. Анам киініп, көршілерден қарыз сұрауға шығып кетті. Бірақ жарытымды еш нәрсе таба алмай, ренжіп оралды.

	Содан соң ескі қара шамаданды босатып, менің киімдерімді реттеп соған сала бастады. Су ысытып берді де, ортадағы бөлмеге шығып кетті. Мен шомылдым. Анам кір киімдерімді жуып, ауызғы бөлмеге іліп келді. Жейдеме түйме тақты.

	– Әкең байғұс, сендердің мектеп бітіргендеріңді, адам болғандарыңды көрсем деуші еді, – деп қамығып көзіне жас алды. Әкемді сағынып, менің де көңілім босады.

	– Енді мынау... Мектепті бітірер-бітірместен, үйде аунап-қунап дем алуға да мұршаң келмей, жұмысқа кетіп барасың. Жұрттың балалары қалаға барып, оқуға түсіп жатыр...

	– Оныңыз не, мама, жыламаңыз, – деп жұбатуыма тура келді. – Біздерді ешкім зорлаған жоқ, өзіміз тіленіп бара жатырмыз. – Бірақ артынша, «сол құрылысқа өзің тіленіп нең бар еді» деп айта ма деп: – Екі жыл жұмыс істейміз. Оқуға содан соң түсемін, – деп қосып қойдым.

	– Қайдан білейін, жарығым... Менің ойым, әйтеуір, сендердің адам болуларың. Өзің білесің де...

	– Мақаннан хат келді ме? – дедім әңгіменің тақырыбын оныншыны бітірген соң, былтыр әскерге кеткен ағама бұрып.

	– Айтпақшы, келген. Терезенің алдында. Қазір алып берейін, – деп күйбеңдеп орнынан тұрды...

	Әлден уақытта қабырға сағатқа қарап едім, түнгі үш болып қалыпты. Анам да сағатқа қарады.

	– Ойбу-у, жарығым... Мен сені сөзге айналдырып отыра беріппін ғой. Төсек салайын. Аз да болса көз іліндіріп, мызғып ал, – деп енді асығып орнынан тұрып, інімнің жанына төсек салды.

	Анам төсек салып жатқанда, қабырғадағы осыдан алты жыл бұрын түсірілген суретке қарадым. Әкем мені алдына алып отыр, інім анамның алдында, ағам әкем мен анамның ортасында түрегеп тұр. Әкемнің жүзі жылы, менен көз алмай күлімсіреп қарайды, бейне бір: «Сапарың оң болсын, ұлым» деп тұрғандай...

	Жастыққа басым тиген соң да біразға дейін ұйықтай алмадым. Інімді ақырын құшақтап, бауырыма тартып едім, далада көп ойнайтын болуы керек, шашынан күңсіген иіс келді...

	Тағы да таңғы алтыда ояндым. Бар болғаны үш-ақ сағат ұйықтасам да, жақсы тынығыппын. Анам менен де бұрын оянып тұрып кетіпті. «Наубайханада істейтін орысқа егіз лағымен қара ешкіні саттым», – деп ақша алып келді...

	Мені пойызға шығарып салып тұрып, анам тағы да бетімнен сүйіп қоштасты, көзінен екі тамшы жас үзіліп түсті. Інімді құшақтап, бетінен сүйдім. Пойыз жайлап қозғала берді. Вокзал басында ұшырасқан бірлі-жарым таныс адамдар да қол бұлғап, оң сапар тілеп қалды.





10




	Кіп-кішкентай кезімнен мен үшін байтақ әлемнің, жарық дүниенің кіндігі, ыстық ұя болған шағын бекеттің үйлері жайлап сырғып, артта қалып барады. Жаңа ғана қол бұлғап, шығарып салған анам мен інімнің бейнесі көз алдымнан кетер емес. Пойыз жылдам екпін алып, жүрісін үдете түсті. Міне, қазір ана мүйістен айналған соң, алдымнан әкемнің зираты шығады. Үйге әрбір келіп кеткен сапарымда, ол кісінің төртқұлақ етіп тұрғызған қоңырқай бейітінің тұсынан өтіп бара жатып, мен әрдайым әкеммен іштей әңгімелесемін. Өзімнің әрбір ісімді, жүректегі сырымды ешқашан одан жасырған емеспін. Туған жердің төсінде қарапайым ұлдарының бірі болып, қолынан келгенше еңбек етіп, адалдықпен ғұмыр кешкен, ақырында сол жердің бір уыс топырағын жастанып, мәңгілікке көз жұмып, тыныш тапқан ғазиз әкем менің әрбір келіп-кеткен сапарымды сезіп-біліп жататын секілді, көпке дейін келмей кетсем сағынатын секілді, араға біраз уақыт салып, қайта оралғанымда барлық сырды өзімнен естіп біліп, қуаныш-шаттығыма, қайғы-мұңыма ортақтасып, бір жасап қалатын секілді, әңгімемді тыңдап болған соң, басымнан сипап, арқамнан қағып: «Өмірде қиындықтар болмай тұрмайды, бірақ сен соларды жеңе білуге тиіссің», – деп жігер беретін секілді. Басқа жұрт үшін менің әкем осыдан алты жыл бұрын өлсе – өлген шығар, бірақ мен үшін ол кісі ешқашан өлген жоқ, осылайша өне бойы қарсы алып, шығарып салып, әңгімелесіп, сырласып, қиын сәттерде қол ұшын беріп, жарылқаушым-жебеушім, барлық істерімнің әділ терешісі, ақылшы – ұстазым болумен келеді. Соңғы алты жыл ішінде әкеммен талай сырластым, қиналған кездерде көзіме жас алып мұңымды шақтым. Қуаныштарымды бөлістім... Ол сәттер маған мейлінше ыстық, ол сәттерді әкем екеуміз ғана білеміз...

	Қазір... мынау мүйістен айнала бере алдымнан әкемнің бейіті шығады... енді осыдан соң жақын арада қайтып орала алмаспын, сондықтан қалайда ең басты нәрселерді айтып үлгіруім қажет... ең басты нәрселерді...

	Вагонның ішіне кірмей, тамбурында тұрмын, терезеден көз алмай сыртқа үңілемін, іштен ешкімнің шықпауын тілеймін, әкеммен қоштасар сәтте оңаша қалғым келеді.

	Жаңа ғана шығып келе жатқан алтын күннің қызғылт сәулесіне малынған, үркердей шоғырланған бір топ таныс бейіттер ақырында айналмадан жарқ етті де, көзіме оттай басылды. Әке!.. Әке!.. Түнде осы арадан өтіп бара жатып, терезеге қанша қарасам да бейітіңді көре алмадым. Сонда да болса қараңғылыққа үңіліп: «Сезесің бе, әке, өзіңе тағы келдім, пойызбен тұсыңнан өтіп барамын. Бұл жолы айтатын қуанышты хабарым бар: оныншыны бітірдім», – дедім сыбырлап. Сен ол сөздерді естідің ғой, әке. Сондықтан да кешелі бері қуанып жатырсың. Енді бүгін алыс сапарға аттанып барамын. Есіңде ме, кішкентай күнімде: «Жақсы адам болыңдар», – дегенді жиі айтушы едің ғой. Сенің сол тілегіңе лайық азамат болып, қазіргі кезде елімізде жүзеге асырылып жатқан аса үлкен, ұлы істерге қолымнан келгенше өз үлесімді қосқым келеді, әке. Сол істердің сырттай ғана бақылаушысы болмай, қайнаған ортасында жүрсем деймін. Сен менің бұл ниетімді құптайсың ғой, әке. Ендеше оныншыны бітіріп, үлкен құрылысқа аттанып бара жатқан ұлыңа оң сапар тілеп, әкелік ақ батаңды бергін, әке. Бердің ғой батаңды? Сеніміңді әрқашан ақтаймын. Амандық болса арада біраз уақыт өткенде қайтып ораламын, өз істерім жөнінде сонда толық есеп беремін, әке...

	Пойыз тағы да бұрылыс жасап, әкемнің зираты көзден тасаланып ғайып болды. Мен тамбурда көз жасымды сүртіп тұрмын...

	Жол жағасына егілген қалың бидай салқын самалмен жай тербеледі...





11




	Интернатқа келісімен шамаданымды төсектің астына итеріп жібердім де, терімді сүртіп, далаға қарағанда бөлме ауасының едәуір салқын екенін рақаттана сезініп, төсек үстіне отыра кеттім. Бөлмеде Жантай ғана бар екен. Ол бәтеңкесін шешпестен, төсектен аяғын салбыратып жіберіп, зерігіп, мандолин шертіп, қисайып жатқан орнынан самарқау тұрды да, жаныма келіп, амандасып, ауылға қалай барып келгенімді сұрады.

	Бөлме ішінде әдеттегі тазалық, тәртіп жоқ. Еден кеше де, бүгін де жуылмаған, кір; әр жерде шашылған қағаз қиқымдары, ал пеш түбінде мұқабасы жыртылған кітап жатыр. Төсектер нашар жиналыпты, балалардың киімдері төсек басына, орындық арқалығына, әр жерге қалай болса солай іліне салған.

	– Түу, бөлменің іші былығып кетіпті ғой. Кезекші кім? – деп сұрадым.

	– Бүгін менмін, ал кешегі кезекші Жәкен болатын. Бөлмені жумақ түгіл, сыпырған да жоқ. Маған кір қылып өткізді. Мен де қырсығып түк істемейін деп жатыр едім, жаңа бір әзірде тәрбиеші ағай келіп, ұрысып кетті. Екі сағат мерзім берді, содан кейін қайта келіп тексеремін, жуулы тұрсын деп тапсырды.

	– Ендеше неғып жатырсың?

	– Жәкеңнің келуін күтіп жатырмын. Сол келсе бірігіп жуайық деп айтамын.

	– Ал келмесе ше?

	– Онда, ерегескенде мен де жумаймын. Ертең тараймыз, не істейді бізге?

	– Балалар қайда кеткен?

	– Мектепте. Сонда аттестат жазып жатқан көрінеді... Бүгін біздің выпускной кешіміз ғой.

	Мен «выпускной» дегеннің бір-ақ сөзбен айтылатын қазақша баламасы бар ма деп ойланып едім, таба алмадым. «Мектеп бітірушілер кеші» деп үш сөзбен айтып жату – ұзақ. Сондықтан балалар ауыз екі әңгімеде осы сөздің өзін-ақ қолдана салады.

	– Кеш әнеугүні айтқандай, осында өте ме?

	– Иә.

	– Жәкен екеуің де еңіреген ерсіңдер. Жүрек жұтқан батырсыңдар! – деп мадақтадым Жантайды. – Ертең тарайтынымыз да, тәрбиешінің сендерге түк істей алмайтыны да рас. Бірақ бір нәрсені ұмытып кетіпсіңдер.

	– Ол не нәрсе?

	– Бүгін біз үшін ерекше қуанышты күн екенін, мұндай күнге ешқандай кірбің түсірмеу керектігін, мектеп бітіруге арналған кешіміздің осында, интернатта өтетінін ескермегенсіңдер. Бірге оқыған балалар мен қыздар, олардың ата-аналары келеді. Сонда біздің бөлмемізге «қане, жатқан жерлеріңді көрейік» деп бас сұға қалса, жайрап жатқан киім мен төсектерді, кір-кір еденді көріп не демек?

	Байқаймын, сөзім Жантайға әсер еткен сияқты.

	– Кел, Жәкенді күтпей-ақ, қазір ешкім жоқта, екеуміз бірігіп еденді жылдам жуып тастайық, – деп ұсыныс жасадым оған.

	Арада жарты сағат өткенде бөлмеде қайтадан тазалық, тәртіп орнады. Жантай екеуміз еденді жалтыратып жуып болған соң, төсектерді, киімдерді, орындықтарды тегіс реттеп, жөндеп шықтық. Сол екі арада тәрбиеші ағай да келді. Бөлме ішін көзімен шолып өтіп, мұртынан күліп:

	– Міне, ертең нағыз сарбаз болуға жарайтын жігіттердің бөлмесі осылайша жарқырап тұруға тиіс! – деп мақтады біздерді.

	Осыдан соң Жантай екеуміз бөлмені кілттеп, мектепке келсек, балалардың көпшілігі сонда жүр екен. Мұғалімдер бөлмесінде біздерге аттестат толтырылып жатқаны рас болып шықты. Мектепті биыл медальмен бітірген бір-ақ адам, ол – Базылбек. Күзгі сынға да бір адам қалды, ол – колхоз басқармасының баласы – Аманбек еді.

	Әні-міне дегенше сағат тілі жымысқы жүріспен жылжып отырып, кешкі жетіге таяп қалыпты. Оныншыны бітірген балалар мен қыздардың бәрі мерекедегідей сәнді киініп, шоғыр-шоғыр, топ-топ болып, интернат жанында үйіріліп тұр. Ара-тұра әр жерден көңілді күлкі ду ете қалады. Әлияның үстінде қыс кетісімен қайта түлеген қырларға көз қуанта қаптап шығатын гүлдерді, немесе сол гүлдердің үстінде қаптай ұшқан ақ көбелектерді еске түсіретіндей біркелкі жыпырлаған гүлдері бар, талдырмаш денесіне шап-шақ етіп тігілген, жағасы сәл ашық, белі қынай буылған жұп-жұқа көкшіл көйлек. Өзге қыздардың ортасында киімімен, өң-түрімен айрықша дараланып, көз тартады. Менің үстімде әкемнен қалған сары жібек жейде, анам оны сандықтың түбінен әдейілеп шығарып, оныншы сыныпты бітіруіме арнап, кішірейтіп тігіп берген.

	– Ой, Бақыт, енді шынымен кетесің-ау, мен бір түрлі қиғым да, сенгім де келмейді, – деді Алтынкүл.

	– Пойызың сағат қаншада жүреді? – деп сұрады Әлия.

	– Сегізден аса.

	– Тіпті аз қалыпты ғой. Үлгіресің бе?

	– Интернаттың директоры біледі. Ол кісіге бағана айтқам. «Кешікпейсің, машинамен жеткізіп саламыз», – деген.

	Біздің жанымызға география пәнінен сабақ беретін Фатима апай мен Күлімбетов ағай келді.

	– Ал енді ол жаққа барғанда абыройлы бол. Еңбегің жансын! – деді Фатима тәтей. Біздерді ұмытпа. Мектебіңе анда-санда хабар беріп, хат салып тұр.

	– Рақмет, тәтей! Үмытпаймын. Хабарласам.

	– Бұрын көрмеген жер ғой. Күні суық. Өзіңе-өзің мықты болып, алды-артыңа қарап, абайлап жүр, – деп ақыл айтты Күлімбетов.

	* * *

	Сағат жеті. Аудандық партия, атқару комитеттерінің, оқу бөлімінің өкілдері келіп болды.

	– Ал, жолдастар, залға кіріңіздер, – деп Күлімбетов ағай сырттағыларды ішке шақырды.

	Зал төріндегі қызыл матамен жапқан үстел басында – мектеп директоры, мұғалімдер, өкілдер. Ортадан және екі қанаттан жол қалдырып, қаз-қатар қойған сықырлауық орындықтарға ата-аналар мен мектеп бітірушілер араласа жайғасқан. Оқушылардың орын тимегендері есік жақта түрегеліп тұр.

	Мектеп директоры салтанатты жиналысты ашып, сөз сөйледі. Одан кейін аудандық оқу бөлімінің меңгерушісі мен аудандық партия комитетінің қызметкері бәрімізді мектеп бітіруімізбен қызу құттықтады. Балалар мен ата-аналар дуылдатып қол соқты. Үрлемелі оркестр гимн ойнады.

	Сүйініш, Жантай үшеуіміз есікке таман терезе алдында түрегеп тұрғанбыз. Достарымның жүзінен толқу білінеді, балалар мен қыздардың өңдері гүл-гүл жайнайды, кеуделерге шаттық әуені әлдеқайдан сорғалап келіп, тоқтамастан құйылып жатқандай. Мен өзімнің соңғы күндері өзгеріп кеткенімді сеземін. Өмір бұрын ойлағанымнан да қызық болып елестейді. Айнала төңірек сондай әсем, адамдар тегіс жайдары...

	Оркестр тынып, қол шапалақтау басылған кезде директор қайтадан орнынан тұрып:

	– Қазір мектеп бітіргендерге кәмелеттік аттестат тапсырылады, – деп жариялады. Алақандар тағы да ду соғылды. Үрлемелі оркестр құйқылжыған көңілді әуенге басып, тына қалды.

	– Ең бірінші аттестат оқушылар арасынан өз еркімен тілек білдіріп, комсомолдық екпінді құрылысқа аттанып бара жатқан Қамбарбаев Бақытқа беріледі, – деді директор.

	Көңілім алып ұшып, ортаға беттедім. Барлық көздер енді өзіме қадалғанын сеземін. Мектеп директоры әуелі қолымды қысты, сонан соң аттестатымды берді. Оркестр қайтадан көңілді күйге басты. Қол шапалақталды. Ешқашан қайталанбайтын, мектептегі он жыл өміріміздің шырқау шыңы іспетті осы салтанатты сәтте аттестатты алған бойымда үн-түнсіз бұрылып кетіп қалуыма болмайтынын сезіп, аялдап, кідірдім. Әр сөзімді ойланып, саспай сөйлеуге тырыссам да, дауысым жарықшақтанып дірілдеп шықты.

	– Біздерге білім берген мектебімізге рақмет... Ешқашан ұмытпаймыз! – дедім де, орныма қарай жүре бердім. Зал қайтадан дуылдап кетті. Оркестр тағы ойнады.

	Екінші аттестат Оразтайға берілді...

	– Жолдастар! – деді осыдан соң директор. – Қамбарбаев Бақыт пен Есалиев Оразтай біздердің бүгінгі салтанатты кешімізде бола алмайды. Олар тура осы қазір жүрулері керек. Бүгін пойызбен Жамбылға барып, ертең сол жерден құрылысқа аттанады. Біз оларға оң сапар тілейміз! Мектебіміздің абыройын биік ұстаңдар деп тапсырамыз. Бәріміздің атымыздан Бақыт пен Оразтайды жақын достарының және тәрбиешісі Бакрадзенің шығарып салуына рұқсат! Машина сендерді тосып, интернаттың сыртында тұр. Ал жолдарың болсын!..





12




	Фатима тәтей, сынып жетекшіміз болған әрі орыс тілінен сабақ берген Лидия Алексеевна және басқа да бірнеше оқытушы әйелдер асханаға барып, қағазға оралған әр түрлі тәтті тамақтарды алып келіпті. Біздерді машинаның жанына дейін шығарып салып, сол жерде қолымызды қысып, оң сапар тілеп, игі тілектерін айтып, қимастық сезіммен қоштасты.

	Интернаттың жазда қауын-қарбызын, сексеуілін таситын, қыста жүрмей, көбінесе жөндеуде тұратын, үсті ашық, ескі «полуторка» машинасына жиырма шақты ұлдар мен қыздар мінді. Қалғандары машинаға сыймайтын болған соң, Оразтай екеуімізбен қол алысып, құшақтасып қоштасып қалды... Біз мінген машина интернат қақпасынан шығып, бұрылып, көшеге түсіп, көрінбей кеткенше барлығы артымыздан қол бұлғап тұрды. Өзіміз шаңын шығарып, жаз айында доп қуып, қыста аяғымызға коньки байлап, талай жүгіріп ойнаған таныс көшелер көзімізден ақырғы рет бір-бір ұшып қалып барады.

	Өміртай гармонын құлшына созып, жаңа жерлерге қоныстанушылар әнін тартып еді, балалар мен қыздар лезде қосылып, көтеріп әкетті. Бұл әнді олар Оразтай екеуміздің қазіргі көңіл-күйімізді айнытпай түсініп, біздерге бағыштап айтып келе жатқанын сеземін.

	Осы әнге бар дауысыммен қосылып келе жатып мен әр кездің, әр ұрпақтың өз әні болатынын ойлаймын. «Арада он бес, жиырма, отыз жыл өтер... сол кезде уақыт тынысына, заман ырғағына қарай басқа әндер туар, бірақ... бірақ бұл әнді, осы қазіргі сәттерді сірә да ұмыта алармыз ба? Бұл ән – біздің әніміз, тың игеруге, жаңа құрылыстардың іргесін қалауға, жапан далада жаңа қалалар орнатуға жаппай аттанған елуінші жылдар комсомолдарының әні» деп ойлаймын іштей тебіреніп.

	Кенет машина секіріп кеткенде оң жағымда отырған Әлия маған тақала түсіп, қолтығымнан қысып ұстап алды да:

	– Қане, балалар, бәріміз «Қаламқасты» айтайықшы, – деп ұсыныс жасады. Жіңішке сүйкімді дауыспен іле өзі бастай жөнелді.

	Менің жүрегім дүрсілдеп кетті. Кеудеме сыймай алас ұрады. Әлия маған тақалып, қасымда отыр. Иығымыз түйісулі... Әнге қосыла отырып, Әлияның үніне құлақ түремін. Ән сөздері сиқырлы, жүректің қылын дәл шертіп, іштегі тулаған ыстық сезімдерді, құпия сырды сыртқа шығарады, именбестен жалпақ жұртқа жария етеді, бірге жүрсек те, бөлек болсақ та, көрсек те, көрмесек те мен мәңгілік сендікпін деп үзіліп, үздігіп серт береді... Әлияның қолын қыса түсіп, ән үніне құлақ түріп, өзім де әнге қосылып, өң мен түстің арасындай, жерде емес, көкте қалықтап келе жатқандай, сәл қозғалып, андаусыз қимыл жасасам болды-ақ, осы халден айрылып қалатындай... бақытты әрі ыстық сәтті үркітіп алатындай... бұрын сезініп білмеген, тіпті мұндай сәттер болар-ау деп қиялдап көрмеген... ғажайып бір күйде отырмын. Осы сәт мәңгі-бақи үзілмесе, толастамаса, ән сөзі де таусылмай жалғаса берсе... деп тілеймін. «Әлия! Әлия!..

	Менімен бірге жүрші, осылайша жұп жазбаған, қол ұстасқан қалпымызша көрмеген жаққа, үлкен құрылысқа бірге аттанайықшы», – дегім келеді оған.

	Машина лезде ауылдан сытылып шықты. Міне, МТС-тің жанынан өтіп барамыз. Кешеде өз-өзінен мәз болып, теңселіп келе жатқан адам (сірә, ішіп алған-ау) аппақ тістерін ақсита күліп, бір нәрсе деп айқайлап біздерге қол бұлғайды. Біз де қол бұлғаймыз. Салқын самал машинадағы балалардың жейделері мен қыздардың көйлектерін желбіретеді. Бір әннен соң бір ән тынбай айтылып келеді. Қазақша, орысша...

	– Балалар, тоқтаңдаршы... Келіңдер, Бақыттың өзі шығарған «Қоштасу» әнін айтайық, – деді Әлия қайтадан...



	Қаңқылдап қаздар кеп, қыр көктепті,

	Бірге оқып бітірдік бір мектепті.

	Ойналды қоштасу күйі міне

	Ұшайық арманның биігіне...



	Бұл әннің сөзін жұртқа кең тараған, әйгілі «Алматы» әнінің әуеніне сәйкестендіріп, таяуда ғана жазған едім. Балалар «Қоштасу кешімізде айтамыз» деп оны бірінен-бірі көшіріп, жаттап алған... Ән аяқтала берген кезде мен Алтынкүлдің көзінен бір тамшы жастың домалап түскенін байқап қалдым. Ол теріс қарап, көзін сүрте берді...

	Машина вокзалдың жанына тоқтады. Пойыз келуге он бес минуттай уақыт қалыпты. Кассада билет жоқ болып шықты.

	Машинаның кабинасына отырып, бізбен бірге келген, сақал-мұртын қанша қырса да бет-аузы ылғи көкпеңбек болып жүретін, қоңқақ мұрынды, бұйра шашты тәрбиешіміз Бакрадзе жанына Мәжит пен Жантайды ертіп, бекет бастығына барып, «түк шықпады, орын жоқ» деп қайтып келді. Сонан соң:

	– Еш нәрсе етпес. Жолсерікке жағдайды айтып, түсіндіреміз... Қалайда отырғызып жібереміз, – деді қазақша жатық әрі сенімді сөйлеп.

	Өміртай гармонын қайтадан құлаштай созып, құйқылжытып тарта жөнелді де, Жантай менің жаныма келіп:

	– Бақыт, келші, ақырғы рет бір билейікші, – деді қимастықпен. – Интернат пен мектептегі кештерде біздер, ұлдар – бір-бірімізбен де, қыздармен де билей беретінбіз. Сол әдетіміз бойынша достарымның бірінен соң бірімен билеп кеттім. Әлиямен билей бастағанымда, ол:

	– Бақыт, шеткерірек шығайықшы, – деді маған ғана естірте, асыға сөйлеп.

	Екеуміз балалардың шоғырынан сытылып онаша шықтық. Әлия сол бойда менің қолыма шет-шетін кестелеген кішкене жібек орамал ұстатты да:

	– Қыздар атынан, – деді жанарын төмен салып. Сол сәтте бойымда бұрын-соңды болмаған ерекше батылдық пайда болып, кинодан көріп, кітаптан оқитынымдай оны құшақтай алып, бетінен, көзінен, үлбіреген ернінен ақыл-есі кеткенше... өзімнің де ақыл-есім кеткенше аймалап сүйгім келді, бірақ... айнала жап-жарық болғандықтан, әрі жанымызда адамдар толып жүргендіктен, батылым жетпеді. (Кейін талай ойландым, сол жолы айналада адамдардың жүргеніне, ештеңеге, еш нәрсеге қарамастан, Әлияны неге ғана сүймедім деп...)

	– Енді балалардың қасына қайтайық... – деді Әлия. Диктор пойыз келе жатқанын хабарласымен, гармонь тоқтады. Достар Оразтай екеуіміздің шамадандарымызды ұстап, барлығымыз бір жерде шоғырланып, әзір тұрмыз. Кенет Мәжит мені құшақтап алды. Қоштаса бастадық.

	Міне, Әлиямен де құшағымыз айқасты. Сол бойда ол асқан шапшаңдықпен бетімнен сүйіп алды, мен оны сүйіп үлгіре де алмай қалдым... Әлияның ернінің жылы табы бетімді оттай жандырып, тұла бойымды өртеп кеткендей...

	Пойыз келіп тоқтасымен Бакрадзе орта жастардағы орыс жолсерікке жағдайды айтып сөйлесіп еді, ана кісі «мінсін» деп, бірден келісе кетті. Бакрадзенің:

	– Билеттің құнын өзіңізге береді, – дегенін естіп, қабағын кіржитті де:

	– Сіз немене... жөн білетін үлкен адам десем, баланың сөзін сөйлейсіз. Мені ақша үшін мінгізді деп тұрсыз ба? Жоқ!.. – деп Бакрадзенің өзін сөгіп тастады. – Бұл жігіттерден бір тиын алмаймын... Менің ұлым да қазір әскерде. Күзде, міндетін өтеп болған соң, жолдастарыммен екпінді құрылысқа кетемін деп хат жазады. Мейлі, барсын. Өз орнын тапсын. Өмірді көрсін... Тек әуелі үйге соғып, біраз демалып, мауқымызды басса болды. Қазір қайда болмасын жұмыс көп, өмір қызық. Тіпті, қарттығыма қарамастан, кейде менің де делебем қозады. Осыдан екі жыл бұрын тыңдағы жаңадан құрылып жатқан совхоздардың біріне кетпек болғанымда кемпірім көнбеді...

	Жүзі жылы, сөзі көп егде жолсерік біздерге бірден ұнады...

	Пойыз жайлап қозғала берді. Достар перронда қол бұлғап қалып барады. Орталарында Әлия...

	О, менің сүйікті достарым... Әлия.. сендерді қайтып қана ұмытармын!.. Қош болыңдар! Қош!..





13




	Жамбылға таңертең келіп түстік. Оразтай екеуміз сұрастырып жүріп облыстық комсомол комитетін тауып алғанбыз. Хатшының алдында отыратын қыз бізге:

	– Жиырма алтыншы бөлмеге барыңдар, – деп жөн нұсқады.

	Қалың қасты, мығым тұлғалы қазақ жігіті аудандық комсомол комитеті берген конвертті жыртып, ішіндегі қағазды көз жүгіртіп оқып шықты да:

	– Күте тұрыңдар. Осында Қостанайдан келген өкіл бар. Қазір келіп қалуға тиіс. Сендермен сол әңгімелеседі, – деді.

	– Менде комсомолдық жолдама жоқ, – дегеніме:

	– Оның жарасы жеңіл, інішек, – деді ол. – Өкіл айтса, осы жерден-ақ жазып береміз.

	Оразтай екеуміз бір-бірімізге қарап қойдық. Менің көңілімде қобалжу сезімі қайтадан бас көтерді... Мәселе қазір шешіледі, өкіл шешеді... Егер ол да: «Жасы он жетіге толмағанды алмаймыз», – десе не істемекпін? Қалай болғанда да кері қайтудың жөні жоқ. Ол «алмаймыз» десе де, өз ақшама билет алып, Оразтайдан қалмай тарта беремін деп ойлаймын...

	Оразтай екеумізді ынтықтырған өкіл – жасы жиырмадан жаңа асқан, ұзын бойлы, еңгезердей сары жігіт екен. Үстіндегі шолақ жең қызыл жейдесінің түймесін салмай, жағасын алқам-салқам ашып тастапты. Бүгін күннің мейлінше ыстық болатыны қазірдің өзінде-ақ сезіле бастаған. Даладан келген өкілдің жүзі қызарып, маңдайы тершіп кетіпті.

	– Мына күн қайтеді. Таң атпастан қуырып барады ғой, – деді маңдайын сүртіп.

	Оразтай екеумізбен танысып, жағдайды білген соң, біздерге сынағандай көз тоқтата қарап алды да:

	– Шамадандарыңды алып, маған еріңдер, – деп бөлмеден шықты.

	Қоңыр салқын, ұзын дәлізбен жүріп отырып, басқа бөлмеге келгенбіз. Оның кілті өкілде екен. Есікті ашып, ішке кіріп, шамаданды еденге қойып үлгергеніміз сол еді:

	– Қане, маған жабылыңдар! – деп, Оразтай екеуімізді шап беріп ұстап, біздермен алыса кетті. Етжеңді, ұзын қолдары қарулы екен. Шыдатпай, қаусырып әкетіп барады. Біз де тірі жанбыз ғой, қарсыласып жатырмыз. Оразтай бойы аласалау болғанмен, колхозда жұмыс істеп өскен, шымыр болатын. Өкіл соны сезді-ау деймін, мені босата беріп, екі қолымен Оразтайды ұстаған. Осыны пайдаланып, мен өкілдің аяғына жармастым. Ол ақыры күшке салып, Оразтайды бұрап жыққанда, аяғына оралған маған шалынып, өзі де қоса жығылды. Бәріміз ұмар-жұмар болып, еденде жатырмыз. Өкіл орнынан бізден гөрі шапшаң тұрды да, Оразтай екеуімізді тұруға мұршамызды келтірмей, екі жаққа итеріп, құлата салды. Өзі:

	– Күштерің жоқ, әлсізсіңдер, – деп мәз болып, қарқ-қарқ күледі.

	Бөлмеде бір қабырғаны жағалай қойған орындықтардан басқа еш нәрсе жоқ екен, есік жақтағы бұрышта бірнеше шамадан мен қол жүктері тұр.

	– Ал енді, танысайық. Менің атым – Виктор, – деді өкіл. – Кеніште экскаватордың машинисі болып істеймін. Сендерді алып келуге әдейі іссапарға жіберді.

	Сонан соң маған қарап:

	– Сен де оныншыны бітірдің бе? – деп сұрады.

	– Иә.

	– Жасың қаншада?

	– Он алтыда.

	– Ім-м, – деді ол ойланып. – Әке-шешең біле ме?

	– Әкем жоқ. Шешем рұқсат берді.

	– Онда барғанда оңай болады екен деп ойламаңдар, – деді ол. – Бірден айтайын: қиындық шаш-етектен. Кеніш деген аты ғана болмаса, әзірге салынған үйлер де жоқ. Қыс түскенше палаткада жатасыңдар... Оның есесіне жұмыс көп... Асхана тапшы... Кей күні ыстық ас ішудің өзі проблема, суды машинамен тасып жеткізеді... Қысқасы, осындай қиындықтардың бәріне шыдайтын болсаңдар, менімен бірге жүрулеріңе болады.

	– Шыдаймыз! – дедік жарыса.

	– Онда жарадыңдар! – деді Виктор күлімдеп. – Екеуіңді қазір тізімге қосамын. Сонан соң билет алуға барамын. Бүгін кешке № 49 Ақмола – Ташкент пойызына мінеміз. Сонымен Арысқа дейін барып, сол жерде Ташкент – Мәскеу пойызына ауысып отырамыз.

	– Жақсы. Келістік! – дедік Оразтай екеуміз мәселенің оңай шешілгеніне, бұдан былай жұбымыз жазылмайтын болғанына қуанып...

	Жаңағы Виктор айтқан қиындықтар жайлы ойланбадық десек, онымыз әрине, шындыққа сай келмес еді. Бірақ: «Өзге жұрт шыдаған қиындыққа біз неге шыдамаймыз», – деген ой көңілімізге демеу болды.

	Арада бір сағаттай уақыт өткенде, облыстық комсомол комитетіндегі бағана, алғаш келгенде біздерді қабылдап сөйлескен қалың қасты мығым жігіт маған сырты қып-қызыл оттай жанған комсомолдық жолдаманы ұстатып тұрып, сәт сапар тілеп, қолымды қысты. Қызыл кітапшаның сыртқы бетіне комсомол значогының суреті салынып, «Комсомолдық жолдама» деген сөздер алтынмен жазылыпты.





14




	Күн еңкейіп, ұясына жақындап қалған кез. Аптап ыстықтың беті қайтқан. Виктор бастаған қырық шақты адам қол жүктерімізді ортаға жиып қойып, пойыздың келуін тосып, вокзалдың басында тұрғанбыз.

	– Тағы бір жігіт келуге тиіс еді. Қалып қоймаса неғылсын, – деп Виктор мазасызданып, сағатына қайта-қайта қарағыштай береді.

	Сәлден кейін күткен адамымыз да көрінді: жанында шығарып салушы жолдастары бар, үстіне шолақ жең көк жейде киген, дөңгелек жүзді, кесек тұлғалы, жасы біздер құралпы бозбала екен.

	– Қайда жүрсің? – деп Виктор оған тап берді. – Мен сені енді келмейтін шығар деп ойлап едім.

	– Кешіріңіз, – деп анау аппақ тістерін көрсетіп, жайбарақат күліп тұр. – Мінген автобусымыз сынып қалып, такси тауып жеткеніміз осы болды.

	– Жарайды. Бір жолға кешіремін, – деді Виктор. – Бірақ есіңде болсын: уәде берген екенсің – орында. Айтылған уақыттан кешікпеуге тиіс едің...

	Осы кезде вокзалдың радиосы саңқылдап сөйлеп қоя берді, ол біз мінетін пойыздың бірінші жолға келе жатқанын ең әуелі қазақша, сонан кейін орысша хабарлады.

	Жұрттың бәрі дүрлігіп, шамадандары мен қол жүктеріне ұмтылысқан...

	– Сендер де құрылысқа барасыңдар ма? – деп сұрады жаңадан келген жігіт бізден.

	– Иә.

	– Онда танысып қояйық. Менің атым – Орынбек.

	– Оразтай.

	– Бақыт.

	Орынбекті шығарып салуға келген жолдастары өздерін Бүди, Омар, Бекбау деп таныстырды.

	– Сендердің кездескендерің жақсы болды, – деді Орынбек қуана сөйлеп. – Жалғызсырамайтын болдым. Үшеуміз енді бірге болайық.

	– Мақұл.

	Орынбек маған бірден-ақ ойындағысын ашық айтатын, аңқылдаған ақ көңіл, жақсы жігіт сияқты көрінді.

	– Ал барған соң хат жазып тұр.

	– Үмытып кетпе, – деп жолдастары Орынбекке қайта-қайта пысықтап тапсырып жатыр.

	– Жігіттер, бері таман жүріңдерші, сөйлесетін әңгіме бар, – деп Бүди Оразтай екеумізді көпшіліктен шеткері алып шықты. Сонан соң ұмытып қалмайын дегендей, әрқайсымыздың бетімізге бажырайып қарап алды да: – Ал сендерге ескертеміз, – деді қатулана сөйлеп. – Жол-жөнекей, немесе барған жерде, жалғыз екен деп Орынбекке әлдеқандай жамандық ойлайтын болсаңдар, түбі өздеріңе жақсы болмайды. Біз – интернаттың балаларымыз. Орынбектің достары көп. Бәріміз тауып аламыз. Сонан соң... – деп сөзінің аяғын жұтып қойып, жұмбақтап бітірді.

	– Сен өйтіп бопсалама, – деп Оразтай бірден қызарақтады.

	– Сөйлесетін болсаң жөніңмен сөйлес.

	Маған Бүдидің сөзі мен Оразтайдың қызбалығы ұнаған жоқ. Әңгіме осы қалпынша жалғаса берсе, аяғы лезде-ақ төбелеске айналып кетуі мүмкін еді.

	– Жігітім, сөзің қызық болды, – дедім күліп, әрі ымыраға келе сөйлеп. – Интернаттың баласымыз дейсің. Біз де интернаттанбыз. Сондықтан қорқытуың бекер. Ешкім-ешкімнен қорыққаннан дос болмайды. Оның орнына «бірге бара жатыр екенсіңдер, не де болса барлығын бірлесіп көріңдер, бір жүріп, бірге тұрыңдар, бір-біріңе қамқор болыңдар» деп неге айтпайсың.

	Бүди әуелі менің сөзіме қабақ түйе құлақ қойып еді, артынша өңі жылып, езуіне күлкі үйірілді.

	– Дегенмен, тауып айттың, ей, – деді ол. – Байқаймын, жаман жігіт емес сияқтысыңдар.

	Осы кезде:

	– Ау, сендер неге бөлектеніп кеттіңдер, – деп Орынбек, Омар, Бекбау үшеуі қасымызға келді.

	– Пойыздың келуіне төрт минут уақыт қалды, – деп Орынбек қолындағы қайыс баулы сағатына қарап қойды. Басқа балалар мен Оразтай екеумізде сағат жоқ еді. – Ал не айтам сендерге. Барлығыңды қимаймын. Бара салып хат жазамын. Сендер де жалқаулықтарыңды тастап, хатты үсті-үстіне төпеп жазыңдар...

	Пойыз келіп, тоқтаған кезде, Орынбек достарымен сүйісіп қоштасты... Оразтай екеуміз олармен қол қысыстық... Бірін-бірі итеріп кимелеген адамдардың арасымен қысыла-қымтырыла вагонға мінгенбіз.

	– Үшеуміз бір жерден орын алайық, – деп Оразтай бізге қарағанда өзінің бірер көйлекті бұрын тоздырғанын көрсете, Орынбек екеуімізге ақыл айта сөйлейді. Жас жағынан алғанда, расында, ішіміздегі «қариямыз» сол: бақандай жиырмада, Орынбек одан екі жас, мен Орынбектен екі жас кішіміз.

	Адамдар сеңдей соғылысқан «жалпы» вагоннан үшеуімізге бір жерден орын табу оңай болмады. Сәті түскенде, вагонның екінші жағындағы шығар есіктің алдындағы соңғы купеде үстіңгі екі сәкі бос екен, үшеуміз: «көп болса кезектесіп ұйықтармыз», – деп соларды иелендік...





15




	Пойыз біздерді белгісіз болашаққа, түу-түу алыстағы өзімізге де беймәлім барар жерімізге тезірек жеткізейін дегендей, Жамбылдың вокзалынан асыға қозғалды... Перрондағы қол бұлғаған, күлімдеген... ішінара көзінің жасын сүрткен, ығы-жығы адамдар лезде кейіндеп, артта қалған... Күннің балқыған алтын табағы айналаны қызғылтым нұрға малып, көкжиекке жақындай түскен... Қаладан шығысымен-ақ жол жағасындағы суреттер жылдам ауысып, өзгере берді: шабылған шөп, үйілген шөмелелер; бітік өсіп, жайқалған егін; арасына атты кісі кіріп кетсе көрінбейтін ну жүгері... Ашық терезеге көз тастап, үшеуміз де үндемей қалыппыз... Шамасы, Орынбек жаңа ғана қоштасқан достарын, әлде үй ішін (өзінің кімі бар екен?) ойлап келе жатқан болар... Артқа қайырған, жылтыраған ұзын қара шашының бірнеше талы бөлектеніп, самайына түсіп кеткен Оразалы да үнсіз... Мен болсам кеше ғана қоштасқан анамды, інімді, достарды, мұғалімдерді ойлаймын. Әлияны елестетемін... Олармен кеше емес, ба-я-ғы-да... бейне бір көп-көп уақыт бұрын қоштасқандай сезімдемін...

	Пойыз Түлкібасқа тоқтаған кезде, түн ішінде Орынбек вокзалға жүгіріп барып, сеткаға салып, иісі бұрқыраған, ерте піскен шағындау бір шелек алма алып келді...

	Арада бірер сағат уақыт өткенде Оразтай мен Орынбек үстіңгі сәкілерге жайғасып, ұйықтап жатты. Екеуі де маған: «Алдымен сен демалсаң қайтеді», – деп ұсыныс жасаған. Бірақ менің жуық маңда ұйқым келер түрім жоқ. Сондықтан: «қажет болса кейінірек оятармын, мүмкін, оған дейін біреулер түсіп, орын табылып қалар», – деп, көнбей, алғашқы кезекті екеуіне бердім...

	Вагондағы жарқыраған шамдар сөніп, өлеусіреген түнгі жарық қана қалдырылған... Ары-бері, ерсілі-қарсылы сеңдей соғылысқан жүріс те тыйылып, жұрт аяғы басылған кез... Әркім, әйтеуір, табылған, реті келген жерге қисайып, ұйқыға кеткен... Біреулер ең үстіңгі, шамадан қоятын сәкіге шығып кетіпті, аяқтары ғана көрінеді; екінші біреулер терезе алдындағы шағын үстелге басын қойып, етпеттей түсіп, қорылға басуда... Вагонда адам көп әрі терезелер жабық болғандықтан, ауасы лезде тарыла бастады. Тамбурға шықтым. Оның терезесі әйнексіз ашық екен. Рақат-ақ. Даладан бойды сергітетін салқын леп келеді. Аспанда күміс жұлдыздар жымыңдайды. Түн көрпесінің әр жерін тесіп, оттар көрінеді. Олардың қайсыбірі жылжып барады, шамасы машиналар болар... Жанға жайлы түнгі ауа лезде көкірегімді ашып жіберді. Басымдағы ойлар да қазір соншалықты тұнық.

	Міне, өмірімнің бір белесі артта қалды. Мектепте оқыған аяулы, қимас жылдарым бұдан былай өткен шақ түрінде ғана айтылады енді... Рас, ол жылдардың бәрі бірдей соншалықты пайдалы, жемісті өтті дей алмаймын, босқа кеткен уақыттарым да аз емес... Мысалы, шындап күш салсам, әр сағатты тиімді пайдалансам, мектепті медальмен бітіруіме, қазіргі білетінімнен әлдеқайда көп кітаптар оқуыма, дене күшімді жетілдіру, өзімді шынықтырып, қалыптастыру жөнінен қазіргіден көп ілгерілеуге болар еді... Жаңа жылдағы арақ ішіп, мас болғаным ше? ¥ят-ай! Есіме түссе әлі күнге бетім күйеді... Жоқ, жоқ... алдағы күндерде ондай қателік жібермеймін енді... Жасықтық жасап, Әлияға іштегі сырымды айта алмадым. Ал ол болса Базылбекпен киноға барыпты. Сонда... сонда... араларындағы қатынас қандай? Мүмкін, ол әке-шешесінің ыңғайынан аса алмаған шығар?.. Базылбекпен киноға жай ғана бірге бара салған болар?.. Бірақ көктем шыға арамыздан салқын леп жүгіріп өткендей болғаны ше? «Шығарып салайық» дегенде Жантай екеуімізден... менен... қашқалақтағаны ше? Бұл жерде, әйтеуір, мен түсінбейтін бір кілтипанның бары рас... Айтпақшы, кеше жолдастармен қоштасқанда Базылбек болмады. Сонда оның мектеп бітірушілер кешіне келмей қалғаны ма?.. Ішіміздегі жалғыз медалисіміз... келмеуіне не себеп болды екен... ауырып қалды ма?..

	Кенет, кешегі Әлиямен машинада иық түйістіріп бірге отырған бақытты сәтімді, сондағы тізгін бермей алып қашқан асау да ыстық сезімдерді... шырқалған әндерді... Әлия сыйлаған жібек орамалды... қоштасарда бетімнен сүйіп алғанын есіме алғанда жүрегім қайтадан тулап кетті...



	https://t.me/kzkitap





