	Сейітқазы Досымов

	Әңгімелер





КӨҢІЛ АЙНАСЫ




	Адамның адам

	Ішіне күнде кірмейді.

	Сонда да бөліп

	Отыра алмайсың іргеңді.

	Əбділда Тəжібаев



	Биыл елудің екеуіне келген Талбикені сыртынан білетін жұрт «əлдеқашан алпыстан асып кеткен» дер. «Сүйеніш көріп, қолына кіріп отырған жалғыз қызы өткен жылы қайтыс болған кемпір» дер. Ал таныстары оны аяп, мүсіркеп, жолығыса қалса қайтыс болған қызын еске түсіріп, емексітіп, тəптіштеп, жағдайын қазып сұрап, күйеу баласы – Адамбекті, анасыз қалған немерелерін қайта-қайта ауызға алып, жанашырлық білдіруші еді. Шынында, өткен жыл бұл семья үшін ауырға соқты, он екіде бір гүлі ашылмай Əсем о дүниелік болды. Əсем Талбикенің жар дегендегі жалғыз қызы болатын. Осы қызын сағалап қолына кіріп отыр еді. Демеуі еді. Қайтесің, байғұс кемпірге тағдыр мұны да көп көрсе... Талбикенің өзі де о бастан жалқы-тұғын. Баяғыда ата-анадан бірдей айырылып, қалай балалар үйінен бір-ақ шыққанын өзі де біле бермейді. Кейін мұнда тұрмыс құрған екен, жығылғанға жұдырық «сорлыға сортаң жер кез келеді» деген тап рас. Күйеуінің ғұмыры қамшының сабындай келте болды. Хош! Жастықтың желігіне ермей одан қалған жалғыз қыз – Əсемді бауырына басып, көңіліне медеу тұтып отырып қалған. Құбатөбел өмірмен күн кеше берген. Көзінің ағы мен қарасындай көрген, кірпігіне кір жуытпай тəрбиелеген қызы да бой жетіп жоғары білім алып, тұрмыс құрып ақар-шақар үй болған соң, шешесінің қолындағы кəкір-шүкірін, бес-он уақ тұяғын сатқызып, соқа басын ғана қолына алып келеді. Шешесінің: «осы жерден пенсияға ілікпей ешқайда да бармаймын» дегеніне құлақ аспайды. Қызынан асып қайда барады, шарасыз, соңынан ере береді.

	Пешенесінде жазулы қысқа ғұмырды алдын-ала білсе, онда өзімен-өзі күн кешіп, түтін түтетіп, шаңырағын құлатпай отырған шешесін жылы орнынан қозғар ма еді.

	Кемпір оңаша-оңашада аңырап, ішіндегі шерін сыртқа шығарып алатын əдетін біраздан бері сирексітіп жүр еді. Соңғы кезде бір бейтаныс əйел даусы телефоннан шаншудай қадалып жүр. Салған бойда: «Адамбек дома?» – дейді жазған. Бұл əуелгіде бар болса барын, жоқ болса жоғын айтып жүрген. Келе-келе көңіліне кірбің кіріп, өн бойы мұздап жүре берген. «Өлдің-өштің» деген осы. Неде болса Адамбектен келді», – деп кіді алып, қызғаныштан қақ айырылардай болып, өзегі өртеніп жүре берген. Бұрынғы ма, бірден морт можып түсті.

	...Телефон шылдырады. Орнынан созалаң тұрып, трубканы көтермекке оңтайланып, тағы да теткіп қалды.

	Телефон тағы шыр-шыр етті. Кемпір етегіне сүріне-мүріне барып трубканы ашумен жұлып алып: Адамбек домда жоқ! – Жо-о-оқ-қ! – деді.

	– Апа-ау, мен ғой, Адамбекпін.

	– А, сен бе ең? – деп тез жуасып барып, тез қайта ашына сөйлеп, бұрқылдады.

	– Е, сен болсаң қайтейін. Айтшы, бір қатын осы үйге тас кенедей жабысып алды. Ол кім өзі? – деді.

	– Жарайды, – деп күйеу баласы қоя салды білем, бұл трубканы қолына қыса ұстап одан соң да кіжініп, аузына келгенін ақтарып барып қойды тұғырына.

	Даңғарадай үш бөлмеде арлы-берлі теңселіп күйіп жүрді, күйеу баласына өзі-өз болып бетіне тіке келгені осы, оның өзінде айтпағының жарым-жартысы желге ұшып, далаға кетті. Қайтсін о ғып, бұ ғып іштегі толып бара жатқан шерді оңашалап шығарып алып, Адамбек келгенде моп-момақан қалыпта оттың басын көңірсітіп, екі баласын бала-бақшадан əкеп, тап-тұйнақтай отырсам дейді.

	Адамбекті күте-күте дегбірлері кетті. Папалап «тықыр» еткен дыбысқа елеңдескен немерелерін жуындырып-шайындырып, алдап-сулап жатқызып, ертек айтып ұйқтатам дей-дей өзінің мызғып кеткенін білмеді кемпір. Əбден сілелеп жүрген соң, сол бойы басы кеткен жерде, аяғы кетіп құлапты. Түннің бір уағында ма, ояна келсе таң енді саз берген екен: содан ұйықтай алмады.

	Ойына Адамбектің үйге келмегені түсіп, атып тұрып аяқ киімін қарастырып еді, көрінбеді. Сосын ақырын бөлмесінің есігін жайлап ашып еді, орнында жоқ екен. «Тып-типыл болғыр-ай... Туһ, аузыма қай-қайдағы түскені несі. Одан аулақ, екі баласы тірі жетім болғанша, «əкенің жақындығы жездедей-ақ» десе де, қатын алып төсек жаңғыртса да қарайып тірі жүре берсін... «Жалғыздың жары құдай» деген, бұл да құйрық-жалсыз қалған саяқ жігіт емес пе? Қызымды ұрып өлтірсе, не тіршілігінде ажырасып кетсе бір сəрі. Сонда да адамның іші қыз-қыз қайнап, өзімнің мүсəпірлігіме күйем ғой».

	– Па-па-а!

	Бұл кішісі, əкесін көп іздейтін де осы.

	– Папаң жұмысқа кетті, əлі ерте, күнім! Ұйықтай ғой, – деп əжесі келіп май құйрықтан жайлап былп-былп қақты.

	– Мен білемін, папам əлі келген жоқ, – десін кенет үлкені.

	Кемпірдің жүрегі су етті, біреу-міреу айтып қойған жоқ па дегендей айнала төңірегіне қарады. Ұшқан шыбынның ызыңы білінбейді.

	– Ұйықта, оттамай!

	– Өзің омай!

	– Тəйт, болды енді!

	Оны тыңдап құлағына қыстырған немере ме, атып тұрып бөлмелерді кезіп, арлы-берлі шапқылап басына көтерді. Енді оған ұйқысы ашылып кеткен кіші тентек қосылды.

	«Қой, болмас, балабақшаға апаратын қам жасайын», – деп күйбеңдеп кемпір де майда қадам қимылға көшті.

	Таңғы алтыдан өтіп жетіге иек артқан сəтінде өз кілтімен Адамбек есікті ептеп ашты. Екі баласы алдынан шапқылап шықты. Үй-ішінің дəл бұлай өре түрегеліп жүргенін білмеді, əйтпегенде сол қарасын көрсетпеген бетімен жұмыстан соң бір-ақ оралатын еді. «Шешінген судан тайынбастың» кебімен өз бөлмесіне зып кіріп кетті. Екі баласы соңынан қуа барды. Сұрақты үсті-үстіне екеулеп жаудырсын келіп. Əкесі бетінен басқандай аузына құм құйылып, жүні жығылып, төсегіне барып құлады. Оны тыңдап жатқан олар жоқ, үстіне шығып алып, өкпеге тепкілеп, тулаққа секіргендей əлем тапырығын шығарды. Өзі түнімен шаршап, оған əрі ептеп ішкілік қосылып, шала ұйқы болып келіп, бірер сағат көз шырымын ала қояйын, əйтпесе жұмыстағылар «екі көзің құрдыкіндей екен» демесе де, іштерінен ойлап қалады ғой деген есеппен келерін келіп алып, енді қайта салы суға кетіп, ойға ой жамалып шаршап жатыр.

	Заты Адамбектің қыз-қырқынға көп сұқтанып, кейбір жігіттердей бер жағынан болса да оларды алдап-сулап, уысына тез түсіре қойсам деген арам пиғыл, жылтыр сөзі жоқ-ты. Осы мінезімен де əйел атаулыға ол сыйлы болатын. Марқұм Əсемнің құрбылары: «Аузыңның салуы бар» деп, «өзің айналдырып алдың ба, əйтпесе өз бетінше келіп қызға сөз салып, көз қысқанын бір көрмеп едік» деп, «ойнап айтамыз, үйіңе бара қалсақ қызғанып, кіржиіп жүрме, ей...» деп сан-саққа жүгіртетін.

	«Ойнасаңдар да ойларыңдағы ғой, білемін. Өздеріңнің қолдарыңнан жігіт айналдырып алу келмейді, ал өзіміз деген, міне, бай түгілі балалы болғалы отырмыз», – дейтін Əсем де қайтпай. Адамбек болса тамам қыздың ортасында жалға алған шағын пəтерінен ығысып орын беріп, барлы-жоғын солардың аузына тосатын, ренжуді білмейтін.

	Бұлар институттың IV курсында жүріп үйленген. Жұрт қатарлы тойын жасап, жолынан да жығылған жоқ. Содан қызметтің де сəті түсіп, астаналық болып шыға келген. Көп сарыла тоспастан даңғыраған үй алып, оған ебіне лайық жиһаз түсіріп, елдің алдына шығып кетпегенмен, өз ортасына қарағанда көш ілгері тұрған тату-тəтті, сүттей ұйыған семья, дөңгеленген үй болғанда тағдыр көріп қойды, көп көрді. «Аузың аққа тигенде мұрның қанар» деген осы.

	Міне, сол Əсемнің орны ойсырап тұр, қабырғаға аяздай батады. Артында аңырап жалғыз шешесі – Талбике, үйелмелі-сүйелмелі тең өсіп келе жатқан ұлдары – Елтай мен Ертай, сүйіп қосылған қосағы – Адамбек қалды. Өлгеннің артынан өлмек жоқ, тірі адам тіршілігін жасайды. Екі баланың көңілі əлі əзір баяғыдай, жұптаса жарысып жүр.

	Ал арадан зырлап уақыт өткен сайын ене мен күйеу баланы қатар жегідей жеп бара жатқан ой бар. Ол ой – Əсем болса қайтпас сапарға кетті, енді ерте ме, кеш пе оның орнын басып осы үйге бір ақ жаулықтың келерін құдай да, адам да біледі. Сонда Елтай мен Ертайды қойшы, əкесі тұрғанда бір сəрі болар-ау, Талбикенің күні не болмақ? Қазір биттейін бияладай етіп отыр, ертең ше?

	Сол күткен ертең де келіп есік қақты, қазір бұл үйде кикілжің бар.

	Адамбек жігіттермен шахмат ойнап, кеңсесінен тым кеш шыққан. Сағатына қараса тоғызды төбеге ұрыпты. Жаздың шақырайған ұзақ күні қоңырқай реңге еніп, Алатаудың иығына шаршап жығылғандай əлсіреп, əншейін құр сүлдесі ғана ілігіп тұр. Кенет əлдекім «Адамбек» дегендей болды ма, жоқ бұл қағыс естіп босқа елеңдеді ме, жан-жағына көз салды да, елең қылмай аялдамаға қарай жүре берді. Сөйткенше бір жұмсақ алақан ту сыртынан келіп екі көзін басып, бар денесімен екі иығына артылды да қалды. Бала емес, шаға емес екі кештің ортасында иығына қыз артылып жатқанына тосын көзден ыңғайсыз көріп қалды.

	– Адамбек, мен кіммін? – дейді мүлəйім күлкі араластыра.

	– Əй, əке! Кім де болсаң босатшы, – деп шымырлап қалды бұл.

	Ыңғайсызданған қыз демін ішіне алып:

	– Кешір, мен ғой, жағдайың қалай? – деп енді қолына жармасты.

	– Ə, сен екенсің ғой! – деп, Адамбек те манағыдай емес қыздың жүзін көрген соң жібиін деді.

	Бірақ қыздың есімін дəл қазір есіне түсіре алсайшы, үнемі аралас-құралас жүрмеген соң осы да. «Роза ма еді, Рая ма еді, Раушан ба еді» əйтеуір Р-дан басталатынын анық біледі. Осыны дəл тапқандай қыз да:

	– Мен Раушанмын ғой, өзіңіз ұмытып қалғансыз ба, қалай?

	– Жо-ға, не-ге... Əсемнің көп құрбыларының бірісің.

	Кезінде Əсем бəрің... Əсем...

	Раушан Адамбектің «Əсемнің... Əсем... Əсем» деп қайталай бергенін іштей қымтап, сырттай сыр бермей:

	– Е-е, ол да бір дүбірлі дəурен еді. Содан бері де...

	– Жол болсын! – Енді қыздың сырғыма уəжін Адамбек тежеді.

	– Жəй, өзіңді көріп қалған соң, баяғы күндер еске түсіп, бұрылып кете алмадым. Сосын...

	Бұл кезде түн түндігі түсіріліп те үлгерген. Адамбек сағатына қарап, Раушаннан шыға алмай тықыршыды. Қысыр əңгіме үсті-үстіне қоздап, таусылар болмады. Бірақ қыздың сөз төркінінен Əсем жайлы, оның артында қалған екі перзенті мен анасы жайлы бір ауыз жөнді сөз төбе көрсетпегенінен-ақ іш тартқан Адамбек, бұл көркемдіктің тамырын басып көрейін дегендей:

	– Жə, өзің ендігі тұрмыс құрған шығарсың, тойыңа шақырайын да демейсің, – деп қыздың қыбын тапты.

	Қыз аяқ астынан қымсынып, əлгіндегі ожар, одағай қимылды ізім-қайым жоғалтып, ауыр бір дем алды да:

	– Өзіңді тосып жүрмін, – деп қойып қалды, – əй, əй, жай əзіл ғой менікі, бізге де ерте ме, кеш пе сен сияқты біреу табылар, – деп тұспалдады. – Əй, əй, ойынды түсін, – деп соңын жуып-шайып қойды.

	Раушан бұл жолы мүлəйімсуді де шегеріп, тіке, өктем «əй, əйға» көшкенін өзі де бағамдай алмай қалды.

	Адамбектің басын уқан-суқан қып, ақыры телефонын алып қоштасқан.

	Былай шыға беріп Адамбек: «Тфу, əлгі пəлекетке үйдің де телефонын беріп қойыппын-ау», – деп жерге бір-ақ түкірді.

	Шым-шытырық шəркез сезімде кетті екеуі де.

	Жұмыс соңын ала Адамбек жақын бір жолдасымен байланыспақ болған, енді соның хабарын тағатсыздана тосып отыр еді. Ойында түк жоқ, телефон шар еткенде асығыс көтерген трубканы.

	– Бұл кім екен? – деді ар жақтан.

	– Сізге кім керек, əке? – деді бұл сынаптай сырғып тұрған қызға.

	– Адамбек керек еді.

	– Тыңдап тұр, əке.

	– Мені таныдыңыз ба?

	– Жоқ, əке, даусыңды айыра алмай тұрғаным.

	– Немене, сонша көп қыздар звондайтын ба еді?

	– ?!

	– Неге үндемей қалдыңыз, мен Раушанмын ғой...

	– Ə-ə, қалың қалай?

	– Онша емес.

	– Онша емесі қалай?

	– Сол, іш құса хал кешу, бір сыдырғы құбатөбел өмір, бір түрлі көңілсіз.

	Секретарь қыз келіп, бұлардың сөзін бөліп: «бастық шақырып жатыр», – деді.

	– Ал жақсы, əлі хабарласармыз...

	– Қашпа.

	– Жоқ, əке, қашып...

	– Тағы звондаймын. Əзірше...

	Бастығына кіріп шығып, оны-мұны керек қағаздарын тартпасынан алып, қайта бара жатқанында, телефон безектей жөнелді. Əлгі пəтуаласқан жігіт шығар деген оймен трубканы көтеріп еді. «Адамбек» деп саңқ етті. Раушан екенін жазбай таныды да трубканы үн-түнсіз тастай салды.

	Арада бес-он минут өтіп, бастығының алдынан қызарып, терлеңкіреп шығып көңілсіз отыра беріп еді, телефон тағы мазалады. Амалсыз көтеріп еді. Бұл қашан дыбыс қылғанша енді жым-жырт үнсіз тұрды. «Алау-у» деуі-ақ мұң екен. «Мен ғой, Раушанмын ғой. Күйеуі жоқ демесең, біздің де өзімізше үй сымағымыз бар, бүгін отбасымды көрсетіп, өзіңді мынауский бір қызбен кездестірем, ар жағын ішің білсін əлу-ай!..» – деп сарнап берсін. «Дəл бүгін уақытым тапшы, қазір бір жолдас жігіт хабарласуы керек еді», – деп бұл қашыртты. «Ол жігітіңді де ерте кел, тұп-тура екі жұп боламыз. Ах-аа-ха!» – деп түйіліп күліп бұлтартпады, адресін айтты, күтетінін қайта шегелеп ақыры қадалған жерден қан алмай тынбайтынын аңғартты. Адамбек баратын болып құтылды, бірақ бармады. Содан азар да безер бұрынғыдай телефонға көп аса қол соза бермей, қарсы отырған жігітке тізгінді беріп қойған, қазір ол Адамбектің қызметте бар-жоғын Раушанға айтып тұратын «жеңгетайы». Ол Адамбекті орнынан ұстай алмаған соң, енді оның үйін нысанаға алады.

	Талбике кемпірді бес саусағындай біле тұрып, қызы Əсемнің құрбысы бола тұрып, амандық-саулықтың орнына даусын он екі саққа құбылтып, Адамбекті сұрап, мазаласын кеп. Соңынан шам алып өзінің де, үйінің де əбден ығырын шығарып ұятты еткен соң, іле пəтеріне əдейілеп іздеп барды. Бұған Раушан құрақ ұшып, домалап жастық, жазылып төсек болғанымен көзіне ілместен айтарын айтып-айтып кетіп қалған. «Бəрінен де байғұс кемпірдің жүрегін шошытып, көңіліне кірбің алғызып несі бар десеңші. Бүгін мынау, тіпті ертең үйлене қойғанның өзінде екі баланы бір шыбықпен айдап, кемпірді қаңғыртып, өзімнің екі аяғымды бір етікке тығатынның нақ өзі», – деп ойлаған Адамбек. Сосын үй іргесінде балабақшадағы медсестра қыздың үріп ауызға салғандай домаланған келбеті, ақ жарқын жүзі күлімсіреп көз алдына келіп тұра қалды.

	Бірде енесі өз-өзінен отырып: «Шіркін, қыз болса, əне, ана Санадай болсын, бып-биязы, мінезі қандай жібектей есілген. Мына көршінің бойжеткендеріндей беттен алып, төске шауып, бетінен буы шығып тұрған жоқ», – деп Адамбекке сыр ғып айтты. «Санасы кім?» – деген бұл. «Е, е, ана бала бақшада доғдыр болып істемей ме, күнде өзің көріп жүр емессің бе?» – деді енесі төндіре, сонда барып: «Ə-ə, ана қара қыз екен ғой», – деді бұл. «Түсі қара болғанмен ісі – сара, аты – Сана», – деді ол. Осымен түп-төркіні неге сайғаны беймəлім бір əңгіменің басын қайырған да қойған.

	Кемпірдің ол қара қызға бүйрегінің бұруы тегін емес-ті. Екі баласын жетектеп ертелі-кеш осы бір шүйкедей кемпірдің жүргені сол, бір күн емес, екі күн емес үнемі осылай.

	– Апа, балаңыз бен келініңізге сенбейсіз бе? Қашан көрсем өзіңіз ала өкпе болып екі ортада жүгіріп жүргеніңіз, – деген Сана кемпірді сөзге тартып. Онсыз да шерін кімге айтып тарқатарын білмей булығып жүрген байғұс ішек қырындысына дейін ақтарып, сыралғы досын көргендей болған. Ақ көңіл Сана кемпірді есіркегендей болды ма, əйтеуір көз жасы ерік бермей кеткен, оны байқап Талбике кемпір одан сайын егіліп, езіліп, Əсемнің өзі болмаса да көзін көргендей əсерде қалған. Содан екеуі жалпақтап, көрген жерде бір-біріне іш тартып тұрады. Сана бірде кешкілік Талбике кемпірдің сампылдап тəрбиешілерге жалынып, бірдеңкені өтініп жатқанын құлағы шалып қалып, аңысын аңдады.

	– Əй, Əнна-ау, тамақсау ер бала емес пе, сен оның табағына тағы бір ожау кəше сал, – дейді кемпір, – ертеңге дейін ашығып қалар, өткен түні кəше сұрап миымды су еткен жоқ па. Үйде жоқ емес бəрі де бар, бірақ оны келістіріп істей алмай қойған жоқпын ба? Дəл сенікіндей сүйсініп жемей, еңбегімді еш етіп, тұзымды сор етіп жүрген жоқ па, бұл екі күшік. Сен сияқты үйде жас шешесі болса, сұрап не қылам, баласының үстіне өбектеп өзі-ақ түсер еді де.

	Оған түсініп жатқан Анна жоқ, аңырып тұрып-тұрып Санадан сұрайды. Ту сыртында не күлерін, не жыларын білмей, əрі қысылып теріс айнала бергенін көзі шалып қалған кемпір:

	– Е-е, Санам да осында жүр екен ғой. Мыналар менің тілімді түсінбей тұр ма, жоқ кəшісін бергісі келмей тұр ма, айтшы, – деді даудырлап.

	– Жарайды, қам жемеңіз, айтып қоярмын, – деді Сана. Бұрынғы-бұрынғы ма мұны кемпір одан сайын жақақтайды енді.

	Енесі есіне түсіргелі бері Адамбек балабақшаға жорта жиі барғыштап Сананы сынай қарап көп жүрді. Сөзге де тартты.

	– Елтай мен Ертайдың папасы болдыңыз ғой, – деген ол биязы ғана.

	Бұрыннан-ақ сыртынан білетін, білсе де осылай деді.

	– Енді басқа біреудің баласын жетектеп жүр деп пе едіңіз, – деп сөзге тартқан бұл.

	– Жетектесе несі бар екен?

	Адамбек сөзден тосылғанын біліп абыржыңқырап сəл тұрып, кенет өз-өзінен шабыттана шүйілді бұған. Талай ойды меңзеп, талай жолды сілтеп, ой сорабын безбендеген сəтінде:

	– Мен сіз сияқты философ емеспін, қарапайым тірлік... – деп Сана кідіріп қалды.

	– Мені философ деп кім айтты.

	– Сөзіңіз айтты, – деп Сана езу тартты. – Жарар, мен емес балаңыз керек болса, өзіңіз үшін келерсіз.

	Сана нəркес көзін төңкеріп тастады. «Енді қармақты арыдан тастап қалтқысын бағамын да отырамын, шабақ емес қашан шортанның өзі келіп қауып, тұңғиыққа жұла алып қашқанша» дегендей сыр түйді бұдан Адамбек.

	Содан бері де арадан зулап талай күндер өте шықты. Адамбек пен Сананың өзара түсініскеніне əлі айдың жүзі көрінген жоқ. Кейде Адамбекке бірдемелер айтқысы келіп, хабарласқысы келгенмен кемпірдің жан-дүниесін жазбай танитын Сана ол ойдан бірден тайқиды. Адамбекті сарыла тосып жүргені сол. Ал Адамбектің соңғы кезде балаларына өзі жүгіріп жүру сырын кейуана мен екі тентек қайдан білсін. Екі ұлға бұрынғыдан гөрі балабақшада тағы бір «тəрбиешінің» себі тиіп жатқанын біле бере ме.

	Мана Адамбек үйіне телефон шалғанда бүгін кешігіп баратынын ескерте салайын деген. Оған əбден секемшіл, зəр-заба көңіл бөтенге жорып, соңы ұрысқа айналып бара жатқан соң қоя салған. «Жə, мен кешіккен соң өзінің де жаны тынбай екі немересіне жүгірер» деген де Сананың туған күн кешіне ертелеп жүре берген.

	Міне, содан жетіп жығылған беті осы болатын, оған көз шырымын алуға мүмкіндік кəне. Кемпір болса іші əлем-жəлем өртеніп ойына əр нəрсе келіп, қай-қайдағысы қоздап тырсылдап ол жүр.

	Енесі екі баласын сүйреп бақшаға кетісімен орнынан созалаң тұрып бұл да жуынып-шайынып жұмысына жөнелді.

	Бүгін Талбике кемпір күндегіден де бүк түсіп қалыпты. Балаларын қолынан құлықсыздау жетектеп назары пəс, өңі солғын, алға басқан аяғы артқа кетіп, балабақшаның келіп табалдырығынан самарқау аттады. Бəрін сыртынан бағып жүрген Сана:

	– Апа, неғып шаршап қалғансыз? – деді.

	– Е-е, əкем? Басқа түссе баспақшыл емес пе, шаршайық, шабылайық, бəрібір онымызға құлақ асар кім бар дейсің, – деді терең бір күрсініп.

	– Неге, олай десеңіз күпіршілік болар, осы қашан көрсем күйеу балаңыз алдыңызды орап, ыңғайыңызбен жүреді ғой.

	– Жүруін жүр ғой. Қашанғы жүрер дейсің. Сенен несін жасырайын, соңғы кезде сырғақтап қоныс таппай кетті. Білмеймін ақырының не боларын. Бүгін таң ата сүрлігіп келді.

	Осы мезет Сана еріксіз жымың етті. Кемпір аңғарды ма деп қалып еді, оны елең қып тұрған ол жоқ екен. Тағы суыртпақтап сары майдан қыл суырғандай ғана сыр тартты.

	– Күндегісі осы ма?

	– Жоқ, əкем! Өтірік айтып не жаныма зор келді, бұрын əйтеуір Əсем жанымның топырағы кепсін деді ме, жоқ менің жарымжан көңілімді аулады ма, түн баласы қарға адым жерге ұзап аттаған емес. Не көрсе де екі баласымен болып жататын.

	– Түнеугүні де ренжіп жүр едіңіз, «телефоннан бір əйел мазамды алды» деп...

	– Е-е, ол іңір шапағы жамырағаннан дауыс салатын байғыздай ара-кідік əлі де сұңқылдап жүр ғой.

	– А, солай ма? – Сананың бойы түршігіп барып басылды.

	– Осы өзіңнен күнде сұраймын деп ұмыта беремін. Білмегенді сұраған айып емес қой. Осы өзіңнің басың бос па, əкем? – деп салды кемпір қопсытып отырып ақыры. Сананың екі беті ду етті, не дерін білмей қысылды. Сосын бір ұшын əзілге сайып:

	– Жақында тұрмысқа шығам, апа, – деді күліп.

	– Е-е, оның дұрыс екен, – деп құптап қойды мұнысын. Сана ойына əлдене келгендей тағы езу тартты. Оны кемпір аңғарды.

	– Жылағанды сұрама, күлгенді сұра деген, өзің неғып күліп отырсың? – деді кенет. Сана састы, жөпелдемеде қалай жалтарарын білмей:

	– Кейін айтам, апа! – дей салды.

	– Жə, жарар, əкем, – деп кемпір өз жөнімен кетті. Адамбек бүгін тағы кешікті.

	Енесі тісін қайрап, ойын пышақтап үйге сыймай кетті. Екі ұлды да бықпырт тигендей ұрып маңайынан жүргізбей қойды. Олар аяқ астынан əжесіне не топалаң тигенінен беймəлім, теледидар көріп жатып ұйықтап қалып еді, апарып дайын төсектеріне салмады. «Е-е, əдіре қалғыр! Менің басыма көк тасты жалғызым қоймағанда сендерден не үміт, не қайыр. Е-е, өл де маған! Əбден көк иық етіп, өлтіретін болдыңдар ғой түге, енді əкең келгенше жатыңдар солай, ұшпаққа ұшар ма екенсіңдер», – деп, өзі қымызы жоқ бос сабадай диванның бір шетіне бүк түсті.

	Абырой болғанда Адамбек те үйіне ел жатпай ілікті. Көңілі күпті, имене иіліңкіреп есігін ашып, үй-ішін байқастап еді. Ауа райының бұзылып тұрғаны бірден білінді. Енесі де айтар сөзін жұптап, тығылып жатса керек. Келген бойда тоқтамады.

	– Адамбек, шырағым, – деді дау-дамайсыз, ұрыс-жанжалсыз, – құдайға өкпелесем, саған өкпем жоқ. Міне, қызымнан айырылғалы бір жыл отыз бір күн болды. Жыладым, сықтадым, бірақ тіріліп келмеді, артында қалған ана екі жаман да күннен күн озған сайын жетіліп келеді, дендері сау, ажалдан алыс болса, бір жерден шығар. Қолыма бер, бағамын, қағамын деп айта алмаймын. Олар түгілі өз басымды бағып оттататын өрісім тар, оны өзің жақсы білесің.

	– О, апа, неге сонша таусылып отырсыз, сізге біреу бірдеме деді ме? – деп Адамбек қыбыжықтады.

	– Жоқ, шырағым. Аяғыңа түскен кісендей болып отыра бергенім жөн емес екен. Саған қиянат жасап, қашанғы талақша жабысамын, – деп кемпір көз жасын жаулығының ұшымен сүртіп алды. Кемсеңдеп, екі иығынан терең күрсініп алды, – Əсемім тірі болғанда есігінің алдында жатсам да риза едім. Қайтейін, оны көп көрсе, енді төсегіңді жаңғырт, басыңды құра, тек ана екеуінің маңдайынан шерткізбе. Əгəрəки шерткізсең, өлсем жатқан жерімнен бір аунап түсерім хақ.

	– Оу, апа-ау!

	Кемпір елең етпей сөзін жалғастыра берді:

	– Əгəрəки шерткізбесең, бү дүние түгілі, о дүниеде де ризамын. Ал алдыңнан жарылқасын! Ана балаларыңды теріп ал, аясаң етті, ертең менің көзім құрыған соң да, өстіп аяқ асты, кез келген жерде басының қайда, аяғының қайда екенін білмей жатқаны ма, а?.. – деп Адамбекті қолынан жетектеп əкеліп балаларын көрсетті. Ол ұлдарына емес, ұялғанынан жерге қарады.

	– Асықпаңыз, апа?! Ойлап жүрген бір ісім бар, егер ол жүзеге асса, мына балаларыңыз не көрсе, сіз де сол көппен күн кешесіз, жұрт қатарлы пенсияға ілігу жолын көздеп жұмыс қарастырсам ыңғайлысы кездеспей жүр! – деді Адамбек күйзеле отырып.

	– Кеңседе шот қағар дейсің бе, талғамай-ақ уысыма түскенін істейін деп отырған жоқпын ба? Қайтейін, арқа етім арша, борбай етім борша болып кезінде колхоздың қай жұмысын жапырмап едім. Енді келіп бəрі рəсуə болған соң, неге керек, – Талбике кемпір таусылды, – жə, менен қам жеме, өлгенімше кеңірдегім жібітер бірдеңкесі табылар. Айтайын дегенім осы, бүгіннен бастап ауырмаған жамбасыңмен жата бер, шырағым! Өкпеледіге жорыма, қабырғаммен кеңесіп, ары ойлап, бері ойласам өз жөнім, жолым екен. Тек ана Елтайым мен Ертайымды... Не айтайын басқа, ажалым алыс па, жақын ба? Əгəрəки, қайтыс болды деген хабар алсаң, немерелерімді ертіп əкеп, топырақ салғызсаң бұл дүниеден армансыз өттім дер едім. Жə, ол да өз жұмысың ғой, менікі...

	Адамбек «қайда барар дейсің, тіпті дəл бүгін-ертең кете қоймас» деген оймен басы салбырап ары отырып, бері отырып, екі ұдай көңілмен ашып жауап бере алмады.

	Ал Талбике ертеңінде айтқанында тұрды. Екі немересін алма-кезек сүйіп, елжірей бауырына басып, іштей қынжылып, сырттай сыр бермегенсіп, ет жүрегі езіле-езіле балабақшасына апарып, ізінше үйіне қайтып келіп, көйлек-көншегін көнетоз сумкаға салып алып, үйден шықты.

	Мүлде бел байлап шықты. Ұзақ, іштей жегідей жеген ащы запырандай ойдың түпкі нүктесі осы болды.

	Күн ұзақ Адамбек жүрегі ойнақшып, аузына тығылып орнында отыра алмады. Бір жаманатты сезгендей көңілі өрекпіп, ақыры жұмыстан елден ерекше ерте шығып үйіне келсе, есігі берік екен. Əдеттегідей өз кілтімен ашып, ішке енді, бір түрлі үйі құлазыңқы көрінді, тағы да жүрегі қақты. Көңілсіз күйде диванға барып қисайды, сағаттың тілі салбырап балаларды əкелетін мезгілді де көрсетті. «Апам əкеліп қалса, босқа əуре болып қаламын-ау» деп аяғын санап басып бақшаға келді. Енесі көрінбеді. Екі ұлы алдынан папалап жүгіріп шықты. «Əжем неге келмеді?» – дейді кішісі.

	«Білмеймін», – деді əкесі самарқау. Енді Сананы байқастап еді ол да көрінбеді. Іздестіріп, қайда жүргенінен хабардар болғысы келіп тұрды да, көңілі соқпады.

	Бұлар үйге келгенде енесі тағы болмай шықты. Балконға шығып, көрші кемпірлерден сұрастырып еді. Олар: «Сіз білмейсіз бе, ертеңгісін бізбен қоштасып қызыма кетіп барамын, енді мұнда тұрмаймын деді ғой» – дегені... Бұл суыт хабардан үстіне жай түскендей болды. «Енді қайтпек керек? Ең болмаса барар жерін айтып кетсе нетті» деп іші удай ашыды. Сарсылып ары отырып, бері отырып бар тапқан ақылы жерлес жігітіне телефон шалды. «Ренжітіп көңіліне тиген жоқ па ең?» – деді жерлесі салған бойда. «Осыны айтатынын біліп едім, тас түскен жеріне ауыр деген рас-ау».

	«Алоу», – дейді. «Адамбек», – дейді жерлесі. «Жоқ! Ренжіткен жоқпын», – деді бұл. Бəрібір сенбейді, қуып жіберді, байғұсты шыдатпады, сол үйді үй қылып, екі баласын тойған қозыдай бағып, жаным соның үстінде шықсын деп əлпештеп отыр еді, сосын тағы, тағы... Алоу! Ал-оу! Адамбек! Адам...» – дейді екіленіп жерлесі. Бұл трубканы қоя салды. «Ақыл қоса ма десең, қайта ақылыңнан алжастырады бұл, жақсылықтан гөрі жамандыққа қуанатын малғұн!» Ел аяғы саябыр тартып, жұрт орынға отыра балалары «бабушкалап» үйге кірді. Шошайып, қабағы түйіліп, ауыр ой еңсесін көтертпей отырған əкесін жұлқылап: «Бабушка қайда? Қай көршінің үйіне кетті? Артынан барайын ба?» – деп жағасынан алсын кеп кішісі. «Бүгін ертеңгісін ауруханаға түсіп қалды, жазылған соң барып үйге келеді».

	Арада екі жетідей өтті. Кемпірден əлі тырс еткен хабар жоқ. Осы уақыттың ішінде екі баласы-ақ Адамбектің миын су етіп жіберді. Бұрын енесінің арқасында екен жүні жығылмай, аспанға қарап жүргені. Үнемі шалбарының қыры сынбағаны, енді байлаулы баспақтай ертемен балабақшаға барады, жұмысынан шыға асығып-үсігіп қайтадан балаларына келеді, одан күйбің-күйбің өмірі таусылмайтын үй тірлігі басталады. «Қой, қашанғы бүйтіп күн көрмекпін. Қимылдамай болмас» деген тоқтаммен де бірқыдыру жүріп алды.

	Бүгін Елтай мен Ертай балалардың ең соңында қалып қойды. Əшейінде елден бұрын келіп тамағын ішкенше табанынан таусылып сарсыла тосып отыратын Талбике де, соңғы кезде елпілдеп жиі келіп жүрген Адамбек те жоқ, екі бала аула қақпасы есігінен арлы-берлі өтіп жатқан адамдарға көздерін сатып, жыртиып қарай-қарай шаршады. Тəрбиеші болса бұрқылдап, жіпсіз байланып ол отыр.

	Жұмыс басты болып, елдің ең соңынан шыққан Сана екі баланы көріп, қайырылды:

	– Əжең қайда?

	– Ауырып жатыр.

	– Ауру, – десті екеуі қосарланып.

	– Папаң ше?

	– Білмеймін, – деді үлкені.

	– Па-па-а! – деп жылап жіберді кішісі.

	– Үйлеріңді білесіңдер ме? Апарып салсам...

	– Білеміз, – деді үлкені. Кішісі əлі көз жасын тия алмай əуре.

	Сана екі баланы жетектеп едəуір жерге жетіп қалғанда, бір такси бұлардың тұсынан өте беріп тоқтай қалды. Адамбек екен. Таксиден атып шығып, Санаға рақметін айтып, ризашылығын білдірді. Кенет табан астында жылт еткен мысқалдай ойдың мысы басып түсті де, болмастан қояр да қоймай жүріп, екі баласымен бірге өзін де таксиге қоса салып алып Медеуден бір-ақ шықты. Жол-жөнекей кешігу себебін айтып, кешірім сұрады.

	– Адам, сен қызықсың! Мен қалай жүрем енді? – деп Сана қысылды.

	– Қалай жүргенің не, кəдімгідей... Екі ұлы бар бикештер қалай жүрсе, сен де солай жүресің! – деп Адамбек күлді. Бір жағынан ашуланып қалар ма екен деген қаупі де жоқ емес-ті. Жоқ, ашу орнына ақыл айтты.

	– Таныс біреу-міреу ұшыраса қалса, балдызым дей сал, аһа-а, – деді. Адал көңілімен айтқаны аңғарылып тұр.

	Медеуде ұзақ серуендеп олар тым кеш қайтты.

	– Əуелі мені апарып саласың, аһа-а!

	– Мақұл, таксиден жерге табаның бірінші тисе, бірінші барғаның ғой.

	– Барғаным, – деп көңілді күлді Сана.

	– Онда бопты, – деді əлденеге қобалжығандай Адамбек.

	Ұзақ жүрістен соң таксиді бұрғызды.

	– Біздің үй ол тұста емес қой, – деп қалды Сана.

	Əш-пүш дегенше Адамбек өз есігінің алдына таксиді тоқтатып, есептесіп те үлгерді.

	– Қазір үйге кіріп шыға қояйық. Өзімізден бөлек ешкім жоқ. Сонан соң апарып салам, əлі ерте ғой, – деді Адамбек қиылып та, жалынып та.

	Сана дағдарып отырып қалды. «Бол-бол» деп асықтырып, əпербақан таксист тұр.

	– Гаражға баруым керек, онсыз да кешіктім, – дейді жаны мұрнының ұшында тұрғандай.

	– Бол енді, əке! Сана, – деп қолынан тартып түсіріп, қолтығынан демегендей болды. Оған екі ұлы қосылып «жүріңіз, жүріңіздің» астына алып шылауына жармасты. Қас пен көздің арасында үйге қалай кіріп қалғанын өзі де білмей қалды.

	– Біздің құттыханамыз осы, – деді Адамбек. – Тек иесі жоқ болып сəні келіңкіремей тұр...

	– Өзіңізден артық қандай бас ие керек?

	– Бас иесі деп тұрғанымыз жоқ, ас иесін айтам...

	Сана манағыдай емес, көңілі əлденеге құлазығандай көңілсіз күйге түсті. Ештеңкеге зауқы соқпай, шайды самарқау ұрттап отыр. Ақ қайнарды ашқызбай оны қойды. Коньяктан ернінің ұшына ғана тигізді. Адамбек қанша асты-үстіне түскенімен жазылмады. Екі ұлы күн ұзақты жүргендерін көтере алмады ма, таудан келе сүрліге құлаған. Теледидар қояйын деп еді, оған да қарсы болды.

	– Балалардың көзі ілінгені қазір, миын жегізіп қайтесің соны, – деді. Көптен мұндай тоқтау сөз естіп көрмей, əбден жүген-құрық бір өзінде болып, жаман үйреніп қалған екен.

	«Балалардың көзі ілінгені қазір, миын жегізіп қайтесің соны». Адамбектің құлағының түбіне тіріліп келіп Əсем сыбырлағандай əсерде толқып кетті. «Жоқ, мұны айтып отырған Əсем емес, Сан-а-а» деп саңқ еткендей əлдекім.

	– Ертең жұмыс бар дегендей, қайтайын Адам! Адамбек қалың ой жетегінен серпіліп:

	– Кішкене отырайық та, əлі уақыт бар. Əңгімелесейік, сырласайық, балалар болса ұйықтап қалды, мазалайтын ешкім жоқ. Əлде мен мазалайды деп үрейленіп отырсың ба? – деді.

	– Ондай мінезің де бар ма еді?

	– Адам болған соң, бəрі болады ғой, – деп Адамбек қалжыңға сайды.

	– Ондай мінезің болса, ертерек үйімізді табайық, – деп Сана салмақтана түсті.

	– Жай, менікі қалжың ғой. Тіпті қалжың қай жерімнен шықсын, орайы келген соң...

	«Жай менікі қалжың ғой. Тіпті қалжың қай жерімнен шықсын, орайы келген соң...»

	Қарсы алдында бəйек болып отырған тепсе темір үзетін жігітті бірінші рет аяп кетті.

	«Соншалықты мен осы кіммін? – деп өзіне-өзі іштей сауал берді. – Ол кім? Ана екі баласына байланып қалғаны болмаса, мен емес, менен өткен тəкаппар қызға бас имесіне көзім жетеді. Қандай мінезге бай, ойлы, білімді, бауырмал, басына түскен нəубетті де тік көтеріп алып кетті. Не басы артық сөзі, не іштарлық қырбайлығы жоқ, біреуге деген қызғанышы, қиянаты білінбейді. Ал менің ше?..»

	Сана алғашқыда Адамбекті аяп ойға беріліп еді, келе-келе оның өміріне қызығып, қызғанышпен қарағанын өзі де аңдамады.

	– Сана-а! – дейді Адамбек. – Елу грамм коньяктан алайықшы. Біздің үйдің есігін бірінші рет ашып отырсың өзің...

	Қарсы алдында қою қара қасты, қалың қабақты отызды енді алқымдап қалған, қылшылдаған бойдақ жігіт. Бар ықылас-пейілімен өзіне құлап, беріліп отыр.

	«Мен кіммін? Өзі менің қайдан шыққанымды біле ме екен? Жоқ əйтеуір балаларына ықылас білдіріп, енесін елеп, алдын кесіп өтпегенге ғана құлап қалды ма? Жоқ... Шынымен-ақ мені...»

	– Сана, – дейді Адамбек. – Жиырма бес грамм коньяктан алып қояйық. Екеуміздің адал көңіліміз үшін, ниетіміз...

	Қарсы алдында өмірдің өзінен үйренген, іс көріп ысылған білдей бір мекеменің инженері басын иіп отыр.

	«Ұят-ай! Ол отызға іліксе, мен небары жиырмадан енді астым. Бар-жоғы орта арнаулы ғана білімім бар. Əлі көргенімнен көрмегенім көп екен. Сөйте тұрып, бəлсініп... Жоқ, бəлсініп, менмендік көрсетіп отырған жоқ сияқтымын. Қыз намысы бар емес пе?! Жə, ұзақ отырыс болды-ау бұл өзі, кіресің де, шығасың демеп пе еді. Əлде жалған сөйлейтін мінезі болып... мейлі қай жігітте бір кемшілік жоқ. Үй-ішіме айтсам ба екен?..»

	Сана өз ойынан өзі шошып, селк етті.

	– Адам, кешірші, мен үйіме қайтайын, – деп назданды.

	– Бəрібір емес пе, əуре болып барасың, біреудің түн ішінде есігін қағып, қожайынның көзіне түсесің, ол ренжіп ертеңіне шығарып жіберсе, сосын тағы пəтер іздеп сарсылып жүресің бе?

	– Неге сарсыламын, осы үйге келе саламын да. Қалай, пəтерге жібересіздер ме?

	– Жібереміз, жібереміз... Қайта өзіңді осы үйге келтіре алмай отырған жоқпыз ба?

	Жүйелі сөз иесін тапты, екеуі бірдей көңілді қозғалақтап, көптен көңілде жүрген түйткіл ыдырап жүре берді.

	Сана ақыры қона кетуге илікті.

	Ал мынау, түн жамылып отырып, Сананың Адамбекке айтқан шыны да, сыры да.

	«Бір анадан бір ұл, екі қыз екен. Ең кішісі Сана. Əкесі ертеректе дүние салып, шешесі үш перзентінің бетіне қарап, əлі жеткенінше шеттерінен оқытып, ағасы мен əпкесін аяқтандырыпты. Сана болса кенжесі болып, еркесі болып, шолжаңдап емен-жарқын жүргенде осыдан жыл жарым бұрын анасы да кенеттен қайтыс болып кетеді. Сонда барып Сана өзінің жалғыз қалғанын сезінеді. Жоқ, ертеректе өз алдарына бөлініп кеткен ағасы қайтып келеді. Бір кезде енесімен сиыспаған шайпау келін келе бар билікті өз қолына алып, бөлек тұрып шығады.

	Бұл кезде Сана медучилищені түгесіп, ауылындағы ауруханаға орналасқан-ды. Ойында ештеңе жоқ, «ағам мен жеңгемнің қолында тұрмағанда енді қайда барамын» деген ойда жүре береді. Қолы қалт еткенде қолғабысын тигізеді, тапқанын жеңгесінің алақанына салады.

	Келгендеріне төрт-бес ай болмастан жеңгесі былқылдап, Сананың тұрғанын да, жүргенін де жақтырмай: «Басқан ізің қисық», – дейді. Даңғарадай бес бөлменің бір бөлмесін өзіне еншілеп, оны-мұнысын қойып, сонда жатып жүрген.

	– Айналдырған бес бөлменің біреуіне талыстай болып мына қыз жатып алып, шықпай қойды ғой. Мұны құдай да алмайды, бай да алмайды! – деп жеңгесі зарқым «ойнын» салып жатқаны үстінен келіп қалады.

	Алғашқыда кімге айтып жатқанынан бейхабар:

	– Жеңеше, о не? – дейді.

	– Естімей қалған шығарсың, құлағыңа қорғасын құйып алып па ең? –деп шаптықсын келіп.

	– Алла! Неғып ренжіп жүрсіз, жеңешетай? – дейді қайын сіңлісі. Алдында құрақ ұшып бəйек болады.

	– Саған! – дейді жеңгесі. – Байға тиетін ойың бар ма өзіңнің, жоқ па? Жоқ əлде тымпиып тиіп алып, қайтып шығып кетіп пе ең? Ондайың болса, оныңды айт, басқа бір шал тауып беремін.

	Сана еңірегенде етегі толып, бұрын-соңды мұндай балағат сөз естіп көрмеген басы, өз бөлмесіне келіп есігін тартқылайды, ашылмайды.

	– Кірмейсің оған! Енді сүйген жеріңе емес, осы үйден тиген жеріңе жататын боласың!

	– Кіремін! – дейді Сана есікті жұлқылап. – Өлсем де кіремін!

	– Кірмейсің! – дейді жеңгесі жерді сабалап. – Мен өлгенде ғана кіресің.

	Ақыры өз бөлмесіне кіре алмады. Ашуға мініп, көзін бұлап көрші колхозда тұратын тұрмыстағы əпкесіне барып зарын салды. Енді оған əпкесі қосылды. Екі қыз оңаша үйде басу айтатын да ешкім жоқ, əбден шерлерін тарқатады.

	Əпкесінің жағдайын Сана біле бермейді екен. Бақса жеңгесі кезінде апасына да дəл осы кепті кигізіпті. Ары-бері ақылға салып, тамырын басса, шатқаяқтап көнбепті. Сосын марқұм шешесі адуын да, ақылды да кісі болған. Оның үстіне бір ауыз басу айтуға жарамаған ынжық ұлына қапаланып, еншісін бөліп беріп, үйінен айдап шығады ғой.

	Енді келіп істеп отырған тірлігіне қараңыз.

	«Неғыпты, емшектес ағам емес пе еді. Келіп алып кететін шығар» деген күпті көңілмен Сана бір күн күтті, үш күн... бес... туған ағадан «тырс» еткен хабар болмады. Сосын «ішім түтін, сыртым бүтін» болып кіріптар күн кеш-кенімше өз жөнімді табайын деген тоқтамға келеді. Жылай-жылай анасының иісі сіңген жылы орнын суытып, өз үйінен шығып жүре береді ғой.

	Сонда ағасы да үйінде екен, бір ауыз тіс жармастан көзі өлген қойдың көзіндей болып бозарып, басын мойнына алып, қала беріпті. Содан бері бұл дүниеде «туған ағам бар-ау» деген ой Санада жоқ, əпкесінде де жоқ. Ал ағасы «туған қарындастарым бір кезде болған сияқты еді, қазір білмеймін» дер ме екен, не дер екен».

	– Айтыңызшы, ағатай! – деп Сана Адамбекке тіктеп қарады. – Менің ойлай-ойлай миым жетпеді. Осы алаяқтар, арамзалар, қатыгездер, мейірімсіздер қайдан ғана шығады? Бəріміздің жұтып отырған ауамыз бір, тəлім берген, білім алған жеріміз де бір. Бір мектепте тəрбиеленгенбіз. Жетіп тұрған нəрсені жеткізбей жіберетін, болып тұрған нəрсені болдырмай жіберетін, өр көкіректер, өзім білемдер, қарақан басының қамынан басқаны ойламайтындарға не зауал?!

	Сана солқылдап келіп Адамбектің алдына құлап түсті.

	Тұңғыш құлауы.

	Адамбектің өн бойы түршігіп, не деп жауап беретінін білмей тосылып, бар тапқаны Сананың шашынан сипай берді. Бетін өзіне қаратып, тіктеп отырды. Сүйген жоқ, иіскеді. Əлгінде ғана түршіккен дене енді кең тыныс алып, өн бойы шымырлап жүре берді.

	– Кейін, асықпай жауап беремін, тек ұзақ күтуге тура келеді. Бəрін де уақыт көрсетер... – деді Адамбек. – Демалайық!..

	Төсекті Санаға залға салып берді.

	Өзі орнына барып жатты. Қай кітаптан оқып еді, əйтеуір кім де болса, өзіміздің белгілі бір қазақ жазушыларының бірі: «...əйел затының аянышына махаббаттың шалығы тисе, айықпас дертке айналушы еді» дегені есіне еріксіз оралды. Сосын əрі дөңбекшіп, бері дөңбекшіп ақыры залға қайта шығып:

	– Сана, қорықпайсың ба? – деді.

	Бұл кезде Сана аңшыдан қорыққан көжектей болып аяқ-басын бауырына жинап, көрпені қымтай жамылып, көзі ілініп бара жатыр еді. Адамбектің сөзін естіді, естісе де дауыл алдындағы үрейлі тыныштықтай демін ішіне тарта қойды.

	Адамбек үнсіз сəл тұрды да, ақырын басып барып залдың терезесін ашып, қайтып өз орнын сипады.

	Сана ертеңіне жұмысқа осы жағынан барды жəне Елтай мен Ертайды өзімен бірге ерте жүрді. Сырт көзден именіп, төменшектеп жасықтық танытқан жоқ. Жанына ерткен екі кішкенесі бар, ақырын басып кешкілік қайтып үйге келді. Одан дүкеннен оны-мұны азық-түлік əкелді. Шайды газға қойып, үйді сүртіп алып жатқанда Адамбек те жетті. Екеулеп неше күннен бері қол тимеген еденді айнадай етіп, тазалап барып столға отырды.

	– Сендер жиі ауыра берген соң Сана тəтейлеріңді біржолата осында жіберді, – деді Адамбек балаларына.

	– Сонда бізбен бірге ұйықтай ма? – дейді кішісі.

	– Екеуміз балалар бөлмесінде, ал тəте залда, папа өз орнында, – деп түзету енгізген болады үлкені.

	Адамбек пен Сана бұлардың сөзіне булыға төмен қарап білдірмей күліп отыр. Көрші-қолаңның арасында:

	– Адамбек үйленген-ау деймін...

	– Мына балабақшаның медсестрасы біраздан бері осының үйінен шықпай жүр ғой...

	– Сананы алса Адамбектің бағы жанды де...

	– Байғұс кемпірдің кетуін күтіп жүр екен ғой.

	– Заты өзі қу жігіт! – дескен сөз араның ұясындай гу-гу болып сап басылған. Соңынан ешкіммен жұмысы жоқ, бəз баяғы уақыт ағынына ілескен тіршілік сарыны жеңген.

	Ал ортақ пəтуа былай болған, Талбике кемпірден бір хабар болмай үйленгендерін елге жария етпей қоя тұру, өйткені енелері алысқа ұзамайтынын, оған қалы келмейтінін, күйіктен, не əлдекімнің «ақылымен» кеңірдек жібітерлік пұлы бар жұмыс тауып соны алданыш қып, біреудің пəтерінде уақытша паналай тұруы кəдік, əйтпесе салып ұрып, еліне кетіп қалуы да ғажап емес.

	Еліне барған күнде бұларға бір хабары жетері анық. Əйтеуір адресі табылған күні баяғы Əсемнің ізімен, Сана қызы барады да, қоярда қоймай, тағы да пенсиясын тəрік етіп өз қолына алып келмек.

	Айтқандай-ақ Талбикенің хабары туған жерінен бір-ақ шықты. Сол күні Адамбек пен Сана облыс орталығына ұшты. Одан Мыңарал ауылына автобуспен жетіп жығылды.

	Ертеңіне ізінше кемпірді орталарына алып, кері қайтты. Келісімен той дүрілдеп жүре берді. Бұл той Адамбек пен Сананың үйлену тойы десе де, Талбике кемпірдің өз үйіне қайтып оралу тойы десе де жарасады. Кім қалай шешеді, ол өздерінің шаруасы. Ал көңіл сеңінің сөгілгеніне ешкімнің таласы жоқ шығар.





КҮЗ ДЕМІ




	Ақын Садық Үсенов көптен бері творчестволық демалыста еді. Бүгін ойламаған жерден телеграмма алып, қорқып қалды. Бұл суыт хабарды елдегі немере ағасы Серікбай жіберіпті. Бас жоқ, аяқ жоқ «тез жет!» дейді телеграммада.

	«Бас ауырып, балтыр сыздаса айтпай ма, жалғанның жазмышы көп, олай-бұлай боп кеткен ет жақын болса, атын айтып, түсін түстемей ме?» деген дай-дай көңілмен жүріп, аяқ астында жолға шықты. Кетіп бара жатып: «Жетінші поезд, он бірінші вагон. Ауаткоммен байланыса салшы. Көлік жағына қарассын», – деп Жазушылар Одағындағы консультант əріптесіне табыстап кеткен.

	Ол екі етпей хабарлады.

	Поезд Жаңақала ауданына ертеңіне сəскеде ілікті. Ауданнан əлі отыз сегіз шақырым шалғай жатқан колхозға жетудің қамын ойлап, вагоннан қинала түскен Садық.

	– Сəке-ау, ау, Сəке-е! – деген дауысқа жалт қарап, күліп жіберді. Қарсы алдында ауатком председателінің өзі тұр, қарсы ала шығыпты. Қуанғанын жасыра алмады.

	– Өрнекке қалай жетер екенмін деп уайым жеп түскенім рас еді, – деді Садық. – Өзімнің бұрылуға шамам келмей...

	– Телеграмма дей ме, немене... Жайшылық па – дейді ауатком председателі Момбек Төребеков.

	– Соны өзім де біле алмай дал болып келемін.

	– Қазір колхозбен байланысамыз.

	Садық көктен іздегеннің жерден табылғанына риза болып қалды.

	«Ақынбысың» деген емес пе, көңілі көтеріліп, желпініп сала берді.

	– Е-е, ауданымыздан шыққан жалғыз ақынымыз келе жатқанда кеңседе қалай отырарсың. Поезд келгенше екі қолымыз алдымызға сыймай кетті, – дейді аудандық газет редакторы Өмірбек Тəуірбаев.

	Əш-пұш дегенше құла «Волга» сырғып кеп, кеңсенің алдына тұра қалды. Қошемет қып, арқадан қағып, көтермелеп сөйлеп жатқан жерлестері баршылық. Тіпті алдын орай, қайсыбір мектепте бірге оқыған досы да ұшыраса кетті. Дегенмен олар ауаткомнан батып, ашылып ештеңе айта алмай кеңсені төңіректеп қалып қойды.

	Келе Өрнек колхозының председателімен байланысып, Серікбайдың үй ішінің амандық-саулығын сұрастырып, суыт хабармен астанадағы ақын інісінің келіп отырғанын айтып еді: «Жаманат хабар естілмеп еді, қазір бала жүгіртіп біле қояйын», – деді ол. Бұлар бие сауым тосты. Əлден соң колхоз председателі байланысты. Дін аман екен. Секең аяқ астынан қысылып қалып, қорыққандарынан телеграмма беріп жіберген көрінеді. «А, солай ма екен? Апырмай, қартайған сайын жан тəтті бола ма деймін!» – деп ауатком председателі мол денесімен күліп алды. «Мейлі, жарар. Бəрібір колхозыңа кештетіп барамыз... қашыртпай-ақ ой... адамдарыңды жиып қой... кездесу... Е-е, ие... жарар... күтерсіңдер...» – деді бұл. «Келіңіздер, қашыртып жатқан кім? Тек, сол халықты жинай алсақ...» – деді-ау деймін ол.

	«Жарар... жиналады... Ауданымыздан шыққан ақынға жиналмай!..»

	Өрнек колхозы сол күні абыр-сабыр болды да қалды. Ал Серікбай болса істің аңысын аңдап, бұйымтайы болмаса да колхоз кеңсесіне кіріп, əркім-əркімді тілге тартып, олардан естіген «соңғы хабарға» іші жылып сала берді.

	«Айналайын, Садықжан аяқ-қолы жерге тимей, телеграмма алысымен бермен қарай ұшқан екен ғой. Кештетіп осында келеді деді-ау!.. Қасында Момбек Төребековтың өзі бар деді-ау!.. Бəсе... Озғанбай тым аяғының ұшынан басып кетіпті-ау! (Озғанбай Отызбаев колхоз председателі). Осыдан кешке келеді-і-і... Біздің тұқымдағы жалғыз атқа мінге-ен-н... Садықжан-н-н...»

	Серікбай тұғырдан түскен кісі емес, не бары алпысты алқымдап қалған демесең, əлі екі бетінен қаны тамып тұрған ажарлы, көзінің нұры таймаған. Жасынан жұмысқа қырсыз болып, тиіп-қашып əр шөптің басын бір шалып жүріп уақыт өткізген жайы бар. Сонда да аштан өліп, көштен қалып көрген жоқ, өз қатарларының алдыңғы кеудесінен көрініп, аяқтыға жол, ауыздыға сөз бермейтін əккі мінезінің арқасында күн кешіп келеді. Қайда жиын, қайда той болса соның ортасында Секең, екі көршісі жүз шайысып қалса татуластырып, қара қылды қақ жаратын Секең, ағайын арасы алшақтап бара жатқанын көре қойып жақындастыратын Секең, өлім-жітім болған жерде көсемсіп көзге түсетін де Секең... Одан қолы қалт етсе ептеп жұртқа білдірмей саудагершілік жасайтын да жымысқысы бар. Сондықтан болар осы уақытқа дейін белгілі бір тиянақты істің басын қайырмай, науқан сайын əр жұмыстың жалына бір жармасып, колхоз басшыларын мезі етіп, көзге шыққан сүйелдей көріне беретіні. Бірақ оны елеп «мен осындай екенмін-ау» деп жатқан Серікбай ма? Қашан көрсең жайнаңдап, алдыңды орап жүргені сол. Бастықтар да оның осы мінезін біліп алған, айта-айта шаршаған, келсе келдің-ау, кетсе кеттің-ау жоқ, қанша «Сəке» дегенмен іштей ұнатпайды-ақ. Оның үстіне Серікбай Ұлы Отан соғысына қатысқан. Өзі «үшінші топтағы мүгедекпін» деп жер сабалағанда тек үй-іші емес, бүкіл колхозды табанынан тік тұрғызар қаһары жəне бар.

	Соңғы күндері Серікбай қорықшылық жұмысқа құлай беріліп, өз-өзінен қызықты. Қалған өмірін Əзірбай сияқты тұп-тура соған арнағысы келді. Əзірбай осы колхоздың қадірменді кісілерінің бірі еді. Өле-өлгенше қорықшы болған, колхозбен бірге жасасқан, жақында ауырмай-сыздамай бір күнде тіл ауыздан қалды. Содан колхоз қорықшысыз қалды. Сырттай естиді, қорықшылықты сұраған əркім-əркімге бастық сипатпапты да. «Маған тек Əзекеңдей ғана адам керек» деп айтатын көрінеді. Кім өзін Əзекеңдей емеспін деп жүр. Əйтсе де, Серікбайдың да ойы кеткенімен өзін Əзекеңдей емес екенін жалқы рет сезінді, сосын кəнігі өмір соқпақтарының біріне түсті де, Алматыдағы ақын інісіне суыт хабарды сақ еткізді. Енді тек əліптің артын бағайық... Кешқұрым аудан жақтан Өрнекке екі «Волга» сұғына келіп кіріп, кеңсенің алдына тоқтай-тоқтай қалды. Іштен ауыл басшылары жүгіре-жүгіре шығып оларды қарсы алды. Бəрін Серікбай ұрымтал жерден көз салып, айнытпай таныды. «Анау ұзын бойлы, орақ мұрын, шашы шашыраған ақсарысы өз інім – Садық Үсенов, анау орта бойлы, домаланған қызыл торысы сірə, Момбек Төребеков сол болар, өйткені Озғанбай қу менің Алматыдан келген інімнен гөрі, жол-жөнекей ауданнан қыстырылған сол домалаққа көп жалпақтады. Біздің тұқымда жалғыз атқа мін-г-е-ен...»

	– О, Сəке! Бастық көрмеп пе едің, сонша тесіліп қарап қалыпсың, – деген дауысқа жалт қарады. Өзі құрыптас ол да қорықшылыққа қолы жетпей жүргеннің бірі еді.

	– Ат басын бұр, қашан көрсем тепең-тепең асығасың да жүресің. Бұ қу тірлік Əзекең сияқты көзіміз жұмылғанда бір-ақ бітеді, – деп тоқтатты оны. – Осы түнеу күні Озғанбайға кірдім деп едің, сонда саған не деді?

	– Не десін, Əзірбай сияқты кісі керек деді.

	– Бар болғаны сол ма? – деп шоқша сақалын тарамалап қойды.

	– Қайта-қайта несіне сұрай бересің, шамада өзің де ойсыз емессің-ау деймін?

	– Енді қартайғанда қайдан Əзірбайға ұқсай қояйын, – деп сөз төркінін əзілге бұрды. Анау осыған мəз болып, қарқ-қарқ күліп, атты борбайға бір-ақ ұрды.

	Айласына найза бойламайтын Серікбай өзіне-өзі ризашылық пейіл танытып тұрды осы сəт.

	Клубқа халық көп жиналыпты. Мұздай киініп Серікбай да келді. Əзір кездесу бастала қоймапты. Лып етіп тысқа шықты. Айнала төңіректі байқастап еді, бір тұста Озғанбай бастаған қонақтар тобы тұр екен. Нақ ортасында елден ерек боп інісі тұрғанын көріп жəне Момбек пен Озғанбайдың ортасынан көргеніне шүкірлік етті. Енді осыны пайдаланып қастарына жетіп барып сəлем бергісі келді, бірақ жасының үлкендігі бетке шіркеу болып, аз-кем бөгежіктеді.

	– «Алыстан алты жасар бала келсе, ауылдағы ақсақал барып сəлем береді» деген. Сол өз басымызға келді! – деген дауысқа тұрғандар жалт-жалт қарасты.

	– О, міне, жұртты үркітіп телеграмма беріп жүрген кісіміздің өзі де келді, – деп колхоз председателі қомпаңдап қалды.

	– Маған келгені рас болса, алдымен машинасының тұмсығы біздің үйге тірелер еді де. Əншейін, осы жаққа жолы болып...

	– Жо-жоқ қария! Тоқтатқан мен, əйтпесе ініңіздің жаяу тартып кететін түрі бар! – деп ауатком председателі ақынды ақтады.

	Серікбай інісін қаусыра құшақтап, бетінен сүйіп, көзіне жас алды. Өткен-кеткеннің басын қосып-шатты. Жұртты өзіне қаратқан мезетте:

	– Басы қараның бары игі деген. Көз алдымызда қарайып жүрсеңдер болды. Құдай бізді алдарыңда алсын, – деп қариялығын көрсетіп бөрінің тілеуін тіледі. Үй-іштерінің амандық-саулығын, бала-шағаларын жалпылама сұрады.

	Кіруге үшінші қоңырау соғылды. Тұрғандар жылжыды.

	– Жə, ертең түсте біздің үйге түстеніңдер! – деді айырылысар жерде Серікбай. – Озеке, өзіңіз бас боп... біздің үйге...

	– Оған ертең басқа да баратын жерлер бар еді, қалай болар екен өзі, – деп ол Момбекке қарады.

	– Міндетті түрде кіріп шығамыз, – деді бұл. – Арнайы келіп тұрып, Сəкеңе соқпай кеткені бола ма?

	Күн ұзаққа сөз ауанына енді түсінген Садық:

	– Е-е, үйге ме, барамыз ғой, – деді жағасы жайлауда. Аудандық газеттің редакторы інісін жер-көкке қоймай мақтады. Інісін емес-ау, інісінің кітаптарын. Одан жергілікті өлең жазатындар шеттерінен суырылып шығып өлеңдерін оқыды. Бір кезде Садық та мінберге көтерілді. Əбден төселгені бірден білінді, сөз сөйлесі, өлең оқысы əлгілерден мүлдем бөлек, халықты бірден өзіне баурап тартып алды, əркім-əркім жамыраса сұрақ қойып, оған берген жауабы да орнықты-ақ. «Біздің тұқымнан шыққан жал-ғыз...» Осы кез қасында отырған бір жас жігіт бұдан шұқылап қоймастан сұрады:

	– Секе, ініңіз не істейді?

	– А-а, не істейдісі қалай? Ақын! «...атқа мінг-е-н-н..»

	– Жоқ, қызметін айтамын.

	– А-а, қызметі ме? Ақын... Құдай қаласа ертең түсте...

	– Мамандығын айтам... – деп қоймайды ол үсті-үстіне.

	– Əй, кітап жазады. Ақын... «...Ертең түсте Озғанбайдың өзі бас болып, Садықжанның өзі кісі болып, бəрінен де өмірі осы есікті ашып көрмеген Момбекті айтсайшы... Момбек түгілі осы Озғанбайдың өзін неше мəрте шақырып үйге келтіре алмай жүрген жоқ па едім... Осыдан үйге келсе... онда қорықшы болдым дей бер...»

	Қатар отырған жігіт толық жауабын ала алмады. «Мына кісінің өзі күпініп кетіпті ғой» деп таң-тамаша күйде отыра берді.

	Озғанбай оны-мұныны сылтауратып ертеңінде Серікбайдың үйіне барғысы келмеп еді, оған Момбек бұлтартпады. Барған соң болса да Серікбайдың шашбауын көтерерін біліп еді. Ақыры солай болды. Ағыл-тегіл дастарқан басында:

	– Ал, Озеке, колхоз өзіңіздікі болған соң, колхозшы да өзіңіздікі. Міне, ауданымыздан шыққан талантты ақын Садыққа əке орнына əке болған қадірменді Секеңнің үйінде отырмыз. Енді өзің басқар, – деді Момбек. Момбек айтқан соң Озғанбай жалтара алмады.

	– «Жалғыз кірпіш қорған емес, жалғыз ағаш орман емес» дегендей «жалғыз бастық колхоз да емес», – деп бастады Озғанбай өз сөзін.

	– Озекеңе күні ұзақ сөз тимей отыр ғой, əйтпесе...

	– Анау-мынау жазушы далада қалады, – десіп қоштады қатар отырған екеу.

	«Анау-мынау жазушың...» деген сөз Серікбайға шаншудай қадалды. Адырайып əлгі екеуіне қарап еді, олар артық кеткенін біле қойып, іштері қып етті. Тіпті бірі сасқалақтап, екі көзі жапақтап, үй иесінен кешірім сұрағандай, енді қайтып аузын бағып отыратынын ескерткендей сыңай танытып құтылды.

	– Біздің колхозда дəулетті семьялар көп, «еңбек етіп еміп» отырғандардың бірі... (Серікбайға қарап еді, ол көзімен жер шұқып қалды) біздің осы Секең...

	Сөз деген ағыл-тегіл, əсіресе, қошеметтеген, құрметтеген сөздерден Серікбайдың басы айналды. Баяғыдан бергі өзінің пысықсыған өміріне, алтын уақытының өткінші «билікпен» желге ұшқанына қарны ашып, шамалы да болса інісінің арқасында мына дуалы ауыз, ел ағаларының ыстық ілтипатына шын масаттанды. Ойлап отырса «Серікбай

	– Секе» болғалы дəл мұндай қонақтар төрінен орын алмапты. Кіл бір өзі теңдес кісілерден дастарқаны жиылмапты. Бұл солардың ортасында желдей есіп, көсемсіп күпініпті де жүріпті. Өзінің олардан оқ бойы озық екенін іші сезініпті де, одан жоғарыраққа мүлдем көз салмапты. Екі қызы ерте тұрмыс құрып, бала тəрбиесінің де ауыр-жеңілін салмақтай алмапты. Қазір қолында үлкен қызының бір ұлы жүр. Бір күн осында болса, екі күн салып ұрып өз үйіне кетеді. Не оған келсе келдің-ау, кетсе кеттің-ау деп жатқан Секең жоқ. Үйде кемпірі асты-үстіне түсіп бəйек болса, түзде көңіл жықпас жалпылдақтардың «Секе, Секесіне» семіріп, рақат дүние осы деген де жүре берген ғой. Міне, енді өз-өзінен ащы бір запыран жүрегінің басына топталып, көкірегін ашытып отыр. Неге екені белгісіз жер ортасы көктөбеге келгенде бұрынғы өткен өмір іздерінің ыстық табына қайырыла бір қарап, есте қалар ештеңе таппағанына опынып, өкінгендей ұрт мінез танытты. Осы уақытқа дейін Озғанбайға тісін қайрап, жек көріп келгеніне қысылды. Орнынан атып тұрып алдына барып, талай көрінеу көзге қиянат жасағаны үшін мына шаршы топтың алдында кешірім сұрағысы да кеп кетті. Бірақ лезде ол ойынан теткіп қалды. Қазір-ақ бұл қонақтар жай-жайына кетеді, сонда бұрынғы бастыққа қайрап салатын үзеңгі достары мұны ортаға алып, көзге шұқымай ма? Баяғы «Секе, Секелеген» дүрілдеген атақ, абыройдан бірден жұрдай болар жайы жоқ. «Үйіңе Озғанбайды келтіре алмай əбден қор болып жүр екенсің. Мүлдем аяғына жығылып, алақанын жалап шыға келдің. Ой, өзіңді бір бет, айтқанынан қайтпайды, анау-мынау бастықтың айдауына жүрмейді деп жүргенде, сондай екенсің, ə...» десе, бəрі теріс айналып, бетін басып күлсе... Сонда Серікбайдан шықпаған жанның өзі де...

	– Біздің Секең осы колхоздағы өзі қатарлы қариялардың ұйтқысы... (Серікбайға қарап еді, ол бұл жолы өзіне тіктеп бажырайды да қалды. Озғанбай да сөзінен сүрініп барып түзеп кетті)... дастарқаны мол, үнемі үйінен кісі үзілмейді. Міне, бүгін, сонау астанадағы ақын інісі...

	– Жолдастар, ауданымыздан шыққан жалғыз талантты ақын Садық Үсенов үшін тост көтерейік, – деді Момбек Озғанбайдың сөзін бөліп. Көпшілік бір ауыздан құп көрді. Өстіп стақандар соғыстырылып, тост үстіне тост көтеріліп отырыс сəні кіре берді. Ал, Серікбай болса өңі бір қуарып, бір қызарып, бұрын-соңды болмаған мінезбен барынша мінсіз қызмет көрсетіп бақты.

	Қонақтар кеткен соң Серікбай үйге сыймай кетті. «Халіңіз қалай? Жағдайыңыз жақсы ма?» – деп мана ауаткомның өзі жағдайын сұрағанда: «жақсы» дей салды бұл. Енді өкініп отыр: «Қап, дұрысырақ бір жұмысқа іліктіріп кет. Жұрт қатарлы пенсияны молырақ алатын.

	«Жаманның ақылы түстен кейін кіреді» дегендей, ақылым қартайған шағымда келіп жүр. Бұрын əйтеуір тиіп-қашып жеңіл-желпі еңбек етіп жүре беріппін. Семья басы шағын болған соң да шылый жан қинағым келмегені рас еді. Енді соның зардабын шегіп отырмын. Соңымнан ерген ізбасарымның, арқа сүйерімнін, от жағарымның жоғын... Кемпір екеуміз саудагершілік жасасақ та өлмеспіз ау! Бірақ сол базары құрғырға барып-келуге зар болатын күн туа ма деп қорқамын. Сосын, өзі, бір аяғымыз көрде, бір аяғымыз жерде тұрып «саудагер» атану қабырғаға аяздай батады да... Осы колхозда мен сияқты бес-он шал бар... Бақсам, ретін тауып пенсияны ерте алып алыпты олар. Кезінде бірі шахтер, бірі шопан болыпты. Сосын ұрынарға қара таппай малына жем-шөпті қысып беретін бастықпен жағаласып, соңынан шам алып түседі. Оның ішінде, қосақ арасында Серікбай сияқтылар босқа жүріп жаманатты болады. Иə, иə... босқа жүріп, қарадай күйіп...»

	Серікбай күнде кешқұрым бас қосатын базардың шет жағындағы төбешікке аяңдап келеді. Шалдардың басы құралып қалған екен, сонадайдан құлағы шалып қалды, бұл жолғы əңгіме тиегі өзі туралы екен. «Бүгін Серікбай келмес, өйткені үйіне берісі аудан, арысы Алматыдан келген қонақтарды күтіп шабылып жатыр деп естідім ғой!.. Ойбай-ау, қартайғанда кəрібоз жорға шықтының кебін киді ол, өмірі істемеген кəсіпке көшті... Кемпірі екеуінің жаны қалатын түрлері жоқ түге, мына жуан ортасында болған менен сұрасаңдаршы, е, е, е...»

	Бұрылып кетті, ортаға қосылғысы келмеді.

	Түнімен көрер таңды көзімен атқызды, дөңбекшіп ұйқысы келмеді. Ерте тұрып Озғанбайдың үйінің есігін қақты. Озғанбай үйінен енді шыққалы жатыр екен, мұны көріп аялдады.

	– Келіңіз, жоғары шығыңыз Секе, – деп төрге бастады.

	– Жоқ шырағым, – деді Серікбай, – таң атпай мазаңды алдым ба? Өзіңе бір оймен келіп тұрмын!

	– Жо-жоқ, мен тұрғалы қашан. Иə, ол қандай ой?

	– Мен биыл елу бірге келдім. Осы ғұмырымда заулаған уақытқа ілесе алмай келіппін. Нағашым қисық кісі болған екен, қайдан сандалып соған тартқанымды.

	Озғанбай шалдың сөзіне еріксіз күліп жіберді. «Бұл не айтқалы тұр» дегендей жүзіне барлай қарап, таң-тамаша қалды. Серікбай бір игілікті іске бел буғандай, бұрынғы қыршаңқы сөзіне ұқсамайды.

	Сол жерде ағынан жарылып ішек қырындысына дейін айтып берді. Сөз соңында қолынан келетін бір жұмыс сұрады. «Əзірбай сияқты көз жұмғанымша ермек етейін, тіпті сол пенсиясына да қызықпадым. Онсыз да осы уақытқа дейін жан бағып келдім, кəнеки содан шыққан мүйіз?» – деді шоқша сақалы дірілдеп.

	Председатель шалдың сөзіне құлап түсті, түсінді. Əлі тепсе темір үзетін қуаты барын да көріп тұр. Ойлап-ойлап аяқ астында бере қоятын жұмыстың ыңғайын таппай «түстен кейін кеңсеге келіңіз!» – деді. «Е-е, маған сол Əзірбайдың қорықшылығы да жетеді», – деп қалды бұл. Оны председатель жүре тыңдап, үйден шықты.

	Күн ұзақ Озғанбай Серікбайға жұмыс қарастырып дал болды. Өстіп отырғанда қорықшылықты сұрап бір қалшылдаған жас жігіт келіп кетті. Оған бұл жұмысты қол көрмеген. Содан ойды ой қуалап отырып: «Е-е, маған сол Əзірбайдың қорықшылығы да жетеді» дегені оралды оның. «Шамада қорықшылықта ойы бар-ау! Күндіз-түн бірдей шапқылауға жарай ма? Көңілшектік жасап, шүлен таратқандай колхоздың шөбін əр танысына машиналап арттырып жібермесе... Не көп, қаптаған жекеше мал көп, маяның түте-түтесін шығартып қойса...»

	– Келіп қалдық, – деп Серікбай есікті ашты.

	– Келіңіз, келіңіз, – деп Озғанбай бəйек болды.

	Не керек, өз ара ұзақ пəтуадан кейін Серікбай қорықшы болып шыға келді. Ертеңіне көптен мініс көрмей əбден жарап тұрған Əзірбайдың жуан торысына отырып колхоздың шөп базаларын бетке алып сау желіп, кетіп бара жатты. Оны ту сыртынан көріп қалған үзеңгі жолдас шалдары біріне-бірі жеткізіп лезде-ақ құлақтанды. «Сарымайдай сақтап жүргенде тапқан адамы Серікбай болған екен ғой». «Серікбайды көргенде кірпідей жиырылатын еді, оған қалай жіби қалды екен? Не келсе де ақын інісінен келді, өзі бір көшелі, кісілігі бар жігіт пе деп қалып едім. Озғанбайдың құлағына бір ауыз сыбырлап кеткен де... Əзірбай шаш ал десе, бас алатын еді, енді бұл қандай болар екен?..» «Бұл ма, Əзірбайды екі орап əкетпесе маған кел... Кешегі бірге жүрген күндерін ұмытпас, бастықтың көзін ала беріп, егін-тегін шөптен арттырып жібере берер...» «Арттырады, жаман қатты».

	Серікбай атқа мінгелі сыртынан неше алуан сөздер қардай борады. Оның бірін естіді, бірін естімеді, бірақ құлағына қыстырмады. «Елдің əпшісін алып, қуырып бара жатқан Озғанбай емес, Серікбай» деген де əңгіме гу-гу тарады. Соның бəрін қоламтаны көзегендей тұтандырып жүрген баяғы өзінің қиыспас, өлсе көрге бірге түсетіндей күн кешкен базаршылдары, сырластары.

	Олар əуелі тападай тал түсте тұзақ құрып, «өзімізге сыр мінез Серікбай ғой» деп, «қайда барады» деп, «үйреншікті жау ғой» деп, оның буынсыз жеріне пышақ ұрғандай, осал жерлерін дəл тауып егеске түсті, оның басқан ізін аңдып, сəл көзі тайса қасуылдап көріп еді, маңайлатпады. Сосын ашық егеске түсті, оның басқан ізін аңдып, сəл көзі тайса болды, жайын жатқан малды маяға қуып тастайды, тай-тай шөпті атқа теңдеп алып, қайқайып жүре берді.

	Алғашқыда Серікбай мұның бəрін ұсақ-түйек, базнагершілікке сайды. «Бəріміздің илеп жатқанымыз бір терінің пұшпағы емес пе, колхоздың шаруашылығы өрге домаласа, біздің де өрге домалағанымыз. Озекең халық қамын ойламайтын білімсіз емес қой. Жылдағыдай тиесілі жем-шөбін үлестірер. Неге керек сол шектен тыс жалмаңдап, бəрібір елден озып бара жатқаның шамалы», – деп тоқтау салды, тыңдаған олар жоқ. «Əгəрəки, осы жерден біреуіңнің төбеңді көреді екем, онда маған өкпелемеңдер», – деп ескертті. «Енді саған өкпелемегенде кімге өкпелейміз», – деп мұны қайта тəлкекке айналдырды. Алдарынан бір өтті, екі өтті, үш өтті, ақыры Серікбай қасқайып қарсы тұрды, ашуға мінді.

	Майдамталдың бойын шолғындап, ат басын қырдағы шөп базасына бұрды. «Бұл сиырдай ұры малды көрмедім. Қоршаудың кез-келген жерінен киіп-жарып өте береді» деп ойлап, асығыс сау желіске түсті. Түн болса сүттей жарық, төбеден ай төніп тұр. Тек сары маса ызыңдап, мазаны кетіріп келеді. Кенет жуан торы құлағын қайшылады. Бұл «алда қимыл бар» дегендей иесіне берген белгісі. Бұған Секең əбден кəнігі боп алған, тебіне түсті.

	Айтқандай-ақ бас-көз жоқ базда біреу машинаға шөп тиеп жатыр екен. Олар мұны байқайтын емес.

	– Артар көбейсін! – дегенде барып айырларын шөпке шаншып-шаншып тұра қалды. Мая үстіндегі шалды таныды Əби екен, шофердің түсін шырамытқанмен жазбай тани алмады.

	– Кəне, қайтып түсіріңдер! – дегенде барып Əби тілге келді.

	– Оу, мырза, сен түгіл Əзірбайдан да қысылып-қымтырылып жүріп өстіп шөп алатынбыз. Обалы не, ол бейшара əсіресе өзімнің қолымды қағып көрмеп еді. Енді, сен оған қарағанда өзіміздің божбан емессің бе?

	– Жоқ! Тоқтат! – Серікбайдың даусы қатты шықты.

	– Кəне, балам дұрыстап бас, неде болса үйге жеткізіп алайық, одан соң бір сəрі болар, – деп Əби шөпті айырлап машина үстіне ата берді.

	Осы кез Серікбай шөп басып түрған шоферды машина үстінен жұлып алды.

	– Қазір табаныңды жалтырат! Алдымен үстіңдегі шөпті түсір. Түсірмейді екенсің, ертең правоң түгілі машинаның өзінен айырыласың, – деді жуан торысын ойнақтатып, ашуға мініп, тұтығып тұрып.

	«Машинаңнан айырыласың» дегеннен-ақ шоферда жан қалмады. «Рұқсат қағазым бар деген. Алдаған екен ғой, – деп кузовтағы шөпті атып-атып тастады. Ай-шайға қарамастан машинасын зар қақтырған бойы қара жолға түсті де тайып отырды. «Əй, адам емес шірік, осы жарбиған қарақшыдан да қорқып, ең болмаса арақ пұлға берген ақшамды да өтеуге жарамадың-ау! Қап-ай, ə... Тоқта-а!» – деп, соңында жер тырмалап Əби қалып қойды. Шофердің қайтып оралмасын білген соң үш-төрт айыр шөпті тепкілеп буып, арқасына салып алып: «Ең болмаса арақ пұлға берген ақшамды да өтемей...» – деп шофермен ұрысып, тірсегі-тірсегіне тиіп, баздың есігінен шықты. Əбидің бұл қылығына тіс жармастан, «мемлекет бір арқа шөпке қарап тұрған жоқ, – деп, – тек тəртіп керек, тəртіп...» – деп баздың есігін мықтап жауып, тұсынан сыдыртып өте беріп еді.

	– Əй, Серікбай! – деді Əби, арқасындағы шөбін жерге дүрс еткізіп тастап жіберіп. – Əй, Серікбай, өзің құдайға қол бергендей, кеудең аяққаптай боп кетіпті ғой. Тоқта, мені артыңа мінгестіре кет!

	– Шөбіңді қайтесің?

	– Шөбі құрысын!..

	Бірақ бұл кезде жуан торы Серікбайды біраз жерге алып кеткен еді. Əбидің соңғы сөздерін естірткізбеді. Осы оқиғадан кейін «түнгі шабуыл» пышақ кескендей тиылды. Секең болса күннен-күн озған сайын қажып емес, қайта ширыға түседі. Ал, ақын інісіне телеграмма беріп шақыртқызғандағы ойын енді айтайықшы. «Алматыда несіне жүрсің, беделіңді салсаң да, маған мына колхоздың қорықшылығын алып бер. Сенен көрген жақсылығым осы болсыншы» деу еді. Соны айтпағанына күні бүгінге дейін қуанады. «Əгəрəки, айтып қойғанда бар ма, онда «ел құлағы елу» бірден бір тарап, масқара мазақтың астында қалып, досқа күлкі, дұшпанға таба болып шыға келетін едім. Құдай əмсе абыройын берсін!», – деп күніне мың мəртебе шүкіршілік етеді. Сосын «жақсыдан – шарапат» деп інісінің сол жолғы ауаткомның председателінің нақ өзімен үйіне келгеніне дəн риза болады. Сосын тағы да өзінің əу бастағы жымысқы ойын есіне түсіріп: «жаңылмас жақ, сүрінбес тұяқ жоқ», – деп, – əлі де кеш емес», – деп, жымың етеді де, жуан торыны борбайға бір-ақ ұрады.

	Былай қарасаң, Секеңнің бұл ісін өмірінің күз демі дерсің.





КӨМЕКБАЙ КУРОРТТАН КЕЛДІ




	Институтты бітіріп, білдей зоотехник болғалы да он бес жылдың жүзі көрінді. Басы ауырып, балтыры сыздамаса да курортқа бару Көмекбайдың көптен арманы еді. Міне, енді соның орайы келіп тұр. Совхозға екі жолдама келген екен, жұмысшылар комитетінің председателінен жата жармасып сұрап, директорға да əлденеше мəрте кіріп шықты. Ақыры қоймай жүріп, бір жолдамаға қолы азар жетті-ау. Бірақ, мерзімі ертерек екен, əлі үш ай тосуына тура келді. Содан бері кездескен екі адамның біріне:

	– Курортқа жүргелі отырмын! – деп сөз аңысынан байқатып жүрді.

	– Қайда барасың? – деп қалады олар да елеңдесіп.

	– «Арасанға» – дейді бұл іштей күпініп.

	– Ол қай жерде екен?

	– Алматының шетінде, Алатаудың аясында, ақ қайың мен шыршаның саясында, əдемі жерге орналасқан дейді ғой, айтушылар.

	– Е-е, өзіміздің Алматы ма? Мен бір Қырымға екен десем...

	«Мен бір Қырым...» Бір түрлі көңілі құлазып ұнжырғасы түсіп қалады да:

	– Соған да қолы жетпегендер көп қой. Қайта мен Əбекеңнің өзіне кіріп беделімді бұлдап, сөзімді сарқып сұрап алдым ғой, – деп совхоз директорын тілінің ұшына тиек етіп қайта көтеріліп қалады.

	Өстіп жүріп сарыла тосқан жолдаманың мерзімі жетті. Майдың он тоғызынан июньнің он біріне дейін курортта жатуға құқылы. Алды-артына қарамай: «шүу қара құйрық», – деп Арасанға құстай ұшып кетті. Орын алып жайғасты да, курортпен танысу мақсатымен тысқа шықты. Сол күні аспан шайдай ашық еді, əуелі көкпен таласқан Алатауға бажайлап қарап: «Баяғыда өзім Зоветте оқып жүргенде де... иə, басынан қар кеткенін көрген жоқ едім» деп бір ойлап қойды. Алатаудың сілем-сілем жақпарларының біріне қиялай құлаш жайып орналасқан курорттың үйлері оның көзіне бір түрлі еңкіш, ертең-бүгін ылдиға қарай домалап кеткелі тұрғандай көрінді. Өн бойын үрей биледі білем, өзі орналасқан ағаштан салынған жатаған қызыл үйге жалт қарады. Белдеу-белдеу болып тік көтерілетін басқышпен екі-үш демалушылар көтеріліп барады екен. Енді лезде жаңағы үрейдің орнын мақтаныш сезімі биледі. «Жаман Көпбайдың Көмекбайы да ана басқышпен...»

	Дəл қасынан зірк-зірк жүгіріп өткен егде екі кісі ойын бөліп жіберді. «Соншама арам тер болмаса қайтеді екен... Жас болса келген, бала емес, шаға емес...»

	Ол жоғарылы-төменді, таулы жердің ойабын тауып, таспадай төсеп тастаған асфальт жолмен маң-маң басып бір топ адамның жанына келді. Курорт үйлерінің орналасу тəртібімен бажайлай танысып тұрғандар екен. Орталарынан біреуі тұрып:

	– Ал, кəне, осы бойымен жүріп көрейік, – деп бастап кетті. Қалғандары соңынан ерді. Бақса бұл жалғыз қалып барады екен, аңырып сəл тұрды да, соңдарынан ілесе кетті. Олар қайда барса, бұл да сонда барып жүріп, түскі асқа – асханаға қалай кіріп кеткенін өзі де аңдамады. Курортқа бірінші келгеннің аты бірінші келген екен.

	Өзімен-өзі оңашалау столға барып отырғаны сол еді, бұдан рұқсат сұрамастан сəлемнің ишарасын ернімен ғана білдіріп қасына үздік-үздік келіп екі қарт, жүзіктің көзінен өткендей жұтынып тұрған бір жас қыз жайғасты. Енді бір орта жастағы ер кісі мұның жон арқа тұсында состиып тұрып қалды. Əлгі отырған үшеу бұған бір, тұрған кісіге екі қарап жымиысып қойды.

	– Жас жігіт, бұл менің орным еді, – деді көк желкесіндегі жігіт.

	– Қайдам, мен бəріңізден бұрын келіп отырғанмын, – деді бұл нығызданып.

	– Өзің бірінші рет тамақ ішкелі отырсың-ау деймін? – деп мəн-жайды толық түсіндіргенде барып, Көмекбай орнынан ұшып тұрды. Асхана меңгерушісі оны басқа бір столға əкеліп жайғастырды.

	Алғашқы күннен соң-ақ көппен бірге сарынға ілесіп курорттың жылт еткенінен құр қалмайтын болды. Екі кісі бір бөлмеде тұрды. Жанындағы көпті көрген, Ұлы Отан соғысын басынан өткізген, дербес пенсиядағы кісі екен. Пенсияда болса да əлі жұмыстан қол үзбепті, Алматыдағы мекемелердің бірінде қызметте көрінеді. Бұл келген күннен өзін таныстырып «Көпіш-Көпекең дейсің» деген ішін ақтарып. «Көпекең» дейсің деп табыстамаса да, өзім-ақ айтпаймын ба, деп ойланып қалған бұл. «Үйі іргеде тұрып-ақ дем алғаны қызық», – деп тағы таң қалған.

	Екеуі жұбын жазбай ертелі-кеш ем қабылдап, тамаққа бірге барып жүрді. Ем түске дейін бітеді де онан соңғы уақытта қол бос.

	– Аға əңгіме айтыныз, – дейді бұл.

	– Біз болсақ от пен оқтың астында жүріп бойымызға сырқат жамап алдық, ал сендерге не жорық, əлден курорт іздеп? – дейді ағасы ақ күмістей жылтыраған ақселеу шашын сипап.

	«...Əлден курорт іздеп дегені несі? Курортқа қолы жеткен, жағдайы бар адам келмей ме?..»

	– Осы белім кілтілдеп, ана бір жылы суық ұстатып алып, содан шойырылып қала беремін, ваннасы жақсы екен, радон суы дей ме? – дейді бұл.

	– Сəтін салса жаман болмаспыз. Бірақ сен бырқырап көп ұййқтайды екенсің, алпыстан асқан мені көрмеймісің, қолымнан қадақ тастар түспейді. Алтыдан тұрып дене шынықтырып, жүгіріп қан таратамын.

	– Оған ағасы спорт костюмім болмай тұр. Шалбарымның балағы далақтап жүгіргенге ұялып...

	– Қалаға барып алып келмейсің бе?

	– Алматыға ма, сыртқа шығуға рұқсат бере ме?

	– Үштегі автобуспен барсаң кешкі тексеріске дейін үлгересің. Қайтарыңда бірдеңе етіп жетесің де, ақшасын ауырсынбасаң такси жалда.

	Бұл ақыл Көмекбайдың миына дарыды. Бəрінен де өзіне спорт костюмі емес, ауылына апаратын, кетерінде келіншегінен бастап көршілеріне дейін табыстаған «алып кел» деген бұйымдары көп еді. Ертеңінде ваннасын қабылдап, сегіз көзіне ток қойғызып үштегі автобуспен қалаға тартып отырды.

	Курорт қызметкерлерін таситын автобус ертелі-кеш қалаға екі рет қатынайды. Осыған іліккен демалушылар бұл жақтан қалаға оңай жеткенімен қайтуы қиын, курортқа автобустың нақты қайдан жүретінін тосын жұрт біле бермейді. Көмекбайдың да курортқа қайтуын ойлап, қинала-қинала кеткені сондықтан-тұғын.

	Көмекбай оқу бітіріп кеткен соң да Алматыға екі-үш рет ат үсті келгенмен, бəрібір бұрынғыдай емес, көшелерін шатастырып, алға басқан аяғы артқа кете берген соң, такси ұстап, алдымен ауыл аманатын орындап алмақшы болды. Магазиннен магазин қоймай сырғытып жүріп аралады. Өстіп асып-сасып жүріп ең басты келген шаруасын ұмытып «Арасанға» асығыс тартты.

	Елдей көшіп, артынып-тартынып келіп бөлмесінің есігін ашып жатып, залдағы диванда отырған дөңгелек жүзді, көзі ойнап тұрған келіншекке назары түсті. Бұл байқамаған екен, ол да бұған көзін тігіп отырса керек. Ішке кіріп, іле қайтып шықты. Көпекең де жоқ еді. Өзінің салы суға кетіп шаршап келсе де, əлгі келіншекті тағы да көргісі келгендей болды. Өкініп-ақ қалды, орнында болмай шықты. Жалтақтап жан-жағына қарап еді, жым-жылас қай бөлмеге кіріп кеткенін кім білсін.

	Көмекбай дөңгелек жүзді, қою қара қасты, маңдайы кере қарыс өңді жігіт. Тек соңғы жылдары толып, ортадан жоғары бойы бір көргенге тапал сияқтанатыны болмаса, келбетті-ақ. Əлгі келіншектің өзіне сүзіле қарауын осы сымбатына теліп, ойына əлдене оралып, тоғайып қалды.

	Он бес жыл онша көп мерзім де емес қой. Осы уақыттың ішінде күнделікті шаруашылық, семья ығымен жүріп, бір кездегі желкілдеп өскен студенттік шағы көзден бұлбұл ұшқанын аңғармаған екен. Қыздарға қанша өтімді болғанымен Алматыдан бір қыз бұйырмай Мыңаралдан бұйырды. Бұдан кінə болған жоқ, ата-анасы: «Келіншекті ауылдан алып береміз... жалғыз бала тілімізді алмаса, екі қолымызды төбемізге қоямыз да қаңғып кетеміз... көрмейміз, ол да бір шіріген жұмыртқа», – деп құлағының құрыш етін жей берген соң, ақыры солардың көңілін тапқан. Онысына ата-анасы дəн риза болды. Қазір алты немере көріп қағанағы қарық, сағанағы сарық, үріп ішіп, шайқап төгіп отыр. Көмекбайға еркіншілік: қайда барамын, қайда тұрамын демей-ақ, бетінен ешкім қақпайды. Кейде бір ретті жерінде келіні баласына бірдеңе деп күңкілдей қалса, құлағы түрік енесі араға түсіп келінін ықтыра сөйлеп, баласына болыса қалады. Ақыры бұл үйде Көмекбайдың мерейі үстем болып – қызмет, қызметтен қолы қалт етсе шынтақтап жатып ойнайтыны карта. Келе-келе өзінің қағылез денесінің ауыр тартып, бұрынғы ұшқыр ойлы, тапқыр əзіл-оспағының орнына тоң мойындық мінез алып, табыс молайған сайын даңғойлыққа бой алдыра бастаған. Сонымен желден аяғын баса алмай жүрген Киікбай шопанға берілетін жолдаманы елден ерек өз қалтасына бүктеп салып, салқын саяға тартқаны еді.

	– Иə, бала, қалай жеттің? – деп бөлмеге Көпекең кірді.

	– Жақсы, барған бойда бір таксиді ұстап мініп, сонымен курорттан бір-ақ шықтым. Отыз үш сомды санап алды! – деп, Көмекбай магазиндерден аралап алған дүниелерін айта бастады. Көбі өзіне емес, көрші-қолаңның аманаты екенін, əсіресе директордың үйіндегі жеңгесіне арнайы алған алтын жүзіктің қымбат та болса табылғанына қуанғанын сөз арасында аңғартып өтті. Мұның айтқаны Көпекеңнің көңілінен шықпады.

	– Өзің спорт костюмін алдың ба? – дегенде барып Көмекбай санын бір-ақ соқты. Бетінің оты шықты, ананы аламын, мынаны аламын деп жүріп есінен мүлдем тарс шығыпты. Ұялған тек тұрмастың кебімен:

	– Тура ертең барып аламын, барар жолын біліп алдым. Көп болса жол кіресі бір тоқтының құны екен ғой, – деп күпінді. Мұнысы Көпекеңе тағы ұнамады.

	Іштей: «Жоғары оқу орнын бітірген, ауылдағы бас мамандардың бірі, көп жұрт мұның нұсқауымен жүреді, ал бұл болса əлі шалағай, өмірде ысылғандықтан гөрі жұрт үстінен күн көргендей бос белбеу ма, қалай?» деп ойлады Көпекең.

	Көмекбайдың ертеңінде емес, одан кейін де қалаға жолы бір түспей-ақ қойды. Күнде бармақшы болып оқталғанмен күнделікті қабылдайтын үш-төрт емі бар, одан қолы қалт етсе, онда-мұнда серуендетіп автобуспен алып кетеді.

	Араға екі күн салып, əлгі жалт етіп, жоқ болған келіншекті би алаңынан көрді. Бұл сықиған костюм киіп, томардай галстук байлап, өкшесі қарыс туфлиін тас жолға «қарш-қарш» басып, сигаретін алшысынан тістеп, жанында Көпекең бар, сап түзеп келген. Тағы да келіншек бұны көргеннен тіктеп қарап қалып еді, Көмекбай да көзін қиғаштап əкеп өзіне қадаған мезетте жалт берді.

	– Өзіңдей кезімізде биді тарқатып барып үйге қайтатын едік. Билесейші! – деп қайрады оны Көпекең.

	Вальс басталысымен əуенге ілескен жұрт алаңды басып қалды. Билемеген Көпекең екеуі ғана. Сосын биді қызықтап, жастық шағын еске түсірісіп отыратын қарттар жағы баршылық. Көпекең мешеу мінез қарттарға жатпайды. Өйткені күнде бір-екі рет билемей бөлмесіне қайтпайды. Билегенде аяғы-аяғына жұқпайды, өзі қағылез жəне сол билегендері тағы бір ретінде өздері келіп шақырып та жатады. Ондай мезіретіге Көпекең қарсы емес, құстай ұшып, құйындай ұйтқып, қалың топтың ортасынан қалтарыс-қалтарысты тауып шыр көбелек вальс ырғағымен билегенде үлкен-кіші қызыққандай еді.

	Жастар жағы бүгінгі күн əуенін сұрағанымен демалушылардың дені орта жастан асқан кісілер болғандықтан көбінде күй табақ орнына ескі əуендерді баянмен сызылтқанда талайдың-ақ делебесі қозады. Бүгін де бір-екі рет «ча-чадан» соң бірыңғай вальс, фокстрот, танго сияқты биден алған. Вальс үшінші рет басталғанда бір жағы Көпекеңнің «қажауымен» əлгі бейтаныс келіншекті Көмекбай барып биге шақырды. Ол қарақат көзін төңкеріп тастап, жүзінен жылы қарсы алған ишарасын байқатып бірден Көмекбайдың қолтығына кіре берді. Билеп жүріп танысты, келіншек Павлодар облысының шалғайдағы бір ауданынан болып шықты. Екі баласы бар, күйеуі бөлімше меңгерушісі екен. Есімі – Күлия. «Жолдасымның аты Артық деді-ау! Артық... Бізбен бірге де осы аттас бір жігіт оқып еді фамилиясы... Аблаев... Иə-иə... сол облыстан болатын. Ол да өзі сияқты ауылына барған соң үйленген-тұғын», қайтып ежіктеп сұраудың реті келмеді, бірақ ол осындай ойда қалды.

	Күлиямен таныстықтан кейін де арадан үш-төрт күннің жүзі көрінді. Көмекбай танысарын танысып, соңынан ат ізін салмады, кешкі астан соңғы əдеттегідей басталатын биге зауқы соқпай, бірақ кетіп қалмай қарттардың арасында мұздай киініп, шіреніп тұра беретін керенау ескі əдетіне көшті. «Билесеңші» деген Көпекеңе «билейміз ғой» деп екі ұшты жауап берді. Бұл қылығын іштей Күлия да ұнатпай жүргенінен бейхабар. Ақыры Күлияның өзі мұны биге шақырды. Тағы да арадағы əңгіме оны-мұныдан аспады.

	– Мен сізді танып жүрмін. Болса да сіз мені танымайсыз ғой, – деді Күлия. – Сізді танитын себебімді айтайын ба?

	– Я, – деді Көмекбай оның сөзіне самарқау ден қойып.

	– Сіз менің жолдасым – Артықпен бірге оқығансыз, біздің үйде сіздің суретіңіз бар. Альбомымыздың іші толған сіздің сурет десе де болады, маңдайыңыз жарқырап түсе берген екенсіз... Жолдасыңыз қайда істейді?

	– Менің бе? – деп Көмекбай əдепкіде абыржып қалды, – мұғалім.

	– Менімен коллега болып шықты ғой. Курортқа менің коллегамды жібермей, өзіңіз келесіз, ə...

	Көмекбайға бұл сөз шаншудай қадалды: «Курортқа жіберіп өзім бала бағып, үйде жіпсіз байлансам екен ғой... Əй, осының күйеуі де қызық... Əй, Артық-ай!»

	– Сен өзің ойға кеттің ғой, – деп Күлия күн ұзақта «сіз» деп сызылғанның бəрін жиып тастап, енді бірден «сенге» көшті.

	– Біздің Артықпен бірге оқығаның рас болса, өзіңе біраз ақыл айтып тастайын... Қарашы мына жұртқа, қандай еркін жүреді. Уақыттарын тамаша өткізіп жүр. Ал сен болсаң, бір тауда бір киік, өзіңмен өзің ешкімге қосылмайсың. Демалуға келген адамдай емессің ғой. Ертең тауға шығайық...

	– Тауға бара алмаймын, қалада шаруам болып тұр, – деп бұл мұрнының астынан күңк етті.

	Əуелгіде Күлия күйеуінің жолдасы болған соң еркінірек кетіп еді, оған бұдан жөнді сөз шықпай, қайта өзі қысылып қалды. «Əй, осы менің қу мінезім-ай! Елдің бəрін өзімсініп, билеп-төстеп жүре беремін... Содан тапқан пайдам да шамалы. Қанша өзімді ұстайын-ақ десем де сүйекке сіңген мінез болған соң қайтесің...»

	– Жарайды, барып дем алмасам...

	Көмекбайдың сөзінен барып Күлия өзге сезімнен сергіп, серпіліп жүре берді.

	«Жарайды, барып дем алмасам...» Бұл кезде Көмекбай мұның қасынан едəуір ұзап та кеткен еді. «Өзі қызық-ай, соншама жылпылдайды. Мен бір соның ит өлген жеріне жол түсіп баратын кісімін бе... Қай-қайдағы бір пайдасы жоқтар үшін жүрсем-ау! Осы жұрт қызық, талақша жабысады, бермесіңді тартып алады. Танымай, білмей...»

	Күлияның сол күні көңіл күйі болмай, киноға да кірместен бөлмесіне жалғыз қайтты. Өзімсінген көңілі су сепкендей басылып, Көмекбайдың мына мінезіне таң-тамаша қалды. Сосын Артықты ойлады, оның кісі жатырқамайтын, өзім дегенге өзегін суырып беретін мінезін үйде жүргенде онша ұната бермейтін. Енді, соны бір түрлі аңсағандай.

	«Əй, Артық десе Артық-ау», – деп қойды ішптей. «Сен кім көрінгенге аңқылдай бересің», – деп қайта тізеден басып, алдын орап өзінің ұрсатын кездеріне қысылғандай. Артықтан кешірім сұрағандай күйде кереуетіне келіп бас қойды.

	«Көмекбай курорттан келіпті», – десіп ат төбеліндей Мыңарал ауылы лезде құлақтанды. Бірлі-жарым: «Хош, келіпсің», «Қалай дем алдың?» деушілер де табылды. Əрине, астанадан аманат табыстаушылар елден бұрын жеткен. Келгендерді Көмекбай бұрынғысынан да маңғаздана түсіп, үстіне ине жіптен жаңа шыққан спорт костюмін киіп қарсы алды. «Бір кісідей дем алдық қой. Ауа райы сəл құбылып тұрды. Əйтпесе бəрі жақсы болды. Ертемен тұрып сергідік, тауға шығып қыздырындық, суға түсіп серпілдік, үш мезгіл ем қабылдадық, қыз-келіншектер жағы да баршылық...» – деп көтеріле сөйлеп, шай құйып отырған келіншегіне көз қиығын тастап, масаттана күліп қойды. Оны елеген келіншегі жоқ. Өз есебі түгел, көңілді отыр. Директордың үйіндегі жеңгесіне арнайы алған сақинаны көрген бойда: «Мен тақсам қолымнан түсіп қала ма екен», – деп Көмекбайдың екі аяғын бір етікке тығып, ақыры қоярда-қоймай өз қолына салып алған. Енді келгендердің көзіне түскенше асығып, сөздің бір орайында: «Маған жүзік əкеліпті», – деп, отырғандарға жағалай қолындағы алтын сақинасын көрсетіп қойды.





ӨРІС




	Ертеңгілікті қоңыр салқын майда леп күн көтеріле аңызақты аптапқа айналды. Аспан тұтанып тұрса, еңіске енді-енді от қызуы жеткендей. Көптен жауын көрмей құлазып жатқан жер де, шөп те мал тұяғынан үгітіліп шаңы шығады. Көктемнен қоныс аудармай отырған ауыл маңы да жалаңаштанып, өріс күннен-күнге ұзап, түріліп кеткен. Талмаураған түсте өрістен қайтқан Ескендірдің естігені:

	– Əуітте су жоқ...

	– Мотор сынып қалды, – болды.

	Бұл сөздер Ескендірді одан сайын шөлдеткендей кеберсіген ернін тістелеп, көлбей жатқан Асаға қарады. Мынау шілде, аңызақ, шөл бəрі соның екі қапталын алған сорға сағалап, содан бұлдыр-бұлдыр бел алып, сағым арасынан тарап жатқандай. Ескендір солай қарай отарын айдап барады. Құдыққа үйренген мал ілгері жылжыр емес. Əшейінде о шеті мен бұ шеті шалқар, шашыраңқы отар топ-топ үйездеп, шөкімденіп алыпты. Бастарын төмен салған. Арқасынан салып қалғанда ғана бір-бірін итере жүріп, қалт қайта тоқтайды. Бірақ Ескендірде дамыл жоқ. Алдын саумалдай топтап, біраз жер ұзап кетсе, соңы ұбап-шұбап арқандай керіледі де, жел жаққа ойысады. Бұл кезде Ескендір жылдамдата артын түре айдап, бетін суға бұра береді. Суға тақала ағынды судай отар ағыла лап қояды. Соңынан Ескендір тек аршындай басады.

	Ат төбеліндей шопандар аулының ақ шаңқан киіз үйлері көзге ұрады. Бəрі де кешкі сағымға малынып тұр. Одан əрі шоқшоқ қаптаған мал. Құдықпен аралықтағы селкем-селдір бозғылтым шаң тымырсық ауада сенделіп қапты. Таяқ тастам қазылған құдықтың бəрінің де суының кермек дəмі бар, тек малға ғана күмпілдеп тұр. Аса өзені болса екібастан суы ащы, сондықтан ауыз су қырық шақырым Таластан əкелінеді. Ол да келгенше жылып кетеді...

	Алтын кірпікті күн ұясына қызара батып дала қоңырланып кең тыныстайды. Отарын қаптатып Ескендір келеді. Ауылында қыбыр-қыбыр қимыл бар. Соған қарап ол ойлады:

	«Е-е, ақыры Бейсен жанымды əкелген екен ғой. Анау шешесі емес пе, жерошақ басында жүрген. Оқуы аяқталысымен келетін баланы лагерьге жіберіп, осынша екі көзін төрт етіп... Əй, қу, Серікбай-ай! Қашан көрсең жалаңдайды да жүреді. Мінез ғой...» деп. Бірақ Ескендір ойлағандай баласы əлі үйіне келген жоқ еді.

	Бөлімше орталығындағы бастауыш мектепте бірінші класта оқып жатқан балаларының жазғы демалысы басталған күннен-ақ қарайлас қатар отырған үш шопанның үйінен дегбір кетті. Күнде бір-бірлерінен сұрастырып: «Балаларың келді ме?» – деп жүргендері сол. Сөйтсе, ата-аналарының келісімінсіз-ақ сырттарынан кесіп-пішіп лагерьге жіберіп қойған екен. Енді сол лагерінен келді» деп бұлар естігелі де бір жетідей болып қалды. Су тасушы Серікбайға күнде табыстағанмен «водовозын» салдырлатып құр өзі жетіп келіп тұрады. Өйткені, оның бұл үш үйлі жанның бір адамына іші жылымайды, оны олар қайдан білсін. «Осы менің кабинамның бос жүрген күнін көрдіңдер ме, сөйте тұрып өкпе айтсыңдар», – деп зілденеді бұл.

	Ағып тұрған өтірікші, жылпың екенін бұрыннан білетін сыралғы шопандар іштен тынып, қолдарынан келетіні:

	«Айналайын, ақыңды жемеймін, баламды ертеңнен қалдырмай жеткізіп бер енді. Өзім-ақ барып алып келер едім, бір қолды екі ете алмай жатқанымызды көзің көріп отыр ғой енді», – дейді жалынып-жалпайып. Бірақ, оған құлақ асып жүрген бұл жоқ.

	Ақыры араға ферма меңгерушісі араласып, бүгін Еспеде отырған үш шопанның баласын жатқан үйлерінен іздеп жүріп, тауып алып кабинасына зорлағандай етіп салып жіберген. Серікбай былай шыға-ақ кабина жақтауынан аузы ашылған арақты алып, жүз грамын тартып жіберіп, басытқыны балалардан сұраған. Үшеуі бірдей құнжыңдап қалталарынан табылғандарын жарыса бұның аузына тосқан. Бірінен бауырсақ, бірінен құрт, бірінен конфет дегендей оның күректей алақаны толып қалды. Ішінен құртты ғана таңдап алып, қалғанын костюмінің қалтасына тоғытып жіберіп: «Қаншасыншы класқа көштіңдер-ей!» – деген көңілді. Бұл сұрақ қайсысына қойылғанын білмей, үшеуі біріне-бірі қарады. «Екінші класқа көштік», – деді өзіне тақау отырған бірі, қалған екеуі үшін де жауап беріп.

	«Дұрес, дұр-е-ес, сен кімнің баласысың?» «Ескендірдің».

	«Атың кім?» «Бейсен». «Ал мына екеуі ше?» «Елеудің баласы – аты Есен», – деп ортадағыны, «Мамырдың баласы, аты – Бескемпір», – деп есік жақ шеттегіні таныстырды Бейсен.

	«Дұр-ес, дұр-е-ес»

	Осы кез мұның тұсынан шоқалақтап автодүкен өте шықты. Бұл сигналға басты, анау оған тоқтайтын емес, едəуір ұзап, бұдан қара үзе берді. Сосын бұл жылдамдықты тез ауыстырып, газды аңыратты. Ойлы-қырлы ауыр жолда, үш бала аяқ астында домалап жатқан əңгелектей кеппен шеке томпайысты. Бірақ мұны елеген Секең жоқ, əш-пұш дегенше автодүкеннің алдын кес-кестеп барып тұра қалды.

	– Тоқта! Жақсы кездестің, есігіңді аш... Қант-шай аламын.

	– Асығыспын.

	Серікбай автодүкеншіні зорлағандай кабинасынан түсірді.

	– Сен өзің қызықсың, мен де сонда барамын ғой. Ашпаймын, – деді ол да титығып. – Асығыспын, бүгін Қарамеске дейін аралап шығуым керек.

	– Маған алдақашан қант-шайға ақшасын беріп қойған шопандар бар.

	– Беріп қойса орталықтан неге апарып бермедің.

	– Оған... реті осы болды.

	– Бол енді, аш. Өзіңнің кездесе кеткенің қандай жақсы болды... Əйтпесе... Бүгін де ұмытып...

	Автодүкенші есігін қинала ашты, оны ойлап жатқан кім, қант-шаймен бірге екі шөлмек «экстраны» қоса алып, қала берді.

	– Жанбайдың отарына соқпай-ақ қой, мынау соның аманаты болатын, – деп жəне ескертіп жіберді.

	Автодүкенді əбден ұзатып жіберіп, тағы да жүз грамын тастап алып, қалтасындағы балалардан алған басытқысын аузына салып тамсап, машинасына көңілдене от берді. Жол-жөнекей «асыққан су тасушы водовозбын» деп ыңылға басты.

	Үш балада үн жоқ, үйлеріне жеткенше көңілдері алып-ұшып, шофер ағаларының «əніне» байқатпай құлақ түреді, бір-біріне жымыңдап қарап қояды, іштеріндегі еті тірісі де, пысықтауы да Бейсен.

	– Аға, біздің үйге дейін енді қанша сағат жүреміз? – деді ақыры шыдамы таусылып. Бұл сөзге анау екеуі де елеңдесті.

	– Жол кеспей тыныш отыр. Қашан барарымызды құдай біледі! – деп гүр етті ағасы.

	Бейсеннің бағамдауынша үйіне енді көп жер қалмаған сияқты. Көкесімен де, апасымен де бұл жолмен талай жүрсе де анық шамалай алмады. Оның үстіне тарау-тарау жан-жаққа шашырап шыға беретін жолдар-ақ бала түгілі үлкеннің өзін шатастырады. Айтқандай-ақ, сарнап жатқан жол бір шопанның үйіне алып келді. Үйдің төбесін көргенде ес қалмады, анық қайсысының үйі екенін біле алмай, балапандай алға мойындарын созып-созып қояды. Үйден жүгіре шыққан əйелден бөтен ауыл екенін аңғарып, көңілдері ортайып, мазасыздана түсті.

	– Жеңеше, бүгін əдейі өздеріңе бірінші келдім. Суды қанша алсаң да еркіңде, азар болса аяқтағы отарға жетпес, олар бір күнге ащы су ішсе де өлмес, – деді Сəкең.

	– Бүгін сені не ғып құдай иіп қалды! Ал десең ала беремін, – деп жеңгесі де тартынбай əл-əзір жыли қоймаған, жұтсаң мейіріңді қандыратын мөлдір суды сарылдатып ағызып ала берді.

	– Бос ыдыс қалған жоқ, қазанға дейін құйдым, – деді танауы делдиген баласы.

	– Мына екі шелек суды ана үш ақсақ қойға апарып бере ғой, тез... Сонау құдықтан су тасып жүреміз бе, осындай қайным тұрғанда, – деп бұйырды шешесі баласына. Бала алды-артына қарамай маймаңдап ала жөнелді, əншейінде екі-үш флягтан арыға безілдеп асырмайтын Серікбайда бүгін үн жоқ. Бəрін көріп тұрып, көрмегенсиді. Бұл молшылықтың үстіне Жанбай келді, ол да қарап тұрмай атының ауыздығын алып жіберіп, бір шелек суды алдына қоя салды.

	– Жəке, атыңыз суға қанды ма? Жеңгей, ыдысыңыз суға толды ма? Əйтеуір суға қансаңыздар болды.

	«Мен водовоз асыққан...» деп ыңылдап жүріп шлангасын жиыстырды. Əбден қайнысына риза болған жеңгесі:

	– Ау, қайным-ау, шай қайнап қалды, отыр, – деді.

	Секең ойланған болып «қайнап қалса көреміз», – деді.

	«Осы жолы түспесе, сірə да түспес».

	Ол манағы автодүкеннен алған шай-қантымен, екі шөлмектің біреуін алып үйге кірді. Үш бала кабинада қамалып қала берді. Əлден соң үйден самбырлаған көңілді күлкілер естіле бастады. Даусы жарқын-жарқын шығып жатқан Серікбай. «Сіздер сияқты малда емеспіз», деген, «сіздер сияқты күнде қой сойып, күнде кісі келіп, жас сорпа ішпесек те» деген, «сіздер сияқты...»

	Кабинада ыстықтап быршып, əрі таңдайлары-таңдайларына жабысып, тілдері ауыздарына сыймай əбден қаталаған соң үшеуі жерге түсті. Əлгінде ғана құйылған флягтағы судан ішіп жан шақырды, «Қарным ашты», – деді Бескемпір. «Мынау үйден барып айран ішсек қайтеді», деді Бейсен. «Қой, ұят болар», – деді Есен. Осымен үшеуі машинаның көлеңкесінде ұзақ отырды.

	– Бір əжетіңе жарамасам несіне қой бағып жүрмін мен. Тіпті, директор саулық қойын бермесе, тоқтысын береді екен, жақында ұрсып-ұрсып «тоқты аламысың» деп кетті, мейлі!.. – деп Жанбайдың шеке тамыры білеуленіп, қызушылықпен кабинаға келіп отырды. Серікбай да асығыс: балаларды көзіне ілместен, не бір ауыз жөн сөзін білдірместен қалдырып: «Шүу, қарақұйрық», – деп тартып кетті.

	Үш бала үрпиісіп тұрған орындарында сілейіп қатты да қалды. Көп ұзамай водовоз қайтып келді. Кабинадағы қалған шөлмекті алып, Секең үйге беттеді. «Қашан жүресіз?» – деп қалды осы кез Бейсен. Оған ала көзімен ата, жақтырмай қарап: «Ескендір əкең қой берсе қазір-ақ апарып тастаймын», – деп қайтып жауабын тоспастан кете берді ол.

	Үйдегі əңгіме бұрынғыдан да қыза түсті. Екінші шөлмек орталана бере сырттағы үш бала əңгіме болды: «Ескендірдің баласы ма? Е-е, оның əкесінен қусаң құмалақ түспейді». Ескендір дегенде Бейсен елең еткен, өз əкелерінің аты аталғанда Бескемпір мен Есен де құлақтарын түре-түре қалысты. «Елеу шіріген бай ғой...» «Мамырда түк те жоқ, қолы ашық, дарақылау жігіт, оның үстіне ішеді». «Осыдан былай ең бірінші рет ауыз суды өздеріңізге əкеліп тұрамын. Қашан директор қолымнан водовозын алып қойғанша өзімдікі. Қашанғы үрке береміз...» «Сөйтші, көрсін, əкең...» Үлкен бесінде водовоз орнынан қозғалды-ау. Ал қайда барарын бір Секеңнің өзі біледі. Жайлау төсін шарлап жатқан көп жолдың біріне өзі таңдап түсті. Əудем жер жүрген соң тоқтап, қалған суының мөлшерін байқастап, жақтаудағы темір ұяда жатқан ту қойды көріп, көңілі тоғайып аз-кем ойланып тұрды да, Асаға қарай құйындатып ала жөнелді.

	«Қызталақ сары ала тұздық қып апарайын, ащы мен тұщыны ажырататындай... білсе, бұрын көзі көрмей ме? Əуре болып тағы сол совхоз орталығына барып жүрсем-ау!»

	Өзеннің бұл қылталау жерінен бұдан бұрын да су алғаны машина ізінен байқалады. Сол жерге водовозын ыңғайлап қойып, кермек судан бұл да едəуір алып алды. «Совхоз басынан тұщы су құйып шықты, оны өлгенше ысырап қылып, төгіп-шашып жалғыз үйге-ақ берді де, енді келіп... ащы суды қалған елге араластырып алып жатыр, ə...» деп Бейсен ары ойлап, бері ойлап таң-тамаша болды.

	– Серікбай аға!

	– Ау.

	– Бұл суды малға апарасыз ба?

	– Иə...

	«Бөріден бөлтірік туады» деген. Алдымен осының көзін құртайын.

	Бейсенді үйінің тұсынан «əй» дейтін жерден түсіріп кетті. «Əкеңе айт, су жетпей қалды де. Ертең ертелеп əкеліп береді де...» – деді де кабинасының есігін сарт еткізіп жауып, алға тарта берді.

	Бескемпір мен Есенді өйтпеді. Үйді-үйіне апарып:

	«Балаңды əдейі əкелдім», – деп екі үйінің де төрінде шалжиып жатты. «Сендер сияқты малда емеспіз, күндіз-түні айналдырғанымыз төрт дөңгелек», – деп мал дəметті. Оған Елеу шешіліп, іш бермеді. Қайта: «Өткенде əкелген бір суың ішуге жарамады, шайға құйған сүтті мүлдем ірітіп жіберді», – деп өзіне жабысты. Ал Мамыр болса лапылдап, ойындағы бар сөзін ақтарыла айтып, баласын жеткізіп бергеніне ризашылығын білдіріп: «Бір малың мойнымда, мойнымда...» – деп қарыздар болып құтылды. Бейсен келгенде үй ауыз судан қаңсып отыр екен, ең соңғы қалған бір самаурын суды қайнатып, алдарына алғаны сол екен, оқудан тұңғыштары келіп, бəрі мəре-сəре болды да қалды. Енді қазан көтеруге тұщы суы жоқ, не істерін білмей сасқан шешесі əкесін көрші ауылға жұмсады. «Əлгі Серікбай сұм осы алалағанын қашан қояр екен, бізге соқпастан ана екі үйге берді де, одан əрі қарасын батырып жоғалды», – деп күйіп-пісті.

	«Ана ауылға берді де, одан əрі қарасын батырды». Бейсен отырған орнынан ұшып тұрып, флягты мотоциклының алдына өңгеріп, енді жүргелі тұрған əкесінің қасына жүгіріп барды да, болған жайды түгел айтып берді.

	Пернеленіп қою түннің түндігі түсірілді. Аспанда самсаған жұлдыздар. Маң төбеттердің үрген даусы құлаққа келеді. Жылт-жылт ұшқындап жанған жерошақтағы отты санасаң жетіқарақшыдай да, аспан мен жердің арасы қосылып тұрғандай болады. Осы қараңғылықты машина фары қақ жарып, алыстан көрінді. Келе-келе Ескендірдің үйіне тіктеп салды. Бұл келген совхоз директоры болып шықты. Ертеңгі болатын ауаткомның сессиясына депутат шопан Ескендір Елемесовті ала кету үшін, арнайы соққан беттері екен бұл.

	– Ескендір-ау, енді қайттым? Самаурынға ащы судан құя берсем бе екен? – деп састы əйелі.

	– Құя бер! – деді Ескендір мырс етіп. Бəрін естіп отырған директор:

	– Е-е, тұщы суларың болмай қалған ба? – деді.

	– Айтсаң жамандағандай боламыз, мына Серікбай деген жігіт бізді шөлден қаталатып өлтіретін түрі бар. Осы ауылға үш күн болды төбе көрсетпегеніне, бүгін, мына Елеу мен Мамырға ащы су құйып беріп кетіпті, – деді Ескендір төмен қарап түйіліп отырып.

	Директор ашудан жарылардай түнеріп, оның үстіне күн ұзақ шопандардың өрісі мен қонысын байқастап, өзі де жол соқты болып шаршап, шөлдеп жетіп, жығылған жері осы – Ескендір шопанның үйі болатын.

	«Əлдеқашан осы сушы Серікбайдың көзін құртайын деп едім, бала-шағасын алға тартып, есігімді тоздырған соң, əрі əкесінің көзін көріп едім... бірақ, əкесі марқұм тындырымды кісі еді. Қап! Сені ме? Осынша елдің өрісін тарылтып, жерге қаратып...»

	...Қамшының сабындай жаздың қысқа таңы бүгін тым ерекше арайлап атты.





ӨТКІНШІ




	Той ресторанда өтті. Шəді жолдасы екеуі қатар отырып алып, үйреншікті əдеттеріне бассын. Дастарқан үстіндегі басы қылтиып көрінген сыра атаулы осылардікі болды, қолдары жетпеген жерінде жең ұшынан жалғасып, сұратып алғызып, шетінен сыңғытып отырысты. Былайғы жұртпен санасу, олардың қас-қабағын бағу, тост сөзін күтіп, іркіле тұру жоқ, ыңғайы келген кездерінде тобылғы күрең сыраны тартып қояды, бір жақсысы əннен қалмайды, тіпті үш-төрт жерде екеуі қосылып əн бастап, көпке мұрындық та болды. Тойдың жуан ортасында ойламаған жерден Шəдіге сөз берсін. Шəді састы, жөпелдемеде аузына сөз түссейші. Абырой болғанда елдің алды қызып қалған. Бұған назар аударған айнала төңірегі ғана. «Мен... мен. Еркін мен... екеуінің, – деп жас келіннің есімін ұмытты, – мен... мен... Еркін мен...», «Одан да екі жастың бақыты үшін демейсіз бе» деген əйел дауысы естілді қолтығының астынан. «Екі жастың бақыты үшін...» тағы мүдірсін бұл. «Тост көтеремін деңіз», – деді тағы да əлгі əйел даусы. «...Тост көтеремін!» – деп салды Шəді, өзі қысылып терлеп кеткен. «Əн айтсын» деген қолқалауға қарсы болмады, іркілмей даусын барынша қоя берді. Халық əнінен бастап, бүгінгі эстрадалық əнмен аяқтады жəне қанша айтса да сонша даусы ашыла түсіп, отырғандарды бірден баурап əкетті.

	– Е, бəсе, сөзге кедей болғанмен, əнге бай едің ғой.

	– Ой, пəлі!

	– Жаса! Өлме! – деді əбден риза болғандар.

	Шынында да, Шəдінің əні бəрінен де əлгінде сөзбен қолтығынан демеген келіншекке қатты ұнап еді. Ол шіркін-ай, неткен жез таңдай əнші, неткен дауыс, неткен келбет, əттең, əлі өзін-өзі таппай, талантын тəрбиелей алмай жүрген жан ғой мынау! «Егер «сен жүрер жол мынау!» – деп дұрыстап өз даңғылын нұсқап, жол сілтеп жіберсе əлі талай өнер бəйгесінен оза шабар нағыз дүлдүлдің өзі екен? Əттең, əттең...» – деп ойланып отырғанда, Шəді өзіне-өзі келіп, енді қолтығының астынан сөзбен демеген бейтаныс əйелді байқастап, екі жағына алма-кезек қарады. «Кімді іздедіңіз?» – деген əйелге тура қарап еді, көзі сүрінді.

	Кезекті бір үзілісте əлгі бейтаныс əйел емін-еркін келіп Шəдіні биге шақырды.

	– Би білмеуші едім, – деді Шəді шын қысылып. –

	Кешіріңіз!

	– Оқасы жоқ, мен де біліп жетістірмеймін, білмесең де əйел шақырып тұрғанда жігіттік намыс болу керек, – деп қолынан зорлағандай тартып алып, екеуі билеген болды. Бірақ музыка əуені тез аяқталды.

	– Соңыра шығарып салуды ұмытпассың, – деді əйел алтын тістерін жарқырата күліп, – күтесің ғой...

	Бұл жолы күлмей сабырмен айтты.

	– Енді күт десеңіз күтерміз, – деп міңгірледі Шəді. Тойдың соңын тоспай бейтаныс əйел Шəдіге:

	– Мені, енді, шығарып сал, ренжімей, тойдың соңына қарауға мазам болмай басым ауырыңқырап тұр, – деді жай ғана.

	Шəді амалсыздан орнынан сүйретіле тұрып, стақанды толтырып, сырасын бір тартып алды да:

	– Сен қайтесің? Маған мына кісі шығарып сал деп тұр, – деді жолдасына.

	– Е, онда екеуміз шығарып салайық, – деп анау да жалма-жан алдындағы сыра толы стақанды көтеріп, бұларға ілесті. Үшеу болып тысқа шықты, ілбіп үн-түнсіз жүріп келеді. Жүріп келе жатқанда бейтаныс əйелдің соңынан екеуі еріп келеді.

	Əлден соң барып:

	– Таныспадық та ғой өзі, аттарың кім? – деді əйел.

	– Мынаның аты – Шəді, менің атым Ният, ал өзіңіздікі ше? – деді Ният тілі жаңа шыққан баладай.

	– Күлəнда, – деп əйел өз-өзінен мырс-мырс күліп, жүре сөйледі. Əйелдің күлкісіне екеуі мəн берген жоқ.

	– Біздің үйдегі келініңіздің аты да Күлəнда, – деді Ният.

	– А, солай ма? – деп əйел тағы сылқ-сылқ күлді. – А, мүмкін Шəдінің үйіндегі келінмен де аттас болып шығармын.

	– Жоқ, Шəді əлі үйленбеген, бізге қарағанда ол бала ғой. Бұл Нияттың қалжыңының сыңайы.

	– Ауылда автоклубтың меңгерушісі болып-ақ қатын-баланы асырап жүрген адам едім, аяқ астынан екі жылдық өнер студиясына түсіп, оқымысты болдық та қалдық. Бірақ бір кісіге қазір бір куəлік қағаз керек те ғой. Жақында үйге барып, енді қайтайын десем, ортаншы ұлым «мен де барам» деп жабысып айырылсайшы. Өзі өзіме тартқан, бұзықтау еді.

	– Күлəнда ше? – Бұл бейтаныс əйелдің сөз төркіні.

	– Ой, Күлəндада сөз жоқ қой. – Алматыдан тоқал ала тұрсам, қызғанып пəле салмайсың ба? – десем айтады:

	«Сол жақтан біржолата неге келмей қалмайсың, мен неге қой деймін» деп.

	– Сөйтіп, қолымда келіннен рұқсат қағазым бар де.

	– Ой, арада бала бар ғой, əйтпесе əлі бір қызды қартайтамыз.

	Үшеуі əңгімемен отырып жаяулап біраз жер жүрді.

	Əлден соң бір зəулім үйдің түбіне келіп:

	– Өздерің қай жерде тұрасыңдар? – деді əйел.

	– Аэропорт жақта, пəтерде...

	– Ой, тым алыс екен ғой. Жеті түнде енді қайда барасыңдар, біздің үйге-ақ қона кетіңдер.

	– Қона кет дейсіз, ə... Ағай үйде ме? – Бұны айтқан Ният.

	– Қой, ыңғайсыз болар, бірдеңе қып жетерміз, – бұны айтқан Шəді.

	– Бір көргенге жатырқамай-ақ, ұялып-қызармай-ақ, қане, үйге жүріңдер енді. Жеті түнде бірдеңеге ұрынып қаларсыңдар.

	– Рас, бірдеңеге жолығып жүрсек, ауылдағы қатын-бала балапандай аузын ашып қалар, – деп Ният ықы-тықы жоқ, ауылындағы көршісінің үйіне карта ойнауға баратындай-ақ əйелмен иін тіресіп, басқышпен жоғары көтеріліп барады.

	– Ният-ау, ауылыңдай көресің ғой деймін, аспаныңа қара!

	– Қарадың не, қарамадың не? Біздің ауылда мұндай этажды үйлер де, мынадай жайдары жеңгей де жоқ. Несі бар, бірдеңкеміз жұғып қалар дейсің бе? – дейді подъезді басына көшіре.

	– Жүр, сен ұялатындай үйде өзімнен бөлек ешкім де жоқ, – деп, Күлəнда Шəдіге тағы бір қиыла қолқа салды. Амалы таусылып Шəді де соңдарынан жүрді.

	Екінші этажында тұрады екен, қалтасынан кілтін алып ашып, есік ашылар-ашылмастан электрдің түймесін басып қалды. Үй-ішін электр нұры көміп, лезде көз үйренді. Үйді үй емес, сувенир магазині дерсің, екеуі аузын ашты да қалды.

	– Ал, шешініп, жайғасып отыра беріңдер, – деді де өзі төргі үйге озып, лып киімдерін ауыстырып, жадағай гүлді халатпен келді.

	– Енді қысылмай-қымтырылмай еркін отырыңдар, мен қазір шай қойып келе қояйын, – деп сылаңдап ас үйге жөнелді. Бұлардың «керек емес, демаламына» құлақ асқан жоқ.

	Бойларын үйретіп алған соң енді екеуі бір-біріне көзін қысып, дүние-жиһаздың молдығына таң қалып жəне бəрі қымбат тұратынын елеп, ескеріп, таңдай қағысып, өздері отырған креслоның матасын ұстап-ұстап, бір-екі рет қопаңдап бөксесін көтеріп тастап, көтеріп тастап байқады.

	– Мұғалықты екен, ə?

	– Осындайлар біздің ауылдарға неге түспейді екен?

	– Түссе алайын деп пе едің?

	– Алмағанда... екі баспақты күзге салым етке салып жіберсем жетіп жатыр.

	– Екі баспағың мына екі креслоның құнына да жетпейді.

	– Жетеді.

	– Жетпейді, – десіп отырғанда бір тұстан сылаң қағып Күлəнда шықты жəне жай шықпады.

	– О, не? – деді жайдары.

	– Жəй... Ағай қайда? – Бұл Нияттың сөзі.

	– Ағаң... ағаң ба, ұзақ командировкаға кеткен. Əй, сол жақтан енді келмес, – деп ілулі портретті нұсқап, өзі теріс айнала берді.

	– Осыдан он шақты жыл бұрын таудағы дачадан қайтып келе жатып, автомобиль апатынан қаза тапты. Ойбайладық, байбайладық, тіріліп келмеді. Ең болмаса арамызда бір перзент те қалмады ғой... – деді Күлəнда даусы дірілдеп, сөзінің соңын жұтып. Жерге екі түйір тамшы жас домалап түсті.

	Ас үйден шайдың тасып-төгілгені естіліп, Күлəнда сонда жүгірді. Өң мен түстің ортасында екеуі айдан түскендей əлі аң-таң, бір жағы келіншектің ауыр халіне аяушылық білдіргендей сүлесоқ отыр.

	– Жалғыз тұрады ма екен?

	– Мана бір сөзінде «жалғыз тұрамын» деді ғой.

	– Құдай-й, мына малынған жиһазды қайтер екен енді?

	– Тыныш, аузыңа ие бол!

	– Е, менікі сөздің шыны ғой, – десісті тағы жай отырмай.

	– Қонақтар, қане шайға келіңдер, – деген дауыс шықты ас үйден. Екеуі қосақталып, едендегі жұмсақ кілем аяқтарына майдай жағып, байқамай бір есікті ашып қалып еді, əжетхана болып шықты, қатар тұрған екінші есікті ашып қалып еді, жуынатын орын екен. Осыны байқаған Күлəнда:

	– Қараңғыда нелерің бар, жарыққа қарай жүрсеңдерші, – деді.

	Ас үйдің столының үсті жайнап тұр. Армян коньягі де бір шетінен орын алған. Ыдыс-аяғы, қасық-шанышқысы қолдан сырғып, сусып түсіп кететіндей ұстауға қимағандайсың.

	– Ағай министр ме еді? – Бұл Нияттың сөзі.

	– Ағаң ба, жоқ. Мамандығы қарапайым болғанмен адамдары мықты еді, жұртты сыйлайтын кісі еді, амал не... – деп ауыр күрсінді.

	Едəуір отырыстан соң барып бұлар дем алды. Бір-біріне қол созымдай ғана жерде қатар тұрған аппақ мамық төсектерге келіп екеуі жатты. Ары-бері дөңбекшіп жатып, тағы қысыр əңгімеге көшті.

	– Жаңағы періштенің қай бөлмеге кіріп кеткенін байқадың ба?

	– Жоқ.

	– Оқ!

	– Қояншығың ұстап жатыр ма? Неге ұрсасың?

	– Ұрыспай ше? Тойда өзіңді майлы ішектей айналдырып, үйіне сүйрелегендей алып келгенде сені есіркегенінен дейсің бе? Бойдақ келіншекке ұнаған соң да... Əйтпесе көрмей-білмей, жөн-жосықсыз сені үйіне қондырар ма еді.

	– Ол кісі қызып қалды ғой.

	Бірақ Шəді бетінен басқандай болып олай қарай қозғала қоймады. «Бармасаң бадал, өз обалың өзіңе, ал мен кеттім!» деп Ният есікті сықыр еткізіп ашып, сықыр еткізіп қайтып жапты. Осы сəт Шəдінің жүрегі сыздап жүре берді. Екі аттамай жатып Ният столға соқтыққан болуы керек, үйді басына көшірді. Шəді осыны пайдаланып өздері жатқан бөлменің есігін ашып, Нияттың соңынан бақты. Ол бір-екі есіктің тұсына барып ашуға батылы жетпей тың-тыңдаған болды да, əжетханаға кіріп едəуір отырып, қайтып келіп орнына жатты. Жатып алып «уһ»деп тереңнен бір күрсініп, шаршаған адамның ишарасын білдірді.

	– Дап-дайын нəрсені қиынсынып, – деді дауысын шығарып.

	– Шаруа жайына, көңіл орнына түсті ме?

	– Түспей... күтіп жатыр екен өзі де. Енді бар ғой, ə... Бір жағынан мені сен екен деп қалды-ау деймін...

	– Немене туалетте күтіп отыр ма екен?

	– Əй, сен де қызық екенсің. Бұл əңгімені екеуміз-ақ білейік.

	Екеуі ақ мамықтың үстінде əбден масайрап, ішек-сілелері қатқанша ал кеп күл, ал кеп күл. Өстіп жатып əбден талып, таң саз бере көздері мызғып еді, енді сиыр сəскеге дейін шалжиып тұрсайшы.

	– Адресті білдіңдер, енді келіп тұрыңдар, – деді Күлəнда ертеңінде Шəдіге арнап айтқандай екі көзін содан алмай, қадала қарап. – Əн көңілдің ажары ғой, түндегі тойда салған əндерің құлағымда əлі тұр. Əсіресе, Шəдінің даусы керемет екен! Сен Шəді, маған міндетті түрде ертең, не арғы күні, қолың қалт еткенде телефон соға қойшы. Менің Қазақ радиосының музыка редакциясында құрбым бар еді, сені таныстырып, даусыңды радиодан еститіндей етейін. Міндетті түрде телефон соқ.

	Күлəнданың Шəдіге не үшін көзі түскенінің ұшығына жете алмай, былай оңаша шыға бере екеуі түбі түскен шелектей даңғырады да, даңғырады да тынды. Екінші күні Шəді телефон соғып еді.

	– Шəдімісің! Қалың қалай? Жалғыз болсаң, өзің ғана үйге кел, айтатын бір əңгіме бар, – деді Күлəнда. «Өзің ғана...» Шəді келгенше дал болды. «Түкке түсінсем бұйырмасын. Сонда, менде шынымен-ақ ойы бар болғаны ма? Бар болса, не демекпін? Жоқ, əлде қайырымы мол, жақсы адамдар осындай болады ма екен? Егер... егер...»

	Үйде мұны екі келіншек жылы қабылдады, екіншісі өзі айтқан радиодағы құрбысы екен, танысты. Күлəндаға қарағанда өр мінезді, тік көрінді. Шəдіні бастан-аяқ бір шолып, «мақтауын жеткізіп, Поль Робсонға балаған мықтың осы ма?» дегендей Күлəндаға тəкаппар қарап, қой көзін төңкеріп тастап, жымың етті.

	Бұл келгенде шай ішіп отыр екен, екеуден-екеу отырып-ақ дастарқандары қайысып тұр, алдарында қызыл күрең шай, қызыл күрең коньяк.

	– Өзіңіз кел дегенге келіп едім, не бұйымтай айтайын деп едіңіз? – деді Шəді назары пəс, ұяң үнмен.

	– Асықпа... бұйымтайды үй иесі сұрар болар.

	– Иə, бұйымтай үйге келген адамда болады, – деді бірінің аузына бірі түкіріп қойғандай, ашық-жарқын сартылдап.

	Шəді бұдан əрі не айтарын білмей, сөзден тосылды. Осыны білгендей құрбысы мұны суыртпақтап сөзге тартып, аты-жөнін, қай жерден келгенін, онда не істегенін, семьясында кімі бар, кімі жоғын, туған жылын, қазіргі күнгі тыныс-тіршілігін, оқуының барысын, қанша жасынан əн айта бастағанын, қайда тұратынын, кіммен жолдас боп, араласатынына дейін жіпке тізгендей сұрап, блокнотына түртіп алды. Бұлардың əңгімесіне Күлəнда аса мұқият ден қойып, құлақ сала отырды. Осыны байқаған құрбысы:

	– Түгел танысып, керек жерлері болса, жазып ал! – деп блокнотын Күлəнданың алдына тастады.

	– Кетші, сенен де шықпайтын шығады-ау, – деп сасып қалды ол, – тергеушіден де жаман тергедің ғой. Ал енді не істейсің, осының бəрін қиыннан қиыстырып эфирден жымбай соғам де.

	– Жоқ, əлі қайда, бұл жігітке енді домбырамен əн салғызып, даусын байқаймыз. Ал, Шəді, қандай əн айтасың, дайын отыр. Əзірше үш-төртеуін жазып алайын. Одан кейін бағың жанса, көре жатарсың, – деп магнитофонын дайындап алды.

	– Бір, екі, үш, ал баста!

	Əуелгіде даусы жарықшақтанып шықты да, келе-келе бойын еркін ұстап, даусын тез өз мəнеріне ыңғайлап ала қойды.

	– Көршілерің қандай еді? «Казахконцерт» көшіп келген бе? – деп бəрі дүрлігіп, есігіңді тоқпақтап жүрмесін.

	– Ештеңе етпес, күнде концерт құрып жатқан жоқпыз ғой. Магнитофонға жазып болған соң, Шəді алды-артына қарамай кетуге ыңғай берді. Домбыраны алған жеріне қайтып ілді.

	– Ал енді жақсы, мен қайтайын.

	– Сонша қайда асықтың? Телефон соғып, хабарласып тұр.

	– Тұрам ғой... Шəді кеткен соң:

	– Шынында даусы жақсы екен! – деді құрбысы.

	– Жаман болса саған қолқа салып, əурелер ме едім. Көзге ұрып тұрған табиғаттың өзі сыйлаған қабілет қой. Бəрін де көріп, сезіп, танып, тамсанып тұрып, көз жұмып өте шыққанға арым жетпеді. Мұндай елеусіз, бұйығы жатқандар қаншама десеңші!

	– Бұрыннан білуші ме едің?

	– Ə-ə... бір таныстардың танысы еді. Жəй, тапсырған соң, бір жағы өзіңе сеніп, орайы келсе мен де біреуге қол ұшын беріп «мықты» көрінейін деп, өз аузымнан қағынып, уəде беріп қойып едім. Əйтпесе алдымен өзімді жарылқап алайын. Күлəнда осының бəрін қобалжып, əрі күле отырып айтты.

	– Айтпақшы, қорғауға қам жасадың ба?

	– Енді қолға алам, қимылдамай болмайын деп тұр өзі.

	– Ал жақсы, əуелі радиоочерк қып беремін, қолдан келсе сосынғысын тағы көрермін, бəрі сенің көңілің үшін. Хош!

	– Рақмет! Келіп тұрсайшы!

	– Қол тисе келеміз ғой. Өзің де шақыртқызбай бір келсеңші.

	Екеуі көңілді қоштасты.

	Құрбысы Күлəнданың тапсырмасын екі етпей орындады. Əуелі радиодан таныстырды, одан соң теледидардан көрсетті. Кешікпей эфирден жиі «Шəді Шалов əн шырқайды» болып шыға келді.

	Ал Шəді күрт өзгерді. Бірден атақ-даңқы алысқа жетіп, жүрген ортасында бедел жинап, аяқ-басын тез түзеп, сақа жігіттер қатарына лезде ілігіп кетті. Бұрынғы қалай болса солай жүре беретін, орта таңдамай, «əн айт» десе аңырата жөнелетін дарақы мінезді Шəді емес, бір пікірі ішінде Шəді болды.

	Шəді өзінің шоқтығының бірден өскенінің Күлəнданың арқасы екенін, кезінде қолтығының астынан сөзбен бір демесе, енді ісімен дəлелдегенін білмей қалған жоқ, білді. Ары ойланып, бері ойланып оның жақсылығын немен өтеуінің жолын таппай, ағынан жарылып, Ниятпен ақылдасып көріп еді.

	– Үйіне жатып ал да, іні тұтса іні боп, күйеу тұтса күйеу боп сайран құрып жүре бер, – деп келте қайырып, əккілігін бірден білдірді ол.

	Жүріп-жүріп ақыры бір күні шағын ғана жол-жоба, сый-сияпатымен қысыла-қысыла үйіне барды. Күлəнда қуанып, төбесіне көтеріп қарсы алды.

	– «Мықты болған жігіт бүйтпесе керек», сол бойынша төбеңді бір көрсетпей кеткенің не, телефон да соқпадың. Жағдайың қалай? Өзің қазір радио мен телевизорды бермейтін болдың, талабың дұрыс, құттықтаймын. Келіп қалар, эфирден бүкіл республикаға танылғанын жуатын шығар деп күнде күтсем де келмедің. Айтпақшы, жақында өзіңді газеттердің бірінен де көрдім ғой деймін осы.

	– Е, иə,.. шыққан...

	– Тойдың бəрі...

	Телефон шар етті. Күлəнда сөзін бөліп барып трубканы көтерді.

	– Тыңдап тұрмын. Бұл кімі қалай? Өзің қайда телефон соғып тұрсың? Иə, мен тыңдап тұрған. Жарты сағат сөйлесіп алып, енді несіне амандасасың. Сен қылжақ қылатын үйің бұл емес.

	Трубканы ашумен тарс еткізіп тастай салды, ізінше тағы шылдырлады.

	– Əу! Аманбыз... Ашулымын... сол енді сен қалып ең...

	– Кейде өстіп тоғыз қатынның толғағы бірден келетіні бар, күтіп қалдың ба? Тойдың бəрі өзіңде дейін деп едім, – деді Күлəнда, əуелгідегі көңіл-күйдің бірі жоқ болса да, сыр бермей, – Береннің кезінде бірге жүріп, бірге ішіп, қызметтес болған жігітсымақтары жарысып мені қаужағылары келеді. Еріккен түге... Ауырайын десе не ауру жоқ, істейін десе не жұмыс жоқ қой сол. Осы үйде арыстай боп Берен отырсыншы, бүйтіп күнде телефон соқпақ түгілі, оның алдын кесіп өтер ме екен? Адамның сорлы болуы бір-ақ күнде екен.

	Күлəнданың даусы барған сайын қоңырланып, жарықшақтанып шыққанынан көңілі босағанын Шəді бірден байқады. Қалай жұбатарын білмей қысылып отырғанда, телефон тағы да шырылдады жəне қоймастан ұзақ безектеп тұрып алды. Орнынан амалсыздан сүйретіле көтеріліп барып, трубканы Шəді көтерді.

	– Да! Да-а! Жай, осы үйдің... Иə, Күлəнданың пəтері. Өзі ме? (Күлəндаға қарап еді Шəді, Күлəнда: «үйде жоқ дей сал», – деді»). Үйде болмай тұр. Мен... мен бе? (Тағы да Күлəндаға қарап еді Шəді, «жолдасымын де» деді ол ызалы). Мен... жолдасы едім.

	Осы кез Күлəнда келіп трубканы Шəдінің қолынан алып баса салды да:

	– Кəне, інім, столға отырайық, – деді қайта көңілдене түсіп. Неге екенін кім білсін, Шəді де жымиды.

	Көрші үйге келіп, əбден ішіп-жеп, тыңқиып тойып алып «енді үйге қайтамын» деп құлақшынын қойнына тығып, есіктен шығып жүре беретін ерке баладай, Шəді де түннің бір уағында ықылық атып, «қайтамынға» бассын. Күлəнда болса масаң жігітті алдап-сулап жүріп, кереуетке əкеп басын жастыққа қисайта салып еді, жатқан бойда қор ете түскен.

	Ертеңгісін Күлəндадан бұрын тұрып, Шəді жымын білдірмей кетіп қалыпты. Шамасы, түнде оның не істеп, не қойғанынан бейхабар болған соң, содан ұялған болуы керек.

	Оның қайтамын дейтініндей бар. Əбден қызып алған соң барып:

	– Сіз, апай осы мені жолдасым дедіңіз бе? – десін.

	– Дедім.

	– Сонда, мен сіздің шын...

	– Шын жолдасымсың... Шынымен ғой,

	– Ə... сіз, сен... сіз менен қанша жас үлкенсіз?

	– Сол отыз-отыз бес шамасы болар...

	– Ойбай-ай! Онда мен кетемін.

	– Кете бер.

	Бары осы. Оның сонша ұялатынындай түк те болмаған. Шəдінің орнын сипатып, ізім-ғайым кеткенін түндегі сөйлескен жігіттерден көріп «жаман ойлап қалды-ау...» деген түйткіл көңілінен шықпай, ақыры телефонға жармасты.

	– Ана күйеуіңді тый, тыймайды екенсің бір жолата біздікіне жібер, – деп келіншекті ертемен орнынан басып, өзін телефонмен əбден сілкілеп-сілкілеп өшін алып тынды. Сонсоң тағы да екі-үш үйге телефон соғып, осы сөзін қайталады.

	Ашумен телефон трубкасын тұғырына қондыра салды, кенет ойына əлдекім түскендей, ізінше қайта көтерді. Қайта көтергенмен еш жерге телефон шалған жоқ.

	Ауа райын байқастап терезеден сыртқа көз салып еді, жаңбыр төпеп, құйып тұр екен. Қолшатырын қолына алды, өткінші екенін қайдан білсін. Бұл аялдамаға жеткенше, жаңбыр сап тыйылды.





ҚЫЗЫЛ ТҮЛКІ




	Баламер жылап жатқан немересі – Манкелдіні қолынан сүйрете-мүйрете үйден шықты. Өзі үйіне бара айқайға басты, баласын қарғап-сілегені естіліп тұр. «А, немене еді, дəл сол иттің баласының қылғаны. Баста айттым: «Ей, қарағым бұл үйді бір есіктен кіріп шығатын етпе. Екі семьяның есігін екі тұстан шығар. Қанша емешегі үзіліп тұрғанмен бір есіктің аты бір есік, ертең балаларың өседі, сонда көресің дегенмін... Ойдағы-қырдағы бəлелерді жиып алып, шулыған қылады бұлар əлі... Үйірі бөлек, сенің балаларыңмен басы піспейді, жаңағы...» – деп едім болды ма? Енді мынау жаудай жағаластырып қойғаны. Бұлар жаудан да жаман», – дейді Баламер.

	Бұл – Баламердің жалғыз бүгін ғана аузынан шыққан сөзі емес, талай айтып жүрген сөзі. Талай қайнағасы мен абысынының көзінше де тайсалмай соққан. Күйеуі мен баласының да құлағына құйған. Бірақ, Жанбосын оған селт етпейді. Не болса да ішінде. Бұл сөзді айтып келе жатқаннан-ақ шешесін басқа сөзге айналдырып жібереді. Ішінен «е-е, апа, сен не білесің, екі шалдың қаражатымен даңғарадай бес бөлмелі үйлі болып қалғанымды... Əйтеуір үйге ешкім (не қыздары, не өкіл балалары) таласа алмайды. Ол үйді өз көкемнің атына тіркетіп қойдым...» деп арыдан ойлайтын еді. Қайта түкпен шаруасы жоқ əкесінің шоқша сақалы шошаңдап, қарасынан ағы көп көздері ойнақшып, қатты өкініп, жиі бармағын тістейді. Оған баласының жыны келгенмен сездірмейді.

	Қарама-қарсы, есікпе-есік отырған ағайынды екі шалдың бір үйінде əлгіндей айқай, ашу шаңқ-шұңқ сыртқа жария болып естіліп жатса, екінші үйінде іштей тынған, іштей опынған ашудың дүлей қазанының қақпағы ашылмастан, тек бұрқ-сарқ қайнайды. Қайнататын Түймекүл: Ол «оһ-и-т-те!» деп əуелі ауыр күрсініп алады. Сонсоң «осы екеуінің (қайнысы мен абысынын айтады) қарасын көрсетпе деп едім. Ол айтқанымды естіді ме құдай. Қайта екеуінің алдына əкеп мөлтеңдетіп қойды. Не үйің бөлек емес, не қораң бөлек емес, өлгеніңше айырылмас бір пəлеге қалдың. Қайда барсақ құтыламыз. Құдайдан емес, адамнан сұрап алған мына біреудің қызын жалтақ қып өлтіретін болдық-ау екі ортада», – дейді. Бұл бұл ма? Он екі құбылтып, бұдан да зорын айтады.

	Бұл – Түймекүлдің де жалғыз бүгінгі сөзі емес. Екі күннің бірінде, екі адамның біріне айтатын сыры. Содан біртін-біртін зорайып, «сен ешкімге айтпамен» бір емес, бірнеше рет Алсайдың да, Баламердің де, Жанбосынның да құлағына шарпылған. Бұлар да қарап қалмайды, əрине.

	Əбіш екі əйелдің шаң-шұңынан құтылғанша асығып, орнынан əбжел тұрды. Апың-күпің киініп, қорадағы торы айғырын ерттеп мініп, кетіп қалды.

	– Бізді екі оттың ортасына қалдырып, өз құлағыңның тыныштығын күйттеп барасың ғой, а? Сенің қолыңнан одан басқа не келсін.

	Əбіш шал кемпірінің бұл сөзін еститіндей болған жоқ. Əлдеқашан-ақ ұзап кеткен. Ол сол бетінде ауылдың екінші шетінде отырған отау үйге барады. Барған бойда келіні – Орынбасарға мұңын шағып, сөзінің соңында өкпесін айтып, ашуын басады. Бұл Əбіш шалдың өкіл баласы Саттардың оқуға кеткелі бері шығарған мінезі. Сондағы тағар кінəсі «туған інім – Көлбайдан қалған бала маған бөтендік жасайтын ба еді, бəріне түрткі болып жол көрсеткен, оқы деп құлағын көтерген Қабыл екеуің», – деп, бұл екеуін күстаналайды.

	– Маған қайт дейсіз енді, кім оқымай жатыр, оқуын бітіріп қолыңызға барып кірсе кет дейсіз бе?

	– Неге кет дейін, бірақ...

	Əбекең ағынан жарылып отырады да, өстіп тілін тістеп алғандай сөзін доғара қоятын əдеті. Ондағысы өздерінше іштей бүккен сырларын ашып алам ба дегені ме, кім білсін? Тіпті көңілі қалып, көрместей болып отырса да інісі Алсайды ешкімге теңгермейтін сияқты. Қанша айтқанмен бірге туғанның аты бірге туған ғой «Өлдің – өштің» деген рас. Кезінде, көзінің тірісінде ортаншыдан кенжелеріне икемделіп екеуі бірігіп қарамақтарына бір отар қой алып дөңгелентіп, сонау ойпаң-тойпаң кезеңде жұрттың алдында жүріп, ауқатты ағайын атаныпты. Осы совхоздың іргесін отызыншы жылдары қаласып, содан ілбіп майда қадаммен уақыт өткізе берген. Соғыс лап еткенде екі інісі бірдей фашиспен жұлқысып, бұл тылда үш үйлі жанды асырап, балаларының кірпігіне кір жуытпай өсіріп, мықты бас ие бола білген, ортадан от жағып, бала-шағаға «менікі», «сенікіні» білгізбей тəрбиелеген. Енді: «Сол еңбегім қайда, берген тəрбием неге алдымнан шықпайды? Жер ортасы көктөбеге келгенде құдай мені неден алжастырды. Біреуіңе иненің жасуындай қиянатым жоқ еді. Ұлдан қысты, маңдайдағы жазу сол шығар дедік, көндік бəріне... Бұрын тұрмыстың нашарында, бейнеттің ауырында күйзелмеген жанымды қинаған кім?» – деп, ауыр ойдың ұшығына жете алмай тор айғырына мініп алып, жылқыларын байқастағанды сылтау етіп, қыр асып, ақ сағым арасына кіріп кетер еді. Иен далада отырған шопандардың қайсысынан сусындамасын, үй иелері қоғадай жапырылып, сыйлар еді, тіпті «асығыспын» дегеніне қарамай қолын қусырып, арнайы қозысын сойып, қазан көтерер еді. Содан: «Ие-е, Əбеке, ауылыңызда не жаңалық бар?» – деп, «Алсайдың үй-іші аман ба?» – деп, шұқылап сөзге тартар еді. Сонда Əбекең шоқша сақалын тарашалап: «Е-е, не жаңалық болсын, дін аман», – дейтін. Одан ары балталасаң да сөйлемейді. Сөйлегісі-ақ келеді, бірақ айтатын түк таппайды. Елдің қалай əңгімешіл болатынына қайран қалып, былайғы жұртқа құлақ түрер еді. Бақса, олар да көз көрмес, құлақ естімес жерден келіп «жаңалық» айтпайды екен, сол күнделікті күйбің-күйбің тірлікте болған, өзара əңгімеден туындаған нəрсені зорайтып айтып, жоқтан бар жасап құрастыратын көрінеді. Соны да өзінше əңгіме айттым деп... Бірақ елді өзіне қаратып-ақ отырады солар. Енді осы үйде болғанын, онда кімдер кездескенін, не ішіп-жегенін, сойған қозысының арық-семізін... осының бəрін екінші жерде сырғытып айтады, міне жаңалық...» Одан қалса өз ортасында, ағайын арасында, тіпті үйінде қандай жағдай болды, бəр-бəрін жасырмай айта береді, əйтеуір мүдірмейді... Ақыр аяғында əңгімешіл, сөзшең кісі осы болады да шығады, оны өздерінің де іштері сезеді. Сосын...

	Ат шалдырып, өзі шөл басып алған соң, əдеттегідей Ақсайды төстей жүріп отырып, жол-жөнекей жылқыларын байқастап, өзгелердің де түсін танитын жылқысы ұшырасса: «Е-е, осында жатыр екен, ертең иелері көрдің бе деп қалса...» – деп, көңіліне жұптап қояды. Өзінің жылқысына келгенде дəл қасына барып түсін түстеп қарайды. Оңалғанын, əлде оңалмағанын, судан қаталап жүргенін, не жүрмегенін бірден біледі. Əйтеуір жағдайлы жағын қарастырып, өрісін реттестіріп, сосын барып ауылға ат басын бұратын қашанғы əдеті-тін.

	Бұл жолы тіке Сарысуға тартты. Жол-жөнекей үйірде болмай шыққан құла қасқа байтал ойынан шықпай, көз алдынан кетпей тұрып алды. «Қасқырға жем болды ма, жоқ, əлде қолды болды ма? Бұл жақта ұры-қарының сұғанақ қолы білінбеуші еді, неде болса тегін емес... Қыстан қоңын бермей шыққан қысыр байталдың үйірінен адасуы қисынсыз...» – дейді іштей. Содан келе-келе ойға ой жамалады. «Бізді сырт жұрт өздерінше қаймағы бұзылмай, сүттей ұйып отырған ағайын санатына қосады. Шынында да былай қарасаң, алып бара жатқан ештеңе де жоқ-ау! Тек екі үй арасының шаң-шұңы демесең... Енді, ол адам болған соң, ала-құла мінез кімде жоқ... Бұдан бөлек қандай оғаш тұрған, көзге ұрған мініміз бар?.. Балалар шетінен оқыған, қызметкер... Қайта көп жұрт бізге қызықпай ма, осы... Талайының-ақ біздің ағайынды мысалға алып мақтағанын өз құлағыммен естігенмін... Шынында осы біз елдің алдына шығып кетпегенмен, жуан ортасында жүрміз-ау, осы... Осының бəрі адал еңбектің арқасы ғой, «Еңбек түбі – зейнет». Зейнетін көріп отырмыз... Тек пенсияға ертерек шығып қойғаныма өкінемін. Саттарды қолыма көмекші етіп алып, əлде де қара қойды дөңгелеткенде ме, не қыласың... Қара қойды қолымнан ертерек шығарып алдым. Саттарға ақ таяғымды ұстатып, пенсияға біржолата алаңсыз шыққанда ма, не қыласың... Қазір байырғы шопандардың көбі бір баласын орнына қалдырып, пенсияға асықпай-ақ шығып жатыр... Мен ғана білместік жасаған...не қыласың!» Ұзақ жол үстінде Əбекеңді осындай ойлар шырмап алады. Содан үрдіс жүріп отырып Көлмекөлдегі ауылға соғады, ол жерден бір сусындап алып, əне-міне дегенше жонда мал бағып отырған кіші қызыныкіне ілігеді.

	Олар құрақ ұшып қарсы алып, аулының амандығын сұрайды. «Түз түгел аман, тырс еткен жаңалық жоқ», – дейді. Сағынысып көріскендері осымен бітеді, əңгіме төркіні басқа жаққа ауады. Əбекең күн ұзақ жүрегінің басында ащы запырандай топталып тұрған ойын білдіріп, ақыры құла қасқа байталдың қолды болғанын айтады.

	Күйеу баласы осы мезет күлімдеп атасына қарайды. Əбекең шоқша сақалын тарашалап отырып: «Өзі де жұнттай болып семіріп еді. Биыл соғымға соямын ба деп жүр едім, аманшылық болса...» – дейді. «Немене, сенен келген жоқ па?» –дейді. Күйеу баласы осыны пайдалана қойып: «Енді, мен болмағанда кім болушы еді? Екі жыл болды сізден ештеңе алмағанымызға, сосын қызыңыз айтты: «Көкемнің бір жылқысын алып кел де сат, бала-шағаға көйлек-көншек боп қалсын», – деп, сосын... «Е-е, пəлен жыл қой соңында жүрсеңдер де əлі жыртықтарыңды жамай алмай жүрсіңдер ме? Осы уақытқа дейін басы құралмаған мал, енді құралар дейсің бе? Алдымен сəлем беріп, амандығымызды біліп барып өзімізден сұрасаңдар сендердің қолдарыңды кім қағатын еді. Қаншаға саттың? Өзі де жұнттай болып семіріп еді», – дейді Əбекең ағынан жарылып, бір жағынан қимағандық та сыңай танытып. «Сəлем берейін-ақ деп шыққанмын үйден... Сосын жол-жөнекей сіздің жылқыларыңыз ұшыраса кеткені, тіпті əдейілеп іздесең дəл солай кездеспессің... Сосын ауылға қайтып салдым да, екі-үш жігітті ертіп, машинамен жеделдетіп ізімше бардым. Сол орыннан табан аудармапты жануарлар. Сосын оңайлықпен ұстатпасын білдік те, мылтықтың шүріппесін...» «Тек, сен не деп шатып тұрсың. Сонда атып алдыңдар ма? Обал-дағы... Бір күні ішінде жүрген мені де атып саларсыңдар, түге...», – деп Əбекең кетуге бет алады. Қызы мен күйеу баласы аяғына жығылып, енді жылқысын атып алмай, өзінен сұрап алатын болып құтылады.

	Көңілі ала жаңқа болып үлкен қызыныкіне келеді ғой... Бұлар да құшақ жайып қарсы алады. Амандық-саулық сұрасады. Арқа-басын жазып, аунап-қунап екі-үш күн дем алған соң, қайтуға жиналады. Үлкен қыз əкесіне көптен айта алмай жүргенін ойнай-барымта қып: «Балаларының қолына барған соң қыздарын ұмытты... Сарысуда жүргенде пайдаңызды көп көріп едік, сол үйдің адалы біздікі еді. Енді бізден қашып, өз туысқаныңның қасына көшіп барған соң, жылдағы беретін бір сойысын да бермейтін болдың. Бұрын тақау жерде отырғандарыңызда үзіп-жұлқып керегімізді ала беруші едік», – дейді.

	Əбекең қызына не деп жауап қайтарарын білмеді. Бұрын өзінен алып жүр ме, алмай жүр ме онымен ісі болмапты. Не істеп, не қойғанымен шаруасы жоқ, бəрін Түймекүл өз қолымен жайғай беретін, өзі болса ертелі-кеш мал соңында, жел өтінде, күн астында дегендей бір сыдырғы уақытты өткізе беріпті. Əйтеуір екі қызы жиі келгіштейтін, екі күйеу баласы алдын орап қолын қусырып сəлем беріп тұратын. Болса-болмаса ағыл-тегіл тамақ, жанға не керектің бəрі осы үйден шығатын. Сондағысы қазіргідей неше түрлі дүкенде самсап тұрған тəтті тағам емес, бəрі қолдан істелген, алдындағы бағып отырған қаракөл қойдың сүтінен жасалатын еді. Ірімшік, құрт, ежегей, брензе, май, қойыртпақ, уыз, бал қаймақ, қатық сияқты бал татитын тағамдарды жегендерінше жеп, ішкендерінше ішіп, қағандарын қалауларынша үйлеріне алып кететін.

	Екі қыз соны, сол бір қайтып оралмайтын шақты көксейді екен-ау. Ал, соның бəрі шүйкедей кемпір мен қара шалдың арқасы екенін дəл сол кезде білмеуші еді. Енді қолдан кетіп, көзден бұлбұл ұшқан тұста ғана тұшынып, сезініп отырған жайы бар екі қызының...

	Əбекең қайтып келеді. Қыздарының шешесіне берген сəлемдемесін ердің басындағы ат дорбаға сала салып еді, енді сол салқылдап мазаны алсын. «Қап, бекер-ақ алған екенмін» деп өкінді. Аттың қолдауын соғып болмаған соң, алдына алып отырды. Аңызақты аптап таңдайын құрғатты.

	«Жусан дəміндей матнойы болса біреуін аузыма салайыншы» деген оймен орамның ішінен мятный конфет таппады, кіл бір арзан қолды, біріне-бірі жабысып қалған бірдеме.

	«Құдай-ау, атқа жүк қып мұның несін салған... Мұндай тəттіні, əлгі біздің екі тентек Ұлбосын мен Аманкүл бір-бірін атып ойнап жүрген жоқ па, құр бекер атқа жүк қып, олар жеуші ме еді, балаға дейін мейманасы толған қазір, тəттінің де ең «тəттісін» тандап жейді олар да. Шүкір, қой үстіне бозторғай жұмыртқалаған заман болды ғой... Шүкір, тағы да күпірлік жасаймыз-ау, тағы да...»

	Көлмекөлге ат басын бір тіреп, үлкен бесінде тағы да атқа қонды. «Жолай жылқыларды тағы бір көре кетейін... Енді бір тұстан келіп Жанбосын мен Қабыл атып алып кетпесе... Əлгі, біздің бəйбіше де соңғы кезде жоқтан өзгеге мінез көрсетіп шыға келеді. Іші тарылып, екі қызынан бөлекке уысын көп аша бермейтін болып барады. Бұрын мұның бірі жоқ еді, мен қалай еңбекқор болсам, ол да сондай ғой, обалы не керек... Бас құрағалы жаныма желеу болып, менің сағымды сындырған жерін көрмедім. Кеудеге «Алтын Жұлдыз» тағып келген соң, осы екі ауданның мені білетіні келіп құттықтады, сонда соның бəрін тік көтеріп қарсы алған осы бəйбішем еді. Əй, өзі де шаршауды, өзін-өзі бұлдауды білмейтін еді. Енді келіп қартайған шағында бұл да ұсақтап барады. Ұсақтамай қайтсін, бір қолын екі ете алмай жүрсе, аспаннан түскендей болып келіп, бəрі осының дайындаған тағамын тік көтеріп ішіп кетеді, не жібі түзу рақметі де жоқ сонда... «Ой, апамның пісірген тамағы дəмді, апамның салып берген төсегі жайлы, апамның...» бұдан бөлек Түймекүл бəйбішемнің көрген жақсылығы, естіген жақсы сөзі бар ма? Жоқ. Қолында асырап отырған екі баласы да өз қанасынан шықпаған, сонда да жаным соның үстінде шықсын дейді, ол байғұс... Бəрі көзіңе көлгірсіп, түптеп келгенде көнекті сырттан салатынын ол бейбақ та білді, білмей... Ақымақ болса менімен осы уақытқа дейін бас біріктіріп жүрер ме еді, жүрмейді, əрине...»

	Ақсайдағы совхоздікі бар, жекешесі бар топ-топ, үйір-үйір жатқан жылқыларды сырттай түстей отырып жусап жатқан өз жылқысының да үстінен түсті. Дін аман, шиден тысқары қағажу қалғаны байқалмады. «Құла қасқа байтал болмаса...»

	Салдыртып, сау желіп отырып ымырт үйіріле Лаққа да ілікті. Лақтан асып түсе жыпырлаған совхоз орталығының электр жарығы самсап көзге ұрды. «Қабылдыкіне қона кетсем бе екен» деп бір тұрды да, оның үйін жанай Дəутөбедегі өз үйіне жетіп жығылғанды жөн көрді.

	Совхоз орталығынан өте беріп, көше бойындағы ілулі қалқан құлақ радиодан айтылған əнге құлақ түрді:

	«Дүние қызыл түлкі бұлаңдаған, Бақ тайса ерге дəулет құралмаған...»

	Əбекең: «Жақсы əуен, шіркін, бұрынғылардан сөз қалған ба», – деп, атын алға тебіне түсті.





ЖУРНАЛИСТ




	Хатшы қыз есіктен сығалай қарап: – Серəлі, редактор шақырады, – деді. Бірден біле қойдым, алдында ғана өткен жедел жиналыста біздің шаруа-жастар бөлімінің атына едəуір сын айтылған. Енді жекелеп өзіне шақырып отыр, демек, бір тықыр тақалды деген сөз.

	– Осы қыз-ақ жүректі ұшырып болды-ау, – деп орнымнан созалаң көтерілдім. – Тағы да сол мал қыстатудың барысы да...

	– Сен сондай-ақ жем-шөптің ақпарын жалған асырып беріп, енді тіс шұқыр шөп таппай, санын соғып отырған ферма меңгерушісі ме едің, – деді əдеби қызметкерім мықтымсып. – Бет дайындап жатырмыз де.

	– Қайдағы бет, қолда бір түйір материалың жоқ емес пе?

	– Сəке, мен, жай... – деді ол қызарақтап. – Командировкаға өзіміз шықпай жарымаймыз.

	Əдеби қызметкерлерімнің сөзін жүре тыңдап редактордың есігіне келіп, имене аштым.

	– Кел, отыр, – деді редактор салқын қабақпен, – шаруа бөлімін мүлдем жылы жауып қоямыз ба, қайтеміз?

	– Неге, номер сайын... шығып...

	– Қайдам, мен де хат танитын едім, – деп майдалап, біраз жерге ұзатып сап, қайтып əкеп, сосын нақты тапсырмасын кесіп айтты. – Қыс болса мынау, күн өткен сайын қысып бара жатқаны, ал газеттің мал қыстатуға байланысты жұмған аузын ашпауы барып тұрған қылмыс.

	– Тілшілер де тырс етпей қалды. Күнде звондаймын, құрғақ уəдемен шығарып салады да, қарап отырады, – деп, бар кінəні меншікті тілшілерге аудара бергенімде.

	– Тілші-пілшіңді білмеймін, тура қазір командировкаңды ал да Жамбыл облысына ұш! – деп бұйрықты бірден берді. Жағдай айтқанмен босатпайтынын білдім де, аяқ астынан томпаңдап жолға жиналдым. Бұл командировканың маған жайсыз тигені – күні ертең келіншегімнің құрбысының туған күні болатын, соған алдын ала шақырып еді. Сый-сияпатымызды да алып, асыға тосып жүргенбіз. Оның бер жағында, осы туған күннің кесірінен ептеп екеуміздің көңілімізде кірбің де жоқ емес-ті. Туған күннің хабарын естіген күні: «Осы жұрттың күйеуінің не пəлесінің барын білмеймін, əйелінің жолында өлуге бар-ау, өлуге... Біздікі болса аяғын əр жерден бір басып, танауын көтеріп, мықтымсығаннан басқаны білмейді, – деп тиіссін келіп.

	– Өзіміз туған күнімізді тойламақ түгілі мына екі баланың туған күнін де ұмытып қалған шығармыз», – деп үсті-үстіне қоссын-ай! Əйтеуір, үндемей құтылғанмын. Тек ішімнен «босқа шаршайтын өздері» деген тоқтамға келіп, туған күн дайындығына қосыла жүгіре бергенмін.

	Аэропорттың анықтама бюросы кешкі жетідегі самолетке бос орынның көптігін айтып жарылқап, соңынан бұл рейстен қалсам бүгін түгіл ертең де ұша алмайтынымды жəне ескертті.

	Алдымен ерінбестен барып аэропорттың басынан билетті алып, қалтама салып алдым. Сосын сол жағынан бірден үйге кетіп қалып, жолға дайындалам ғой деп едім, оған тағы редакцияға кіріп-шығуға тура келді. Жақында ғана осы облыстан келген бір шағым хат тартпамда жатушы еді, соны да өзіммен бірге ала кетіп, тексере қайтқанды дұрыс көрдім.

	Асығыс келіп, бөлмеге кірсем, екі əріптесім күтіп отыр екен.

	– Түу, келмей қала ма деп зəреміз қалмай отыр еді, – деп темекісін үсті-үстіне сорғылап, шиқ-шиқ күледі Рыс.

	– Көшбаев, – дейді ықы-тықы жоқ Рыс. – Тосып отырмыз, жүр кеттік! Жолыңды жуасың! Бітті!

	Ақыры екі дос жеңіп шықты, айтқандарын орындатқызды. Қанша жеделдеткенімізбен үйге соғып шығуға үлгермейтін болдым. Ендігі бар «таянышым» автомат-телефон ғана болып қалды. Үйге аэропорттың басынан телефон шалдым. Трубканы Қоңыршаның өзі көтерді.

	– Мен ғой... Аяқ астынан командировкаға баратын болдым... Аэропортта отырмын. Жамбылға... Мал... Қыс... Шағымхат... Тағы да ажырасқандарды дейсің бе, ой.. сен де... Мұндағы жұрттың бəрі ерігіп, қызық қуып, түу, Қоңыр...

	Трубканы келіншегім тастай салды жəне жай емес, ашумен тепсініп тастады. Жүрегім тарсылдап, ұнжырғам түсіп телефонды қайтып шалсам көтеру деген қайда, сол бойы үнсіз қалды. Əй, Коңырша-ай, қазір Заңғар мен Аңғарды телефонға маңайлатпай отырсың-ау, əйтпесе ол екеуі де балабақшадан мана-ақ келген, телефон безектегенде жарыса жүгіріп, таласа көтерер еді. Білдім, келіншегімнің бойына кайдағы бір қызғаныш үйіріле қалғанын.

	Əуе лайнері Жамбылға бір сағаттай ғана ұшады екен, көзді ашып-жұмғанша алып келді. Қонақ үйлердің біріне қонып шығып, ертеңінде мұнда көп аялдамастан Аса ауданына бірден жол тарттым.

	Аса аудандық комсомол комитетінің бірінші секретары Төлепберген Телтаев сартылдаған ашық, ақ жарқын жігіт болып шықты. Бұл аймақта бірінші болуым ғой, бəлки, бір көрген көзге солай ма, қайдам?

	– Иə, жұмыс жоспарыңыз қандай? – деді секретарь бірден. – Обкомнан сіздің осында келетініңізді хабарлаған, өзіміз де күтіп отыр едік.

	– Жұмыс... Мал қыстатудың барысын тексеру, ретіне қарай рейд бола ма, оны енді...

	– Тіпті дұрыс, осында шаруашылығы өрге домалап тұрған бір совхозға өкіл едім, соған барғалы отырмын, егер машина жөндеуден шықса, – деп секретарь сөзімді орта жолдан іліп əкетті.

	– Енді, оны шаруашылықты аралай көрерміз. Маған өрге домалағаннан гөрі...

	– О, əрине, – деп секретарь тағы іліп əкетті. – Корреспонденттерге солай ғой, əрине... Рас, биылғы қысты сұрамаңыз, ауданға күш түсіп тұр.

	Шофер жігіт кіріп келеді.

	– Қалай машинаны тік тұрғыза алдың ба? – деді ол.

	– Қайдан, – деді шофер төмен қарап. – Артық бөлшектің бірін тапсаң, бірі жоқ.

	– «Казсельхозтехниканың» бастығы уəдесін беріп еді ғой. Бардың ба, сен оған?

	– Қайдан, кеше-ақ совхоздарға шығып кетіпті.

	– Қап, соған ілігіп кеткенде де болғандай екен-ау. Секретарь жалма-жан телефон трубкасын көтерді.

	– Бұл райком комсомолдан. Тəкең қашан келеді! Белгісіз дейсің бе? Жақсы!

	Трубканы секретарь тұғырына қондырып:

	– Мынау шатақ болды-ау, ə?.. Ал, қайтеміз енді? – деді маған əлгіндей емес, салыңқы қабақ танытып.

	– «Талап» совхозы осы арадан неше шақырым?

	– О, оған автобус ағылып жатыр, тек жолды қар басып жүрмесе. Жиырма жеті-ақ шақырым.

	– Сол совхоздан комсомолец-шопан Бақтыбай Қаратаевты білесің бе?

	– Бақтыбай, Бақтыбай, ə... Жоқ, білмедім, мүмкін көрсем танырмын. Ал, енді бар ғой ол совхоздағы жастардың жағдайы тамаша!

	– Редакцияға жағдайын айтып шағымхат жазған екен, ендеше мен сол совхозға кеттім.

	– Шағым... Қой, ол совхоздан ондай арызқойлар шығуы мүмкін емес. Жай, түсінбестік болар. Е, иə, оны бара көрерсіз...

	Секретарь қасыма адам қосып жібере алмағанына қайта-қайта кешірім сұрап, қайтып оралуыма дейін, машинасымен өзі сақадай сай дайын отыратынына сендіріп, арқамнан қағып, автобус жүрерде:

	– Совхоз басшылары күтіп алады, өзім хабарлаймын, – деп қолын бұлғап қала берді.

	«Талап» совхозының басшыларын кеңседен емес, шеберханадан таптым. Жай-жапсарды біліп, «Айбек» құдығында отырған шағым иесінің отарына ертең ертелеп бармақшы болып, уəдені шегелеп қойған едік. Бірақ мен барған түні тобықтан жоғары қар жауып, арты таң ата боранға ұласып берсін.

	Сөйтіп, ертеңінде Бақтыбайдың отары түгілі, қарға адым жерге ұзап шыға алмай парторгтың бөлмесінде екі көзім төрт болып отырдым да қалдым. Далада ішін тартып боран ұлып тұр. Бөлме іші де салқын, суық сорып барады. Келімді-кетімді кісілер де көп. Шаруам жоқ болса да жіпсіз байланып, диванның бір бұрышында қисайып отырмын. Үсті-үстіне телефон шарылдайды.

	– Иə! Алло! Хал ма? Жол жоқ, боран соғып, қар суырып тұр. Аяз ба? Отыз тоғыз градус. Ал өздерің ше?

	«Е-е, көрші совхоздардың бірі болды ғой» деймін іштей өз-өзіммен болып.

	– Ассалаумағалейкум!

	Есіктен алдымен түлкі тымақ көрінеді. Сосын сары тонға оранған, сақал-мұртына мұз қатқан шал кіреді.

	– Сəлеметсіздер!

	Есіктен алдымен екі құлағы түсірілген құлақшын көрінеді. Сосын жұмыс киімін киген уыз жас кіреді. Бірінен соң бірі кезек тосысып, парторгқа шаруасын баяндайды. Тілегі орындалса рақметін айтады, өстіп көз қырын сала жүруін өтінеді. Парторг болса, жай баппен сөйлейтін кісі екен, шаруа ретке келіп икемделе бере шалға:

	– Апырмай, мына тоныңыз тамаша екен, – дейі. Жасқа айтады.

	– Апырмай, қарағым-ай, қалыңдау киінсең қайтеді, – дейді.

	Орта бойлы, дөңгелек жүзді жігіт басқаларға қарағанда келе еркін сөйлеп:

	– Ақкесенеден түнде келдік, – деді.

	– Қалай, шөп мол жетіп тұр ма?

	– Əй, шөп те бітіп қалды-ау, – деп жымыңдап езу тартты да:

	– Кеше тіркеме үстінде малға шөп шашып жатыр едім, бір самолет төбемнен шүйіліп айналып келіп қайтады, айналып келіп қайтады.

	– Е-е... Иə...

	– Сосын айырдың басына қызыл орамал байлап, біраз бұлғап тұрып едім, сəлден соң самолет төмендеп келді де, қайта көтеріле берді. Бір кезде күкірттің қорабындай бірдеңелер осы төбемнен сауылдап келіп қалды. Сөйтсем тайланған шөп.

	– Онда ол «Түгіскен» совхозыныкі болды ғой, – деп парторг көңілді күліп жатыр.

	Боран үшінші күн барып сап тыйылды. Жазық даланы белдеу-белдеу үрінді қар басып, тұс-тұстағы тарам-тарам жолдарды бітеп қалды. Шығыстан тіршілік тынысына жүз тасалап қана шыққан күн шуағын төккен болады. Ауылдың орталығын сықырлауық сүрлеу жолдар əрлі-берлі кесіп өтіп, матасып жатыр. Шеберхана жақтан бірді-екілі мотор үні еміс-еміс тұншыға естіледі. Кеңсенің сол жақ босағасындағы ілулі сынап бағанасынан отыз сегіз градус суықты көріп, күннен-күнге үдеп бара жатқанына уайым шегіп, директор қажып тұр. Кеше кеңсеге келместен, тыстағы біраз жұмыстардың басы-қасында болған, бүгін енді соның есебіне тым ерте келіпті.

	Директордың бөлмесінде отырмын. Мен келгелі басқаға көңіл бөлген жоқ, телефонның құлағында жер-жермен сөйлесіп жатыр. Даусы бірде қатты, бірде жай, енді бірде жүзін шым-шым көңілділік билейді. Əне-міне дегенше бөлме де адамға толып қалды, біразының жүздері таныс, кеше парторгтан көргенмін.

	«Бұлар сонда кешеден директорда жұмысы болып, күтіп жүргені-ау, ə... Жоқ, əлде...»

	Директор телефон трубкасын қоюы мұң екен:

	– Əлеке, Əлеке-ау, – деп тұс-тұстан шаужайлап кетті. Сондағы бəрінің айтары: «Тракторымыз тұрып қалды. Жол жоқ, енді қайтеміз? Қырдағы отарларға ел бармағалы бүгін үшінші тəулік», дегенге саяды.

	Бір қызығы директор да: «Бір қолды екі ете алмай жатқан жоқпыз ба, маған енді не ғыл дейсіңдер, өздерің де өлмес қамдарыңды жасай бермейсіңдер, осындай жағдайда қамданып, əрекеттенген ғана ұтпай ма?» демейді. Бораннан бұрынғы, кейінгі берілген нұсқаумен, белгіленген тұжырымдарға қайта оралып, қайта нұсқау береді.

	Мен тысқа шықтым. Сықырлауық сүрлеу жолдармен арлы-берлі өзімнен-өзім жүрмін. Əлден уақытта мені елең қылмастан жанымнан директор өте шықты, қалың ойда, асығыс барады. Менің сондағы аңғарғаным, тіпті əлгі əзірдегі кеңседегі əңгіменің бірі дəл қазір есінде жоқ сияқты. Бар ықыласы, ынт-шынты аязда мұздап қалған машина-тракторлардың түске дейін от алмағанына налып, ренжіп, сол қабырғасын аяздай қарып барады-ау! Кенет ол жалт бұрылды да, ізінше кері қайтты. Əлі сол қалпы, қалың қабағы түнерген бұлт дерсің.

	– Əлеке, неге қайттыңыз? – дедім. Ол сонда барып, қалың ойдан серпіліп:

	– Оу, журналист жолдас-ау, тоңып қалдың ғой. Ішке кіріп жылына тұрсаңшы. Асыққанмен жағдай болмай тұр ғой өзі. Мынау, мінеки қып-қызыл мылтықсыз майданның үстінен түсіп, қиналып та қалдың, жағдайың да болмады білем.

	– Жо-жо-қ, журналист жағдай тілемейтін халық қой.

	– Ондай болса түсінікті. Бұл жерге майда келу керек. Басқа уақыттың бəрінде осы. Əлгінде келістік, Қаратаевқа парторг екеуің барып қайтатын болдыңдар, жол да ашылды, – деп Əлекең бұрылып жүре берді.

	Осы шаруашылық басшыларының кейбіреуі қызық, жоқ əлде соны жорта айта ма, тақа бір журналистер жұмыссыз бос болған соң ел аралап, көңіл көтеріп, сайран құрып жүретіндей көреді. Меніңше, əлгінде Əлекең өзі абыржып жүріп, мені райлаған болып, ойланбастан аузына оралған сөзді талғаусыз айта салды ғой деймін, əйтпесе бұл кісіден оны күтуге болмайды.

	Тағатсыздана тосқан парторгым үйінде отырып, телефонмен түстікке шақырады.

	– Қазір ғана шоферім хабарласты, машинасын əлі қыздырып бола алмай жатқан көрінеді. Өзі келіп бізді үйден алып кетеді, сондықтан келе бер, – деп.

	Ызадан жарылардай болып, тығылып, не істерімді өзім де білмей, ары жүріп, бері жүріп директордың орнына барып шалқайып отырдым. Алматыдан шыққалы бақандай бес күнім желге ұшты, енді санаулы-ақ уақытым қалды. Əлі бір істің басын қайырмай отырысым мынау. Жағдайымды білдірмек болып, əрі ашумен бас салып телефонисткалардан табанда Алматымен байланыстыруды сұрадым. Телефонисткалар əуелгіде: «Даусыңыз Əлекеңе ұқсамайды, сіз кімсіз?» дегендей, енжарлау қимылдады. Ақыры не редакцияны, не үйді алып бере алмай: «Жауап бермейдімен» қанағаттандырып қойды. Бұрынғы бұрынғы ма, енді одан сайын ойым онға бөлініп, үш күнгі үрдіс соққан бораннан соңғы жаяу борасындай əлі басылар түрім жоқ. «Қоңырша маған ренжіп жүр ме екен əлі, жоқ əлде сабасына түсіп, өзінің о бастағы жайдары да, ашық мінезімен басалқы қалыбына келіп, екі баласының үстіне түсіп, əдеттегідей менің қайда жүргенімнен хабардар болғысы келіп, телефон күзетіп, тағатсыздана тосып отыр ма? Айтпақшы құрбысының туған күні өтіп те кетіпті ғой, балалардан шығып бара алды ма, бара алмады ма? Барған күнде де жападан жалғыз өзі...»

	Телефон шыр ете қалды. Ойым тым-тырақай жан-жаққа жалт берді.

	– Да! – дедім. Даусым қатқылдау шықты білем.

	– Бұл кім? Секең бе? – дейді парторг. – Кешіктің ғой, күтіп қалдық, тамақ та суып барады.

	– А, мен, қазір...

	Сүлесоқ, құр сүлдем ғана қимылдап есікке беттедім. Телефон тағы шар-шар безек қақты, барып трубканы көтергім келмей тұрып-тұрып, тіпті болмаған соң амалсыздан алдым.

	– Талап па? Əлекең бе? Халыңыз жақсы ма? Малыңыз аман ба? Алматылық журналисті жібермей қойғандарыңыз қалай? Мен райком комсомолдан Төлтаев қой.

	– «Төлтаев қой» дегенде барып: «Сол алматылық журналистің өзі тыңдап тұр» дегенге шамам əрең келді.

	– Ə-ə, сəлемет-жақсымысыз... Бұл Төлепберген ғой, – деп құбылмалы желдей, енді былай бірден ауды. – Кешіккенге хабарыңызды білейін деп едім. Əрі өткен түні сіздің үйдегі Қоңырша жеңгей звондап, өзіңізді сұрады, мəн-жайды түсіндіріп, бұл жақта ауа райының қатты бұзылып кеткенін, содан сіздің хабарласа алмай жатқаныңызды айттым. «Киімі жұқа еді. Суық тигізіп алмаса жарар еді», – деп қамыңызды жеп жатыр.

	«Киімі жұқа еді. Суық тигізіп алмаса жарар еді». Жадырап сала бердім, өн бойым жеңілдеп, үстімнен бір ауыр жүкті алып тастағандай болдым.

	Үлкен бесінде «Айбек» құдығына іліктік. Жатаған ғана екі төбенің етегін ала қой қора мен төрт қанат киіз үй тұр. Бұдан бөлек тосын, көзге ұрып, оқшау тұрған ештеңе жоқ-тын. Кенет ернеулеген үрінді қардың тасасынан сыздықтап, селдіреген ақ түтін бой көрсетті. «Жылы болады» деп өзі қолдан жер кепе жасап алған, қазынаның киіз үйіне арық-тұрық тоқтыларын кіргізіп, қамзау бола ма деген далбаймен пайдаланып отыр», – деді парторг.

	Əлгі «жылы» жер үйге кірдік. Сəл күңгірттеу, ыза иісі бар ма, қалай?

	– Төрлетіңіздер, – деді жұмыс киімін қалың киініп алған дөңгелек жүзді, ұяң келіншек. Оң жақтағы бесіктен уілдеген сəби үні естіледі.

	– Бөпелі болған екенсіңдер ғой. Бауы берік болсын! – дедім бұрыннан бірге жүрген адамдай іш тартып. – Аты кім?

	– Айгүл.

	– Бақтыбай қайда? – деді парторг томаға-тұйық. Жас келін əлденені іші сезгендей, бұрын-соңды бұл өңірден көрмеген маған көзінің астымен ұрлана қарап қойды.

	– Мына ағаң газеттен, өздерің арыз жазыпсыңдар ғой... Сонау Алматыдан əдейілеп арнайы іздеп келеді, – деп таныстырды парторг.

	– Бізді де іздейтін кісі бар екен ғой, – деп, жас келін теріс айнала беріп, көз жасын сүртті.

	– Халдерің қалай, соны айтсаңшы, – деді парторг, тағы да жас келіннің бұл мінезін жақтырмай.

	– Жағдай өздеріңіз көріп отырғандағыдай, – деді жас келін енді өз-өзіне келіп, қатуланып. – Бақтыбай құдық басында, моторды от алдырып жүр. Отар төрт күннен бері суға қанған жоқ еді. «Водовоз» келіп қалармен» үш күн жүрдік, бүгін түске дейін тағы келмеген соң, өзіміз тырбанып суғарамыз ба деп əрекеттеніп жатыр едік.

	Құдық басына келдік. Келсек, əуіттің тығыны қатып, астауға су құйылмай соның əлегімен жүр екен Бақтыбай. Түндегі жол салғандар құдыққа жол салғанды естен шығарыпты.

	– Тракторшының қасында бағыт сілтеп, ферма меңгерушісінің өзі-ақ отыр еді. Көрмейсіздер ме, ана жолдан осы ара екі-ақ жүз метр емес пе, мұртын сəл бұрып, құдықтың да маңайын ысыра салса ғой, – деп қабырғасы қайысты Бақтыбайдың.

	Ақыры əуіттің тығыны алынбады. Үйіндегі шелек пен күрекке жүгіріп барып, жүгіріп келді. Бақтыбай əуіттегі суды енді шелекпен іліп алып, астауға құя берді. Біз астаудың айналасындағы үрінді қарды күреп, жол сала бердік. Алдында:

	«Бетінен ғана күремесе асты көк мұз», – деп ескерткен-тін. Бақтыбайдың өзі болса отыз сегіз градус аязда бұрқырап терлеп жүр. Жалаң қолы аяздаған шелекпен кірігіп кеткен дерсің. Бір кезде су астауға тұрмай, ағып барады.

	– Су кетті!

	Бақтыбай жүгіріп келіп, астауға колын салып жіберіп, тығындап жатыр, бəрібір тоқтату болмады. Ақыры отарды тездетіп бөліп, суғара бердік. Шөлдеген мал ана тұстан да, мына тұстан да жырыла қашып, тобымен андыздай ұмтылып, зорға қайыру береді.

	Түгел суға қанған соң, енді кешкі ызғырықпен қосылып, ішін суық жалаған, кіл əлжуаз тоқтылар дірдек қағып, қыстауға жөңкіле тартты.

	Бақтыбай екеуміздің əңгімелесуге мұршамыз енді келді. Ақ қар жамылған иен далада жүзімізді аязға сорғызып ұзақ тұрдық.

	– Өзіңіз көрдіңіз, – деді Бақтыбай мұңая сөйлеп, – көктайғақ мұз үстінде үш отар мал бір құдыққа қарап отырған жай бар, бəрі сол астаудың тесіктігінің салдары. Əйтеуір малды суарар алдында құдық басына құм төгіп, табан астына шашқанмен үш отар малдың тұяғы алып кетеді де, соңы көк мұзға тайып жығылып, тұра алмай жатады.

	Парторг Бақтыбайдың тым ағынан жарылып кеткенін жақтырмай:

	– Күн де кешкірді, жолда қалып қойып жүрерміз – деп оның əңгімесін бөлді. Бірақ Бақтыбай оны елең қылмады.

	– Алғашқы қарда отарымыз екі-үш күнге дейін қардың астында түнеп қалды, – деді Бақтыбай іркілмей, – себебі қыстаудағы қораның өткен көңі тазартылмаған, жел ашып кеткен төбесі жөндеусіз еді. Кейіннен қолға алып, ретке келтіргенмен, тоқтылар суыққа ұрынып, қоңын бірден жоғалтып алды. Енді өз жайымызға...

	Бақтыбай ағынан жарылып, біраз кемшіліктің бетін ашып тастады. Бір сəт екеуміз үнсіз тұрып қалдық. Маған бір түрлі енді «хош» деп айту қиынға түсіп тұр. Бар болғаны қайта-қайта жалтақтап, мал соңынан қараймыз, аяғымызбен жер шұқимыз. Əлгінде автоқаламымның сиясы қатып, жазылмай қалған-ды. Үнсіздікті Бақтыбай бұзып:

	– Сізге қалам керек болса, менде қалам бар, – деп ішкі қалтасынан тұтамдай ұштаулы қалам алып берді. Блокнотыма біраз сөзді түсіріп алдым да, өзіне қайтардым. «Бізге хатты қаламмен жазған еді. Бəлки осы қаламмен жазған шығар... Енді сол бір отар тоқтыны мен бағып, ыстық-суығын көтеріп жатқандаймын. Жо-ж-оқ, тіптен де олай емес екен ғой».

	– Бір кезде мен де журналист болуды армандағанмын. Бірақ тағдыр өз дегеніне көндіріп алды. Əлі де үмітсіз емеспін, сырттан болса да КазГУ-дің журфагына бір түсуін түсемін енді, – деді ол бала күнгі арманын жасыра алмай.

	– Талаптансаң, бəрі болады, – дедім. Дерін десем де, соңынан өзімнің қалай журналист болғаным еріксіз ойыма оралды. Онымды тағы да жасырмай Бақтыбайға айттым да. Ол бар ықыласымен ден қоя тыңдады.

	...Күтпеген жерден ауылға екі-үш ақын-жазушы келе қалды. Келген бойда біздің мектепке ат басын тіреп, кездесу өткізсін. Шынында біздер үшін бұл кездесу қызықты өтті. Бірақ бүкіл бір мектептен олардың творчествосы туралы бір адам белсеніп шығып сөйлей алмады. «А-е, аттың жалы, түйенің қомында не айта қоясың?» – деп ағайлар мен апайлар бүкіл класс болып сабақ оқымай келіп қысылған оқушылар сияқты бір-бірлерін «сен айт, сен айт» деп итермелеп, көтермелегенмен суырылып шыққан ешкім болмады. Қонақтар да ыңғайсызданып отырды. Кенет тыныштықты бұзып есік жақтан киіп-жарып орта бойлы, қыр мұрын, ши қалпағын милықтыра киген бір сылыңғыр қара жігіт мінбеге көтерілсін. Əлгінде үнсіз отырғандар ошарыла енді назарларын түгелдей солай аударды. «Е-е, корреспондент екен ғой». Ол қалпағын қолына алып:

	– Жолдастар! – деді салған сəтте. – Жолдастар, келгендеріңіз өте жақсы болған. Біздің Аса өңірі тұнып тұрған поэзия, проза, драматургия... Төскейінде қаптаған төрт түлік мал, бір тоқтыға бір түп жусан артық біткен осындай жеріміз бар, суы кермек, балығы ермек, Ақкөл деген көліміз бар, ептеп осындай Алматыдан келіп қалған сыйлы қонақтарды айтқызбай танып, дер кезінде газетке жазып жібере қоятын өзіміз бар...

	Отырғандардың арасынан мырс-мырс күлкі, қалжың аралас қолпаш пен кекесін сөздер естіліп қалды. Оны елең еткен ол жоқ, ойындағысын қысылып-қымтырылмай, судай сапырып айтты-айтты да мінбеден түсті. Əлден соң ақын-жазушылардың аты-жөндерін блокнотына түртіп алды.

	Кешікпей аудандық «Екпінді еңбек» газетінің келесі номерінен Əділбектің «Қызықты кездесу» атты жарты бетке жуық мақаласын оқыдым. Əсірересе, мені қызықтырғаны фамилиясының соңындағы «Штаттан тыс тілші» дегені еді. Сол сол-ақ екен, маған осынау ауылда Əділбек Əбілдаевтан асатын мықты адам жоқтай көрінді. Ойда жоқта көшеде ұшыраса қалса, оны көз ұшына дейін шығарып салып тұрғаным сол. Аудандық газеттің бір номерін жібермейтін болдым. Номер сайын Əбілдаев та бұрқыратып жазып жатты.

	Мектепке кетіп бара жатсам, қарсы алдымнан менің пірім – Əдекеңнің кездесе кеткені.

	– Аға! – дедім өз-өзімнен батылданып. – Аға, мақалаларыңызды ылғи оқып тұрамын. Қандай тамаша жазасыз. Əсіресе, «Қызықты кездесу», «Қамыс орылып жатыр», «Күйек алу – маңызды науқан», «Ортабек – озат шопан», «Тракторшы – Тұрлыбай» т. б. жазғандарыңыз маған өте ұнады.

	– І-і-м-м! Дұр-ыс-с-с! Дұр-ы-с-с-с!!! «Ə, Əбілов», «Ə, Əділов», «Ə.Асаұлы», «Ə. Əділбеков», «Ə. Беков» деген авторларды білесің бе?

	– Жоқ. Білмеймін.

	– Ой, онда сенің «Екпінді еңбекті» сүйіп оқитының бекер болды ғой. Е-е, айтпақшы, газеттің қыр-сырын біле бермейсің ғой. Бұл авторлардың бəрі де мына Əділбек Əбілдаевтың дəл өзі. Бұдан былай зердеңе тоқи жүр, балақай, – деп Əділбек аға мақтанғандай сыңай танытты. – Бұдан да көп жазуға болар еді, осы жұмыс бастылық-ақ шатақ болды. Əйтпесе ақша деген пішен. Просто, бір жағынан совхоз директорынан ұяласың, əйтпесе... Балақай, өзіңнің жазуға деген құштарлығың бар-ау байқаймын. Алдымен менің жазғандарымды оқып ал. Сосын ептеп жазып көр. Ал, бұрынырақ жазғандарың болса, өзіме көрсетші.

	– Бұрынырақ дейсіз бе? Қолыма қалам ұстап көрген емес едім.

	– Онда жаз... Тура бүгіннен баста.

	Ол алшаң басып шеберханаға кіріп кетті. Сонда есепші екенін білетінмін. Үйге келіп көп ойландым, толғандым, ақыры қолыма қалам алдым. Тікелей, Əбілдаевқа еліктеп бір түнде тор көз дəптердің екі парағына мал төлдетудің барысы жайлы сығылыстыра жазып, аудандық газетке айдадым да жібердім. Газет көп күттірген жоқ. «Қой қоздап, қорада шу...» деген тақырыппен жарқ ете қалмасы бар ма. Бұндай болып шығады деген кімнің ойында бар. Бүкіл кластағы балалар қолдан-қолға тигізсейші əлгіні. «Əкесінің атын шығарған деген осы», – деп апам да қомпайып қалды. Бірақ бір нəрсені ішім сезгенмен, тіс жарып ешкімге білдірмедім. Газеттегі мақаланың соңында фамилия тұрғаны болмаса, менің «Іштен шыққан» бір сөзім де жоқ. Бəрі түгелдей өзгеріп шыққан еді. «Өстіп, жаза берсең келе-келе нағыз жазушының өзі боласың, төселіп қалыпсың, жаза түс», – деп ақыл берді əркім-əркім. Менде ес жоқ, бірінен соң бірін бұрқыратып жібердім-ай келіп. Өтірік айтып не керек, жерде қалған бірі жоқ, бəрі жарияланды. Жарияланғанда қандай бір номерге бірнеше материалым бірден шығып, бір өзімде бес-алты бүркеншік фамилия пайда болды. Бір кездегі өзім еліктеген Ə. Əбілдаев екеуміз тіпті бір номерге жарысып қатар шығатын да болдық.

	– Əй, балақай, – деді бірде Əбілдаев түсін суытып, – сен неге өтірік жазасың. Мектепте отырып алып, анау мал қыстатуды, қамыс оруды, қой төлдетуді қайдан білесің? Мен жазсам қайнаған өмірдің ішінде жүрмін, сосын жазамын. Екіншілей өтірік жазатын болсаң, редактордың өзіне хат жазып жіберемін. Бұл алдын-ала ескерткенім. Көрдің бе бұның жазғышын...

	Əділбек ағам өстіп мысымды басып тастады. Жазуды пышақ кескендей сап тыйдым. Баяғы жазғандарыма да соқыр тиын келмеді. Міне, содан бері де арадан біраз жыл өте шығыпты. Мен болсам, өз жолымды таптым, ал, Əбілдаев болса, əлі аудандық газеттің белсенді штаттан тыс тілшісі.

	Бақтыбай əуелгіде менің бұл əңгімемді қолапайсыз көрді ме, қысыла тұрып тыңдады. Тілінің ұшына келген əлденені айтқысы келді де айтпады.

	– Ал, сау болыңыздар! Жақсы, – деді ауыр күрсініп. –

	Алматыға сəлем деңіз!

	– Еңбегің жансын! Сəлеміңді жеткіземін, таудай талабыңнан айырылып қалма!

	Ол отарының соңынан жүгіре жөнелді. Əлі жүгіріп барады... Маған күні бүгінге дейін жүгіріп бара жатқандай болады да тұрады.

	Совхоз орталығына кештетіп оралдық. Парторгты кеңседе тағы бір орталық газеттердің бірінен келген журналист күтіп отыр екен. Олар шұғыл тағы бір объектіге баруға тура келді де мені аудан орталығына жүргелі тұрған бір бензовозға салып жіберді.

	Былай шыққан соң шофер жігіт өз-өзінен сайрап берді. Шамасы менің газеттен екенімді о баста-ақ біліп алса керек, өйткені, екеуміз бірден шүйіркелесіп кеттік.

	– Ой, биылғы қысты сұрамаңыз, кім білген дəл бұлай қысарын. Тіпті соңғы жүз жылдың ішінде, оңтүстіктің бұл аймағында болмаған қыс дейді ғой көне көз қариялардың өздері де, – деп бір қойды.

	– Сізден жасыратын несі бар, қыстың алдын ала алмай, қапыда қалдық. Алдымен жаңбыр жауды. Басыладымен жүрдік. Артынан қар жауды. Онымен қар ерімеді, қайта үсті-үстіне төпеп, жауған үстіне жауа түсті. Енді, міне, өзіңіз көрдіңіз, куə болдыңыз, сыңсыған боранның астында қалдық, – деді тағы да.

	Байқаймын, мені суыртпақтап сөзге тартып, мен сəл түс жылытып, іш берсем, осы совхоздың бүге-шігесіне дейін жатқа білетінін аңғартып қояды.

	– Мал шығыны көп болды ма? – деп сыр тарттым.

	– Шығын болғанда қандай, – деп ол жампаң етті. – Білемін, директор сізден талай нəрсені жасырып, көбін бүгіп қана білдірмей отыр, əйтпесе, бүгін өзіңіз болған «Айбек» құдығындағы тоқты отарлардың өзінен...

	– Жарайды, білемін, – деп оның сөзін бөлдім. Одан арыға жіберуге болмайтынын білдім.

	– Біздікі бос сөз ғой, сөзімізді кім тыңдап жатыр. Əйтеуір көргенімізді айтқымыз келеді, – деп ол да менің ұнатпағанымды біле қойды. Содан аудан орталығындағы шамы сықсиған ескі қонақ үйіне дейін тіс жармады.

	– Сау болып тұр, – дедім кабинадан түсіп жатып.

	– Өзіңіз де сау болыңыз. Енді газетті күнде қарап жүретін болдық қой. Көреміз қалай жазғаныңызды, – деп жүріп кетті ол.

	Ертеңінде көңілсіздеу басып комсомол комитетіне келдім. Секретарь ақ телефонның түбінде «ойланып» отыр екен.

	– А-а... Секе, қалай жол азабын шегіп қалдыңыз-ау деймін. Біздің жақтың «мінезі» осындай қатал болады. Мен де өзіңізді сарыла тосып, жіпсіз байланып отыр едім. Машинаны өйтіп-бүйтіп жөндеп алдық, – деп секретарь сартылдап сөйлеп кетті. – Уақытыңыздың өзі бітіп қалды ғой деймін. Дегенмен, бізбен «қыдырып» қайтам десеңіз көлік дайын, қандай шаруашылық болса да көрсетуге жараймыз.

	Секретарьдың шығарып салма əрекетін білмеген болып, уақытымның таршылығына қарамастан, соңынан монтаңдап ілесе бердім.

	...«Тасты» совхозының директоры өзінде екен. Барған бойда шаруашылық жайын алға жайып салды. Жайып салды да:

	– Ал, жолдас комсомолдар, жұмыс жоспарларың қандай? – деді директор.

	– Мына жігіт газеттен. Мал қыстатудың барысын тексеріп жүр екен. «Талап» совхозында болды. Енді міне өзіңізге келіп отырмыз. Мен болсам, өзіңіз білесіз, сіздің совхозды шепке алған тұрақты өкілмін. Алдымен, əрине, корреспонденттің ісін тындыру қажет, солай емес пе? – деп ол директорға көз қысып қалғанын байқап қалдым.

	– Əрине солай, – деді директор байсалды. – Күн болды жол ашылғалы, қайда барам десеңдер де ерік өздеріңде.

	– Əлгі атақты шопан бар еді ғой. Ленин орденді, ВЛКСМ XVI съезінің делегаты, аудандық Советтің депутаты, қой өсірудің шебері, Бүкілодақтық Халық шаруашылығы жетістіктерінің көрмесіне екі рет барып қайтқан, əр жүз саулықтан жүз жетпістен қозы алған комсомолец ше? Кім еді?

	– Əбді Кəдіров қой. Ол қазір Суықжалдың бергі қолтығында отыр.

	– Онда біз солай кеттік. Жол-жөнекей тағы бір-екі отарға соғармыз.

	Совхоздан шыққанымызға ет пісірім болды ма, болмады ма «ГАЗ-69» заулап отырып белдеу-белдеу, бұрылыс-бұралаңы көп құм ішіне бойлап еніп кетті. Суықжалға тақалғаннан Төлтаев мазасызданып, жол-жөнекей кездескен жолаушылардан да, малшылардан да:

	– Əбдінің отары қай тұста? – деп сұрайды. Барар жолды əбден шегелеп алады. Бірақ жал-жалды қуалай кеткен соқпақ жол əйтеуір «адастырмайды», бұралаңдап отырып шопандардың үйіне алып келеді. Алып келуін келгенмен, Əбдінің отары болып шықпайды. Тіпті басқа. Үйден жүгіріп шыққан кісілерден: «Бұл кімнің отары? Бізге Əбдінің отары керек. Енді қалай жүрсек табамыз?» – деп, оларды секретарь сұрақтың асты-үстіне алып жатқанда, екінің бірінен хал-жағдайларын сұрап, ауыл маңын бағдарлап блокнотыма түртіп ала беремін. Осылай жеті-сегіз ауылдан кейін барып, ымырт үйіріле атақты шопан Кəдіровтың үйінің төбесінен дəл түстік.

	Ертеңгісін ертелеп тұрдық. Бозша таң боз қырау жамылып үкідей үлпілдеп атып келеді. Шынында да бұл отардың жайы басқаларға қарағанда көш ілгері екен. Қора шетінде бір мая тайланған шөп жинаулы тұр. Кеше ұзақты күн адасқанда бірде-бір отардың басынан мұндай шөпті кездестіре алмаған едік.

	– Міне, шалғайда жатқан отарларды көрдіңіз ғой, бəрі осы. Бұл күнде шопан өмірі деген тамаша, – деді секретарь маяға қарап тұрып.

	Мен үнсіз бас изедім.

	Командировкадан екі күн кешігіп келдім. Үйге соқпастан бірден редакцияға бас сұқтым, редакторыма келіп, көрген-білгенімді, көңілге түйгенімді ашық, боямасыз баяндадым:

	– Дұрыс. Жақсы əсермен, қоржының тоқ оралған екен, енді тек мерзімін өткізіп алмай, дер кезінде бұрқырату керек, – деді редакторым.

	– Ең əуелі, келесі номерге жалпы Аса ауданындағы мал қыстатудың барысын бір беріп таста, сосынғы ана кеңседе өткен үш күніңді, шағым иесі – жас шопанның семьясын, «сырғытпа» секретарыңды да дұрыстап жаз, ертең сабақ алатындай болсын. Кейін бұл əсерден айырылып қалсаң, жазуың қиынға түсіп жүреді. Тек тездет, тездет! Сені бекерге жібермеген екенмін, нағыз повестің тақырыбын тауып қайтыпсың. Ол біздің басымыздан да өткен белгілі жайт... Бірақ соны жазуға күндегіміз осы, мұрнымыздан шаншылып отырған. Сен енді бізге қарағанда шағылмағансың ғой, қолың бір қалт еткенде ізін суытпай қағып тастау керек. Əлгі жазушы достарыңа тақырыбыңды айтып қойып жүрме, оларға шетін шығардым дегенше, болашақ повесіңнен айырылдым дей бер. Менің айтқан жай оқиғаларымың өзінен талай кітап жазды, – деп белгілі бір жазушының атын атап, əрі өзінің онымен əмпей-жəмпей екенін де аңғартып өтті.

	– Бар, бар енді. Қоңыршаң да күтіп отыр, – деді.

	– Өзіңнің өңің жылтырап, семіріп қалыпсың-ей, – деп орағытады қашаннан əзілге жүйрік жігіттер де.

	Қоңыршада баяғы ашудың бірі жоқ.

	– Осынша неге кешіктің-ей, əйтеуір бір жеріңді үсітіп алған жоқсың ба? Сонда қанша асығыс болғанмен үйге соғып, жұмысыңның ретін айтып, киіміңді қалыңдап киіп кетуге мұршаң келмеді ме? – дейді жайдары.

	Екі ұлым да екі жағымнан алма-кезек асылып, сағынып қалыпты. Үйге келіп, арқа-басты жазып, кең көсіліп отырғанда барып, өн бойым дел-сал тартып, қалжырағанымды енді білдім. Сонда да өзімді-өзім зорлағандай жазу столына келіп отырдым. Алдымда борандатып шаруашылықты аралағаннан да жауапты азабы мол жұмыс тұрғанын өзімнен бөлек кім білер дейсің. «Шаршап, титықтап отырмын, менің орныма бір жолға сен-ақ істей салшы», – деп біреуге итере салатын да іс емес, не көрсең де өз талайыңнан көресің. Енді, өз үйіңде отырып, жүздеген шақырым шалғайда жатқан ауданның, ауылдың сен де бір азаматы болып, солардың қамын жеп, суығына тоңып, ыстығына күйесің. Мен қазір бəр-бəрін көз алдыма келтіріп, жиған-терген цифр мен фактіге əлме-əл шұқшиямын...

	Түннің бір уағында телефон без-без етіп шырылдап қоя бергеннен-ақ қалааралық байланыс екенін біліп ұмтылдым.

	– Да!.. Тыңдап тұрмын... Е-е... Дұрыс... Қай вагон... Он бір... Жақсы, жақсы. Күтіп аламыз, – деп, трубканы тұғырына қондырдым.

	– Ол кім-ей? Қайдан? – деп, мына тұстан Қоңырша да құлақтанып қалды.

	– Ауылдан бір қора адам тойға келе жатқан көрінеді.

	– Кімнің тойына?

	– Құдашаның...

	– Балымның ба? Ол жалмауыз... Бəсе... Соңғы кезде үйге жоламай қарасын батырып еді, күйеуге тиіп алған екен ғой. Қап! Далаға кеткен есіл еңбегім-ай, ə... Ең болмаса бір жыл шыдамапты-ау, ə! Енді оқи алар дейсің бе!

	– Сарнамай бара тұршы, – дедім келіншегімді жақтырмай.

	– Жатпайсың ба, ертең жазсаң да болмай ма сол, – деп ол да маған салқын қабақ танытып кетті. Əлгінде ғана төгіліп тұрған ой ізім-ғайым жоғалды. Сырғып тұрған қаламымды енді жүргізе алсамшы! Тауым қайтып қалды, оның үстіне осы үйді түнейтін ертеңгі қонақ тағы бар.

	Өзімді-өзім қанша желкелегенмен ендігісі құр бекер жан қинау болған соң, төсекке барып құладым. «Сəл-ақ қалып еді, аяқтап тастағанда ма, қап!.. Мойнымдағы қарызым... Енді одан құтылғанша ұйқы жоқ қой маған...»





ЗАРДАП




	Соңғы жылдары Əмина кемпірдің кенжесі Əйділда «Бензовоз» машинасын қабылдап алған. Бұрын тиіп-қашып жеңіл-желпі əр жұмыстың басын бір қайырып жүруші еді. Үйленіп, үй болған соң, баяғы ала-құйын мінездің бəрін жел айдапəкеткендейболдыма, жоқ, Əтіркүлкеліннің«тоқпағы» келісті ме, əйтеуір, аяқ астынан салмақтанып, өзгеріп шыға келді. Мұнысын қырдағы ортаншы ағасы – Байділда да, облыстағы үлкен ағасы – Əбілда да құп көрді. Бəрінен де Əмина кемпірдің қуанышында шек жоқ. Қуанатындай бар енді: жұрт сияқты жеңіл машиналары болмаған соң жылқыдағы баласының үйіне де, облыстағы баласының үйіне де дер кезінде жете алмай, қарға адым жер мұң боп, талай екі көзі төрт боп отырғаны есінде. Енді, міне, бəрі бір күнгідей де болмай шықты. «Құдай жол берсе, кенжесі таң саз бере облысты бетке алады. Екі жүз он бір шақырым жол жүру оңай дейсің бе, міндетті түрде қырдағы «Еспеге» бір аялдайды, онда жылқышы Байділда ағасы отыр, шүкір! Одан ары сырғытып отырып, облыс орталығының қақ ортасынан осы жақында ғана бес бөлме үйді ойып алған ағасыныкіне жетіп жығылады, шүкір! Əбден ұйқысын қандырып, майын «заправит» етіп алады да, кері қайтады. Қайтар жолында Еспеге өзі үшін соғып, көз шырымын алады, сосын құр атқа мінгендей совхозға Лақтан асып лып ете қалады. Майын өткізіп біткен соң, семьясының ортасында болып, келіннің қасынан ертелеп тұрып, тағы да жолына шығады... Мұндай тауып бұйырған жұмысты сарсаңға салмай бере қойған директор балама рақмет. Қанша айтқанмен облыстың аты облыс-ау, кандидаттың аты кандидат-ау, институттың оқытушысына не жетсін! Сол Əбілданың бір ауыз сөзін жерге тастамады-ау!.. Əйтпесе Байділда да бір сойысын атап тұрып айтпады ма: «Осы ініме «Бензовозыңды» қи» деп, оны мына құлағыммен тыңдамадым ба. «Осы совхозға шал екеуміздің еңбегіміз аз сіңген жоқ қой» деп, бүйірден мен де емеурін танытқанмын. Оған құлақ аспап еді. Мейлі де, «Игіліктің ерте-кеші жоқ» деген. Əбілдамның бір ауыз сөзі жарады, дегенмен...».

	Əйділданың «Бензовозға» отырып өзі сияқты əлеңкедей жаланған тағы екі шофер жігітке қосылып, үшеуі «Көккөл» совхозына жанар-жағар май тасығалы да арадан талай жыл зырлап өте шықты.

	Жол ұзақ, əрі ауыр, асфальт аудан орталығына дейін жетпіс сегіз шақырым ғана да, одан арғысы ойқы-шойқы шаңы бұрқыраған қара жол. Бір күн əрі, бір күн бері суыт жүрген, үнемі рольде отырған адамның жай-күйіне кім қарап жатыр. Ең қиыны – қайтардағы, ауданнан ауылға дейінгі жол, қашан жеткенше зықылары шығады, оның үстіне тұтанып тұрған «жүкпен» жүру оңай болып па?! Мұны ойлап жатқан тірі пенде жоқ, қайта: «Бір сыдырғы жұмыс қой. Сырғытып барады, сырғытып келеді», – деп күндейтіндер де табылды. Бұл – бұл ма: «Бара жатқанда бес сом, келе жатқанда бес сом, екі күнде он сом «левыйы» бар», – дейтіндер де бар. Жер мойыны қашық, автобус бірде жүріп, бірде жүрмей қалады. «АН-2» самолеті ауа райын райлай береді, сенімнен əлдеқашан айырылған. Жолы болғандар ұшып, жолы болмағандар күн ара қалаға қатынайтын осы үшеуіне таласа-тармаса «жармасып», шұғыл шаруасы барлар өлердегі сөзін айтатындардың көп екені рас. Бірақ мұндай «клиенттерден» ана екі сапарласын қайдам, Əйділда əлі əзір бір сабақ жібін алып, бойына сіңіріп көрген емес. Алғашқы кездері құнжыңдап қалтасына қол салғандар болған. Оған: «Ондайыңызды маған екіншілей көрсетпеңіз. Бəріміз де бір терінің пұшпағын илеп, бір «Көккөлдің» абыройы, атағы үшін тырбанып еңбек етіп жүргеніміз жоқ па? Ары-беріден соң, бұл машина менің меншігім бе, қазынаныкі ғой», – деп, тыйып тастаған. Содан: «Əйділданың аналардай жымысқысы жоқ екен. Өзі бір жібектей есілген, аузынан мəйегі түсіп тұрған, бұзылмаған, таза жігіт екен», – деген сөз бірден-бірге жетіп, лезде жайылған. Келе-келе бұның машинасының кабинасына отырған «клиенттердің» егдесі: «Жағың түспей, жаманшылық көрме!» – деп, жасы:

	«Рақмет!» – деп, межелі жеріне жеткен соң түсіп қала беретін болған.

	Шешесі де тегін қуанбаған екен, көңілі соққанда жолдағы жылқышы баласыныкіне қанша барса, қаладағы кандидат баласыныкіне де сонша барады. Қартайған шағында шалы марқұм Жайтабардан көрмеген жақсылықты баласынан көргендей болды. Кенжесінің оң жағында отырып, көңілі көтеріле түсіп: «Міне, əкең екеуміздің қырық жыл жылқы баққан жеріміз», – деп, қолын кабинадан шығарып сермеп-сермеп желпіне əңгімеледі бірде. «Онда қырда мұндай ақ шағаладай үй қайда-а... Басымызда қос, алдымызда маздап жанған от, мосы... Əбілда мен Байділда совхоздың орталығында интернатта... Сен ғана қолымызда... Əкең апталап, айлап дегендей, жоқ іздеп, түн қатып, түс қашып жоғалып кетеді... Сонда жапан далада қорқу дегенді білмейтін едім. Тіпті алаңсыз отыра беретініме таң қаламын қазір. Қасқыр түнімен ұлып шығады. Бөрібасар арсылдап бір жатпайтын. Ошақтан отты сөндірмеймін, əйтеуір... оттан қорқады деген есімде ғой ол пəлекеттің... «Амансыңдар ма?» – деп, миығынан күліп əкең де келеді-ау, əйтеуір... Оған міндетсу қайда, асты-үстіне түсіп, жылы киімдерін ыңғайлап, тамағын алдына тосып құрдай жорғалаймын... Əбден ат соғып, бірнеше күн қатарынан тақым суытпаған байғұс бойы жылып, аш қарнына тамақ барар-бармас қор етіп ұйықтап кетеді. Енді оның орнын өзім басам, қалың киініп, құрықты қарыма іліп алып, жылқылардың үйірлерін сырттан жұптап байқастап қайтамын. Сен болсаң өзіңмен өзің, екі көзің жылтырап ұйықтап жатқан əкеңді ес көріп, соны төңіректеп шықпайсың... Əне, біз өстіп күн кешкенбіз, қазіргідей жағдай бар ма еді онда. Иен далада телевизор көріп, радио тыңдап отырып, ішкені алдында, ішпегені артында болса да аузына не келсе соны айтады мастанып, түге... Жағдай жасамайды дейді. Бұдан артық қандай жағдай керек екенін түсінбеймін?! Үлкені бар, кішісі бар бие сауу дегенді ұмытқан. Ұят-ай!.. Баяғыда шал екеуміз қысы-жазы демей сабадан қымызымыз үзілген жоқ еді. Көрдің ғой, бұлар қурап отыр, түге... Жылқы баққанын міндетсиді, түге... Бақса ақ адал еңбегін бағалап, арқаларынан қағып, марапаттап, көтермелеп жатқан жоқ па өкімет!..»

	Баласы анасының сөзіне жымиып қана қойды. «Рас-ау, бір барғанда Байділдаға айтайыншы...»

	Байділда əкесінің құрығын қолына алып, өкше басары болғанмен əкесіндей шалымды емес-ті. Жылма-жыл алға басудың орнына атының ері кері кете береді. Өліп-өшіп беріліп жұмыс істегенімен, от басының берекесі кіре қоймады. Оның үстіне əйелі де шайпау боп жолықты. «Ағаң анау – қалада, інің мынау – совхозда, сен ғана ернің жалақ-жалақ боп қу далада құрығыңды сүйретіп жүрген. Өткіз, орталыққа барып, елдің ішінде отырайық, құрылысқа кір, балташы бол... Балаларды өз қолымызда оқытпай болмайды... Ертең шешең өлсе, олар далада қалады əлі... Мектеп жасына келген соң қалаға оқытамын деген ағаңның жылпылдағаны құр бекер құрғақ уəде боп шықты. Не қылсын бұларды енді. Атын жамылып, алар үйін далитып алды...» – деп, күйеуінің құлағын кемірумен келеді. Төрт баласы Əйділданың үйінде жатып оқиды. Əмина кемпір тірі тұрғанда бұл төртеуінің кірпігіне кір жуытатын түрі жоқ əзір. Сонда да Байділданың үйіндегі келіні – Талбикенің көңілі көншімейді. «Не қылсын бұларды енді... Атын жамылып алар үйін далитып алыпты...» деуінде үлкен мəніс жатыр. «Ағайын жақсы болса – санатың, атың жақсы болса – қанатың» деуші ме еді. Байділданың сырт көзге ағайыны да, аты да жақсы сияқты. Ал іштей, əсіресе əйелдер арасында əлгіндей пыш-пыш сөз жиі бас көтеріп қалып жүр.

	Əбілда қарап жүрмейтін, əрекеті мол жігіттердің сортына жатады. Сортына жатпағанда не енді, өзімен-өзі аш құлақтан тыныш құлақ жүрген Байділдаға келіп: «Екі балаңды мен бала қылып аламын», – десін. «Ала бер, біреу балаңды бағып беремін десе, бермей жыным бар ма?» – десін бұл да. «Е-е, неге?» – деп тек келіні Талбике ғана елп ете түсті. Үнемі бір қалтасы ішінде, бір кебісті бір кебіске кигізгенге бейім жүретін əдетіне басып: «Өздерің болсаңдар жүрістерің мынау... Бала-шағаларыңның басы құралып қалыпты... Қали мен Хамиды өз фамилияма жаздырып қояйын, кейін қалада туды деген ат болады, өскен соң қаланың туды-бітті азаматы боп біржола сонда қалады...» – деді. Ондай атты күн болса, кəне... «Ай, қатын, күнде миымды су қылушы едің, ал əйтпесе... Менің тұқымымды осал деп жүр екенсің, ə-ə..» – деп қомпайды əйеліне қораздана қарап, жарылудың аз-ақ алдында қалды Байділда. Өң мен түстің ортасында Талбикенің де жүрегі қуаныштан лүп-лүп соқты. Осындай толқу үстінде інісі мен келінінің тамырын тамыршыдай тағы да тап басып:

	«Мынау Қалиға, ал мынау Хамиға» – деп, сумкасынан ине-жіптен жаңа шыққан бір-бір костюм-шалбарды, туфлиді, қызыл ала жейдені суырып алып алдарына тастады. Басқадан дəметсе де Əбілданың үйіндегі абысыны – Асылдан дəметпеуші еді. Əбден дəмете-дəмете тамағы ісіп, күдер үзген еді. Енді, арада суық сөз жүріп, үміт жібінің үзілер тұсында қайта жалғауға себеп болған не күш екенін Талбике тап баса алмай, сан қилы ойға кетіп, діңкелеп отырды да қалды.

	Осы жолы Əбілда ауыл Советтен асыраушысы жоқ деген анықтама, əке-шешесінен қолхат алып Қали мен Хамидың туу туралы куəлігін өз фамилиясына түсіріп, анасының паспортын қоса қаттап, қалтасына салып алып қайтты. Келе неше қилы құйтырқы документ жинап, қу жанын шүберекке түйіп жүріп, ақыры ордерге тіркетіп алды. Сонымен өзінің қанасынан шыққан бір ұл, бір қызы бар, асырап алған екі ұлы бар, қолында анасы бар, əйелі бар дегендей, мұның қуықтай екі бөлмелі үйінде жеті жан қашанғы тұрмақ?! Əбілда айласын асыра білді. Əлгі Талбике келіні айтқандай: «...атын жамылып алар үйін далитып алыпты...» деп, бұл күнде бес бөлмелі үйде төрт жан тұрып жатыр. Үй алғалы жылқылы ауылдың бетін көрмей кетті. Келінінің «Ол үйдің екі бөлмесі апам мен біздің екі баланыкі» деген сөзін естігелі бұлай қарай беттеуге екеуінің де жүрегі дауаламайтын сияқты. Тек соңғы кезде екі арада Əйділда жүргелі: «Балаларыңа апарып берші», – деп, аздаған сəлем-сауқатымен «тірлігін» білдірген еді. Онысын місе тұтпай қазандағы құрттай қайнайды келіні, сырттарынан айтпағанды айтады келіні... Құлақ естіп, көз көрмеген соң, қайнағасы мен абысынына бəрібір емес пе?!

	Міне, Əмина кемпірге тап осы тұста бір аяқ ылау керек-ақ еді. Көктен сұрағаны жерден табылып, машинаның кабинасына отырып алып, балаларының үйлеріне баруды жиілетіп жүргені, келіндерінің сызат алып бара жатқан арасын қайта кіріктіріп, құрсаулап, артық-ауыс кеткендері болса алып беріп, үлкені кішісіне «зорлық» жасаса мəмілеге келтіріп, үйде отырып əбден толып қалған қалта-қалта «ақылдарын» үлестіріп, көңілін бірлеп қайтып жүр. Осынша жасқа келгелі көлденең көзге түсіп қыдырғаны осы шығар. Шалының көзі тірісінде бүйтіп жүре алмады, онда дəл осындай қой үстіне бозторғай жұмыртқалаған мамыражай заман ба еді. Не болса ол болсын, əйтеуір, Əмина кемпір көрмегенді көріп, ішпегенді ішіп, мінбегенді мініп, соңынан немерелерін ертіп, осы тұста қайта жасады, жасарды десе де жарасар еді.

	Бұл – бұл ма, үлкені облыста – кандидат, кішісі – совхозда мақтаулы шофер, ең іске алғысыз, мойнына жылда жылқы мініп, шақшадай басын қарыздан көтеріп жүре алмайтын ортаншысының өзі соңғы жылдары қатарға қосылып, теңеліп кеткенін қайтерсің?!. Қазір кімсің Байділда боп алған, үйіне өкіл келгіш бопты. Совхоздың директоры да алтын тісін жарқыратып ары өтіп, бері өткенде осының үйіне соғып, түстенбей шықпайтын көрінеді.

	«Мұның бəрі кандидат баламның арқасы, соның айтқан бір ауыз сөзі жəрдем болды», – деп, кемпір күніне тəубесіне келіп, үш қарғасының жаманшылығын көрмей, енді өле кетсем армансызбын деп отыр.

	Алғашқыда Байділданың үйіне директор үйір боп апты, жиналыста мақтапты, қыстауына қайтуға көлік таппай тұрса, директордың өзі сыпырылып түсіп, астындағы «Уазигін» беріп, шоферына: «Жақсылап жеткізіп сал Бəкеңді», – депті деген алып-қашпа сөзге сеніңкіремеуші еді. Осы жолы оған көзі əбден жеткен-ді. Кіші келінінің жақпас бір тірлігіне ренжіді де, таң алатөбеңнен кенжесімен жарыса тұрып, сыртта күтіп тұрған жолаушыға: «Шырағым, қалаға баратын боп қалдым, өзің өлмес күніңді көр, автобусқа бар, болмаса күн ашық сияқты, самолет те ұшып қалар», – деп, одан бұрынырақ қам жасап, кабинаға отырып алды.

	«Ойпырмай, шұғыл жұмысым бар еді. Сіздікі құр бекершілік қой, жатпайсыз ба...» деп, жолаушы байғұс қиналып-ақ қалды. «Ертең-ақ барсаңызшы, апа.. мына кісіге кеше кешқұрым уəде беріп қойып едім... ыңғайсыз ғой...» – деген баласының сөзіне де құлақ аспады. Қайдан ассын, кемпірдің қартайған тұсындағы мейманасының толған, керейтінің əбден келген кезі емес пе?!

	Жол-жөнекей: «Байділданыкіне де соқпа, бір келіннің сөзін көтере алмай ауырлап келе жатқанда, екіншісінікіне ұшырармыз... тарт Асыл келініме» – деді көтеріле отырып. «Асыл жеңешемнің қай жамбасымен жатып тұрғанын қайдан білесіз?..» – деп, баласы өзінің ескі əдетімен жымиып қойды. «Қай жамбасымен жатса да маған бəрібір... Оның ат шаптырым үйде шалжаңдап отырғаны менің арқам шығар-ау!» «Өзіңіз бүгін күшейіп алыпсыз ғой...»

	«Баяғыда Аужан деген бізбен аталас кісі райком болғанда əкең марқұм: «Аужан да менікі, аудан да менікі» деп еді. Үшеуің үш жерде тіреп тұрғанда, директордың бізге деген ниеті түзу тұрғанда.. Байділдажанды депутатқа ұсынды дей ме...»

	«Е-е, жай, ауылдық Советке...» «Мейлі де, бүгін ауыл болса, ертең аудан болмай ма? Ай, баламысың деген...»

	«Оны қайдан естіп жүрсіз?..» «Ай, баламысың деген... Осы күні төңірегімдегі көрші-қолаңның қатындары маған келіп сырын айтатын болған, бəрі сол сендердің директормен тəуір қатынаста екендеріңді біліп алған, түге... Зымиян ғой, түге... Бəрі кандидат баламның, Əбілдажанның бір ауыз сөзінің арқасы ғой...» «Ой, апа-ай, осыны сөз деп айтып отырсыз ба?!. Мұның бəрі уақытша нəрсе... Сіз араласатын іс емес...» «Ой-бай, сен өзің не деп барасың... Мені құдай қашанғы иығымнан басады да тұрады... Əкең марқұм төмен қарап күнін өткізді. «Аужан да менікі, аудан да менікі» деп құр қампайғаны болмаса, сол туысының алдына бір бармай-ақ кетті ғой бұл дүниеден... Ана Əлінің тұқымын көріп отырған жоқсың ба? «Бір кісі таққа мінсе, қырық кісі атқа мінеді» деген тап рас. Сенің осы балалығың ба, шалалығың ба, мінезің тік, бетке айтасың, шындықтың жолында құрбан болуға барсың...» «Қойшы, апа! Басым ауырып кетті... Екіншілей кабинаға отырғызсам көрген екенсіз... Өзіңіз əбден, тегі... желігіп кеткенсіз бе, немене!» «Сандалма! О, несіей!.. Кедейдің аузы кер ауыз...»

	Кенжесі мырс-мырс күлді. Баласының күлгені шаншудай тиіп, кемпір терезеден сыртқа көз салып, қырын қарап қалды.

	«Əлінің тұқымын көріп отырған жоқсың ба?..»

	Шешесінің осы бір сөзі құлағының түбінен ызыңдап кетпей-ақ қойды. «Əлінің тұқымы... Əлі өсіп-өнген, тамырын тереңге жіберген кісі. Ауылдан Алматыға дейін оның тұқымы жайылған, шеттерінен «мықты» екені рас... Əлі қайтыс болғанда, тұс-тұстан ағылып келді. Автобус, такси жалдағаны бар, қызмет бабындағы «Волгасын» мінгендері бар... Тіпті арнайы «АН-2» самолетімен келіп, оны бір күн «қаңтарып» қонғанын да көрдік... Келесі жылы асында осындағы орденді шопан баласы ат шаптырып, бас бəйгесіне «Жигули» тікті... (Асына сырттағы «мықтылары» келмеді, неге екенін кім білсін?..) Ел іші ду-ду əңгімеге толды. Əлі шал жатқан жерінен бір аунап түскен шығар-ау!.. «Бала болса Əлінің баласындай болсын, ағайын болса Əлінің ағайынындай болсын, айды аспанға бір шығарды...» – деп гүмпілдеді жұрт. Былайғы кемпір-шалдар өз балаларын, өз өмірлерін қомсынып-ақ, қоңылтақсып-ақ қалды. Əлі қол жетпес шырқауға шығандап шығып, соның жұртында қалғандай күй кешіп еді сонда... Солардың бірі біздің, апам болды ғой... Осы уақытқа дейін тіс жарып, сыр бермеген еді. Қарай көр енді... Адам көңілі деген қайда жатыр, ə?!.»

	Бұл тұста Əмина кемпірдің ойы «айға» жетіп қалған еді, «Қонымды киіміңді өзің ки – айналып қарасын көргендер, тəтті тамағыңды қонағыңа бер – айта жүрсін жегендер» деген ғой бұрынғылар. Заманның беріп тұрғанында кисін келіндер, қолынан қақпайын, ішсін балалар, бетіне келмейін... Берсін, сыйласын қонағын... Өздері табады екен, өздері шашады екен... Шашып-шашып қайтадан бір-ақ күнде жинап алады екен... Шал екеуміз күндіз-түн жылқы соңынан ере бергенде, жүз биеден жүз құлынды жылма-жыл бере бергенде, екі-үш орденді болғанда... əттең, Жайтабар қызығын көре алмады... Бір жолы боранда адасып, содан өкпесіне суық тигізіп, уақтылы доғдырға да көрінбей, ілеленіп жүргенде ақыры алып жықты. Жатқан жерің жайлы болғыр, сен көрмеген жақсылықты балаларың көрді...

	Енді немерелерің көрсе... алды өсіп қалды... Ажалдан алыс болсам... шөберемді көрсем... Анау, Əлінің немерелеріне жасаған тойынан да асырып жіберсек... Құдаларымнан «Жигули» мініп, өзіміз мінгізіп дегендей, мебель-себельді орауын жазбай үйлеріне түсіріп беріп, шетінен Əйділда-жанымның «Бензовозымен...» Тек, оған дейін бас-басында жеңіл машина болатынды да... сырғыт-е-е-п барып, төңкеріліп, түсіп жатсам... «О, үлкен құдағи кеп қапты... үл-к-е-ен... Кандидат құданың мамасы ғой...» деп, құдаларым төбелеріне көтеріп, аяғымды жерге тигізбей... қолтығымнан дем-е-е-п...»

	Машина ойлы-қырлы жерге кеп секектеп кеткенде, қамсыз отырған кемпір маңдайын əйнекке ұрып алды.

	– Ақырын, ақыр-ы-н... Өртеніп кетерміз, бензин өз-өзінен тұтана салады дей ме?.. – деп баласына ажырая қарады. Əлгі тəтті ойдың жетегімен отырып, аудан орталығына кеп қалғанын да аңғармапты.

	– Қазір асфальт басталады... Қорықпай-ақ қойыңыз, қайтарда болмаса, бос келеміз ғой, – деп баласы жылдамдықты басып, рульге мық шегедей жабыса түсті.

	Бəрінен де институттың оқытушысы, кандидат баласының облыс орталығынан ойып алған үйінің алдына келіп, «Бензовоздың» есігін алшита ашып жіберіп, мамырлап түскенін көрсең Əмина кемпірдің, одан соң, «мені байқадыңдар ма» дегендей етек-жеңін қаққыштап едəуір тұрғанын көрсең Əмина кемпірдің... Бəлі, «Қуырдақтың көкесі түйе сойғанда болады» дегендей, Əбілда баласының үйінде өздерінің директоры отыр... Танаулап алып өзі, ауыздыға сөз бермей шекесінен тері шып-шып шығады-ей... «Оу, біздің ауылдың адамдары қайдан жүр, кəне, апа, мұнда, менің қасыма келіңіз...» – деп, кемпірге оң жағынан ығыстырып орын бергізді... «Тойдың үстінен түстіңіздер... Мына Əбілда Əйділданың атынан жеңіл машина алатын боп... Ертең документтеріне қол қоюға Əйділданың өзін тосып отыр ек... Келгендерің жақсы-ақ болды... Сен, Əйділда, енді мына ағаңның бензині мойныңда, құйып беріп тұр... Өзім совхоздың май құйғышына айтып ескертемін... Ал, кəне, апамның қыңқыл-сыңқылдан аман болуы үшін... Бала-шағасының алдында өстіп... шалқып жүре берсін!..»

	Директорды тап бұлай аңқылдақ деп ойламаушы еді. Кеңседе үнемі түсін жылытпайтын, жұмыспен алдына келгендер қашан кеткенше асығатын, бетті кісі боп көрінетін еді. Мына дастарқан басында бұдан мейірман, бұдан кең пейіл адам жоқтай боп отырғанына Əйділда таң қалды. Шешесіне көзі түсіп еді, өн бойы бусанып, екі ұрты жыбырлап директордың əр сөзін мүлт жібермей бағып, көкейіне тоқып, құлағын тосып қалған екен. Шамада, манағы жол үстіндегі «айға» барып қайтқан ойларының енді айна қатесіз орындалатынына анық көзі жеткендей толқу үстінде еді. Бірде:

	«Слушай, сен, біздің Айбарға оң бүйрегіңді басқалардан айрықша бұр-ей... Өзі математикаға мектептен шорқақ... соған осы семестр жəрдемің тисін... Естіп отырсың ба, жоқ, есіл-дертің төрт дөңгелекке ауып, біздің айтқанымыз айдалаға кетіп жатырма-ей, Əбілда... Математикадан деймін...» – дейді директор. «Тыңдап отырмын, оған қам жемеңіз... Өткен жылы да өзім ғой екі сабағынан алып шыққан. Математиканың жолын біліп алса оңай ғой...»

	«Əрине, жолын білсе өмір сүру де оңай... Өмір – күрес деген жай нəрсе... Мен айтар едім, өмір – математика деп».

	«Артық жаз, кем жаз, ал, қос – илеуіңе көне кетеді дейсіз ғой». «Ай-ай, сен ондай мысқылыңды қой-ай... Жеп жүрген нанымыздан айырарсың».

	Директор мен кандидат бір-бірін жығыса алмай қойған мезетте: «Балташ, шырағым», – деді Əмина кемпір директорға тіктеп. «Құлағым сізде, апа», – деді, енді ол кеудесін түзеп. «Өзіңнің сыртыңнан тілеуіңді тілеп жүргендердің бірі едім. Дəм айдап Əбілдажанның үйіне кеп қалған екенсің, мені де құдай айдап əкелген шығар, қол астыңда көптен жылқышы боп жүрген Байділда Жайтабаровтың еңбегі жанатын түрі бар ма?..» «Бəкең бе? О-о, ерлеп тұр... Осы бесжылдықтың қортындысында орденге ілігіп қалар...» «Бұйырса де...» – деп кемпір директорға қарай еміне түсті. «Бұйырса да, бұйырмаса да совхоз бойынша

	– Бəкеңнің көрсеткішінен асатын адам болмай тұр-ау!.. Əкесінін құтты құрығын ұстаған, ертеден еңбегі сіңген...»

	«Көзін жыртып ашқаннан көргені жылқы ғой, шырағым...»

	«Жə, ұзақ отырыс болды-ау бұл өзі... Сен, Əйділда, мені қонақ үйге апарып салшы... Ертең обкомда бюро дегендей... Кіремін де шығамын деген адам едім». «Е-е, ердей келген соң, сыйласқан жөн ғой... «Адам күні адаммен» деген, шырағым... Əйділдаға да көз қырыңды сала жүрерсің, шырағым!» «Əйділда дегеніңіз мынау, астында су жаңа машина... қолында бензин... Бұлар ханға сəлем бере ме қазір...» – деп, Балта Шақабаев күле орнынан көтерілді.

	Əйділда: «Машинамның суын ағызып қойып едім, такси ұстайын...» – деп жалма-жан тысқа ұмтыла беріп еді. «Су деген не тəйір, қазір...» – деп, Əбілда інісінің алдын кес-кестеді. «Ваннадан бір шелек су ағызып алу қиын ба, біз неткенше, тез... Асыл, су ағызып бер, тезірек... Такси күтіп тұра ма... Дайын көлік барда...» «Қай қонақ үй?..» «Е-е, не қыласың, машинаңды от алдырып, дайын тұр...»

	Əйділда қайтып тілге келместен суын алып, шығып кетті.

	«Ертеңгі шаруа шашымнан көп, «Ладаңды» кейін көрермін, көрімдігін сонда берермін...» – деді директор Əбілдаға. «Қалада қинайтын бір-ақ нəрсе ғой», – деп Асыл сыңғырлап күлді. «Білемін, білемін... ет қой... Жууы бар дегендей... Əйділдадан бергіздірермін... Давай!.. Жақсы!..»

	Балта Шақабаевты Асыл мен Əбілда қосыла шығып, «Бензовоздың» кабинасына қолын қысып отырғызды. Ағасы мен жеңгесі құйрықтарын басар-баспас, Əйділда үйге сөйлей кірді.

	– Мен бір алыстағы қонақ үйлердің бірі ме десем. Мына үйдің артындағы «Қазақстан» екен ғой. Кісіні əуре қып... Əй, бастықтар да ойына келгенді істеп болды-ау, мейманасы толды-ау!.. Білмеймін, бұл індеттің қанша созыларын. Істеген істеріне, мінездеріне құсқым келеді.

	– Қой енді, мұрның қанаған жоқ шығар,.. – деп шешесі жаратпады.

	– «Заманың түлкі болса – тазы боп шал» деген емес пе. Өзіңнің балалығың ба, əлде шалалығың ба?.. Ісің түсіп, күнің соның қолына қарап тұрған жоқ па?! – деді ағасы да бұған төндіріп.

	– Сен оны айтасың, маған бұл енді қайтып алып жүрмеймін, ел сөз қылады деді ғой...

	– Сатып алған машинаңыздай көресіз ғой өзіңіз де, апа.

	Енді Əбекеңнің «Ладасымен» жүретін болдыңыз...

	– Жай айтады да, кенже болған соң, ерке де... – Асыл жеңгесі əңгіменің төркінін басқаға бұрды.

	Шынтуайтында, кейінгі жылдары ана екі «Бензовоздан» бұл жырылып жалғыз қалғаны рас. Істің бəрі өстіп келе береді, бүгін шешесінің ыңғайымен жүрсе, ертең Байділда ағасының айрықша тапсырмасы бар, не онысы таусылмайды, содан қол байлау, балалы əйелдей бүгежектеп жүргені сол. Арыдан ойлайтын Асыл жеңгесінің: «Жай айтады да, кенже болған соң, ерке де...» – деп, арқадан қағып, ақ мамыққа тегіннен-тегін жатқызып отырған жоқ. Ендігі қалған шаруаның дені осы қайнысы арқылы біткелі тұрғанын ол пəлекет біліп отыр. Таң атпай дірдек қағып «Ладаның» документтеріне қол қоятын кім, Əйділда! Оны тұрған орнынан жылжытып үйдің жанына əкелетін кім, Əйділда! О жер, бұ жерін шұқылап, бұрандасын тартып, «тұла бойына» май жүгіртетін кім, Əйділда! Ағасына жол тəртібін бұзбай айдауды қайта-қайта тəптіштеп үйрететін кім, Əйділда! «Бензовозынан» шорылдатып түтіктен бензин ағызып, багын толтырып, одан қала берді дүңгірге құйып «запас» жасап қоятын кім, Əйділда! Айта берсең, мұндай ұсақ-түйек саналатын, өмірі бітпейтін шаруаның əлі талайын тізе беруге болады. Ал Əбілда болса Жайтабардың үлкені болып, бетке ұстар беделдісі боп, екі інісіне айбатпен қарайды.

	Міне, күйбің-күйбіңмен жүргенде, түс қайтты. Енді осыдан түн жарымында үйіне жетіп жығылып, ертелеп бензинін цистернаға құйып, жазған құлда шаршау бар ма, сол келген ізімен кері қайта тартты. Май құйғыш Төлебай:

	«Менің директорыңда шаруам жоқ, екі жүз жиырма литр бензин сенің мойныңда», – деп, бетіне салық, көжесіне қатық қып, жүйкесін жүндеп ол жіберді. Жол-жөнекей ағасының үйіне соқпай Еспеден өтіп бара жатыр еді, біреу батырлатып атпен шауып алдын орады. Қараса – Байділда! «Əншейінде соға кетуші ең, дəл бүгін неғып қисайып қалдың? Бұр машинаңды, шаруа бар», – деді ағасы елпілдеп. «Неғылған бітпейтін шаруа осы!» «Қой, сөзді доғар! Əбілданың машина алғанын сен айтпасаң да, кеше директордан естігенмін. Соған, Шақабаевтың өзі бас боп, менің өзім қош көріп...» «Жұмбақтамай айтсаңызшы енді, күнде осы...» «Ay, осы, осы дегеніңді қой... Бұр, кəне... Қалаға мен де барамын, апам да сонда екен ғой... Көрімдігін беремін машинасының, директордың тікелей тапсырмасы бұл!»

	«Ағайынгершілікті жиыстырып қойып, енді директордың бұйрығымен жүретін халге жеттік пе?!.»

	Байділданың ала байталы сойылмай байлаулы тұр екен. Екеулеп кірісіп, лезде жəукемдеп, етін тілшелеп, екі қапқа салып, «Бензовоздың» үйреншікті екі қапталындағы жылы орнына жылтыртты. Жолда: «Қайдам осы... қорқамын, сен екеуіңнен осы...» – деді өзінің «осы, осысын» жаңылмай қосып. «Қорыққаны қалай?» «Осы директор саған қалай аяқ астынан жақын боп алды? Екеуің қазір тонның ішкі бауындайсың ғой осы...» «Е-е, директорды маған ыстық қып қойған Əбілда... Оның бір баласын ол оқуға түсірген, сосын екеумізді бірдей тапсырып қойған бұл, білдің бе?» «Баспа-бас десеңізші...» «Мен – саған, сен – мағанның» қашан тамырына балта шабылар екен, осы...» «Мен бірдеңе білсем – бұл құрымайды, қарға тамырлы қазақпыз ғой». «Құриды!..»

	«Құрымайды деймін мен саған!» «Көр де тұрыңыз!» «Көрсек көрерміз!..» «Мен бəрін шамалап біліп жүрмін. Осы сіздің жекеше жылқыңыз көп пе?..» «Мал іші болған соң, бар ғой». «Мына, əкеле жатқан «ала байтал да» өзіңіздікі ме?»

	«Е-е, енді... «бал ұстаған бармағын жалайды» ғой... Оның үстіне директор айтты...» «Директор... екі сөзіңіздің бірі «директор...» «Совхоздың малы – директордың əкесінің жинап қойған малы ма?.. Жоқ, сізге жеке меншігін қосып қойып па еді? Қосып қойса да таусылатын кезі жеткен жоқ па, а?... Менің өзім осы қыстың өзінде осымен он шақтысын онда-мұнда дəл осы тəсілмен таратып бердім, ал менен басқа шофер саған келмеді дейсің бе, келді ғой».

	«Кел-е-ді ғой... Жарайды, басқа əңгіме құрып қалғандай... осыны қояйықшы». «Қоймаймын! Сен екеуің...» – деп, інісі енді «сенге» көшті... «Сен екеуіңнің көздеріңе дүние бітейін депті... Əбілда сенің екі балаңның (анасын қоса берсін) атынан үйін кеңейтті, менің атымды жамылып машина алды, ал үйін көрсең – дүниеден басың айналады. Өзі көлденең табыс десе битін салып, көзін жұмып жіберетін болыпты. Институтында оның нені бықсытып жүргенін қайдан білеміз, кешелі-бүгіннің өзінде, мен өз қолыммен тегін бензин құйып бердім, міне, тегін ет əкелеміз... Қып-қызыл шоқты өз қолымызбен көсеп жүргеніміз жоқ па, осы...» «Қайдам, Əйділда!.. Мұныңа менің миым жететін емес... Оқыған десең оқыған, тоқыған десең тоқыған, коммунист Əбілданы екеуміз жөнге салмасақ қайтеді. Соның арқасы емес пе, өсте-е-еп, арқа-жарқа, артынып-тартынып келе жатқанымыз, а-а... Əйтпесе бізді Шақабаев не қылады, біз сияқты оған қолы жетпей жүргендер қаншама? Толып жатыр...»

	«Бір емес екі жеңгең келіп отыр» дегендей, бір емес екі қайнысын бірдей көргенде, Асыл жеңгелерінің іші шиша емес пе, бірден біле қойды, бұлардың құр қол келмегендерін... Екі қап етті көрместен-ақ алдарында інгендей қайқандап, құрдай жорғалағанын көрсеңіз сол мезет!

	...Араға ай салып екі келіні келіп еді, бірақ оларды екі қайнысындай қабылдай қоймады үлкен абысын. Ауылдық екеуі бір ыңғай боп, қалалық Асылды күндеуге шықты. Үйде ешкім жоқта, енелерінің көзін ала беріп, бес бөлмені мұқият аралап көрді. «Бітіп қалған екен. Бізде мұның бірі жоқ, құр бекер-ақ адамбыз деп жүр екенбіз де... Ұшарымызды жел, қонарымызды сай біледі, қаңбақ сияқты көшіп-қонып жүргеніміз... Балалар да абыржып бітті. Биыл екеуі бірдей оныншыны бітіргелі отыр, оқуға түсе ала ма, түсе алмай ма, оны да бір құдай біледі» деп күрсінді ортаншы келін Талбике. «Ағай түсіреді ғой... Үйлері де дайын, пропискасы қалада. Біздің балаларды айтыңыз, пропискасы да, мынадай дүмбірлеген үйі де жоқ, – деп, ортаншы абысынының сөзін келіні Əтіркүл тірілтті. «Қайнағам машинаны қайнымның атынан алса, балаларың жаяулай қоймас...» «Өз аттарынан алса көзі көрмейді дейсің бе, елден пара алып, соның ізін жасырғаны ғой, əншейін... Атынан алды деген аты болмаса, ақшасын өздері төледі емес пе... Ағайдан амал артылған ба, бəрін есептеп, жүрген ізін білдірмей көміп кете береді-дағы». «Ал, біздің балаларды өз фамилиясына көшіргеннен зиян көрмепті... Əйтпесе мынадай далиып жатқан үйді айналдырған төрт жанға тірі берер...»

	Өстіп мұңдарын шағып отырғандарының үстіне енелері түсті. «Оңашаланып, неғып шошайып отырсындар... Өз үйлеріңдей билеп-төстеп, күйедей жалап, жұғысып кіріп кетпейсіңдер ме?» – деді. Кемпірдің іші қу, директордың «тілін» тапқалы үлкен баласын жақтап, үлкен келінінің сөзін сөйлейтін болған. Бұрын жақтырмай: «Қойшы соны, екі баламен тоқтап қалған», – дейтін. Қазір оны қойған, мүлдем өзгерген, түк қиыншылық көрмей осы бойынша, дəл осы үйге көктен топ етіп түсе салғандай сыңай танытады. Адам жылқы мінездес деген рас-ау!

	Іштерінде қызғаныштың қызыл иті ұлып, қос келін күліп келіп, күңіренгендей боп қайтты. Бар көрген-баққаны, «əлі» жететіндері бір-бір байы, оларын үйлеріне келісімен-ақ сілкілеп алған. Қанша сілкілегенмен уыстарына тырс-тырс тама қойған не алтын, не күміс болмады. Байділда сол далақтауымен, Əйділда сол құрғақ кіжінуімен, іштей мүжілуімен бір тоға күн кеше берді. Кіжінбей қайтсін, мүжілмей қайтсін... Бұған əне бір жылы бензин деген қат болып, басына бейнет тауып бергені бар. Қалада қол көтерген адам, ауылда көзін сатқан машиналы жолдас-жоралары: «Бір шелек бензин құйып бере гөр», – деп жалбарынды-ай!.. Дəті беріктігінен, ұстамдылығынан аман қалды. Ана екі серіктеріне осы жылы қатер болды. Ақ көңіл, мырзалықтарынан да емес, өздерінің құлқын құмарлықтарынан «Бензовоздарын» басқа кісіге тапсырып, істері тергеуге алынды. Оның үстіне қаладан кепкен жеміс-жидек, жаңғақ əкеліп үстеме бағасымен осындағы елге сатқан ба, отыз литр бензинді бір-бір қойға айырбас жасаған ба, əйтеуір, былықтырыпты...

	Жайтабар марқұм өмірі бір адамның бетіне қарап көрмеген дейді кемпірі. Екі адамның ұрыс-керісін естісе:



	«Тау белгісі тас болар

	Бар белгісі – ас болар.

	Азған елдің белгісі —

	Бір-біріне қас болар»,—



	деп, айналып кетеді екен дейді тағы да осы жеке меншік кемпірі. Соңғы уақытта шалының осы мақалын өзі жиі қайталайтын боп алды.

	Не керек, быжық-шыжық əңгіменің басы құралып, сүттей ұйыған ағайынның сиқы кетті. Байділданың екі ұлы (Əбілданың фамилиясына түскен) бірден өз күштерімен институтқа қалай түсті, солай кандидат баласының бағы тайды.

	Қали мен Хамидың паспорттарында осы қалада тұрады деген белгі болғандықтан жатақхананың маңынан жүргізбеді. Аз жатқан уақытқа кіржіңдеп əзер шыдаған Асыл, бұлар институтқа түскен соң тіпті шошынды: «Академик болатындай бұл немелерге несіне жүгірдің, алғашқы емтиханнан-ақ құлаттырып жібермей...» – деп күйеуінің миын жеп, ұятты жиыстырып қойды да, екі «баласын» үйінен айдап шықты. Содан «екі баласы» пəтер жалдап тұрды. Бұл күйеуінің де, енесінің де қабырғасына аяздай батты. Кемпip жерге қарап өкпелеп, совхозға қайтып оралды. Екі баласының далада қалғанын естіп Байділда мен Талбике бірдей тулап, шаштарын жұлып, ақыры қалаға келіп тұрғын үй басқармасына шағынып, Əбілда Жайтабаровтың үстінен қылмысты іс қозғалды. «Шұлғауына сүрініп жүрген інің мен келініңе бір сөзіңді өткізе алмаған сенің нең үлкен?» – деп Асыл бес бөлме үйден айрылғысы келмей жер сабалады. Қанша ойнақтағанымен ештеме тындыра алмады. Ақыры ерегіспен милицияға арыз беріп, «Мынау алған парасы» деп, екі мың сомды көрсетіп, куəлерін алға тартып, бір түнде Əбілданы жаптырып тастады. Кейін соты болып, тоғыз жылды арқалап кете барды. Үйін екі бөлмеге қайта ауыстырып, Асыл ешкіммен араласпады да, күйеуінің артынан бармады да...

	Кемпір шөптей болып, күйіктен запыран шегіп бүк түсті. «Жығылғанға – жұдырық» деген осы. Совхозды алты ай тексеріп, нəтижесінде жалған ақбар, асыра жазған есеп-қисабы үшін Балта Шақабаевтың үстінен іс қозғалды. Жалғыз Шақабаев емес, бірнеше кінəлы адам қоса тергеуге алынды. Сол бірнеше адамның біреуі – жылқышы Байділда Жайтабаров. Бəкеңнің жылқысын санап кеп жібергенде, үш үйірін «таба» алмай қалды. «Сасқан үйрек артымен сүңгидінің» кебімен жайын тебіндеп жатқан елдің жеке меншігін шұрқыратып қууын қуып келіп еді, бірден-бірге құлақтанған егелері шауып келіп, алдақашан сүйегі қурап қалған əкесіне тіл тигізіп қайтып алып қойды. «Мына санақ өтсін, елміз ғой, жылу жинасам да қайтарармынына» қарамады. «Саған қазынаның малын бей-берекет жарат деген кім, өлсең – жатқаныңнан тұрма, өзіңе де сол керек» деп табалап кетті. Көп кешікпей директор мен жылқышы «қол» ұстасып, түрменің төрінен орын алып, бес жылға отырды.

	Əмина кемпір мүлдем орнынан тұрудан қалды. Ел аман, жұрт тынышта тірі жетімдер мен жесірлердің саны молыға түсті.

	Міне, енді түрмедегі екі баласына жолықтырмаққа «Бензовозына» салып алып, кенжесі қалаға алып келеді. Екі көзі шүңірейіп, қолдары қалтырап, ұзақ үнсіз отырған кемпірдің кеудесіне жан кірді. «Мына жерлерде марқұм əкең екеуміз ың-шыңсыз қырық жыл жылқы бағып едік, сендердің қайдан шыққандарыңды қайдам?..» – деп, мыж-мыж боп, бір уыс бетін жуған жасын жаулығының ұшымен сүртті. Содан Еспенің үстінен өткенде: «Міне, мына жерде Байділдажаным жалғанды жалпағынан басып жүріп...» демеді. Тіпті жан-жағына қарамай, қайта əлдекімнен қорқып тығылған қояндай өн бойы дір-дір етіп, шөге түсті. Қалаға іліккенде де, «Əбілдажанның орталықтан ойып алған» үйі жағына бой салып қарай алмады.

	«Қырсыққанда қымыран іридінің» кері келді. Бүгін түрменің адамдарымен кездестіретін күні-ақ болғанмен, комиссия келген бе, əйтеуір, бұл екеуіне жұмбақ бір себеппен жолықтырмады. Бəрінен де Əйділда анасын аяп кетті. Апарып отырғыза қоятын (Асыл жеңгесі аюдай ақырып маңына жолатпайды. Ол есігін ашып, құшағын жая қойған күнде де кемпір «ол молаға» баспайтынын біледі) ыңғайлы таныс үй жоқ, өзімен бірге ұзақты күн алып жүрді. Əншейіндегі бос тұратын май құятын жердің маңы бүгін қасақана быжынаған машина, кезекті ұзақ тосып қалды. Май құйып болған соң: «Енді бір жерден шай ішейік», – деді баласы. «Асылдыкінен бе, құрысын, ол моланы аузыңа алма. Шөлдегенім жоқ, өзің болмасаң». Онсыз да қамығып, тығылып отырған кейуананың зардап шеккен шүңірек көздерінің жанары суалып бара жатқандай, иегі иегіне жуыспай: «Осыны маған көрсетпей-ақ алмадың ба, қу шұнақ құдай-ау!» – деп, кабинадан жұдырықтай басын шығарып, оқыс бедірейді де қалды. Шамада, əлгінде барған түрменің қай тұста қалғанын бағамдай алмай тұр-ау!

	Əйділда да тамаққа тəбеті шаппай, алажаңқа көңілмен бірден жолға шығып кетті.





ЕСКЕРТКІШ БОЛСЫН





I


	Баспасөз төңірегінде көп жыл істесем де фототілшінің беделін кейін білдім. Əрине, не нəрсе болса да адамына байланысты ғой. Талай фотоаппараттарын мойнына асқан жігіттерді көшеден де, фотографиялардың өзінен де көріп, көбіміз ақысын төлеп, суретке түсіп, ескерткіш болсын деп альбомға жапсырып қоямыз. Суретіміздің бірін үлкейтеміз, бірін кішірейтеміз, портрет жасаймыз. Жасымыз ұлғайған сайын, өмір кезеңдерін осы жансыз бейне арқылы, өткенді еске түсіреміз. Алыста жүрген жақының қасыңда тұрғандай, көңіліңді тоқ санайсың…

	Бұрын менің ұғымымда суретке түсіруші тек осы деңгейден аспайтын, тіпті оған мəн бере де бермейтін едім. Қызмет бабымен олардың көбімен талай бірге сапарлас болғаным да бар-тын. Сол командировкада алмаған əсерді, неге екенін қайдам, осы соңғы келген фототілшіден алғаныма өзім де қайранмын. Өн бойында бір жұмбақ бар сияқты болады да тұрады. Киім киісі, жүріс-тұрысы, сөз мəнері бөлек. Үнемі қою қара мұртын біркелкі ұстап, көйлегінің жағасына шаң жұққызбайды. Екі күннің бірінде ине-жіптен жаңа шыққан костюм-шалбар киіп шыға ма, жоқ жиі тазалатып отыра ма, əйтеуір, қыры сынбай жүреді. Соған қарап: «О-о, бұлар табысты шаш етектен табады», – дейді кеңседегі қарға адым жерге ұзап шықпайтын, тек қысыр əңгімеге үйір кейбір жігіттер. «Əйтпесе алатын айлығы біздікінің жартысына да жетпейді», – дейді оған екіншісі қосылып. Сыртынан айтылатын мұндай əңгімені білетін Жайлау Кененбаев мұртынан күледі. Өзінің мақалдамай, мысқылдамай, қағытпай жүрмейтін кезі жоқ. Əлгілерге айтады:

	– Қожанəсір керілдесіп тұрған екі жігіттің үстінен шығып қалып, арашаға түсіп, бірін жетектеп ол жерден алып кетеді. Əнеугүні сен сияқты, – деп мысқылмен мырс-мырс күліп алып, – ызадан қалшылдап келе жатқан жігіт былай шыға бере: «Қожеке, сен арашаламағанда əлгінің жағын айырып жіберетін едім» дейді кіжіне сөйлеп. Сонда Қожекең: «Пайданы білмейді екенсің» деп ұрсыпты жігітке. «Оның жағын жұдырығыңды ауыртып айырғанмен, ол саған бір теңге де бермейді. Сен одан да менің отынымды жарып, балтамен-ақ айыра бер. Шайлық ақша таппағаныңды көрейін», – деген екен. Сондай-ақ сен, жігітім, алдымен біреуге қайырымдылық жасап ал, келген-кеткенді күндегенше солардың жанына терең бойласаң нетті?! Кез келген адамның ішінде бұғып жатқан бір арман-мұңы болады, – дейді де қолын бір сілтеп жүріп кетеді.





II


	Екеуміздің жолымыз тың өлкесіне тағы да бірге түсті.

	«Алтын дəн» элеваторына барып қызыл керуенді түсіру керек болды. Зыр етіп елу шақырым жерге баратын көліктің қисыны келе қоймады. Сағат бірде сол жерде болуымыз керек. Автобуспен ырғалып барамыз дегенше, үлгере алмайтын болдық. Ары ойланып, бері ойланып «так-так» деп отырды да телефонға қол созды. Номерді асығыс теріп:

	«Сəлеметсіз бе? Бұл Мүсекең ба екен?!» – деді. Ар жақтан:

	«Иə» деген дауыс маған да естілді. Өзін таныстырған соң:

	«Мүсеке, осы сіз таяуда елуге келесіз ғой, ə…» – деді. «Иə-ə…» – деп келте қайырған сияқты, «Елуге келсеңіз мүшел тойыңызға cyрет керек емес пе? Егінжайдың ортасында, еңбек адамымен бірге тұрып, былай… Біздің газет жазушыларды тосыннан түсіріп беріп жүр… соған… Бүгін болмаса болмайды, мына тақау жер «Алтын дəн» бар ғой… Е-е, өзіңіз туған болсаңыз тіпті қатып кетті… Көлік… Сол бізді де қинап тұр… Ау, «Волгаңыз» бар емес пе, соны осындайда мінбегенде, қайда пайдаланасыз?! Е-е, сөйтсеңізші, Мүсеке… Мақұл, мақұл!.. Күтеміз, бөлмеде… Қасымда… тағы бір… Мақұл!» – деп, ол трубканы қоя салды да: «Бол-бол, тез-тез… Жинал енді… Мүсірəлі Бүкіровтің өзі келетін болды… Білетін бе едің… осы облыстың «классигі», – деп, əлгінде ғана сары уайымға түсіп, жолының болмағанын менен «көріп», өзіне шық жуытпай отырған əріптесімнің көңіл күйі бірден көтеріліп сала бергені.

	Көп кешікпей бөлменің есігі қағылды. Кезекші əйел екен, сырттағы күтіп тұрған машинаның нөмірін айтты. Күтіп тұрған осы облыстағы мықтымын деп жанға сəлем бермейтін жазушы – Мүсірəлі Бүкіров, өзі рульде.

	– Сен алдына отыр, – деді Жайлауға жаны қалмай. Маған елер-еленбес басын изеген болды. Содан асфальт жолға түскен соң, Мүсекең астанадан келген үлкен қызметкерге ел жайын, жер жайын, биылғы астық барысын тəптіштеп баяндайтын осындағы жауапты қызметкер сияқты, Жайлауға қарап қойып əңгімені арыдан, тереңнен қозғап таныстыра берді. Мен болсам өзіммен-өзім терезе əйнегін ашып қойып, айнала төңірекке көз жіберіп, алдағы екеуінің əңгімелеріне құлақ түріп отырмын.

	Ойдым-ойдым болып тұтаса өскен ақ қайыңдар аралын айналып жүрсең-ақ болды, маңдай алдыңнан шалқар теңіздей толқып, көз сүріндірер қалың егін көзге ұрады. Не жазық алқаптың өңірін белдеу-белдеу сызып, көсіле созылып дестелер, сол дестелерді қуалай бастырып комбайндар дүрмегі кетер еді. Не қара бұйра топырағы сүдігерге жыртылып, алыстан мұнарлана қарауытып, жоталанып жатар еді.

	Бұл Арқадағы тың облыстардың жылма-жылғы күзгі дала көріністері, жылма-жыл ешбір боямасыз, қоспасыз қаз-қалпында қайталана беретін бір кереметі осы!

	Бұл күндері тың төсі дүбірге толы!

	Ал, орақ басталғалы ауа райы құбылып, диқан қауымды қуантпай тұр. (Күн бұлттанса-ақ Жайлаудың да «желі қозады, сүйек-сүйегі сырқырап қоя береді. Аурудан емес, əрине, суретке ашық аспан, күлімдеген күн көзі керек қой, содан...). Еңбек көрігі енді қызған шақта ауық-ауық, жаңбыр төгіп өтеді де, соңын ала сап басылған болады. Жөңкілген бұлт арасынан бір сəт күн көзі жылт етіп көрініп, артынан ерке баланың тілін шығарып мазақтағанындай кілт қайта бұртия қалады.

	Биыл егін бітік шыққанмен, кеш пісті. Мұның өзі диқан қолын бір байласа, күнбе-күн дерлік аспан əлемі қабағын шарт түйіп екі қол байлау болуда. Қанша асыққанмен, жаңбырлатқан табиғатқа не шара!

	Біз де келгелі екі-үш совхоздан арыға ұзап шыға алмай көңілсіз күйде жүргенбіз. Ұшарға қанат жоқ боп, жіпсіз байланып отырғандықтан да болар, күннің көзі жарқ етіп ашылып еді. Жайлаудан маза кетті. Ақыры қысылғанда жол тауып, «Алтын дəнді» бетке алып құстай ұшып келе жатқан бетіміз еді бұл. (Екеуі мені ұмытты).

	Жазушының өзіне машина айдатқызып, оның пендешілік мінезін тамыршыдай тап басқан əріптесіме дəн риза болып, əрі өзімнің біреудің бетіне қарап қатты сөйлей алмайтыныма, жуастығыма қорланып та отырмын. Егер мен пысық болсам, елу жылдығыңызға мақаланы өзім жазам десем, онда мына Мүсекең Жайлауға ғана емес, екеумізге алма-кезек қарап, менің де көңілімді аулайтынын білемін, білсем де бір құдіретті күш кежегемді кейін тартады да тұрады, құрсаулап тастаған, жібермейді.

	Бірге істейтін қызметтес жігіттер Жайлауды «алаяқ» дейді сыртынан. Шынында да, дəл қазір ол алаяқтық жасап келе жатқан жоқ, қоғамның жұмысы үшін осыған барды, ертең редактор «көлік жоқ болдысына» қарамайды. «Əкел» дейді. «Тап» дейді. «Ұйымдастыр» дейді. Егер арыға барсақ, нағыз алаяқ мына рульде келе жатқан Мүсекеңнің нақ өзі. (Мейлі, қазір көлігінен түсіріп тастаса да…) Өткен жылғы бір оқиғалар тағы да ойыма орала берді. Ол да осы Жайлаудың істеп жүргені. Осындай орақ кезіндегі командировкадан туындаған, онда да жергілікті басшылардың шалағайлығынан соған барыпты ғой, енді ойласам…

	* * *

	Соңғы бір-екі жылдан бері егін орағы кезінде комбайншылар біркелкі шəпкі киетін болды. Оны газетке шыққан суреттерден көріп: «Біркелкі етіп, жұмысқа ыңғайлап тіккені өте оңды болған екен. Кім ойлап тапса да, атасына – мың да бір рақмет! Əйтпесе олар көбіне-көп қолдарына түскенін бастарына таңдамай іле салушы еді» деп қойғанмын.

	Командировкадан «тоқ» оралғанбыз. Келе оның біркелкі «соңғы модамен» тігілген шəпкі киген комбайншыларының суреттері «өзімізден» бастап, көптеген газеттердің бетін бермей кетті.

	Бір көргенде мəн бермеген екенмін, «бəленің» басын шығарған Жайлаудың өзі... Есікті серпе ашып: «Бүгін де үш газетке бірдей суретім шықты-ей», – деп, бір езулеп, алдыма газеттерді жайып салды... Сонда барып есіме əлдене түскендей: «Ау, олардың көбінің басында малақайы бар сияқты еді ғой», – деп, əріптесіме қарасам, соңғы модамен тігілген шəпкісін алшысынан түсіре киіп, шəниіп тұр жəне қарап тұрған жоқ: «Көрдің бе, міне, біз осылай жұмыс істейміз!» – дейді.

	Бақсам, суретке түскен комбайншылардың дерлік бəрінің басындағы фототілшінің өз шəпкесі екен, сабазың аямай-ақ кигізіп түсіре беріпті. Ойды ой түртпей ме? Осы командировкада жүргендегі əріптесімнің бірнеше «ісі» есіме түскені...

	* * *

	Біз баратын совхозға басқа көліктің реті болмай қалды да, онсыз да өздері солай қарай жүргелі тұрған үгіт поезына іліктік. Ішінде кіл көңілді жастар бар екен. Артын ала келіп жайғастық. Қыртыстанып қалмасын деп іліп қойған қазақтың ұлттық көйлегіне əріптесімнің көзі түсті. Машинаның жүріс ырғағымен арлы-берлі көлкілдеп, алдын көлегейлеп оның «мазасын» ала берді. Əрі иіс суы да мұрныңды жарып бара ма, қалай?!

	Жол-жөнекей үгіт поезының жетекшісі өздерінің он екендіктерін айтты, концерттік программасымен де таныстырды. Сонда қарап отырмай: «Сіздер он болсаңыздар, біз үшеуміз...» – деді бірден əріптесім. «Үшеуі қалай, екеуі ғана отыр ғой» дегендей, олар біз жаққа аңтарыла қарады.

	«Сенбейсіздер ме, міне, мына басын бұғып, теріс қарап тұрған менің қалыңдығым болады», – деп, көйлекті көрсете қойғаны.

	* * *

	Дала қосында концерт болды. Үгіт поезы əлдеқашан бел асып кеткен. Біз болсақ өз «тіршілігімізбен» жүрміз. Бригадир мен əріптесім түйдей құрдас боп шықты. Осыны пайдалана қойып: «Кешегі екінші бригададан жеген сүрдің иісі менің мұрнымнан əлі кетпей тұр ма, жоқ, сенен шығып тұр ма?» – деп, маған көзін қысып қойды, өзінің сол баяғы сайқымазағына басып. Ол аузын жиып алғанша болған жоқ:

	«Е-е, сүр табылады ғой...» – деп, қызарақтады бригадир.

	Айтқандай-ақ, кешке иісі бұрқыраған сүрге тап болдық. Ал, кешегі екінші бригададан сүр тұрмақ бригадирдің өзіне жолыға алмай аттанғанбыз. «Ұят болған жоқ па?» – дедім Жəкеңе. «Е-е, бұның несі ұят, үш күннен бері ыстық ішпегенімізді білесің ғой. Еншіміз бөлінбеген қазақ емеспіз бе. Ақыры өздері біліп «түстеніңдер» деп жатпаған соң, айтқаным сол...» – деді күлімсіреп. «Науқаннан бас ала алмай жүр де...» «Мейлі ғой, өздері де рақаттанып қалды...»

	* * *

	Ауа райы ашылса бітті, комбайншылар үй бетін апталап көрмей кететін қашанғы əдеті емес пе. Шаршаған кезде тіпті дала қосына бармай-ақ, комбайн бункеріне қисая кетіп, көз шырымын сəл алған соң, қайта ен егінге ендей кіріп кете барады.

	Міне, біз тап осындай тұсқа кез келген екенбіз. Əріптесім ана комбайншыны да, мына шоферды да тоқтатып, қол байлау болмай суретке тездетіп түсіріп ала қояйын десе, бəрінің сақал-мұрттары үрпиіп өсіп кеткен.

	Ол табанда ақыл тапты. Суретке түсіретін кісілерінің сақалын жібіттіріп жіберіп қырып (сабын, ұстара өзінен, су бұлардан), шаштараз боп шыға келгені. Сонда: «Ақыр алдың ғой, шашымды да жөндеп жібер...» – деп, бірінің қиылғаны. «Мен шаш алмаушы едім, сақал болмаса...» – дейді Жайлау жайымен. Өзі сонда бір қолын екі ете алмай жүр.

	* * *

	Тың өңірінен он күн дегенде оралып, өңіміз шаршаңқы, аэропорттың басында, аялдамада автобус күтіп тұрғанбыз. Бір егделеу кісі Жайлаудан көзін алмай қадалып қарай берді. «Саған ана бір адам қарағыштай берді, танысың емес пе?» – деп, ақырын бүйірінен түртіп, ыммен көрсетіп едім:

	«Қайдам, есімде жоқ», – деді немкетті. Сөйткенше əлгі кісі бұған тақалып келіп: «Осы сен Жайлау емессің бе?» – дегені. Бұл енді аңырып тұрып: «Ə-ə, Мəк-е-е, сəлематсыз ба?!» – деді. «Иə, қайдан, иə, қайдан?..» десті бір-біріне. Осы мезет Жайлаудың мұрты жыбыр ете қалды. Біреу итеріп жіберсе құлайын деп тұрып-ақ, ойына қай-қайдағы түсті ғой деймін. «Мен көптен осындамын ғой...» деді ескі əдетімен. «Естуші едім сырттан... Жұмыс қай жерде?...»

	«Менің жиырма алты жыл бойы газет-журналдың бетінен түспей жүрген аты-жөнімді білмесе, мұның көптен естігені өтірік болды, жай жорыта айтып тұр, басына сонша не күн туды екен, ə-ə.. Е-е, бұл əлгі бас пайдасын ойламаса ұйықтай алмайтын аты шулының өзі екен ғой. Бəсе, ауыл адамдарынан естігенім бар еді...» «Қызметің бар ма өзіңнің?...» деп қайталап сұрады ол. «Бар, бар болмай... Казпотребсоюздамын...» (Маған қарап көзін қысып, «шұрқ» етпе дегендей болды. Теріс айналып, күліп тұрмын...) «О-о, «Казпотребсоюздамын» де...» «Өзіңіз қайдан жүрсіз?...»

	«Біз осында көшіп келгенбіз, інім. «Межколхозстройда» қызмет... Жеңгең школда... Келін қай жерден?...» «Осы қаланың өзінен». «Əке-шешесі бар ма?» «Бар». «Не істейтін кісілер?» «Атам Тамақ өнеркəсібі министрлігінде бөлім басқарады...» «Дұр-е-е-ес екен... Енең ше?...» «Енем Ет жəне сүт шаруашылығы министрлігінде бөлім басқарады...» «Жө-ө-өн екен... өзің... А-а, «Казпотрепсоюздамын» деп едің-ау, айтпақшы... І-м-м... Үй қай жерде?...» «Орталықта...» «Кірпіш пе?...» «Кірпіш». «Қанша бөлме?»

	Жайлау жауап орнына күлді. Артық кеткенін біле қойған жерлесі де қипыжықтап барып:

	– Келінді ертіп үйге келіңдер? – деп адресін бір жапырақ қағазға жазып, Жайлаудың қолына ұстатты.

	– Ал, інім, жақсы, – деп жүре берді де қалт қайта кідіріп.

	– Сен осы мені қалай таныдың-ей, – деді оған. – Енді, танымай... бір ауылдан емеспіз бе? – деді бұл салмақты.

	– Келіңдер... айтпақшы сен маған телефоныңды беріп қойшы... Жеңгеңе айтқан соң, хабарласпай тынбайды ол...

	Жайлау еріксіз телефонын жазып, қолына ұстата салды. Автобусқа отырған соң, екеуміз ал кеп күле... «Өтірікті қалай жымбай соғасың?» деймін. «Айтқызбасқа қойды ма?! Егер шынымды айтсам бар ғой, мұндайлар қомсынып, бишара санайды...»

	Жайлаудың тапқырлығына таң қалып, жерлесінің қанағатсыздығына «қарным» ашып, бұл əңгімені алдақашан ұмытып та кеткенмін. Бір күні өзінің мысқылымен мырс-мырс күліп келіп тұр. «Не болды?» деймін. Одан сайын күледі. «Ау, айтып өлтірсейші... Не, сонша-а?...» «Баяғы бар ғой, аэропорттағы ше?...» «Түк түсінсем бұйырмасын!»

	«Ей, əлгі менің «Казпотребсоюзда» істейтін кезім ше?» «Ə-ə... Ал не болды?» «Айтайын, тыңда...»

	...Өткен аптада Жайлаудың үйіне Мəкең жерлесінің өзі телефон шалыпты. Трубканы баласы көтереді. «Папаң бар ма?» дейді. «Жоқ» дейді. «Қайда?» «Жұмыста». «Мамаң ше?» «Үйде». «Шақыр...»

	Мамасын шақырып, қолына трубканы ұстата салады.

	«Алло!» «Амансың ба, келін... Бұл... Майданəлі деген қайнағаң ғой, келін... Келін-н... Осы сенбіде үйге келіңдер, адресті Жайлаужан-н-ны-ң өзі біл-е-ді-і... Я, келе қойыңдар...»

	Кешкісін тосын «жаңалықты» Жайлауға айтса, бұл аса елп ете қоймайды. «Барамыз ба?» Жауап орнына күйеуі мырс етеді. «Неге күлесің?» «Жай, мен де қарап жүрмей біреуді əбігерге салғаным да сол...» деп, болған жайды келіншегіне айтып берсе, ол жатып ашуланады ғой, баяғы...

	Екі ортада Жайлаудың басы бəлеге қалсын... Сенбі күні бұлардың телефоны күндегіден көп «безектейді». Бірақ, Жайлау трубканы ешкімге көтертпейді. Содан түс ауа есіктің қоңырауы «шарылдап» берсін... Амалсыз барып ашса, ар жағында Майданəлінің өзі... «Келіңіз, келіңіз...» деп сасып енді бұл. Сөйткенше: «Қонаққа шақырған кісісіз бе?» деп, екі араға келіншегі қыстырыла кетеді. «Мен едім, күте-күте ішегіміз көгерген соң... Шыдамымыз таусылып... сосын... Үлкен басымды кішірейтіп, өзім...» «Бұл сізге бəрін жалған айтқан...» деп, «қайнағасына» «келіні» мəн-жайды түгел баяндап береді. «Мен, жай... қайдан білейін... мұның мұндай алаяқ болып кеткенін...» деп, жерлесі ашумен аузына келген сөзін айтып, есікті сыртынан қатты жабады.

	Міне, бар болған оқиға.

	– Ай, өзіме де сол керек, – деп, өзінің ескі əдетімен ақсия күледі. – Əне, əне, осы күнгі адамдар, қандай?..

	* * *

	Волга» жер апшысын қуырып демде-ақ үлкен поселканың ішіне сұғына кірді.

	– О-о, адамдар да жиналып қалыпты, үлгерген екенбіз, ə-ə... – деп, Мүсекең тұмсықты аупарткомның кенсесінің алдына бір-ақ тіреді.

	– Ойпырмай, сіз болмағанда маған бұл сурет жоқ еді, – деп Жайлау «асай-мұсайын» ұстап, бір-екі керек-жарағын «қолбаласы» – маған беріп, қызыл керуенге ұмтылды. Аудан орталығын қақ жарып өтеді екен. Алдымен кішігірім митингі өтті. Бірінші хатшының оң қолтығының астына кіре түсіп Мүсекең тұрды. (Тосыннан түсіру деп осыны айтамыз ба?)

	Қызыл керуен ұбақ-шұбақ элеваторға жылжыды. Əр совхоз өз машиналарының мандайшасына ұрандап плакаттар іліп тастапты. Бір кезде бірінші хатшы:

	– Ойпырмай, анау кім-ей, элеватордың төбесіне шығып кеткен, құлап қала ма, қайтеді, абайласыншы, – деп қалды. Ошарылып тұрғандар түгелдей солай қарады.

	– Кім болса да нанын ақтап жейтін азамат екен!

	– Е-е, ол біздің бала ғой, – деп Мүсекең кеңк-кеңк күлді.

	Бірінші хатшы жүрсе жүреді, тұрса тұрады.





III


	Тағы да жол... жол...

	Аудандық партия комитетіндегілер «Қарағайлы» совхозының көрсеткіші жақсы, соған барғандарыңыз дұрыс деген соң келіскен едім. Былай шыққан соң: «Осы совхоздан басқа жер құрып қалды ма?» дегені бұрқ етіп Жайлаудың.

	«Бұрын болған екенсің ғой...» «Жоқ, бірінші рет көргелі келемін...»

	Совхоздың парторгы өзінде екен, бізді көргеннен орнынан ұшып тұрып: «Келіңіздер, төрлетіңіздер!» – деп сəлемдесті. Менен гөрі Жайлауды жақын тартып, көптен аралас-құралас кісілерше іші-бауырына кіріп барады. «Əлгінде бірінші рет көргелі келемін деп еді-ау» деп ойлап қоямын. «Біздің жігіттер сіздерді жолдан қарсы алуға шығып еді, қалай кездеспегенсіздер, ə... Ауаткомнан хабарласқан, келетіндеріңізді біліп отыр едік, жаңағы... і... біздің жігіттер...» деп, аузын жиып алғанша ұнжұрғасы түскен, өзін əбден күздің қара суығы сорған аласа бойлы, сылыңғыр қара жігіт есіктен кірер-кірмес: «Əлгі иттің балалары əлі жоқ!» – деп зірк етті. Парторг қып-қызыл боп: «Көзіңді құрт!» – деді сұрланып. «Тағы да барайық па? Мүмкін басқа совхозға бұрылып кеткен шығар, ол корреспонденттер... Қап-ай, ə..» «Мен саған шыға тұр дедім ғой. Болды енді», – деп, парторг орнынан қалай тұрып, есікке қалай жеткенін өзіміз де білмей қалдық. Есікті сыртынан сарт еткізіп жауып кетті, енді бөлмеде екеуміз-ақ қалдық. «Көрдің бе, жаңағы сүлік қараның сені ит деп кеткенін», – деп, мысқылмен мысымды басып тастады. Сонда барып, оның сөзінің төркінін түсіндім. Мұнда күлмегенде қайда күл, мен де қарап қалмай «иттің балалары» деді ғой деп өзінің де қосақ арасында жүргенін дəлелдеген болдым.

	– Сіздер кешіріңіздер, – деп парторг күле қайтып келді.

	– Аузы бейауыз бір жігіт өзінің...

	– Жə, оны қайтесің... Одан да танысыңдар. Бұл кісі осыдан үш жыл бұрын мына «Қызылқұм» совхозында кəсіподақ комитетінің председателі еді. Парторг боп отырғанын мен де қазір көріп отырмын. Есімі – Кеңес. Фамилиясы – Серіков, – деді маған қарап. – Өзің де біліп отырсың, сонда да айта кетейін. – Сейіл Көшбаев. Мені білесің...

	– Білеміз... Ойбай-ау, енді... – деп, Кеңес қипыжықтады.

	Жаңағы жігіт біздің профкомымыз...

	– Ауданның уəкілдеріндей билеп-төстеп алдың ғой, – деп, мен күлдім.

	– Билейтіндей бар енді... Жарайды, алдымен жайғасып алыңыздар, сосынғы іс-жоспарды көре жатармыз...

	– Мен əлгінде «Қызылқұмға» барсақ осы Кеңесті кездестіретін едік деп ойлағанмын. Көрмейсің бе енді, тура жолықтырғанын... Бұл совхоздың жайын баяғыдан білемін ғой... Көрсеткіші жоғары болғанмен, мəдениеті құлдырап кеткен... қазір аралағанда көресің...

	– «Қызылқұмның» мəдениетін алға сүйредің, енді осы «Қарағайлыны» көтер деп... осында жіберіп еді. Көрмейсің бе енді, «іздегенге – сұраған», өзіңді құдай айдап келтіргенін.

	– Дəндеген екенсің...

	Екеуі қосарлана көңілді күлді. Маған бəрі жұмбақ, бұлардың не білгені бар деп соңдарынан ере бердім.

	– Тура сол үйге апарады, бəрін кейін айтамын... – деп Жайлау менімен қатарласа берді. – Жолымыз болады екен саған да, маған да... «Жолымыз болады екен саған да, маған да...» Осыдан он үш жыл бұрын бұл ауданда мен де болып едім, апырмау, сондағы жазған кейіпкерім осылардың тілге тиек етіп отырған «Қызылқұмында» ғой. Жарайды, əліптің артын бағып көрейін...»

	Кеңес бұрылыс-бұралаңы көп жерлермен алып жүріп, еңселі үйдің қасына келіп, қақпасын ашып «жүріңіздер, жүріңіздер» деп бəйек қақты.

	– Сен де осы үйді қонақ үй ғып алғансың ба? Қариясы бар еді, – деді Жайлау тағы да мысқылмен.

	– Оны қайдан білесің? – деп, Кеңес тіксінді. – Үлкен кісі бақуат отыр.

	– Білеміз ғой... – деп, Жайлау өз үйіне кіргендей еркінсіді. Бірден:

	– Ассалаумағаликум! – деп, ақ селеудей сақалы кеудесін жапқан, еті қашса да салдырап қалған жілікті сүйегі бұрынғы кесек тұлғасын бірден аңғартатын аруақтай боп төрде қисайып жатқан шалға бізден бұрын қол созды.

	– А-а, бұл қай балалар? Келіңдер, төрлетіңдер, – деп ол басын түзеп, кеудесін көтере отырды.

	– Ата, көңіл-күйлеріңіз қалай? Мен ілгеріде келіп, өзіңізді суретке түсіріп, тоқсан тоғыздағы қария деп журналдың бірінші бетіне шығарған балаңызбын.

	– А-а, келіңдер, əкеп көрсеткен, сол сурет осы үйдің бір жерінде ілулі тұр-ау деймін. Рақмет, шырағым!.. Сен де бала-шағаңның рақатын көр!

	– І-і, ілулі тұрса тіпті жақсы... Баяғыда осы өзіңіз сияқты төрт түлігі түгел өскен дəулетті адам дүние салады. «Бұл кісі жалғанды жалпағынан басып-ақ еді, міне, енді дүниеден бір кебінмен кетіп барады» дейді көп ішінен біреу. Сонда: «Аз дүниемен кетіп бара жатқан жоқ, бұл кісі жарық дүниеге жалаңаш келген болатын» деген екен Бөлтірік шешен. Сол айтқандай-ақ, мыңдаған халық Сізді «ендігі жүзден асып кеткен шығар Базекең» дейді. Елдің аузында жүрсіз, арманыңыз жоқ шығар? – деді Жайлау дауыстап.

	– А-а, арман жоқ қой, тек мына бір немерем үйленбей... сол болмаса...

	Көңілді қозғалып, «мазаққа» айналдырып кеттік.

	– Келгендерің жақсы, бар болса бөліп жегендерің жақсы... Тек, түнеугүнгі бір бастыққа қарным ашып қалды.

	– Е-е, неге?

	– Бастығым-бастығым деп қой сойды, қолын қусырды, ол немесі ішіп алып, осында жатқан маған сəлем беремін деп... қабырғамды қаусатып кете жаздады. Осы күні кім болса сол бастық бола беретін болған ба деп қалдым. Əйтпесе, мына өздерің құсап, əуелі үлкенді сыйлап, сұқбаттасып, сосын алаңсыз ішіп-жей бермей ме, түге... Жетеді, құдай берген дəулет бар ғой...

	Базекең жүздің бесеуінде екен қазір, ал айтып отырған сөзі алжыған адамдыкіндей ма? Жоқ. «Осы күні кім болса сол бастық бола беретін болған ба?..» Ойланып қалдық.

	– Совхозда қонақ үй жоқ. Сосын дастарқаны осындай үйлерге кісі түсіретініміз рас, – деп, былай шыға Кеңес күмілжіді.

	– Ұят емес пе? Басқа үй құрып қалғандай үнемі осы үй...

	– Неге басқа...

	– Қайдам, əйтеуір, ана жылы келгенде де тап осы үйде кеткенімше жатып едім. Қанша еншісі бөлінбеген қазақпыз десек те...

	– Келесі келгенде қонақ үйде жататын боласың... Біздің үйде хозяйка жоқ, ауданда ауруханада жатыр, əйтпесе... – деп, парторг шын қысылды. Жайлауды өзімсінгенмен, тосын көрген менен ыңғайсызданғанын байқатты.

	«Қарағайлы» совхозының сырт көрінісінің өзінен-ақ басшылар тарапынан қамқор қолдың болмағанын бірден аңғардық. Құрылғанына қырық жылдан асса да, əлі күнге дейін өсіп тұрған бір талды көрмейсің. Көшелерімен адам аяғын алып жүру қиын, сəл жаңбыр сіркіресе болды, сіңкенің ұнындай борпылдақ май топырақ желімдей жабысып аяқ киіміңді «алып» қала береді. Ашық-шашық жатқан құрылыс алаңында тіс шұқыр ағаш таппайсың. Ерте кезде салған үйлер мыжырайып-мыжырайып ұбақ-шұбақ кете береді. Əр-əр жерде су құбырынан су ақпай, қисайып-қисайып қапты. Ауыз су «Водовозбен» тасылған соң, басқа кемшілікке көз жұмып өте шыққаннан бөлек амалың қалмағандай... Халқы жеке меншік малмен күн көріс жасайды білем. Шаруашылық бірыңғай қаракөл қойымен шұғылданады екен. Шопандардың осыдан жүз алпыс шақырым жерде жайлауы мен қыстауы бар сияқты. Өзін-өзі ақтамай, шығында отырып, соңғы екі-үш жылда ғана төлді көп беріп, ауызға ілігіпті. Ал озат шопандар баршылық... озат механизаторлар да... үздік мұғалімдер де... Əрине, бұл осындай жағдайға қарамастан бел шешіп еңбек еткеннің нəтижесі ғой...

	Біз қонып шыққан Базекеңнің төрт ұлы бірдей озат шопан, біреуі Социалистік Еңбек Ері, қалғандары да орденнен құралақан емес... Əлгі, совхозға келген көп «қонақтың» дені осы үлкен үйге ат басын тірейтіні осыдан, тіпті қайсы бір шолақ белсенді – уəкілдер малшылардың тұрағын алыссынып осы үйден «тойып» алып, қайтып кететіні рас болып шықты. Оны басқа бір бейтаныс жігіт айтты.

	Соның айтқан үйінде отырып көп нəрсенің куəсі болдық, тосын, көзге тайға таңба басқандай байқалады екен. Бес-алты бала бірін-бірі жұбатып, өз күндерін өздері көріп жүргенге ұқсайды. Жетпістің мол ішіндегі бет-аузы шаңытып, түтігіп кеткен, ақ самай ана бұрқырап: «Ендігі ыстық күнде қырылып та қалған шығар. Əй, тез ұш! Түгел қамап тастапты тағы да» деп үйге сөйлей кірді. Ана үйдегі немерелерінің не істеп жатқанынан бейхабар болса да, сырттағы малдан хабардар екен. Əйтпесе ертелі бері баскөз болып отырған ересектері шала-шарпы дайындықпен əлгінде асығып-үсігіп мектептеріне кетті. Бейтаныс жігіттің де кеңседе қыруар жұмыстары қалды. Күн ұзақ малмен алысып, мойнын бұруға шамасын келтірмейді. Ауруханада екі көзі төрт болып жұбайы жатыр. Екі ортада тірсегі тірсегіне соғылып, ертеден қара кешке дейін дамылсыз сіңірі созылып жүрген жетпістегі кемпір.

	Дəл осы жерде осынау семьяны бағып-қағып отырған мына жігіт емес, ана шүйкедей қара кемпір ме деп қаласың.

	Кейін білдік. Бұл жігіттің үйінің ірілі-ұсақты бірталай ірі қарасы, азды-көпті уақ малы бар екен. Өзінің айлық жалақысы, əйелінікі, шешесінің пенсиясы бар, жас балаларына жəрдем ақша жəне алады. Сонда бір үйге айына үш жүз сомнан кем кірмейді екен. Бұл бір үйге аз ба? Күнделікті тұтынатын сүт те, ет те, май да сатып алмай, өздерінен шыққан соң, аз емес, əрине. Қалай үріп ішіп, шайқап төгемін десе де бір семьяға бейпіл жетеді. Дəулетті семья деп осыны айтамыз да. Бірақ, өкінішке орай, оның үйінде бəрі-бəрі керісінше. Осындай қолда мол мүмкіндік тұрғанда салып алған стандартты үйі, не үйінде телевизоры, не радиосы, не балалары сабаққа дайындалатын ыңғайлы жазу столы да жоқ. Жай, ертеден салып алған бəкене қоржын үйде, шаңы бұрқыраған ескі-құсқы киіз бен көрпенің үстінде жайлап күн кешіп жатқан жайы бар. Совхоз орталығындағы үйлердің біріне кіріп алуына мүмкіндік бола тұрып: «Мал ұстауға ыңғайсыз, балалар өскенше бізге осы үй де жетеді. Өскен соң өздері-ақ мұндай жерде байлап қойсаң да тұрмас», – деп өзін-өзі жұбататын көрінеді ол.

	«Əлгі телевизор бізге қол емес, не бұрауын, не сұрауын білмейміз, сенім бар ма, жазатайым бір жері «тырс» ете қалса бітті ғой. Маңдай теріңді он сыпырып жинаған ақшаң желге ұшты де. Алған күнде де оған қараймыз ба, жоқ малға қараймыз ба» деп, «алып беріңізші» деп жалынған бала-шағасын беттетпейтін көрінеді.

	Жарқылдап киініп жүрген оның үйінен бір адамды көрмейсің. Бəрі де жұпыны, шешесінің үстінде де, балаларының үстінде де, өзінің үстінде де жамау-жасқаулы киімді көресің. Ең болмаса атасы тегін арзан қолды киімдері де көрінбейді. (Тəуірі сандықта болар).

	Адам болған соң бас ауырып, балтыр сыздамай тұра ма?! Бұл үйдегі жеңгей де көптен бері аурудан қолы босамай жүрген кісі көрінеді. Қанша ауырса да, ауыл дəрігерлерінен ұзап санаторий, курорттарға барып демалған пенде емес. Барам деп талпынған да емес. Ал шешесі болса жастай жесір қалып, осы жалғыз ұлын əкесі бар балалардан кем қылмай өсірген, қажыр-қайраттың иесі. Күні бүгінге дейін баласының отымен кіріп, күлімен шығып жүр. Енді қашан баласының рақатын көрмек, екі қолын жылы суға малмақ?!

	Тұңғышы он жылдық бітіріп, ауылда тиіп-қашты жұмыспен уақыт өткізіп жүргеніне қазір екі жыл болыпты.

	«Институтқа түсіп оқуға қаражат жағы болмады» деп, екі қолын қалтасына салып, ауырдың үстімен, жеңілдің астымен күн кешулі.

	Көріп отырсыздар, семьясында мол дүниенің қызығын көрген, шашау шығарған бір адамы жоқ. Сонда ана қорасы толы малды не үшін жинап отыр? Не сатуға, не союға қимай жинаған соң, жылма-жыл мал басы да өсіп, оны күтіп бағу да күннен-күнге ауырлай бермей ме?

	Міне, біріне-бірі еліктеп, бəсекемен жарыса мал жинап, шақшадай басын шарадай етіп отырған, бар бейнетті қолдан сатып алған азаматтардың халі алдағы кезде не болмақ? Өздері бұл жағын бір сəт те болса ойланып көрді ме екен.

	Үй шаруасымен-ақ отырып уақтылы дəрігерге көрінуге қолы тимейтін, содан келіп сырқаты асқынып жатып қалатындар да кездеседі. Іргеде тиіп тұрған совхоз орталығына, одан қалды аудан, облысқа барып емделуге жіберген кісілер «ойбай, тірлік бастан асып, бір қолды екі ете алмай жатқанда қайдан барамыз. Үйде мал бар, бала бар, алысқа ұзап шыға алмаймын, одан да өзің-ақ тəуір дəріңнен бере сал» дейтіндер де баршылық екен.

	Ал, керек болса!

	Кеңес Серіков бармағын тістелеп, бір қызарып, бір бозарып:

	– Бəрін де қалпына келтіреміз, түбірімен қайта құрамыз... – дей берді аяғының ұшымен жер шұқып. – Əркім өз білгенін, ойына келгенін істей берген ғой... осы уақытқа дейін. Бұраудың да сұрауы болушы еді, бұл ауыл тіпті бетімен, ауа жайылып кеткен...

	– Ертеде Шамар жəне Зұлқаш атты екі адам бір ауылда тұрыпты. Шамар сөзге шебер, пысық жігіт болса керек. Ал, Зұлқаш жуас, бостау жігіт екен. Бір күні ауыл жігіттері жорыққа аттанып бара жатады. Сонда Шамар:

	«Басқамыздың аттануымыз дұрыс-ау, осы Зұлқаш не бітірем деп бара жатыр екен?» депті. Соны естіген Зұлқаш «Шамар-ау, сені бір нəрсе білетін жігіт пе десем, еш нəрсе білмейді екенсің. Атысып жатқан жау сенің – Шамар, менің Зұлқаш екенімді қайдан айырсын?» депті, – деді мұртын сипай тұрып Жайлау. – Сол айтқандай-ақ, осы совхоза келген адам сенің жаңадан келгеніңді, жұмысқа енді кіріскеніңді қайдан біледі. Жоғын да, барын да, жетістік-кемшілігін де бір өзіңнен сұрайды. Сондықтан жұмысты шұғыл қолға алуың керек.

	– Оның рас, енді... Өйтпейінше болмайды өзі де. «Бітер істің басына, жақсы келер қасына» деген, «Қызылқұмдағыдай» қол ұшын бер енді...

	– Ақысын берсең, қоқысын шығарам...

	– Қазынаның өзіне керекті өзінен аяймыз ба? Смета бойынша, ана жылғыдай төлейміз...Əйтпесе мынау ыңғайсыз екен, кеңсенің алды жып-жылмағай боп тұрғаны.

	– Маған қарап отыр екенсің де... Жарайды... Тек кезекті еңбек демалысымды алып, алаңсыз асықпай кірісейін... Келістік қой?.. Бірақ мен келгенше ана «Шығайбайларыңды» тезге салыңдар...

	– Келістік, келістік...Тезге де саламыз, заңға да бағындырамыз...

	Жүрерде:

	– «Қызылқұмда» парторг болыпсың... Сонда ертеректе жазған кісілерім бар еді? Əсел, Баян деген... – дедім мен.

	– Бар, бар... Жеңіл-желпі жұмыс істейді өздері... Сұрасаңыз екінің бірі айтады ғой, – деді Кеңес. «Жеңіл-желпісі не екен?.. Тепсе темір үзетіннің нақ өзі еді».

	«Қызылқұмды» бетке алдық. «Кел, күтемін...» деп Жайлауға, «Сірескен тондай қозғаусыз жатқан проблеманы жібітуге тырысамыз» деп маған қиылып Кеңес қалды. Директоры курортта жүр екен. Бір басында батпандаған шаруасы бола тұра, алаңсыз дем алып жатқан директорға қайран қалып біз кеттік.





IV


	Қызылқұмды аралаған сайын осыдан он үш жыл бұрын ақпандатқан боранда көрген жерлерім көзіме оттай басыла берді. Соның ішінде маған ыстық көрінгені «Малтабар» құдығы.

	Қонақ үйге шалғай отардан кештетіп оралдық. Есік тықылдады.

	– Кіруге бола ма екен? – деген əуелі бір дауыс естілді де, іле ішке қағылез жігіт кірді. Бірден шырамыттым, «дəу де болса осы баяғы «арызқойдың» нақ өзі» деп іштей ойлағанша, сəлемдесіп те үлгердік. Ол да қатар отырған екі жігіттен мені бірден ұстады. Сөйткенше болған жоқ, «рұқсат па екен» деп, дөңгелек жүзді, толық ақ құба келіншек келіп кірді. Мұны Əсел деп кім ойлаған, мен білетін Əсел талдырмаш, ұяң, үріп ауызға салғандай ғана еді, ал, енді танып көр!

	Бұл келістің мəнісін бірден біле қойдық. Келген күні қонақ үйдің кезекші əйелінен ептеп бұлар туралы сұрастырғанымда, ол бірден:

	– Баян мен Əселді ме? Білгенде кандай! – деп, бірден бетіме бағдарлай қараған.

	– Айгүл қаншасыншы класта оқиды?

	Кезекші келіншек «оны қайдан біледі» дегендей, бір жымиып:

	– Алтыншыда, – деген.

	– Айгүлден соң неше балалары бар?

	– Үшеу...

	– Қазір қандай жұмыста жүр олар?

	– Баян клуб меңгерушісі. Əсел кітапханашы.

	Əңгіме осымен тамамдалған. «Heгe сонша қадалып сұрадыңыз» деп кезекші айтпады, «олар туралы ертеде жазып едім, енді қазіргі жағдайын білгім келеді» деп мен де айтпадым.

	Біз ертелеп жолға шығысымен, кезекші келіншек телефонның құлағын бұрап-бұрап жіберіп Əселге телефон шалады, мəн-жайды баяндайды. Əсел дереу жұмыстағы Баянмен хабарласады. Баян қонақ үйде кезекшілікте жүрген жеңгесімен (Алтын есімді кезекші келіншек Баянның жақын жеңгесі екен) хабарласады. Содан қонақ үйдің киіз кітабындағы түбірден екі журналистің аты-жөнін блокнотына түртіп алып, біздің келуімізді тосады.

	Бірақ Баян күткен күні келе алмадық. Біз келісімен, қонақ үйдің «қожасы» қайнысына телефонмен жеткізе қояды. Содан үш доңғалақты мотоциклдеріне отыра салып, жеті түнде екеуінің келіп отырған беті бұл.

	– Айгүл қызыңыз күтіп отыр үйде, – деді сөз арасында Баян.

	Бұл үйге шақыра келдік дегені ғой.

	– Айгүлді міндетті түрде көреміз, өздеріңнің жай-күйлерің қалай? Шопандықтан неге кеттің? Баяғы мен жазған «Отау жəне отар» атты мақаладан нəтиже шықты ма? – деймін.

	– Шықты... Heгe шықпасын... – деді Баян – Жағдай түзелгенмен, денсаулық болмады.

	«Жағдай түзелгенмен, денсаулық болмады... Тепсе темір үзетін соқталдай жігіттің денсаулығы жоқ... Бəрі сол бір қатты қыстың зардабы емес пе екен?!»

	Ертеңіне Баянның үйіне əдейілеп соғып Айгүлдің бетінен сүйдік. Музыка мектебіне барады екен, төгілдіріп күй тартып берді. Əкесі баянмен, анасы домбырамен сүйемелдеп, əн салғызды. «Қолымды мезгілінен кеш сермедім». Ұлы Абай айтқандай, Баян да, Əсел де қолдарын мезгілінен кеш сермеп отыр... Ал, ел ішінде мұндай жастар аз емес...

	Жүрерде тағы бір «құпияның» беті ашылды. Əсел суырып салма ақын екен, ақындығын осы уақытқа дейін бүгіп келген. «Мен болсам өз көздегеніме жете алмадым, жұрт қатарлы музыкалық білімімді көтергенде қазіргідей əуесқой композитор боп жүрмес едім, енді сен табиғаттың өзі берген сыйын халыққа көрсет, үйде отырып маған оқығаннан түк те шықпайды» деп, Баян қанша қайраса да, «ұялам» деп үй маңынан ұзай қоймапты. Ақыры блокноттағы жазып жүрген өлеңдерін «ұрлап» алып ақ қағазға көшіріп, берісі аудан, арысы республикалық газет-журналдарға конвертке салып жібереді ғой Баян. Өлеңдері бұрқырап əр жерден жарық көре бастағанда барып, мұның күйеуінен келгенін біле қояды. Алғашында ашуланғанмен, əркім-əркімнің «өлеңің жақсы екен» деп, арқасынан қаққаннан соң барып, білек түріп айтысқа түседі. Республикалық ақындар айтысына қатысып, бас бəйгені жеңіп алған Əсел Қабылованың өзі... баяғы менің кейіпкерім боп шықты. Оны мен қайдан білейін, Жайлау ғана санын соғып қалды. «Сенің суреттерің бар менде. Газетке де шығарып едім ғой, көріп пе едің? Мұны білгенде ала келетін едім, қап!..» – деп.

	– Көрмек түгіл альбомға салып қойғанбыз, – деді Баян жымың-жымың етіп. Мен сізді бұрыннан білемін, бар ықыласымыз Секеңе ауып кетіп. Осы совхоздың «ажарын» кіргізіп, адамдарымыздың еңбегін паш етіп, жарқыратып қойған өзіңіз емес пе?

	– Иə, мен едім... – деді Жайлау.

	– Сіз болсаңыз, бүкіл ауыл риза, алғыстан бөлек айтары жоқ.

	– Оның шет жағасын естіп келеміз, – дедім мен. – Кеңсенің алдындағы озаттардың суретін үлкейтіп іліпті, біраз шопанның үйінде альбом бар екен.

	– Бəрі осы Жəкеңнің еңбегі. Əйтпесе, бұрын болса көздері көрмеді ме... Өткен еңбек жолы, өмір жолы əр кісіде-ақ бар ғой... Бірақ соны құнттамай жүре беретін ескі əдетіміз қалған ба? Қазір əркім-ақ сондай альбом жасатқысы келіп жүр. Жəкеңнің осында екенін білсе, түп етектен ұстары анық. Айтайын ба?..

	– Жо-жоқ, айналайын... Онсыз да бір қолымды екі ете алмай жүрмін. «Қарағайлы» совхозы заказ беріп қойды. Қолым тисе, ендігі жұмысым сол болмақ.

	– А-а, Кеңес ақыры өзіңізді тапқан екен ғой... Сіздің арқаңызда ол кісі аз бедел жинаған жоқ. Жиналыс сайын Кенес Серіковтың істеген ісін тəжірибеге айналдыру керек деп жатады, əйтеуір.

	Жайлау рақаттанып күлді. Мұртын жыбырлатып:

	– Бəрін өзі істегендей боп жүр екен ғой. Өзінің көзін шұқып тұрып ұсыныс жасап, зорлағандай етіп көндіргенімді енді тірі айтсын! Осылар қызық, сол суреттер мен диаграммаларды баяғыда-ақ жасатып іліп қоятын адамдар ғой.

	Баян ойына əлдене түскендей күрсінді.

	– Денсаулығымды сол жылғы қатты қыс құртты да... Əйтпегенде осы кез еңбек озаттарының қасында тұрмасыма кім кепіл, ə-ə...

	– Ертеде, – деп Жайлау өзінің «шайырлығына» көше қойды. – Ертеде Саққұлақ шешен осы өзің сияқты жігітке: «Адам биік болса тасар-ды, кішік болса құрт-құмырсқа басар-ды, орта құба төбел болса – сол адам ұзақ жасар-ды» деген екен. Қазір кімнен кемсің?!.

	– Сонда да деймін де... Озат шопан болсам, сол келгенде мені де суретке түсіріп, альбом жасап сыйлар едіңіз да,

	– деп, Баян қайтадан шешілді.

	– Сен болмасаң келінді түсіріппін ғой, – деп, Жайлау оның алдын орады.

	– Бұл «мықтыларға» үйір , мен «мықты» еместерге үйірмін, – деп, ортаға əзіл тастадым. – Тексеретінім арыз-шағым, көтеретінім зəру мəселе, жазатыным фельетон. Қайтіп жұрт мені Жəкең сияқты соңымнан шам алып іздесін.

	– Оны өзіңнен көр... Өзің суретке түсіре алмайсың. Əйтеуір, бір жақсы қасиетің «бұл неге бұлай?» деп ежіктемейді екенсің. Əйтпесе қайсыбір журналистер кісімсимін деп беделінен жұрдай болғанының талай куəсі болғанмын.

	– Оның рас, сен құсап əр адамның жас ыңғайына қарай сөз тауып айтып, тілін таба қоймайтыным, оқтау жұтқандай, иілуім қиын. Не болса да бара көремін.

	– Осы екеуміз үйімізге қайтпай-ақ қойсақ қайтеді, – деп тағы да Жəкеңнің мұрты жыбырлап күлді. Екеумізге де жататын үй көп екен, өстіп ел жағалап жүре берейік те, а-а...

	– Қойшы тегі, сен де... – деп ыңғайсыздансам.

	– Оны өзіңнен көр, – дейді тағы да сол Жəкең. – Үйіңде тамақ жоқтай бір күн тұрақтамайсың, «қоржыныңды» мойныңа асып алып жүргенің өстіп... Кəне, семьяларыңмен тұра қалыңдар, ескерткіш болсын.





САЛҚЫН САМАЛ




	Елде кімсің – «Аяған» болып, кімсің – «бас агроном» болып дүрілдетіп жүрген жерінен Аяғанның нілдей бұзылып, жаңа қоныс аударып, біржолата астанаға көшіп келгеніне бір жылдан асты, я аспады. Мұнда қазір ол Топырақтану ғылыми-зерттеу институтының кіші ғылыми қызметкері. Өзі бірнеше жыл бойы қызмет атқарып келген совхоздың жер жағдайы, топырағының құрамына орай тақырып алып, ғылыми атаққа жету жолына түскен жайы бар. Келіншегі де жоғары білімді мұғалім еді. Əлі əзір қызметке кірісе қойған жоқ. Елден құрсақты болып келіп, кешікпей Алматыда босанған соң, бесінші перзенттерінің есімін Алмагүл қоя салған. Пəтердің де сəті тез түсті. Қаланың күн шығысындағы Көктөбе жақ тұстан, бау-бақшасымен бес бөлмелі үй орала кетті де, қиналмастан бірден сатып алды.

	Үйді қалай сатып алды, солай Аяғанның айдарынан жел есіп жүре берді. Семьясының қуанышында да шек болмады. Совхоздағыдай таң құланиектенгеннен тұрып, түннің бір уағында сүрліге жетудің бірі жоқ. Аяған қызметке бір ізбен барып, бір ізбен қайтады.

	Басқадан да бұрын бұл қызмет келіншегі – Күлəндаға сондай ұнады. Кішкенесі жүріп, бала бақшаға баратындай жағдай туса, өзінің де дəл осылай арқаны кеңге салып жүрерін іштей сезіп қуанды. Бұрын бас агрономның келіншегі болса, енді, нəсіп болса, ауыл шаруашылығы ғылымының кандидатының... Бұрын шаңы аспанға шыққан үшаралдық болса, енді салқын саялы алматылық, енді, ен-ді...

	Бəрінен де Күлəнда бадаға өз қолымен жетектеп апарып қосып, бадашыға ескертіп, қанша көздестіргенімен былай шыға бере-ақ қыбын тауып қайта келіп, қабырғасы арса-арса, абажадай өңкиіп, есіктін алдында жер дүниені басына көшіре азынап тұратын сынық мүйіз, сары ала сиырдан құтылғанына құдайы айтқандай еді.

	Үшаралда жаман тұрған жоқ бұлар. Қойма мен дүкенге түскен небір жылтыраған тəуір заттың үлесінен қалып көрмепті. Содан да болар, астанаға аяқ-басы бүтін, дүние-жиһазы мол, қалтасы да тоқ келген. Аяған істің көзін табатын табыскер де, іскер де жігіт. Əр нəрсенің алдын орап, айтқызбай тап басып, кісінің көңілінен шығатын нағыз елгезек. Арадан он-он бес жыл өтсе де, мұндағы бірге оқыған жігіттердің ұмытып кетпей: «Елде мүйізің шықса армансыз жүрдің ғой. Енді қалаға кел, тақырып алып қорғап ал. Балаларың болса өсіп, ержетіп келеді» деген ақылы қамшы болды да, көшуге бірден бел байлағаны да сол еді. Əйтпесе құлдай істеп, бидей ішіп отырған жерінен артына шала байланып, «басар жер, барар тауы» қалмаған соң, қашып құтылған жері бұл емес-ті. Күні бүгінге дейін елден қол үзіп көрген жоқ. Алматыға келген үшаралдықтардың мұның үйіне соқпай кетпегені жоқ шығар. Сол баяғы ыстық көңіл, ыстық ықылас суымаған күйінде ақтарыла қарсы алады, жалпылдап шығарып салады.

	* * *

	Бүгін қызметтен Аяғанның қабағы салыңқы оралды. Күн ұзақ үйден шықпай іші пысып, күйеуінің жолына қараумен отырған Күлəнда мұны бірден байқады. Байқады да алдын орап көңілін тапты. Сонда барып:

	– Əлгі Дəнбайдың қорлығын көрдің бе?! – деді өз-өзінен Аяған.

	– Е-е... Біздің Дəнбай ма?! – деп қосыла қойды Күлəнда.

	– Сол, біздің тракторшы Дəнбайды бүгін көшеден көрдім. Келгеніне бес күн болыпты.

	– Е-і... Үйге неге келмепті, қара басып таппаған да...

	– Сенің үйіңді іздеген кім? «Алматыда» жатырмын, – дейді шалқайып. «Күлəнда үйіне кіргізе ме, кіргізбей ме, бұл күнде астаналық болып əбден өз-өзіне келіп, мейманасы толып, адам танымастай өзгеріп кеткен шығар» дейді мысқылдап. Өзіне біраз ұрсып алдым.

	– Сүйресең де алып келмедің бе? Қарай көр-ай, адам ойламағанды ойлап жүргенін өзінің.

	– Бүгін кешкі поезға билет алып қойыпты.

	– Қап!.. Мына Дəнбайды-ай, ə... Біраз елдің жаңалығын естіп, бір жасап қалатын... қап! Ең болмаса маған сəлем де айтпады ма?!

	Аяғаннан қайтып жауап болмаған соң, Күлəнданың көңіліне əлдене келіп, ойы онға бөлінді. Біраздан бері екеуінің арасында ептеген кикілжің де жоқ емес еді. Қалаға екеуінің де үйрене алмай жүргендері рас. Бірақ онысын біріне-бірі білдірмейді. Білдірмейтін себебі – əу баста мұнда келуге екеуі де құмбыл болған, ағайын-туғанның «Не бар, түге, сол нөпір халықтың ішінде, не құлаққа, не аяққа тыным жоқ, беймаза жер дейді ғой» деген сөздеріне құлақ аспай, илікпей, қайта біріне-бірі жел беріп, астана құшағына енгенше асыққан. Енді мұнда баспана да, қызмет те – бəрі рет-ретімен өздері көздеген жерден шықса да, күн санап көңілге кірбің ұялай беретіні несі? Тағы да ол кірбің мынау үлкен қаланың қыр-сырына əлме-əл қанып, əлме-əл етене тереңдей түскен сайын найза бойлатпай барады. Бəлки, бұл Күлəнданың осалдығынан шығар дейін десең, Аяғанның да соңғы кездері арқасына аяздай батқан бір беймəлім нəрсенің бары байқалады.

	Күлəнда көзіне жас алды.

	– Бұдан бірдеңе сұрайын десең-ақ болды, тырсылдап, міндетсіп қалады, – деп бұрқылдады. – Осы үйде омалып, екі құлағы тас бітеліп отыр-ау демейді. Алматыға келеміз деп қайта бір інге тығылып қалған жоқпыз ба? Кімсің –«Аяған», кімсің – «Күлəнда» едік.

	– Қысқарт, болды... Мен сені келсең де келесің, келмесең де келесің деп зорлап алып келіп пе едім?! Əуелі алды-артымызға қаратпаған сен емес пе едің. Енді келіп... Не, біреуден кем болып отырсың ба?

	– Кем боп отырмын, əрине... Өзіңше артықпын деп жүр екенсің ғой...

	– Айтшы енді, кімнен кемсің? Үшаралда бізден бай ешкім жоқ деп көкіп, кекірелеуші едің ғой. Сол дүниеге қосылмаса, азайды ма?

	Күлəнда сөзден тосылып, отырып қалды. Аяған сейілдеп қайтқанды жөн көріп, тысқа шығып кетті...

	Көшеде ел аяғы саябыр тартыпты. Өзінің үйреншікті əдетіне басып тыста ұзақ жүріп қалды.

	...Аяған орта бойлы, толық, қызыл шырайлы келген, мінезі зілсіз, жұмсақ, ақ көңіл, əзілге үйірсек жігіт. Ауыл шаруашылығы институтын бітіре салып алды-артына қарамай елге тартқандардың бірі осы Аяған. Барған соң екі доңғалақты мотоцикл сатып алып зырылдатып, «бойдақ жігіт» атанып барып үйленген де осы Аяған. Біраз уақытты ұтқызып алып «ғылым жолында» өз тұстастарынан салқар көш жер шабандап, кеш қимылдаған да осы Аяған. Өзінің өз тұстастарынан недəуір қалып қойғанын мұнда келген соң барып байқады.

	Бұдан бұрын қарын тоқтыққа, көйлек көктікке көңілі өсіп, «Айекеге» семіріп, машина мінгенге мəз болған екен. Қазір өкініштен бармағын тістейді. Қанша бірге оқып, біте қайнасып кеткенмен, жеме-жемге келгенде бұл шетқақпайланып-ақ қалады. Əуедегіні алмап, жердегіні жалмаған кіл ортан қолдай сартылдаған пысық жігіттердің ортасына түскелі Үшаралдың «мықтысы» жуан шобырдай шаңға көміліп қалып қойды. Көп жерде орашолақтығы тайға таңба басқандай баттиып, көзге ұрып тұрады. Намысқа мініп қанша тырысқанмен қолдан келіп, біліп тұрмаған соң, не шара. Жаңа ортада мысқалдап бедел жинаудың орнына, абыройдан айрылып бара жатқандай сезінеді. Əлі алда не күтіп тұр, кандидаттық диссертация қашан бітіп, қашан қорғалғанша, сүт көп, көмір аз. Өстіп Аяған қып-қызыл шоқты қолымен көсегендей хал кешсе, əрі бір мезгіл бедел жинаған ортасын да аңсайды, жайқап қалған көңіл жаңа ортада ортайып, су сепкендей басылып бара ма, қалай? Əйтеуір, жігерлі жігіт мол тəжірибесіне, күндіз-түн демей талмай ізденгіштігіне сенеді. Отқа түскен көбелектей қалып қоймасын, ескексіз қайықтай толқынды ағыстың ығысымен шарасыз кете бермесін байқайды. Тек ағысқа қарсы жүзер күнді асыға күтеді.

	...Күлəнда Аяғаннан едəуір биіктеу. Онысына тағы өзі ұялады. Мінезі ұшқалақтау болатын, қайта келе-келе ананы-мынаны көріп басылғаны бұл. Соның өзінде ашуы мұрнының ұшында, бірақ қайтуы тез. Əлгінде аяқ астынан күйіп-жанғанмен, лезде-ақ сабасына түскен. Аяғанды тағатсыздана тосып отыр енді. Балалары алдақашан ұйықтап қалған. Есік тырс етсе, жалт қарайды. Əбден елегізді. Қарап отырмай ренжітіп алдым-ау, ə... «Жұмысым ауыр» деп жүр еді. Соңғы кезде үйге келген соң да түнімен ұзақ таңды көз шырымын алмай атырып жүр. Қайта өзі сау басына сақина сатып алмаса неғылсын... Əй, өзіме де бір... Бірақ басқасын қойшы... Осындағы ең ет жақынымыз, жерлесіміз деген Жарболдың есігін бір ашқан екенбіз, ана албасты Мəрзия шұбар жыландай жиырылды-ау, ə?!. Басқа білмесе де, мен білем ғой оны... Бүгін аспаннан түскендей бола қалыпты. Талай демалыстарында елге келгенде, өліп-тіріліп күтіп едім... Дəмім атқыр, дəмім атар...»

	...Жарбол осындағы бір институттың доценті болатын. Қырықтың қырқасына шыққан кісі... Үшаралдық. Оның үстіне қыз алыспайтын жамағайын. Мəрзия мен Күлəнданың бөлелік жақындықтары тағы бар. Бұлар жаңа үй сатып алған қарсаңда Аяғанмен бірге Жарбол келіп, тірліктерін көріп кеткен. Тост көтерген:

	– Міне, енді бірден алматылық болды деген осы. Бірден үй сатып алғандарың оңды болған, – деген. –

	Өзіміз он жыл жекеше пəтер жалдап тұрғанбыз. Енді Аяған қорғап алса, басқа шаруа ыңғайға келіп тұр екен. Өзі, бірденнен қалада қалмай-ақ, біраз жыл елде қызмет еткен дұрыс па деймін. Байқаймын, Аяғанның іші əлі майлы-ау, бір-екі машиналық та бар ма деймін.

	– Бір-екеуді қайтеміз, алсақ біреу де жетеді, – деп Күлəнда араға қыстырылып қалып еді, оның сөзін елемеген.

	– Бір совхозды теспей сорғаны тірлігінен көрініп тұр. Ел іші алтын бесік, жігіттер шығарып салған кезде де құр алақан тастамаған шығар.

	– Құдай, өздерінікі өздерінікімен кеткен жоқ па? Қайта артық шығындатты ғой. Аяған, ə...

	Аяған Күлəндаға көңіл бөлмеді. Бар ықыласымен тост сөзіне құлақ түрген. Жарбол болса енді шешіле түскен.

	– Іскер, ақылды жігіт қана осылай етсе керек. Əйтпесе барып жүргенде байқаймын. Халық əбден байып алыпты. Əр үйдің есігінің алдынан ертеңгісін алты-жетілеп ірі қара, алпыс-жетпістен уақ мал өріп бара жатқанын талай көрдім. Бірақ соның рақатын көру, кезге көрсете пайдалану жағы аз-ay деп қалдым.

	– Оныңыз рас, тамағына қимайтын, тышқақ лағы жоғалса жылап жіберетін бүгінгі Қарымбайлар толып жатыр.

	– Күлəнда, – деп Аяған бұл сөзін ұнатпай қабағын шытты.

	– Сөзімді бөле бердің-ау, Күлəндажан! Айтпақшы, сендердің жекеше малдарыңның басы бар сияқты еді, барып жүргенде байқаған сияқты едім...

	– Бəрін саттық...

	– Ə-ə, малдың өзі онша көп емес-тін, – деді Аяған Күлəнданың сөзін бөліп.

	– Жасырмасаң қайтеді осы, мен қолыңнан тартып əкетеді деп отырсың ба?!. Бізге біткен мінез – байлығын тыққыштап, көрсетпей бүркемелеп ұстау. Жарқыратып көрсету керек, қазіргі талап сол... Кəні, ие, ішіп қояйық!

	Жарболдың сөзінен ұшқындап, Аяғанның санасына еміс-еміс ұнамсыз ойлар оралды. «...Бірден алматылық болды деген осы... Өзіміз он жыл пəтер жалдап тұрғанбыз... Байқаймын, Аяғанның іші майлы-ау деймін... Бір-екі машиналық... Бір совхозды теспей сорған... Халық əбден байып алыпты... Сендердің де жекеше малдарыңның басы бар сияқты еді... Мен қолыңнан тартып əкетеді деп отырсың ба?..»

	Ұзақ сөйлегенінде тұрған дəнеңе де жоқ, егер ол шын көңілден шығып, əр сөзі сол дастарқан иесінің іс-əрекетіне əділ баға беріліп, дөп тиіп, жанын жадыратып, мерейін өсіре түссе... Ал, бұның сөз саптасында қызығушылық пен қызғанушылық, көре алмаушылық қатар астасып, тіпті қыза келе қаншама ділмарсығанмен: «От басы аман болсын, Аяған, тездетіп көздеген мақсатың орындалсын, Күлəнданың астаналық мықты бикештердің алды болуына...» деген сияқты өзі сұранып тұрған сөздер оның аузынан шықпады. Аяғанның бірден ішін тартып қалғаны осыдан еді.

	Жарбол қызыл күрең коньякты тартынбай сілтеп отырып:

	– Мəрзия Сарыағашта демалып жатыр, – деді. – Соңғы кезде қыңқыл-сыңқылы көбейіп кеткен соң, «қара шалыңның арқасында дем алып қайта ғой» деп кеңшілік беріп едім. Оның үстіне жоғарыдағы жігіттер де дайын бір путевка бар деп үсті-үстіне звондап болмады. Келіп қалады енді. Он бір күні қалды. Біздің Мəрзия келген соң, үйге келіңдер... келесіңдер. Айтпақшы, үйдің телефонын жазып алыңдар. Он бір күннен кейін звондаңдар. Жо-о-қ, звондамай-ақ келе беріңдер. Үшаралдың топырағынан шыққанымызды құдай да, адам да біледі. Мына күшіктің бəрін институтқа өзім түсіремін, əлі... Аяғаннан аяғанды...

	– Естісе Мəрзияның өзі-ақ жетер... – деді Күлəнда.

	– Осы сен соқтықпай жайыңа отыршы, – деді Аяған Күландаға.

	– Менің алдымды кес-кестегеннен басқаны білмесейші, əйтеуір – деп, Күлəнда күйеуіне кіржиді.

	Түннің бір уағында шайқала басып Жарбол үйден шықты. Аяған такси ұстап отырғызып жіберді.

	* * *

	Күлəнда он бір күнді тағатсыздана тосты. Бөлесін көрмегелі де екі жылдан асыпты. Екі қыздан соң бала көтермей тоқтап қалған-тын. «Е-е, бала көтермеуінде бір кінəрат болған ғой, бəсе, курортқа баратындай жөні бар» деп ойлаған өзіне-өзі оңашада отырғанда.

	Күн сенбі болатын.

	– Жəкеңнің үйіне барайық та, – деді Күлəнда. – Үйде иленіп өлетін болдық қой, тегі. Бой жазайық та...

	– Мəрзия келді ме екен?!.

	– Алдақашан келген де, түнеугүні он бір күн қалды деп отырған, одан бері үш он бір күн өте шықты ғой.

	– Сенің есебің түгел, əйтеуір. Ал, бой жазсақ, бой жазып қайтайық.

	Аяған жұмыстан бас ала алмай отырса да келісті, бір жағы келіншегінің көңілін аулағысы келді. Екі кішкенесімен ғана барып қайтпақшы болып еді, оған үйде қалатын үшеуі өре түрегелді. Ортаншы біреуі тіпті бұлардан бұрын албардан шығып зытып барады. Ары үгіттеп, бері үгіттеп, ұрысып, ұрып көндіре алсайшы. Ызы-қиқы. Ең үлкені үшінші класта-тын. Оның өзі «қорқамыз» деп безектейді. Ауылда көршілеріне табыстап жүре беруші еді, енді қайтпек? Ақыры бəрін ертіп жүруге мəжбүр болды. Таксиге не тұрады, көзді ашып-жұмғанша орталық көшелердің бірінде тұратын Жарболдың үйінің есігінің дəл алдына келіп тоқтай қалды. Балалы қонақтың оңған кезі бар ма, ағып-тамып, ұбап-шұбап бұлар тосын көзге де, балконнан көріп қалған Жарболға да ыңғайсыз көрінді «Ə-ə... жеткен екен, сəті бүгін түсіпті...»

	Жарбол Мəрзияға келген күні-ақ бұлар туралы мəліметті мол етіп жеткізген, қыдырып келетінін де ескерткен.

	«Шақырып келдім десейші», – деп шап еткен Мəрзия.

	«Шақыр, шақырма, есікті бір көрсетуіміз парыз емес пе? Əйтпесе туған жердің киесі ұрмай ма?! Күлəнда бөлең ғой бір жағы», – деп ақталып жүріп көндірген. Содан сенбі, жексенбіде мазасызданып, еңселері түсіп, қарызын өтей алмай жүрген адамдай елеңдесіп, қобалжып, əйтеуір, ерте ме, кеш пе, бұлардың келетіндерін біліп күтіп жүрген. Бірақ дəл бұлай тайлы-таяғымен келер деп ойламаған.

	– Мəрзияш... ə, Мəрзияш... – деп айтқанша есіктің қоңырауы шоқ басқан мысықтай шар етті жəне қоймастан ұзақ зар илеп қалды.

	Кілтті кіші қызы барып ашты. Есікті алшайтып ашып сəл тұрды да, амандық-саулық жоқ:

	– Ужас! – деп қабағының астымен бұларға түксие бір қарап тайып тұрды. Сөйткенше Жарбол да, Мəрзия да алдарынан шығып: «Келіңдер, келіңдер, төрлетіңдер!..» – деп қосарлана құрақ ұшқан болды. Мəрзия мен Күлəнда құшақтасып сүйісті. Құшақтаған Күлəнда, шөп еткізіп сүйген де Күлəнда.

	– Əр демалыста өздеріңді асыға күтеміз. Мəрзияш курортта да сырқаттанып қалып, ерте қайтып кетіпті. Звондап айтам ғой деп ем... Қол тие ме... Ие-е, жағдайларың қалай? – деп Жарбол көзінің астымен пианиноның клавиштерін таласа басып, бір-бірімен шоқысып қалған кішкентай қонақтарды жақтырмаған қабақпен қарап қойды.

	Жақтырмай қарап қойғанын Аяған сезе қойды да: «Серпін, Жарқын, кəні қойыңдар!.. Сен екеуің тынышталсаңдар, аналар да тыншиды», – деп, екі ұлына зəрін төгіп диванға отырғызды. Сəл отырды да алыстан көздің жауын алып тұрған сервантты сипап, тырнағымен тықырлатып, тысырлатып тырналай бастады. «Отыр дедім ғой. Кəні, отыр...», – деп зекіді тағы да əке. Балалары жымдай болды.

	Дастарқан мəзірі басталды. Түр-түрімен əкеп қойып жатыр, қойып жатыр... Жанға не керек, бəрі бар сияқты.

	«Ал, ал» басталды. Ішкілік жағы да мол. Мол болғанымен мұрты бұзылар емес, ішіп отырған Аяған, ептеп Күлəнда... Жарбол ше? Оның бүгін оң жақ бүйірі бүріп шығыпты, содан «бата» алмайтын көрінеді, Мəрзияның екі бастан денсаулығы көтермейді. Бірақ «Алып жіберейіктен» ауыз жиылмайды. Онымен ішіліп жатқан жоқ.

	Қоңырау баяу ғана ызың етті. Кіші қыз қыдиып барып кілтті ашты. Есікті алшайтып тұрып: «Здравствуйте!» – деді. «Мама, к тебе гости», – деді дауыстап. «Розаның папасы мен мамасы» деді. Сон-соң: «Роза неге келмеген?» – деп сұрағандай болды.

	Мəрзия отырған орнынан ұшып тұрған. Оның соңынан Жарбол кеткен. «Əй, аман-есен курорттан келуіңмен», – деді бейтаныс əйел даусы. «Сендерді келеді екен деп күнде күтеміз. Кəні, төрлетіңдер», – дейді риясыз көңілмен Мəрзия. «Иə, жоғары шығыңыздар». Бұл Жарболдың сөзі.

	– Үйіңді бала қаптап кетіпті ғой, құтты болсын! Курорттан тапқан олжаң болар.

	– Ол кісінікі емес, біздікі. Көпсінсеңіз, үйде тең жартысы қалды, – деді Аяған əзілдеп.

	– Үйлеріңде кісі бар екен ғой.

	– Бұл кісілер қонақ, жəй... таныстар ғой. Жақында ел жақтан көшіп келген, – дейді Мəрзия. «Бөлем» демейді.

	«Бір ауылда туып өскен жерлесіміз» демейді. «Жəй, таныстар» дейді.

	Бұл сөзге Күлəнда іштей тырсылдап, тығылып отыр. Аяғанның не болса да ішінде, сыр алғызар емес. Кейінгі келген қонақтар төрден орын алды. Танысты. Инстуттардың бірінде бұл кісі де доцент, келіншегі радиожурналист екен.

	Дастарқан мəзірі толықтырылды. Бұл жолы бұрын көрінбеген мұздатылған қазы-қарта пайда болды. Самсап тұрған ішкілік аздық еткендей, тағы бір коньяк қосты, бақса – бұл коньяк емес, қырғыз бальзамы екен. Бүйірі «бүріп» отырған Жарбол да, денсаулығына қайшы келетін Мəрзия да сыңғытып жіберді.

	Ертіп келген Болатиктері мазасыздығы жағынан Аяғанның бес баласынан да асып түсті. Келе бүйідей тиді, жүген-құрық бір өзінде ғана. Бір креслодан екінші креслоғa еркін ырғып, секіріп жүріп ақыры тізесімен түсіп қан қақсады. Бəрі бəйек болды. Қолындағы қымбат фужерді лимонадымен лақтырып қаусатты. Бірақ еленбей қалды. Серпінмен айқасып қалып еді, «сен қоя ғой» деп Серпінге басу айтты. Жарқын барып оған соқтығысып еді, «кəні, орныңнан тапжылма» деп əкесі Жарқынға зекіді. Ал Болатиктің не əкесі, не шешесі ұлына тіс жарып ескерту жасамайды.

	– Бұрынғы қонақты соңғы қонақ қуады дегеннен емес, жас баламыз бар, жарық барда үйімізге жетіп алсақ дұрыс болар, – деді Күлəнда Мəрзияға қарап. Мəрзия мейілдерің дегендей, үндемеді.

	– Қайда асығасыңдар, əлі отырамыз, – деді Жарбол аңқылдап. – Ау, бұл байдың келіншегі енді өстеді.

	«Байдың келіншегі» дегенге əйелдер жағы қатты мəн беріп қалды. Күлəндаға тесіле, аяқ-басына барлай қарап, «ешқандай байлықтың белгісін көре алмадым» дегендей қонақ келіншек, «елден бүгін келе салып, байлықты кім берсін» дегендей бөлесі Мəрзия.

	Қарапайым ғана киінген Күлəнда ұялып төмен қарады.

	«Мына екеуінің қомсынуын-ай! Байлық деген алтын сақина, алтын тіс, алтын сағат, алтын алқа, алтын болса бітті. Мен үшін онша қол жетпес нəрсе емес екен ғой. Жай, бұрын ойға алмағандықтан, оның үстіне бір жағы ерсі ме, қалай? Қап, мана кремплин көйлегімді кимей, қап...»

	Мына радиожурналист келіншекті көрген сəтте-ақ түсін шырамытқан. Бірақ нақ қай жерде көргенін есіне түсіре алмаған. Енді біліп отыр. Иығына асып алған магнитофоны бар бұдан үш жыл бұрын Үшаралға барған-тын. Кейін Аяған туралы «Агроном» атты радиоочерк берген. Жарты сағат радиодан тыңдағаны бар. Өзін əбден қыдыртқан. Таластың жағасына апарып, шопан ауылдарын аралатып сый-сыяпат көрсеткен. Сонда шын көңілден ағынан жарылып: «Алматыға келсеңіз, міндетті түрде келіңіз», – деп үйінің адресін, үйі мен жұмысының телефонын бірдей беріп кеткен. Қазір фамилиясын да есіне түсіре алмады. Адрес блокнотының арасында бір жылға жуық жүрген де, кейін оның қай жерде түсіп қалғаны да есінде емес. Мына, сылқылдаған келіншек сол. «Жол болса үйіне енді барудың орайы келген шығар» деп Аяған іштей мысқылдап күліп қойған, ішкіліктің буымен отырып:

	– Сіз осыдан үш жыл бұрын Жамбыл облысын аралаған жоқсыз ба, – деп қалды. Келіншек бұл сөзге аса мəн беріп жатпады.

	– Біздердің жүрмейтін жеріміз бар ма? – дейді шаттанған кейіпте.

	– Иə, мамандықтарыңызға қызығуға болады. Бірақ өз кейіпкерлеріңізді ұмытып қалатындарыңыз қызық екен.

	– Неге? Ондайлар болар. Ну, мəселен, өзім он жыл бұрын жазған кісімді де жазбай танимын...

	Аяған бұдан əрі тəжікелесуді жөн көрмеді, келіншекті ұялтып тастауға болар еді, оған жолдасынан ыңғайсыз болатынын білді.

	– Аяған, мына Ғарекеңмен мықтап танысып ал, керек адам, – деді əбден қызып алған Жарбол.

	– Ə-ə-ə... Бұл інішек қай жерде қызмет етеді? – деп сұрады сонда барып бұған мəн бере Ғарекең, (Ғарекең дейтініміз, Жарбол о баста таныстырғанда да толық есімін атамай Ғарекең деген болатын).

	– Топырақтану ғылыми-зерттеу ииститутында.

	– Ə-ə-ə... Қорғаған ба?

	– Жоқ, өзім біраз уақытты желге ұшырған жігітпін.

	– Əзір қорғай алмай жатыр, – деп Жарбол араласты.

	– Ə-ə-ə... Қорғайды ғой...

	Ауылдағы əдетіне басып, əрі Жарболдың сөзі ес болып «кандидаттық жұмысыма бір жəрдемі тисе қайда жатыр?..» деген пендешілікпен сол жерде үйіне шақырсын бұл.

	– Ғареке, барайық, – деп іліп əкетті келіншегі.

	– О, оһо! Тағы да қонаққа барамыз, – деп ана тұстан Болатик алақанын шапалақтап шыға келді. «Ə-ə-ə» деп Ғарекең. Бірдеңе айтуға енді оқталғанша: «Дұрыс, елден əкелгенді жейік» деп Жарбол да қосылып кетті.

	– Ертең түстік біздің үйден болатын болды. Келіңіздер, түгел естідіңіздер ғой адресім мынау... Ал жақсы, – деп ортақ бір пəтуаға келіп тыныш жүрмей, үйіне кісі шақырып Аяған кетті. Аяғандар кеткен соң да, бұлар едəуір отырысып тарқасты.

	...Шақырған мерзімнен екі сағаттан астам уақыт өтті. Аяғанның қонақтары əлі жоқ. Ғарекеңнің телефонын білмейді. Жарболдың үйіне звондап еді, трубканың ар жағынан бір əйел даусы «вышел» деп тастай салды. Шығып кетсе, келіп қалар деген тоқтаммен дастарқанның кем-кетігін түгендеп арадан тағы бір сағат өткізді. Тырс еткен жан болмады. Күлəнда ашуға бассын. «Сен Үшаралдай көріп жүр екенсің ғой, əлі. Түкті білмейсің, түкті байқамайсың... Əйтпесе шақырып желпілдей қоятын ретің бе еді. Айдаладағы бір көрген адамына құлай кетіп мастықпен «барамыз, барамыз» дей салды, мен саумын ғой. Оның үстіне өзің де тартынбай іштің кеп. Бөтен жер-ау, ұят-ау деген қаперіңде де жоқ. Бөлеміз деп емешегім үзіліп жүрген Мəрзияның сыпқыты анау екен...»

	– Кешіріңдер, айналайындар! Əбден күтіп қалдыңдар-ау, ə... Қап!

	Есіктен əупиіп үрпе-сүрпе болып, көзі кіртиіп, Жарбол сөйлей кірді. Аяған мен Күлəнда бірдей алдынан жүгіре-жүгіре шықты. «Мəкең...» деп Аяған сұрап еді, «Ə, ол кешегі қимылдағанды көтере алмай... Ғарекеңдердің үйіне телефон соғып едім, қонақ келіп қалыпты. Енді келмейтін болар. Менің өзім де оңбай тұрмын. Кеше ауырып отырмын деп едім ғой», – деді қысыла сөйлеп.

	– Сізге де телефон соғып едім, «шығып кетті» деді бір кісі.

	«Əй, осы Мəрзия-ай, бет-аузың бүлк етпей телефонмен өтірік айта салғанды қашан қояр екенсің, ə...» деген ой сумаң етті Жарболға.

	...Жарбол бүгін қатты қиналды. Аяғанның шабылып, барын салып, жаранып жатқанын білді. Ғарекеңнің бармасын іші сезді. Кеше қызып отырып «керек адам, танысып ал» дегенде, Аяғанға бүйрегі бұрып, танысса танысып алсын, талаптанып жүр ғой. Əйтеуір, бірде болмаса бірде пайдасы тиіп қала ма деген ой-түғын. Бұл ойы жүзеге асып кеткенде, онда Аяғанды нағыз қолтықтан демегені еді. Өзінің өкшесін басып келе жатқан інісіне берген қол ұшы болар еді. Енді бəрі қожырап, сағымдай бұлдырап, өзінен қашықтап жоғалды. Ғарекеңнен хабар болмаған соң, ақыры өзі телефон соғып еді, «қойшы соны» дей салды самарқау. Басқадай бірдеме айтуға «тілі байланып», жақсы, соны білейін деп едім. Кешіріңіз» дегеннен арыға бара алмай қала берді. Мəрзияның тамырын басып көріп еді, «əкемнің үйі шақырса да бармаймын» деп ол кесіп айтты. Салы суға кетіп үйден шығып бара жатқанда: «Mac болсаң, қараңды көрсетпе», – деп ескертті Мəрзия.

	Жарбол ұялғанынан бетінен басқандай болып аузына түскен сөзді айтып жалтарды, ол не десе де өзін азаматтық ары, жігіттік намысы алып келіп еді мұнда. Үлкен стол үсті түр-түрімен тізілген тамақтан көрінбейді. Қайысып тұр. Үшеуі үш жерде шошайып-шошайып отырды. Ұрлық істеген адамдай үндері де баяу, ашылып ағынан жарыла сөйлеудің бірі байқалмайды. Дауыстары мұрындарының астынан шықпайды. Стакандағылар да қанша мөлтілдеп көз тартқанмен оған құлық дəл кешегідей емес, іркіле берді. Осы көңілсіздікті Жарбол сілкіп тастады, төрде ілулі тұрған домбыраны қолына алып, құлағын келтіріп біраз тыңқылдатып отырды да, дауысты барынша еркін қоя берді.



	...Əніме мен салайын Тілеуқабақ,

	Керілер өлең айтсам қас пен қабақ.

	Көңілдің жатсам-тұрсам тілегі сол,

	Бергей деп маңдайыма бармақтай бақ...



	Əн тынышытықты тіліп түсті. Əн десе ішкен асын жерге қоятын Күлəнда шыдамады. Бір шетінен тиіп, іліп алып ол да кетті. Əнге шорқақ Аяған да құлақ құрышын қандырған əуезге елтіп, ілескен болады. Бірақ Жарбол ұзақ отыра алмады. Жағдайын айтып, қайта-қайта кешірім сұрап үйіне қайтып кетті.

	Осыдан бері де арадан біраз айлар өте шықты. Жарболдармен арада тырс еткен қатынас болмағанмен, жаңа таныстарының қатары көбейіп барады. Алғашқы кездегідей көрген-баққандары тек Жарболдікі ғана емес, дегенмен бір нəрсеге екеуінің де көзі айқын жеткендей. Ол елде көкірек керіп пəленбай жыл алтын деп жиған дүниесі жасық, асыл деп кигені шөжім екендігі еді. Өздерінің тұйық судай тоқтап қалғандарын сезінді. Осы уақытқа дейін жалына қол тимей жайын жүрген шу асаудай болып келіпті. Бақса – əлі бұлар жетпеген жер, шықпаған шың қаншама?! Өздерін өздері қомсына берді, қорашсына берді. Соңғы кездегі араларындағы кикілжің сырының түпкі-төркіні де осында жатыр еді.

	...Аяған тыста ұзақ жүргенде түйінді бір ойға, тоқтамға келгендей болды. Үйге келгенде Күлəнданың əлі ұйықтай қоймағанына қуанып қалды. Жай басып қасына отырды. Қайсысы бұрын тілге келерін күткендей еді.

	– Ал, Күлеке, сөйле, – деді Аяған.

	– He сөйлеймін, – деп Күлəнда тағы да шамданып қалды.

	– Сөйлеймін дегенге сөз көп қой. Өзің ұрысқақ боп барасың ба, қалай? Үшаралда менен жақсы кісі жоқ еді. Əлде ғалым болатыныма күмəнданасың ба?

	– Жə, ренжімеші. Бастысы, кісілігімізден адасып қалмасақ болды да...

	«Иə, ең қымбатты нəрсе сол» дегендей, Аяған үнсіз қалды. Екеуін қатар еркелеткендей тау жақтан лекіте салқын самал есіп жүре берді.





АҒАЙЫНДЫ ЖІГІТТЕР




	Ол көп ойланбастан тұс-тұсқа шақыру билетін жіберді, онда да жаппай бей-берекет емес, əрине. Ең əуелі елдегі немере аға-інілеріне, онан соң дос-жардың ішінде – атқа мінген беделдісіне, қолы ашық мырзасына, таныстың ішінде – ертең ісі түсетініне... Шақыру билетінде «Августың жиырма үшінде қырыққа келемін. Атап өту тойыма шақырамын. Байдос» делінген. Сөйтіп қонақтарын алдын ала екі ай бұрын шақырып қойды. Ондағы ойы: «Аяқ асты болды, асығыс болды, кеш естіп қалдық» деп сытылып кетіп жүрмесін, түйе əкелсе де, бие əкелсе де, уақыт мол жетсін. Мен бұл өкпелегіштердің əуселесін тағы бір байқайын...»

	...Байдос туасы жалқы-тұғын. (Ата-анасы бұл жетінші класта оқып жүргенде автомобиль апатынан қаза тапқан). Ол əуелден-ақ оқуға зерек болатын. Институтты бітірген бойда аспирантурада қалды. Бас-аяғы екі-үш жылда ғылыми жұмысын сəтті қорғады. Асығы алшысынан түсіп, өзі бітірген факультеттің сырттан оқитын бөлімінің оқытушысы болып тағайындалды.

	Пəтер жалдап тұрып, Əлимаға үйленген жылдың қысында жаңа микроауданнан үй алды. Аяқ астынан екі бөлмелі пəтерге кіріп, енді соның ішін толтыратын жиһаздың шығатын көзін таппай дал болды. Кезінде өзі қолында оқып, мектеп бітірткен əкесінің жалғыз інісі бар еді. Одан қалған жеті ұлдың үлкені (қалғандарына билік бермей, бəрін уысынан шығармай қара жұмысқа салып қойған) Алтынбектен қайыр жоқ, бұған төбе көрсетпегеніне көп жылдың жүзі көрінді. Ал басқа жамағайынның бар-жоғын анық біле бермейтін. Əйтеуір, өзі институтты бітіргенше «Мен сенің нағашыңмын, бөлеңмін, шөбереңмін, шөпшегіңмін» деп іздеп келген бір пенде болған емес.

	Сөйтіп, Байдос, қол ұшын берер ешкімі болмаған соң, ақырын майда қадаммен күн кеше берді. Бұл екі арада өмірге Алсай есімді ұл дүниеге келді. Семья қызығы бар, докторлық жұмысы бар, күнделікті қызметі жəне бар, осымен уақыттың қалай өтіп жатқанын өзі де аңдамады.

	Араға жыл салды ма, салмады ма, Байдосты іздеушілердің қарасы көбейді. Бірін таныса, енді бірін танымайды. Сонда да біреулері: «Байеке, мына бір қызыма жəрдем керек болып тұр», «Байеке... менің інім...» десіп, мазасын қанша алғанмен біреуіне де бұрылып қарамады.

	Шынында, Байдос ешкімнің ала жібін аттамады. Бірді-екілі іздеп келген немере аға-інілері «ініңді оқуға түсір», «қарындасыңды оқуға түсір» деп, қолқа да салды. Бірақ, бəрібір Байдос оған жібімеді. Сол баяғы студент кездегі темір кереует, ескі диванға арзанқол мебель қосылып, залдан орын алғаны болмаса, одан бөлек бұл үйде өзгеріс жоқ.

	Тек, Əлима ғана бұлқан-талқан боп: «Сенімен бірге істейтін жігіттердің үйіне кірсең – шыққысыз... Іші толған хрусталь... кілем... Бұл болса ақ жүрек!» дейтін де, иі жұмсақтығын істеп, қайтып қазбаламайтын.

	Отызында Байдос Айдосович докторлығын қорғап, ең жас доктор атанды. Міне, осыдан кейін-ақ жас семьяның жағдайы бірден жақсарып жүре берді.

	Бастары көп болмаса да төрт бөлмелі үйге кірді. Ішін дүние-мүлікке толтырып, «уһ» деп ерлі-зайыпты екеуі Алсайларын алдарына алып қызыға қарап ұзақ-ұзақ отыратынды шығарды. Бұрынғыдай қырын қабақтың ізі де қалмаған, ағынан жарылған күлкі кең сарайдай бөлмелерді көміп кетеді.

	Ойда жоқта Байдосты Ғылым академиясы қызметке шақырып, білдей бөлімін басқаруды тапсырды. Табыс бұрынғыдан да молая түсті. Айналдырған үш жанға не кетеді. Енді ішіп-жемнен іркілген ақшаны шетінен сақтық кассасына салуға кірісті. Екеуі екі жерден күреп тапқан соң бұлар кəдімгідей қорланды. Қырымға барып демалып та қайтып жүрді.

	...Ойында ештеңке жоқ Əлима бірде «Кассадан бес жүз сом алып берші» деді күйеуіне. «А-а, не дейсің?» «Бес жүз сом деймін, кассадан?..» Байдос жақтырмай қалды.

	– Иə, неге үндемей қалдың?

	– Жай, – деп төмен қарап жымиды Байдос. – Жай, ақша жоқ қой...

	– Е-е, ол қайда кетіпті?

	– Жай, кішкене басы құрала түссе деп едім де... Оның үстіне осы уақытқа дейін жолын білмеппін. Кандидаттық, докторлық жұмыстарымды қайта қарап, бір төселген жазушы тауып, көркемдік жағын жөндетсем деп едім... Соған да қыруар ақша кеткелі тұр... Сосын оны пəлен дана етіп машинкалатуым керек екен... Сосын оны баспаға тапсыруым керек екен. Сосын оның тезірек шығуы үшін сонда отырған жігіттерді суаруым керек екен.. Суарғанда сумен емес, əрине... Орысшаға аудартуым жəне керек. Оны тағы да өстіп...

	– Ондайың болса, мейлің, – деп келіншегі сөзін бөлді. – Мен, жай бір пальто түссе алам ба деп едім. Жарайды, мына пальтом да иығымнан түсіп қалмас.

	– Осың дұрыс, ақшаны есеппен ұстамаса болмас тегі... – деп Байдос əйелін қоштаған болып, іштей қуанып қалды.

	– Көріп отырсың ғой, баяғыда алған жалғыз туфлимен əлі жүргенімді.

	– Сонша не басыңа күн туды, сатып алып кимейсің бе?

	– Енді көзің отыр ғой, шығын шаш етектен емес пе?

	– Жо-жоқ, үшеумізден бөлек тірі пенде қазір есігімізден қарамайды. Тіпті мына көршілер екі шақырғанда біз бір де жауап қатпадық. Тіпті өзгеріп барамыз...

	– Неге, шақырдық қой...

	– Қашанғыны айтып отырсың, ол өткен жылы ғой...

	– Мейлі, сол жетеді, не керек пайдасы жоқ адамдарды топырлата беріп.

	– Ойпырай, бізді пайдасы тиеді деп шақырған екен ғой олар...

	– Е, мейлі. Мен соларға шақыр деппін бе?! Өздері ғой...

	Əлима Байдостың мына пиғылына аң-таң боп отырды да қалды. «Қызық! Өзі бұрынғыдай қолыма айлығын да салмайтынды шығарды. Кассаға сала салдым. Нетіп. Өткен айда ғана ақша алдық, сол жетеді де» деп, беті бүлк етпей қарап тұрады. Киім жаңалауға да құмар емес.

	«Əй, осы да жетеді. Не керек сол жылтырай берген» деген соң, оған мəн бермедім. Енді мынасы не? Тіпті үйге тамақты көбірек сатып алсам да көзін алартып ұнатпайды. Базардан ет алайын десем, «у ғой» деп жолатпайды. Сонда бұл бейбақ аштан өле ме, а?.. Өз-өзінен қолы тарылып бара жатқанына қайран қаламын..

	* * *

	Байдос жерге төселген кілемнің үстінде шалқасынан түсіп жатыр. Екі көзі бозарып, төбеге тесіліп қалыпты. Қалың ой қаумалапты. Жанына «папалап» келген баласының даусын естімеді. Ол жұлқып қалғанда барып «Ие?» деді. «Бір сом берші» «Бір сом! Кеше алмап па едің?» «Ол кеше ғой» «Қап! Ақша жоқта!» «Ну, ладно» деп баласы бұрылып жүре берді. «Алсай, Алик!» деп оның соңынан дауыстады. «Не, папа!» «Мə, енді осыны екі күнге жеткіз, мақұл ма?» – деп, қалтасынан əбден умаждалған бір сомды шығарып, зорға ұсынды.

	Алсай аларын да, алмасын да білмей, аз-кем іркілді. Бəрін сыртынан бағып тұрған Əлима жетіп келіп əбден умаждалған бір сомды күйеуінің қолынан жұлып алып ортасынан қақ бөліп бұрышқа лақтырып жіберді. «Бар, сабағыңнан қаласың, тез» – деп, шығарып жіберді.

	– Өзіңе бір пəле көрінер, – деп Əлима ашуға булығып қалды. Байдос жауап бермеді. Əлима мұның соңғы жылдары жамап алған сараң мінезіне бола талай күйіп қатты-қатты сөздер айтатын болған. Соған қарап бір жауап бермейді, көзін алартып бір қарайды да қояды. Оған əйелінің жыны келеді. Жыны келгенде не істейді, самаурындағы судай бұрқылдап өз-өзінен қайнап-қайнап басылады. Сосын күнделікті күйбең-күйбең тірлік бəрін ұмыттырып жібереді.

	Байдостың, неге екені белгісіз, бұрынғы мінезінен күрт өзгергені рас. Өзінің бір кездегі жетім өскенін, студенттік шақта да, одан кейін аспирантурада да қиыншылық көргенін мүлдем естен шығарған еді. Жағдайын күрт түзеп, абырой-атаққа, лауазымға жастай ие болған соң ба, əйтеуір, өз-өзінен кекірелеп шыға келді. Кекірелеп шыққанда кейбіреулердей кеуде кермейді. Беттен алып асыр-тасыр сөйлемейді, жылтырап киінбейді, өз ісіне мығым, сондықтан да былайғы жұрт оны момын, қарапайым санайды.

	Ал Байдостың түпкі есебі мүлдем бөлек болып шықты. Ол іштей: «Ой, əттеген-е-е, – дейді бармағын тістеп, – институтта жүргенде бар байлықтан құр алақан қалған екенмін-ау, ə... Сонда ғой, бəрін пайдаланғанымда ғой, шіркін! Ендігі алдыма жан салмай кететін екенмін, не қыласың! Əлима не біледі?! Күнделікті қарны тойғанына мəз, одан арғысын ойлап жүрген ол жоқ. «Ақшаң болса қалтаңда, талтандасаң талтаңда» демеуші ме еді. Тек, бұл мақал маған келе бермейді-ау! Ақшам бар екен деп... талтаңдай берсем, өзі аз тиын-тебеннен не қалады, сонда... Тек мен талтаңдамай-ақ қояйын... «Ақырын жүріп, анық бас, еңбегің кетпес далаға» демеп пе еді ұлы Абай... Мен ақырын жүріп, тапқанымды есеппен жұмсай берейін... Талтаңы құрысын... Ең аяғы ресторанда отырып даяшымен күле сөйлессең де пəлеге қалады екенсің... Күле сөйлессең, ол саған төлегеннен қалған ақшаңды қайтармайды екен... демек, жеп қояды екен... Онымен көп ішінде қайтармадың, жеп қойдың деп қалай қызыл кеңірдек боласың... Одан да ресторан, кафелердің маңайына жоламау, бəрінен аулақ жүру керек.

	Жə, мұның бəрі жөн делік, ал ақшаны көбейтудің тағы қандай жолдары бар? Маған баю керек, тек баю... Ол үшін не істесем екен, ə... Əй, сорлы басым... институты пайдаланып қалғанда ма, қап!.. Енді ақшалы болуым үшін қай жолмен кеткенім абзал, а? Қай жолмен?..» Ақыры баюдың жолын тапқандай болды. Ол ең алдымен есігінен адам қаратпауға бекінді. Оны бірге жүрген жора-жолдастардан, көршілерден бастады. Үйіне тосыннан келіп қалған кісі болса: «Бізді бір үй қонаққа шақырып қойып еді, соған асығып отырғанымыз... Əйтпесе құрметті қонағымыз болатын едіңіз», – дейді ыңырсып отырып, жүзін төмен салып.

	«Бара беріңіздер, жолдарыңыздан қалмаңыздар», – деп, қонағы келген ізімен қайтады. Ал бұл болса беті шылп етпей ешқайда да бармастан есігін ішінен құлыптап алып қала береді. Ауылындағы бірлі-жарым жамағайындары, немере аға-інілері мұны іздеп келіп, алды қызметіңнің, үйіңнің, Алсайыңның көрімдігі деп тапқандарын қолына ұстатты да. Бұл ол кезде бір орнында байыздап отыра алмайды. Ораулы ақшаны санағанша, қоржынын ашып көргенше асығады. Ағайынын сол əкелген дүниесінің көп, азына орай күтеді, ашылып əңгіме айтады. Сосын: «Біздің тентектер келіп тұра ма? – дейді елден келген. «Соңғы кезде келмей кетті, əйтпесе қатысып тұратын» дейді бұл беті бүлк етпестен. Əйтпесе дəл осы келіп отырған немере інісінің ұлы ауыл шаруашылығы институтының екінші курсында оқиды. Бірінші курста жиі келіп тұратын. Келген сайын пайдаланып қалатын. Пайдаланғанда дүкенге жұмсайды. Жаз кезінде саяжайға апарып шөбін жұлғызады. Одан қалса бөлме-бөлмесінің еденін сүрткізіп, балконын тазалатқызады. Əбден терлеп-тепшіп болған соң: «Шай ішесің бе?» – дейді бұл сынай қарап, анау жөпелдемеде не айтарын білмей сасып, шай ішкісі келіп тұрса да «жоқ» дейді. «Онда өзің біл, келіп тұрсайшы...» деп қамқорсып, құрғақ сөзбен тойғызып шығарып салады...

	* * *

	...Кезекті еңбек демалыстарын биыл елде өткізуге бел буып, Байдос семьясымен Мыңарал қайдасың деп тартып отырды. Алдын ала хабарласып қойған, бірге оқыған жолдасы облыс орталығынан қарсы алды. Поездан түскен бойда қол-аяқтарын жерге тигізбеді. Облыс орталығынан – жүз жетпіс, аудан орталығынан – алпыс шақырым Мыңаралға қызыл «Жигули» бірден тартты. Байдостың мектепте бірге оқыған бұл парталас досы осы совхоздың озат шоферы. Осыдан жарты ай бұрын совхоз директорымен байланысып, мəн-жайды тəптіштеп айтып əбден құлағына құйған еді. Сонда: «Поезға билет алған соң жəне қосымша хабарласамын. Бізді қарсы алуға тек Спадиярды ғана жіберіңіз, мен сізден өтінемін... Сіз ойлап қалмаңыз, мені обкомға кіре алмайды, одан көлік сұрап ала алмайды деп... Бала-шағамен келе жатқан соң, сол, өзіңізден де артылатын не бар деп қой... Əйтпесе бірінші хатшыға да, атқару комитетінің председателіне де кіретін бедел бар ғой... Əйтпесе осында институттардың өзінде де таныстар жетерлік... Бірақ, оған семьямен жүрген соң, əрі өзіңізге сенген соң, күнде мазаңызды алып, ығыр қылмаған соң...» деген. Директор: «Бəрі де болады, болады...» деп бұдан зорға құтылған еді. Зорға құтылғанына қарап Байдос күпті көңілде келіп еді. Енді жүрегі орнына түсіп, əрі əйелі мен баласының алдында бір белден асып беделі артып, мерейі үстем отырды.

	– Бұл Спадияр деген жігіт, менімен бірге оқыған, – деп шофер жігітті Байдостың өзі таныстырды. – Ал, мынау біздің Əлима, Алсай болса үшінші класта оқиды, оқу озаты.

	– Басқа балаларыңызды неге əкелмедіңіздер?... Машинаға сыймай қысылып қала ма деп келгенше ұялып келсем, – деп Спадияр мойнын бұрып Əлимаға сынай қарады.

	Байдос та, Əлима да жұмған ауыздарын ашпай жым-жырт қалды.

	– Алсай, ағаң бар ма? – деді шофер тағы да осылай мойнын бұрып.

	– Жоқ, – деді Алсай жұлып алғандай.

	– Ал қарындасың ше?

	– Жоқ!..

	«Аңдамай сөйлеген ауырмай өледінің» кебімен енді Спадияр да үнсіз қалды. Асфальт жол ащы ішектей шұбатылып, бір белден соң екінші бел алдан қол бұлғап жеткізер емес. Шыдамады білем:

	– Алматыларыңда не жаңалық? – деді тағы да шофер алдыңғы жақтан көз салып отырып. – Бізде пəлендей жаңалық жоқ, барғасын өзің көресің. Немене, Əлиманың бірінші келуі ме, ауылға?

	– Алматының жаңалығын бізден гөрі өздерің тез естисіңдер ғой, – деп доктор маңғаздана күле жауап берді.

	– Алтынбектің үйі бұрынғы орнында ма? – Əлимаға байланысты сұрақты əдейі жауапсыз қалдырды.

	– Сен де көптен ауылға ат ізін салмаған екенсің ғой. Əй, сендерді де оқыған деп, көпті көрген деп, бауырмал деп, кішіпейіл деп... – десін шофер аяқ астынан шамданып.

	Доктор шоферға не дерін білмей, əйеліне қарап еді, ол бір түрлі көңілсіз келеді білем, бұлардың əңгімесіне құлақ салмағаны аңғарылады. Сосын: «Осы ит не деп шатып келеді. Бұл болса – шофер, мен болсам – доктор, күні ертең Ғылым академиясының корреспондент-мүшесі!.. Ал, бұның төрт дөңгелектен басқа білетіні бар ма? Жо-жоқ, əрине...»

	– Малың көп пе? – деді Байдос түйеден түскендей етіп, көп үнсіздіктен кейін Спадиярға қарап.

	– Балам көп... – деді шофер іркілмей.

	Доктор сөзден ұтылғанын сезді, екі беті ду ете түсті.

	«Қанша бала?» деуге аузы бармады. Осыны аңғарғандай:

	– Он бір балам бар, – деді Спадияр бұларға бұрылып.

	– Соның біреуін де оқытып берейін демейсің, сені де бірге өскен, қатар оқыған дос дейді-ау! – Спадияр ықыластана күлді.

	– Неге, оқытуға болады. Мен өзің айтпасаң қайдан білейін...

	– Əлде де кеш емес, келер жылы өзіме тартқан қызым бар, аманшылық болса, соны өз қолыңа табыстаймын – деді ол аңқылдап.

	– Болады ғой, – деп бұл күңк етті. Даусы құмығыңқы шықты.

	– Қорықпай-ақ қой, қаражаты да жетеді. Мені шофер, түк таппайды деп ойлайсың ба? Жо-қ-қ, осы совхоздағы ең бай өзіммін... Астапыралла, директор мен бас бухгалтер бар екен ғой, сосынғы үшіншісі өзім!

	Байдос мұрнының астынан бір мыңқ етіп күліп еді, оған: «Нан ұстайын!» деді анау. – Сенбесең ертең директордың өзінен сұрарсың, мақтанғаным емес.

	Байлық деген сөзді естісе «ауырып» қалатын Байдос:

	– Сонда қанша мың ақшаң бар? – деп салды шыдай алмай.

	Спадияр енді қарқылдап күлді.

	– Он бір мың!

	– Жоқ, мен саған шын айтамын, қанша мың ақшаң бар, а?..

	– Айттым емес пе, он бір деп!

	– Əй, қойшы! Он бір бала он бір жерден аузын ашқанда – байсынып жүрген он бір сиырың олардың жұмырына жүк болмайды да шығар...

	– Жə, ақыры өзің айттың, əйтпесе айтатын да сөзім емес еді, – деп бір қойды шофер.

	Спадиярға қайтып жауап қайтара алмаған Байдостың үні мүлдем өшті. Əлиманың жүрегі аузына тығылып, бар тапқаны Алсайдың маңдайынан сипап, «Балам, шаршаған жоқсың ба? Шөлдедің бе?» деп, асты-үстіне түсті.

	Жол аяғы жеткізер түрі жоқ. Аудан орталығы – Көккөлден өткелі де біраз болған. Бұлар манағыдай асфальтпен емес, ойлы-шұқырлы көтерме тас жолмен кібіртіктеп келеді. Шоферға жауапкершілік арта түссе, доктор ұзақ жүрістен шаршағандай қалғып отыр, Алсай əкесіне қарай бір мойын қисайыпты. Іштерінде тыңы Əлима сияқты. Көкейін əлдене тесіп бара жатқандай қабағын шытып, терезеден тысқа көз жібереді. Жалпақтай қатқан cap дала сағымға малынып, ұбақ-шұбақ шоқылары бірінен соң бірі жарыса қалып жатыр. «Бұл жақтың жері де біздің жаққа ұқсайды екен. Адамдары ше? Мен үшін жұмбақ, кім білсін. Бұл жерді бұрын-соңды аралап, абысын-ажынмен, халқымен етене жақын араласпаған соң кім білсін. Əйтеуір, қыздай қосылған қосағым – Байдосқа түсінбей-ақ қойдым. Бұрын байқамағанмын ба, қазір мұны тіпті де танып болмайсың. Адам сияқты бір тіршілігін көрмей-ақ өлетін шығармын. Үнемі ұрлық жасаған адамдай ісінің бəрі құпия. Үлкенді үлкендей, кішіні кішідей, өз орны, жолымен араласу жоқ».

	Мыңаралдың да төбесі көрінді.

	– Келдік! – деген шофердың даусынан доктор оянып, басын көтеріп, денесін тіктеп отырды. – Қалай, құрдас, өзіңнің бір сілікпеңді шығардым ба, бəлем! Əбден ақсаусақ болып алғансыңдар ғой. Өзіміздікі күнде осы, ойға бар десе де, қырға бар десе де, күндіз-түн демей шаба береміз.

	– Сонда табыс қанша? – деді доктор құрдасы, мұның əлгіндегі совхоздағы үшінші баймын дегеніне қайта соғып.

	– Тек айлыққа қарасаң түк те емес, – деді шофер құрдасы да енді əңгіменің ақиқатына көшіп. – Біздердегі байлық негізінен мал ғой. Малды өсіру де оңай емес, сондықтан мына жаман кластас досың күндіз-түні жамбасы жерге тимей еңбек етуіне тура келеді.

	– Сонда үйдегі замандасым он бір баланы «күлге» аунап тауып жатыр ма? – деп доктор кластасы жерден жеті қоян тапқандай қарқылдап күлді. Бұл күлкісін Əлима жақтырмады. Неге екені белгісіз, бала туралы сөз болса-ақ Əлиманың жүрегі аузына тығылатын мінезі бар.

	– Е-е, достым, ол мəселенің ретін табамыз ғой, сенбесең қатынның өзінен сұрарсың. Қонақ болып, от басын көргенде, – деп, енді анау да ойына əлдене түскендей кеңк-кеңк күлді.

	«Жигули» жыландай жылжып отырып созхоздың орталық көшесіне де келіп кірді.

	– Кəне, əуелі қай ағаңның, əлде қай ініңнің үйіне түсесің? – деп Спадияр бұрылып Байдосқа қарады. Байдос алдын ала ескермеген екен, састы... Əлимаға қарап еді, ол:

	«Мен қайдан білейін, Мыңаралыңа табан тіреп тұрғаным осы» дегендей, күйеуіне жақтырмаған көзбен қарады.

	– Алтекеңдікіне түсе салайық, – деді Байдос. Алтынбектің есігінің алдына қызыл «Жигули» тоқтағанда, бес-алты əйел-еркегі бар бұларға ұмтылысты. «Ескіден қалған көзім-ай» деп, бір қатқан қара кемпір Байдосты құшақтап алып көпке дейін жабысып жіберсейші...

	– Иə, келулеріңізбен, – деді Алтынбек ішіне əлдене түйгендей, сөзін тісінің арасынан сыздықтата шығарып.

	– Біз де жолға қарай-қарай көзіміз талып еді. Үйге кіргеніміз осы қазір ғана еді. Барбол-л, кісілердің қолына су құй, тез қымыз əкел, кесе əкел, нан əкел... Шайларынды тездетіңдер... Жар-бо-л-л, қазанға етті сала берсін...

	– Аман-есенсіздер, от бастарыңыз тегіс аман болар,

	– деді, ағасы «бұйрығын» беріп болды-ау дегенде, Байдос та майдалап.

	– Бір Алла деп отырған жай бар, шырағым, – деді, əлгі қатқан қара кемпір. – Жарықтық Айдостың аузынан түсіп қалғандай, сойып қаптап қойғандай... Айдекем қандай кісі еді! «Орнында бар оңалар» деген осы да... Мен болмасам...

	– Болды, қой... – деп, Алтекең кемпірге жақтырмай қарап зекіп тастады.

	– Біздікі жай, өткенді еске алу да, сол... – деп қара кемпір орнынан созалаң тұрып тысқа шығып кетті. «Отырыңыз, дастарқанға жақындаңыз» деген бір пенде болмады.

	– Ана кісі кетіп қалды-ау, – деп қалып еді Əлима.

	– Е-е, осындағы жалғыз басты кемпір ғой... – дей салды Алтынбек.

	...Дастарқан жиналып, ел аяғын созысты. Арғы-бергі əңгіменің басы қайырылды. Көптен араласпай кеткендеріне (Алтынбектің інілерінің бір-екі қатысқанын, студенттерді айтпағанда) екі жақ бірдей кінəлі болған соң ба, жабулы қазан жабуымен қалды, əңгіме төркіні басқаша ауа жайылып жүре берді. «Ағаң келді», «жеңгең келді», «інің келді» деген дүңк-дүңк сөздер сырттан анда-санда естіліп басылады. Ауық-ауық ішке алды отызға іліккен, соңы он-он бестер шамасындағы жігіт-желеңдер, қыз-келіншектер келіп, бұларға алма-кезек сəлем беріп шығып жатыр. Келгенін келген бойда «бұл інің», «бұл келінің», мынау менен кейінгі Жарқынбектің үлкені Айқынбек», «мынау... ал мына сұлу мұртты...» деген сияқты, Алтынбек немере інісіне бəрін жіпке тізгендей етіп баяндап, шетінен таныстыра берді. Қанша таныстырғанмен түстерінен ептен шырамытпаса, аттары жадынан заматында шығып жатты.

	Қаладан əкелген базарлығын кімге берерін білмей Əлима Байдосқа күңк етіп ақыл салып еді. Ол «мен қайдан білейін» деп тоңқ ете қалды. «Бере сал, өздері бөлісіп алар...» – деп соңынан жəне пікір тастады. Əлима күйеуінің тіліне еріп қара чемоданның ішіндегі бала-шағаға, келін-кепшікке, қайнаға-қайынға деп арнап əкелгендерін осы үйдің – осы үйдің емес-ау, бүкіл жаптас отырған осы ағайынның тұтқасындай көріп, өзі де мол пішілген Алтынбектің бəйбішесі – Күміскүлдің қолына салды. Бұл əкелгендерінің бірін Байдос білсе, бірін білмейтін еді. Күні ертең ұяты өзіне келетін болған соң, күйеуінің көзін ала беріп «осы ретті-ау, осы жөн-ау...» дегендерін алып, күні бұрын чемоданға салып қойып еді. Енді, міне, абырой болды да қалды.

	Кешқұрым бағлан қозының етін алдарына енді ала бергенде, қатар отырған киіз үйлердің бірінен екі əйелдің шаң-шұң кəдімгідей қатты сөзге келген дауыстары айқын естілді.

	– «Бай байға құяды, сай сайға құяды», қараң қалғыр, – дейді бірі.

	– Е-е, сондағы ақымағың біз екенбіз ғой, – дейді екіншісі.

	– Бізден қалғаны тисе құдайыңа қой айт, – дейді тағы да екіленіп анау.

	– Сендерден тас та қалмас, əйтпесе бəрімізге арнап əкелген базарлықтың бірін көрсетпей толайым тыға салар ма едің?!

	Күйіп кетті білем, жасқанып, қорынып сөйлеп тұрған əйел ең соңында запыран тастағандай даусы ащы шықты. Ет жеп отырғандардың бірі бұл ұрысқа мəн берсе, бірі мəн берер емес. Алаңдаған Əлима ғана. Ол бірден түсінді: «Ə-ə, ұрыс əлгінде мен əкеліп берген базарлықтан шыққан екен. Өйткені даусы өктемі Күміскүл абысынымның дəл өзі де, ана жасқаншағы келіндеріміздің бірі. Қай үйдегі келін болса да жүрегінің оты бар, намысы бар, түбінде тəуір семьялардың бірі болғалы тұр екен...» деп, іштей түйді.

	...Байдостараға-інілерініңүйлеріндеболып, сый-сыяпаттарын көріп, Мыңаралда он шақты күндей жүріп қалды. Алтынбек бас болып өз жолын танытты. «Есігімізді бірінші ашып отырған Əлима келінге өз алдына велюр... көйлек, Байдосқа шетелдің костюм-шалбарын кигізді, Алсайға тай мінгізді. Мұны көріп алған басқа жамағайыны бар, немере інілері бар – қай-қайсысы да өз жолынан жығылмады. Шамалары келгенше, «көрпелеріне қарай көсілді».

	Əлима мен Алсайда ес қалмады. Дəл осындай құрметті, қошеметті көрмеп еді. «Ағайынмен араласпасаң – жат боласың...» деген осындайдан шыққан екен-ау, ə.

	Шынында, қандай керемет! Өмірі адасқан қаздай үйде «үйелеп» отыратын да қоятын едік. Мен соған қарап ойлайтын едім, шынымен-ақ Байдос жалғыз басты, туған-туысқаны жоқ қой деп. Сөйтсем, жыртылып айырылып жатыр ғой... Олар да бізге келіп тұрса, өстіп біз де жиі ат ізін салып тұрсақ, одан артық не керек. Қырымға бару міндет пе екен?!..»

	– Қазір машина келеді, – деген дауыстан Əлиманың ойы бөлінді. Сосын əлгі əсерден арыла алмай:

	– Өздеріңіз де келіңіздер. Алматыны аралап қыдырыңыздар, күтеміз, – деді Əлима пəк көңілмен. – Студенттер де үйге келіп тұрсын, оқулары ауыр ма, өздері сирек көрінеді. Араласқанға не жетсін!

	– Келінім жарамды шықты, – деп,

	– Не бұйымтайларың бар? – деп,

	– Келесі жылы да келіңдер, естідің бе-ей, Алсай! – десіп шай үстінде ағайын-туғандар жарқылдасып отырды. Тек Байдос қана жұрттан оқшауланып, қабағы қатпарланып, көзін қиғаш төңкеріп, қалың ой кешіп, бір істің ұшығына жеткенше асығулы еді. Ол Алсайға атаған тайды ақшаға шағып, қолма-қол он сом болса да қалтасына бүктеп салып кеткісі келген еді. Соны қалай айтудың қыбын таба алмай отыр. Оған Əлиманың сөзі шаншудай тиді. Өзінше: «бекер көлпал болды, бекер» деп түйді. «Ертең осы отырғандар Алматыға қарай қара құрттай қаптаса, не жанымыз қалады, өзі аядай төрт бөлмеге. Одан да бергендерін жымын білдірмей чемоданға дұрыстап сала бермей ме? Олар тапқанын сыйласа, бұл «бізге артықтау, алғанмен пайдаға жарата алмаймын, құр бекер иленіп текке жатқанша, өздеріңіз бір қажеттеріңізге жаратарсыздар» деп кейін сырып, өздеріне қайтып беріп кергиді-ей, кергиді... Қап! Есеп жоқ қой, есеп... Ала бер деп ымдайын десем екі көзі көйлектік матада, ең болмаса менің бетіме ақыл салып бір қарамады да... Қап!.. Жə, мен де аузымды ашып қалмай Алсайдың тайының ақшасын сұрап алайын... Оның несі ұят?! Боса-болмаса Алсай Алматыға тай мініп бара алмайды».

	– О – о машина да келді. Директор өз «Волгасын» жіберіпті-ей, – деп қаупайласты ағайындылар. – Байдостың арқасында мына жалпақ жатқан ауылға беделіміз бір көтеріліп қалды-ау, есігіміздің алдына директордың «Волгасының» өзі тоқтап...

	Осы сəтті пайдаланып қалмақ ниетпен:

	– Алтеке, тысқа шығып сөйлессек, – деді Байдос есікке беттей беріп, Алтынбек ілесе шықты.

	– Маған мынандай ой кеп тұрғаны. Ана Алсайдың тайын не істесек екен?... – деді інісі. Ойын бірден білдіруге заматында тайқыды.

	– Не істегені бар... Жылқының ішінде жүреді. Келер жылы құнан болар, одан арғы жылы дөнен, одан бесті... өстіп кете береді де... Келген кезде мінеді де... – деді ағасы. Ағасы да алдырмайтын жырынды қудың өзі. Алсайға тай мінгізген аты, əйтпесе тай түгіл оның жалынан да сипатпайды. Жай, дұшпан көз, шығарып салма сөз, құрғақ қасық ауыз жыртпасынның кебі еді.

	Осыны ағайынды екеуінің де іші сезіп, енді екі көкжал бірін-бірі ала-алмай арбасқан мінез танытып тұр...

	– Маған мынадай ой келіп тұрғаны, – деп інісі енді төтесінен кетті. – Ақыры ол тайды Алсай мініп жарытпас, сондықтан ақшаға айналдырып жібермейсіздер ме?.. Барғасын велосипед алып берсем... – деп, құрықты арыдан тастады. – Өзі, онсыз да шөп тапшы, қыстан шыға ма, шықпай ма, кім біледі? Сөйткен дұрыс болар деймін, меніңше...

	Алтынбек түйіліп тұрып қалды. Өңі онсыз да өрт сөндіргендей еді, одан сайын түнеріпті, інісінің қай жағынан шығарын болжай алмай дал болды. Ақырып ары ойлап, бері ойлап:

	– Жарайды, ол тайды дəл қазір ала қоятын ешкім жоқ. Күзге таман семіреді, сосын сатып ақшасын өзіңе салып жіберейін. Əйтпесе аяқ астынан... – деді төмен қарап, аяғының ұшымен жер шұқып.

	– Жоға деймін де, əлгінде естіп алды тай мінгенін, барған соң тездетіп велосипед алып беріп алдарқатпасақ, миымызды су қылады ғой... Олай болғанда баланың құлағын көтермеу керек еді, – деп інісі ағасын жеп жіберетіндей шүйілді. – Енді біреуден алып берсеңіз де жас меселін қайтармай тайдың пұлын тауып беріңіз енді...

	Ағасы үн-түнсіз аяғын санап басып үйге қайтып кірді. Інілерін ертіп екінші үйге барды. Өзара күңкілдесіп, ақылдасқан болып, ұзақ «мəжілістен» соң, ортақ бір пəтуаға келгендері аңғарылды. Əрқайсысы үйді-үйіне кіріп шығып, қайта бас қосып, топтанып Байдостың қасына келіп қағазға оралған ақшаны ұсынды.

	– Аз да болса көптей көр, күзде тайдың өзін сатқанда қып-қызыл ақша болған болар еді, оған асықтың, – деп Алтынбектің түнерген жүзі қайта қалыбына келді.

	– Барына береке енді, енді... Сау болыңыздар! – деді де Байдос анадай жерде манадан күтіп тұрған «Волганың» алдына барып отырды.

	Жеңіл машина орнынан сырғып жүре берді. Есік алдында иіріліп тұрған ағайындары бір қауым ел болып қимай қоштасып қалды. Былай шығар-шықпастан Байдос газетке оралған ақшаны санап көңілі толмады. «Үш жүз сом ғана ма?.. Бəрінің жиылып шеше алмай жүрген тайлары... Менің бір айлығыма да жетпегенін қарашы. Айына бес жүз сомды ойнап жүріп алатынымды білмейді екен олар... Мейлі, кассаға сала салайын...»

	– Немене, қыздың қалың малына саудаластыңдар ма? – деген Əлима даусынан ол селк ете түсті.

	– Жай, оқуға бала түсір дейді, – деп, жалтара салды.

	Жалпақ жатқан ауылдың бір шетінде ат төбеліндей ғана боп бір-біріне сүйеніп, ауыз бірлікпен отырған шегене бас ағайынның ортасына от тастап, ара жігін ашып кеткенін Байдос аңғармады. Егер Алсайдың тайы Алтынбектің қолында қала бергенде, бұлар дəл осындай кикілжіңге бармайтыны бесенеден белгілі еді. Енді, міне, бір-бірінің үйіне кірместен қалды. Неге?

	Алтынбек тайдың құнын үш жүз сомға шағып – үш інісінен жүз сомнан ақша алып Байдостың қолына ұстатты емес пе? Сонда ол айтқан: «Қазір тайды сатуға аяқ асты болып тұр, – өзімде соқыр тиын жоқ. Сендерге кейін тауып беремін, болмаса тайды өздерің сатып ақшаларыңды өтеп аларсыңдар, əзірше жүз сомнан қарыз ақша бере тұрыңдар» деп. Ақырында Алтынбек сөзінде тұрмай үш інісіне жүре жауап беріп, бір жыл сырғақтатты. Əңгіме жүз сомда да емес, ағаларының көзге ілмеуі, санаспауы – осының бəрі олардың зығырданын қайнатты. Оның үстіне əйелдері шапқа түртіп: «Жетті, осы уақытқа дейін алдын кесіп өтпей, мөнтеңдеп жұмысын істегеніміз. Баласы көп болса, алды жетілді, өз қолы өз аузына жетті. Оның баласы бала да, біздің баламыз пəле ме?.. Бізге бола қойсын деп жаны ашыған адам көрсем көзім шықсын. Қайта барлығымыздың тапқанымызды бір өздері басып қалды. Кəне, содан бөліп бергені? Ең аяғы алматылықтардың əкелгеніне дейін көрсетпей, өз балаларына шетінен кигізіп отыр. Ұяты болса сөйтер ме еді. Енді келіп оларға берген тайының ақшасына дейін бізге төлетіп, артын сиыр құйымшақтатады. Болды! Жетті! Ақшамызды берсін, бермейді екен Алсайға атаған тайын (қазір құнан) тура қазір жарып өлтіремін! Көрдің бе, үндемегенге əбден басынып алған!.. «Үлкен үй, үлкен үй» дегенге танаулары шелектей болған екен. Сонда отау үй немене – мола болғаны ма? Жоқ!..»

	Айтқандай-ақ, үш інісі ағасына айтпай тор құнанды сыртынан үш жүз сом емес, екі есе бағасына сатып жіберді. Алтынбек жылқысын түгендей барып тап тор құнанның қолды болғанын көргенде, үш інісінен көрді де қойды. Ашуға басты, ортаншысын қамшының астына алды. Түк нəтиже шықпады. Қайта інілері жиналып келіп, өзін сабап жіберудің аз-ақ алдында қалды. Содан Алтекең өкпелеп, қара есекке теріс мінген жайы бар. Ойы: «Сендердің маған көк тиынға керектерің жоқ. Құдайға шүкір, өз қанамнан шыққан балаларымның алды əжетке жарады. Өзіме серік, қос қанатым, абыройым, болашағым... Шүкір, төрт құбылам түгел. Дүние ме? Жетеді. Алтауыңды, алтауыңды емес-ау, он екіңді бірдей сорған жоқпын ба? Қанша айтқанмен үлкенмін ғой... Жолым үлкен ғой... Түптің түбінде үлкендігімді сыйламаған болып, елдің алдында ақымақ болатын да өздері, менің қылым қисайып, жалым жалпаймайды».

	Ағайынды жеті жігіт жеті жаққа тарап, əрқайсысы өз жайларын күйіттеп кетті. Онсыз да құрсап қойған құманды отқа қойғандай кеп еді. Сол құманның «шайы» тек Алтынбектің кесесіне ғана мол құйылушы еді. Астанадағы ең пір тұтқан доктор інісі сол құрсаулы құманды қолына ұстап тұрып-тұрып жерге бір-ақ ұрып, күл-паршасын шығарып, өзіне деген бұлардың тəтті қиялын кермек татытып, жылы қабағын суытып кетті.

	* * *

	Бүкіл əулеттің Байдосқа деген маздаған көңіл шырағы əлме-əл əлсіреп, сөнудің аз-ақ алдында тұрғанда:

	«Августың жиырма үшінде қырыққа келемін. Соны атап өту тойына шақырамын. Байдос» деген шақыру билеті үйме-үй қолдарына тиді.

	Қолдарына шақыру билеті тигенде көбі-ақ əрі-сəрі, аң-таң күйде қалды. «Суырдың ұнатпайтын шөбі інінің аузына шығады» дегендей, «Байдос» десе шекелері тырыса қалатын аға-жеңге, келін-кепшіктері кездескен жерде бірбірлерімен пікірлесіп:

	– Байдос қайнағаң қырыққа келіпті, сендерді шақырды ма-ей? – деді Күміскүл келіндерінің біріне.

	– Шақырыпты ғой, – дей салды келіні құлықсыз.

	– Барасыңдар ма?

	– Қайдам... Өздеріңіз ше?..

	– Маған салса барғым жоқ. Əлгі, қайнағаң барамыз деп желпілдеп қапты...

	– Өздері ақылдасып көреді де.

	«Ағайынның азары болса да, безері жоқ» деген рас. Ағайынды жеті жігіт бірін-бірі көрместей болғанмен араға жыл салмай-ақ бет көріскен, жүздері ұялаған. Бұрынғыдай тапқан-таянғандарын Алтынбектікіне ғана тасып бермей, əрқайсысы өз шаңырақтарына апаратын болған. Содан өзара мал жинап, дүние қызығына түсіп, бəсекеге айналғандай ма, қалай... əйтеуір, өзі-өзі болып кеткен, бұрынғы сыйластық, міндадарлық атымен жойылған еді.

	Байдостың той жасайтынын естігенде қай-қайсысы болмасын барғысы келіп көтеріліп-ақ қалды. Қанша айтқанмен бауыр емес пе? Оның үстіне жеке-дара озып шығып, бүкіл бұл əулеттен жалғыз өзі ғана астанада тұрған ғылым докторы.

	Ортақ пəтуаға келіп, тойға Алтынбек пен Жарқынбектің үйіндегі келін баратын боп келісті. Ары ақылдасып, бері ақылдасып, орталарынан бір ту биені сойып жарты етін қапқа салып, аузын шымшып тікті де жарты етін сатып ақша қылды. Сөйтіп облыс орталығына дейін Спадияр əкеліп поезға салып жіберді. Поезд жүрерде: «Байдос досқа сəлем айтып, мынаны тойына қосқаны деп беріңіз, атымды атап айтыңыз...» – деп, төс қалтасынан жүз сомды суырып берді: – Биыл қолым тимеді, келесі жылы қалтасы тоқ, баласын жетектеп тек өзіңе ғана арнап келеді деңіз, осы аманатымды жеткізіңіз».

	– Айтамын, міндетті түрде айтамын, – деп Алтынбектің де беделі өсіп қалғандай еді. – Спадияр-ау, айтпақшы почтаға барып телеграмма салып жібер, адресті білесің бе? Мə, мына адреске ұрып жібер...

	Тепловоз бір-екі қышқырды да, вагондар ақырын жылжып жүре берді. Əлме-əл бел алып, келе-келе екпіндей түсті. Келіні екеуі орындарына жайғасып, көңілдері көтеріле түсті. Келіні – Аманкүл ауыл шаруашылығы институтында оқитын Жамантайына, Алтынбек ЖенПИ-де оқитын Əтіркүліне жеткенше асығатын сияқты. Екі сылтау бір желеумен, əрі Алматыны көріп, қыдырып та қайтпақ ойлары бар. Жол-жөнекей:

	– Келін, апара жатқанымыз олқы соқпай ма? – деді қайнағасы.

	– Қайдам, бұрын-соңды мұндай тойды кім көрген, бірінші рет қой, – деді келіні төмен қарап. – Ту биенің жарты еті, бес жүз сом аздық етпес, кім біледі, көрерміз...

	– Спадиярдың жүз сомы тағы бар... Я, аз емес, – деп қойды қайнағасы да сенімді.

	Ағасы мен келінін Байдостың өзі қарсы алды. Вагоннан аузын шымшып тіккен домаланған қапта ет барын бірден сезді. «Бұлары ақыл болды. Жылқының еті боп, қазы-қартасы болса тіпті керемет...» Үстінің былғанғанына қарамай, терлеп-тепшіп вагонның есігінің аузына зорға жеткізді. Одан көп болып көмектесіп таксидің аялдамасына жетті. Бірден таксиге ұмтылды. Жолаушылармен қиқылдасып жүріп, өзінің алматылық екенін, пысықтығын танытып, кезексіз таксиге отырып алды. Ақыры жеңіп, қапты багажникке салып болған соң барып, қонақтарын іздеді. Олар анадай жерде состиып, мұның қылығын ерсі санап тұр еді. «Ойбай-ау, жүрсеңіздерші...» – деп, қол бұлғады. Бəрі жапырлай таксиге отырды. «Өстімесең өліп қаласың...» деп, ақталғандай маңдайының терін сүртті.

	«Елдеріңіз аман ба?» деуге «қолы» енді тиді. «Аман, тегіс сəлем айтып жатыр. Той құтты болсын!» – деді ағасы. «Саламат болсын!» – деді інісі. «Спадияр айырықша сəлем айтты», – деді келіні. Оған Байдос селт ете қоймады. «Тойыңа жүз сом беріп жіберді». Сол кезде артына бұрылып: «Əлі шофер ма?» – деді Байдос. «Шофер болмағанда қайда барады?»

	Əңгімемен үйге де келіп қалды, вокзалдан онша қашық емес-ті. Ағалы-інілі боп, етті төртінші этажға зорға дегенде жеткізді-ау!

	* * *

	...Дастарқан үстінен колбасаны алып, оның орнын қазы мен қарта басты. Кісілері де кіл сайдың тасындай екен. Артық сөздері жоқ, əзіл-қалжыңы ауыздарында, стол басында жарқылдасып отырысты. Үсті-үстіне тост көтерілді. Алтынбек пен Аманкүл де сөйлеп тастады. Асаба жүзіктің көзінен өткендей жігіт екен, істің ойабын, кісінің көңілін тапқыш-ақ.

	Үзілісте сөзден-сөз шығып отырып, Алтынбек қызының, Аманкүл ұлының оқытушысымен таныса кетті.

	«Жақсы тəрбиелеген екенсіз... Балаңыз жақсы оқиды, өз күшімен түскені білініп тұр. Кейінгі балаларыңыз да енді, Жамантайдың ізін басып, жолын қуады ғой...» – деді үрпек бас сары келіншек. Бұл келіншектің ері ЖенПИ-де екен, енді Алтынбектің қызы туралы əңгімеледі. Бұл екі баланы Байдос арқылы білетінін, өздерінің араласып тұратынын айтты. Байдостың талантты екенін, жастай доктор болып алғанына қызыға сөйледі. Еңбекқорлығына баға берді. Сөз арасында өзінің күйеуінің əлі күнге шейін кандидаттығын қорғай алмай жүргеніне опынды. Өзінің де қорғайтын ойы барын білдірді.

	Аманкүл үрпек бас сары келіншектің ашық мінезіне қызықты, ал, айтқан əңгімесінің біріне түсініп, біріне түсінбеді. Бұның құлағында «қорғайын деп едім» деген сияқты сөздері дызылдап əлі тұр. Нені қорғайтынын білмеді, білмесе де қайтып ежіктеп сұрамады. Енді, бұл өз мақамымен əңгімесін ауылша бастады. Байдостың жалғыз жігіт екенін, өздерінің немере екенін, бала-шағаларының көп екенін, алдының осында оқып жатқанын, бəрінің Байдосты сағалап келетініне дейін жасырмай айтып, ағынан жарылды. «Е-е, Жамантайды өзім, Əтіркүлді күйеуім түсірді», – деді үрпек бас, сары келіншек мақтанған сыңай танытып. «Түссе, ақшасы да аз болған жоқ. Əтіркүлге қанша бергенін қайдам, Жамантайға мына қолыммен үш мың сом бердік...» – деді Аманкүл. «Жаман сырын айтам деп шынын айтады» деген осы да. Осы мезет үрпек бас сары келіншек орынан тұрып кетті. «Қарай гөр...» – деп түсі күлдей болды.

	«Ойпырмай, мына шіркінге не жаздым», – деп Аманкүл састы. Үрпек бас сары келіншек күйеуінің қасына барып: «Басым ауырып тұр, қайтайық», – деді. «О, неге асықтыңдар сонша, екінші отырысқа қараңдар», – деп, өтінген Байдосқа келіншек ала көзімен ата қарап, күйеуін зорлағандай етіп үйден шығып жүре берді.

	Той көңілден шықты, жақсы өтті. Ел жай-жайымен тарасты. Екі күннен соң Алтынбектерді поезға салып жіберіп Байдос арқасын кеңге салып, елден түскен сыйлықтарды реттестіріп, берген ақшаларын санап, кассаға салуға ыңғайлап отырғанда телефон шар-шар етті. Барып трубканы көтерді.

	– Алло! Ə-ə, қалдарың қалай? Не-не?.. – деп Байдостың түсі қашып кетті. – Оны кім айтты? Жо-жо-қ, ол əншейін қаңқу сөз. Жо-о-оқ, мен өтірік айтып... сонша... Е-е, ол келіннің өзінің сондайы бар. Ауылда да аузына келгенін айта салып, талай елдің басын қатырған. Е-е, мен бір, я, солай... Жақсы, əй-əй... Хабарлас... Өзім... Жарайды, сау болыңдар!..

	– Ол кім-ей, сонша дегбіріңді алған, – деді Əлима еденді сүртіп жатып. – Қырық жылдығыңды қатырып өткіздің, шақырғандарыңның бірі қалмай келді. Сыйлықты да қатырыпты...

	«Бүйткен сыйлығы құрысын. Жапалақтай жарбиып бекер келген ғой», – деп Байдос іштей келінімен ұрысты.

	«Елді жаманатқа қалдырып. Оны неден шығарып айтып жүр екен, ə. Үш мың сомды кім алса сол алсын, баласы оқуға түскен соң не əкесінің құны бар? Беделім жетті, бірге оқығанымды, араласып тұратынымды бетке салық қып түсірткіздім де жібердім. Онда тұрған не бар? Ойбай-ау, ə... Вагонда кетіп бара жатып, үш мыңды сөз қылмайды дейсің бе? Сөз қылады. Сосын Алтынбек жастықтан басын көтеріп алып: «Ех-е!.. һм!.. Менің өзім осы қолыммен санап тұрып екі жарым мың сомды бергенмін... Анау анау болса, мынау да соның жолын құшты десейші». Ойпырмай, бұл не деген дұзақ үзген еді. Бұл бауыр болмай пəле болды десейші... Алатайдай бүлдіреді де жүреді...»

	Алтынбек ауылына тойға барғандай емес, өліктен қайтқандай қап-қара боп, ызадан жарылардай боп келді. Ауыл-аймақ алдын орағытып: «Той қалай өтті?» – деп еді.

	«Жақсы», – деп шолақ қайырды. Сосын: «Біздің қумыз дегеніміз əншейін-ақекенғой... Е-е, нағыз қудың алды қырыққа келді. Мұндайлар елуге жеткенше сау тамтығымызды қоймас...» – деп түйді ойын ол.





«ШЫРАҒЫМШАЛДЫҢ» ШЫНАРЫ




	Əдебиетті насихаттау мəселесімен республикамыздың алыс облыстарының біріне барып, оның да ең түкпірінде жатқан ауданына тап болдық. Он күннің соңғы екі күні қалғанда шалғайдағы «Еңбек» совхозына жетіп жығылдық. Бұл – соңғы нүктеміз. Осында оқырмандармен кездесу өткізсек болды, көңілімізді демдеп қайтпақпыз. Ортамыздағы үлкеніміз де, жетекшіміз де үлкен ақын – Садық Үсенов. Қалған екеуміз оның атқосшысы сияқтымыз. Кездесуде де, отырыстарда да «Сəке, «Сəке» деп көңілін өсіріп қоймасақ, бізге «күн» жоқ. Өзі де кең пішілген, орақ мұрынды, ақ сары жігіт. Артық мінезін де, пендешілігін де байқаған жоқпыз. Залдағы жиналған халықтың қабылдауына қарай көсіліп жүре беретін талант иесі.

	Ауданнан қосылған ауатком председателінің орынбасары Қияс Құбиев деген жас жігіт. «Биліктің» бəрін өзімізге беріп, не айтсақ та алдымызда тақ тұрады, ойымызды дөп басады. Жолға ширақ, ісіне ұқыпты-ақ. Совхоз директорларына беделі барлығын байқатып, ара-арасында өзінің де ішкі жұмыстарын ұмытпайды. Біздің көзімізше қадалып ақпар сұрағанда екі аяқтарын бір етікке тығады.

	«Соңғы түйенің жүгі ауыр» дегендей, ақпар мəселесі «Еңбек» совхозының директоры Аяған Жүсіпəлиевке қиын тиді.

	Совхоздың құрылғанына отыз жылдан асса да өркендей қоймапты. Көп директорлар ауысып, соңғы бес жылда осы директор ғана тұрақтапты. Бірақ совхоз күні бүгінге дейін шығынға батып, өзін-өзі ақтай алмай отырған аудандағы ең арттағы шаруашылық болып шықты. Директор ұзын бойлы, қызыл күрең жігіт, сөзі пысық, күңкілдеп күле береді. Қырықты иықтап қалған-ау, шамасы.

	– Елдің шетінде, желдің өтінде отырған жай бар. Мал өсіреміз, аздаған егін егеміз. Он жылдық мектеп, аурухана, наубайхана... – деп директор совхоз өмірімен таныстыра бастап еді.

	– Осы уақытқа дейін мəдени-тұрмыстық жағын неге ақсатып келесің, одан да соған тоқталсайшы, – деді жетекшіміз.

	– Сен өзің біздің жақты алыссынып көп келмеуші едің!.. Жазушылардың арқасында аяғың бір жеткен екен, тықақтап қоймадың-ay, – деп директор да қағытты оны.

	– Келгенде не бітіресің, айтатындарың өтірік, беретіндерің жалған ақпар... əбден көңіліміз қалған соң, телефонға «сендік» қой.

	Екеуінің қалжыңына күліп жатырмыз. Осы мезет:

	– Сонда су жоқ па? – деді Садық ағамыз баппен.

	– Артезиян құдықтан су атқылап тұр... Орталық көшелерді қоршап жіберіп тал-терек отырғызылғанда ма, əлдеқашан гүлденіп жүре беретін еді, бəрі өздерінен, – деді тағы да жетекшіміз.

	– Е-е, қайсыбірін айтайын, – деп директор күрсінді. – Жарайды, бүгін кешке кездесуді ұйымдастырып жіберейік те, ертең ертелеп қырға шықсақ деген жоспар бар. Қалай қарайсыздар?

	– Өздерің білесіңдер де. Сендер жассыңдар ғой, ал мен шаршап қалдым, – деп Сəкең бізге қарады.

	– Ертеңге дейін құр аттай боласыздар, дайындығымыз бар, – деп енді араға Қияс Құбиев араласты. – Бұл енді соңғы совхоз, солай емес пе, Аяған?

	– Иə, енді асықпаңыздар... Əйтеуір, жақсы-жаманы аралас тіршілік қой... Озаттардан құралақан емеспіз... Мына Қияс кісіні текке қинайды, ауданда отырып қол ұшын беріп жүргендей... – деп, директор үйіне қарай бастады. Үйі кеңсенің дəл түбінде иықтасып қатар тұр екен.

	– Міне, қараңыздаршы, қайдан шаруашылығы өрге домалайды. Кеңседен шығады да үйіне кіреді, үйінен шығады да... осы да жұмыс па? Келіншегінің төбесін терезеден көріп отырмаса басы ауырады, – деп тағы да Қияс қиялай тартты.

	– Əне, адамның абыройын төккенге құмар бұл, – деп Аяған қысылды.

	– Екеуміз құрдаспыз, сосын ғой. Бұл үйді бұрынғы директор салғызған. Бірақ өзіне бұйырмады, бір жылға да жетпеді-ау.

	– Қайдан білейін. Мен келсем дайын тұр екен, əйтеуір, – деп Аяған одан бетер қызарақтады.

	Соңғы жобамен соғылған он бөлме үй күмбірлеп тұр.

	Бір бөлмеден озып, кең залға күмп еттік.

	Шайдан соң кездесуге дейін көз шырымын алмаққа бір-бір құс жастықты құшақтап сұлай кеттік. Heге екенін қайдам, əлгі шаршаған Сəкең арлы-берлі дөңбекшіп жатты да, кенет қабырғада ілулі тұрған үлкен портретке қарап тесілді де қалды. Сосын орнынан ұшып тұрып, əлгі портретті қолына алды.

	– Сəке-ау, не болды? – деді Қияс.

	– Апыр-ай, рас па, өтірік пе... Сенейін бе, сенбейін бе? – деп Сəкең мойны ырғайдай, мол пішілген кісінің суретін кеудесіне қысып-қысып, орнына қайтып іліп қойды.

	– Таныдыңыз ба?

	– Не болғанын өзім де білмей қалдым. Шақыршы Аяғанды... Мен білсем сол... Фамилиясы да келіп тұр... Сол... сол...

	– Аяған...

	– Ау, не Қияке-е... – деп, күліп Аяған келді.

	– Бауырым боп шықтың ғой... Сен Иіркөлдегі «Шыра-

	ғымшал» атанып кеткен Жүсекеңнің баласы емессің бе?

	– Иə.

	– Ал, əйтпесе! Сəкең орнынан атып тұрып Аяғанның екі бетінен алма-кезек сүйсін кеп. – Жақсыдан қалған көзім-ау!.. Жүсекең жылап жүргенде, елдің алғысынан жаралған перзент сен екенсің ғой... «Шырағымшалдың» шынары болдың ғой...

	Ұйқымыз қашып кетті, аң-таңбыз. Сəкең Аяғанға:

	– Отыр, – деп оң жағына отырғызды. – Ау, жігіттер, тұрыңдар... Мен кездесуге дейін бір əңгіме айтып берейін. Болған, көзіммен көрген Аяғанның əкесі – Жүсіпəлі туралы...

	...Соғыстың лаңы Иіркөл колхозына да жеткен. Бас көтерер шал-шауқан, кемпір демей, ертелі-кеш еңбектеніп, сиқы кеткен колхоздың бірін екі ете алмай жатқандары сол. Ат төбеліндей ауыл бұйығы, тым-тырыс, төсек тартқан сал адамдай қимылсыз. Тірі адам тіршілігін жасайды да. Сонда ауылдағы жалғыз бас көтерер осы Жүсіпəлі еді. Онда сол алпысты алқымдап қалған тұсы болуы керек. Қатты қайырымға жарамайтынын білді мe, жоқ өзінше осындай бір шешімге келді ме, əйтеуір, таң қылаң бере тұрып, көк есегіне арбасын жегіп, тоғай аралап кете барады. «Қорықшы болған соң сөйтеді-дағы» деп былайғы жұрт оған мəн бермейтін.

	Ол кезде мен жеті-сегіз жастамын. Бір күні таң атпай апам жерден алып, жерге салып, ал кеп ұрыссын.

	«Шөмшек теріп қоюға, болмаса тоғайдағы қураған ағаштан сүйретіп əкелуге шамаң келетін еді ғой, түге. Ұйқыдан бас көтермейсің, кіміңе сенесің сен, ə?.. Əпкелерің болса үй бетін көрмей қара қайыстай қатып олар жүр. Мен болсам мынау, от басын жарты айда көріп отырғаным, қазір тағы кетемін. Сүт пісіріп, айран ұйытып бере қояйын десем. Енді қайттық, сирағымызды жағамыз ба?! Бар, əйда, бір құшақ шөмшек теріп кел...

	Шала ұйқыдан тұрған мен көзімді уқалап ашып, сүріне-мүріне есіктің алдына шықсам... Міне, қызық. Жерошақтың түбінде отын үйіліп жатыр. Бұл не жұмбақ дегендей ежірейе қарап отынға жетіп бардым. Ең кемі бір есек арба отын. Кешке таман ғана жылан жалағандай еді, енді...

	– Апа, мынаны қара... Апа-а... – деппін, даусым тым ащы шықты-ау деймін.

	– Мынау əлі жүр ғой, түге. Бар деймін енді, бол! Не көрдің сонша жүрегің жарылардай боп?! – деп апам тысқа шықты. Оның да көзі бірден отынға түсті.

	– О, ғажап! Майданнан əкең келіп түсіріп беріп кеткен бе?

	Аналы-балалы екеуміздің сол күнгі қуанышымызды айтып жеткізу мүмкін емес еді.

	Сол шақта мұндай «жаңалық», мұндай қуаныш ер азаматы майданға кеткен əр үйде-ақ болып жатты. Мұның сыры кейін мəлім болды. Оны істеп, қайырымдылық жасап жүрген Жүсіпəлі шал болып шықты. Сырт қарағанда ол кісі осы заманның Дон-Кихоты іспеттес еді. «Ұзын бойлы, ырғай мойынды, аяқ-қолы жілікті, қапсағай келген сары кісі үнемі есегінен түспейтін. Жəне де ерінің басында, өзінің белінде балта, кетпен, орақ, балға, күрек, шалғы орақ, шот дегендеріңіз саусылдап жүреді. Көшеде есегін қыдыңдатып өтіп бара жатып, біреудің қазығы босап тұрғанын байқаса, қайырылып келіп жөндеп қағып, енді біреудің жоңышқасы орусыз тұрса, түсе қап орып тастап, бір арықты су бұзып кеткенін көрсе, ернеуін бекітіп, тыным таппай ауыл ішін кезіп жүреді. Мұндай еңбегі үшін колхоздан, не басқалардан бір нəрсе дəметсейші, жарықтық.

	Бірде менің əпкем Қадиша жұмыстан шаршап келіп, самаурынға ағаш жара алмай, белі бұралып, өтпейтін балта жанын қинап жатыр еді. «Шырағым, тірəтір...» – деп тұсынан өтіп бара жатқан Жүсекең есегін тоқтатқан. Сосын: «Ойбұй, шырағым-ай, текке қиналып қапсың ғой», – деп қылпылдап тұрған балтасымен сірескен сексеуілдің күл-талқанын шығарып, өз балтасын жүзі қайырылған балтамен алмастырып кете барды. Кешкісін əпкем:

	– Ой, ұялғаным-ай, – деп апасына шалдың ісін жырдай ғып айтқанда шешем:

	– Е-е, «Шырағымшал» ғой ол, көсегең көгергір! Бір перзентке зар боп жүрген кісі... Балпанақтай ұл сүйіп, ол халқының қалаулысы болсын! Бұдан басқа не айтайын, қолдан келер қайыр қайсы... – деп риза болған апам шұбырта жөнелді.

	– Құрғақ алғыстан не өнеді. Одан да үйге шақырып шай беріп жіберейік те, – деді əпкем ағынан жарылып.

	– Ойбұй, қызым-ау, «алғыспен ер көгерер» деген, – деді апам.

	Бір сəт үй ішін тыныштық биледі. Сəлден соң:

	– Айта берсең Жүсекең туралы таусыла ма? – деп

	Сəкең жанарына кеп қалған жасын бізге білдірмеген боп, орамалымен бетін сүрткен боп, іліп əкетті. Бізде үн жоқ, мойнымыз салбырап отырмыз.

	– Маған ол кісі сол бір қиын-қыстау күндерде біздің ауылды аралап жүрген əулие құсап көрінетін. Қашан көрсең, əлгі бізге көмектескендей біреуге жақсылық жасап жататын, жарықтық. Иə, тойларда қанша үйдің ошағын (ол кезде ошақ жерден қазылатын), күні бітіп, о дүниеге сапар шеккен қанша жанның қабірін қазды сол жалғыз шал. Қатын-қалаш шулап, аңырап қалған елге кеп қайрат көрсеткен еді бір өзі. «Е, шырағым, е, шырағым» деп жүріп, ауыл арасында «Шырағымшал» атанып кеткен.

	Жүсекеңе осыдан біраз жыл бұрын, соңғы рет жолықтым. Баяғы атамекен – Иіркөлге барсам, тоғай ішінен астында есек арбасы бар Жүсекең шыға келгені. Сəлем берсем: «Əй, сен Байсеңгірдің немересі емессің бе, Үсеннің баласысың ғой, шамасы. Бəсе, бəсе, түрің айнымай қалыпты. Біз де, шырағым, есен-аман, Алланың берген денсаулығы арқасында жүрген жайымыз бар, шырағым... Біздегі қуаныш, қартайғанда тапқан олжамыз – кішкентай тентек інің бар... Атаңның көзін көріп ем. Көзімнің тірісінде үйімнен дəм тат. Шүкір, бес-алты тұяқтың басы бар. Əрі ініңмен таныстырып кетейін...» дегені. Əлі күнге дейін өкінемін! Жердің жарығын көктейтіндей асығып, соға алмай кеткеніме ішім удай ашиды. Сонда шалдың тілін алып, көңіліне қарауым керек еді», қария жасы жүзге келіп қайтыс болды деп естідім... Енді үлкен-кішімізді бұл жалғанда кім «шырағым» дейді деп жылағаным рас... «Бұл дүниеде бір дарақ көгерткен адам ол дүниеде тозаққа бармайды екен» деуші еді қариялар. Егер бұл сөз рас болатын болса, жұмақтың төрі нақ сол Жүсекеңдікі. Колхозда екі тал көгеріп тұрса – біреуін, жүз тал көгеріп тұрса – елуін осы Аяғанның əкесі отырғызған болар...

	– Өзің ауылға барып тұрасың ба? – деп Сəкең енді Аяғанға іш тарта қарады.

	– Еңбек демалысымды сонда өткіземін.

	– Барып тұрсаң əкең еккен, біздің Жүсекеңнің талдары алдыңнан шығып, сонадайдан басын иіп қарсы алып тұратын шығар.

	– Иə, иə, қарсы алып тұрады, – Аяғанның да көңілі босап, даусы қарлығынды шықты.

	– «Жақсының өзі өлсе де, ісі өлмейді» деген осы ма екен, а? – деп ақын етек-жеңін сілкіп орнынан көтерілді. Сағатына қарады. – Ойбұй, уақыт өтіп барады ғой... Қой, жиналайық... Қане, жігіттер...

	– Осы əңгімені кездесуде айту керек шығар, – деп қалды Қияс.

	– Айтсақ айтармыз... Солай емес пе, а? – деп Сəкең бізге көтеріңкі көңілмен қарады.

	Кеш көңілден шықты, ұзаққа созылды. Өзі шабытпен барған соң ба, бұл сапардағы ең айта жүретіндей кездесуіміз осы болған сияқты, үлкен ақынымыз көшелілігін, көпті көргендігін танытты.





	https://t.me/kzkitap





