	Темірбек Қожакеев

	Үркіншілік





	(Деректі повесть)



	1916 жылғы ұлт-азаттық қозғалысы

	ерлерінің рухына арнадым.

	Автор.



	Басынан қар кетпейтін айбынды да асқақ Алатаудың Дулаттағы Ботпай елін орап өтетін тұсында «Меркінің аузы», «Аспараның аузы» дейтін екі аңғар бар. Сол қатар жатқан қос аңғардың бірінен «Ойтал» өзені, екіншісінен «Аспара» өзені жұлқына шығып, төмен қарай құлай ағады. Алқынған олар тастан тасқа секіріп, ақ көбігін аспанға атып, бұғалыққа тоқтамаған асаудай арындап, сарылдап жөңкиді. Батыс пен шығысты байланыстырып жатқан күре тамыр – үлкен қара жолға шейін қазақтың қара қазанындай тастарды қақпақылдап, бірін-біріне соғып барады да, одан өткен соң жазыққа шығып, сабасына түсіп, сабырмен ағады. Төменгі Сортоған, Шошқалыдан кеткенде жынын алдырған бақсыдай арындары басылып, алға жылжиды. Бара-бара, дүние салар алдында мүлде әлсіреп, кірпігі ғана қимылдап қалған жандай, қыбырлап қозғалады. Ақыры екеуі де белден соғылған жыландай ирелеңдеп, сүйретіліп барып, алдындағы қиғаш жатқан Қорағаты өзеніне «ой, бауырымдап» құлайды. Қорағаты «қос інісін» қолтығына іліп алып, Шу өзеніне қарай ерте жөнеледі.

	«Ауылдас» ауыздан қатар шығып, сұлулардың қос бұрымындай бір-біріне түйіспей, жарыса аққан осы екі өзеннің арасында Жетітөбе, Қарағау, Сарғау, Шошқалы деген құтты қоныстар бар. Олардан төменіректе Ақермен атты жалпақ жазық жатыр. Осы жазықты жарып өтетін дала жолының жағасында шағын төбешік тұр. Оның төбесінде томпайған төмпешік жатыр. Бүкірейіп бүк түсіп жатқан бұл төмпешіктің 80 жылдық тарихы бар.

	80 жыл бойы ішіне сақтаған сыры бар, кезінде ел аузына ілінген жыры бар. Бір кездерде ерсілі-қарсылы шұбап жатқан жолаушылар «Осында ардагер ағамыз жатыр ғой, бата қыла кетейікші» деп ат басын бұратын. Түсе қалысып, аттарын отқа қоя салысып, «Ағузу біллаһіден» бастап жіберетін. Баталарын «Аллаһу әкбәрмен» аяқтап, аузы-бастарын бір сипап, «аруақты риза еттік қой» деп, аттанысып жататын. Бүгінде бұл төмпешіктің тарихын білетіндер таусылып, ұрпақтар ауысып, оны қадір тұтып төңіректейтіндер қалмаған. Ғасырға жуық уақыт қыста қар басып көктемде су шайып, жазда жел қағып, ыстық-суықтың өтінде жатып, жермен жексен болып жоғалуға айналған қасиетті төмпешік ел есінен, тіпті, туған-туыс, жекжат-жұрат, немере-шөбере жадынан шыққан, елеусіз, ескерусіз қалған. Қазір оның басына барып бата қылған, «топырағың жеңіл болсын» деп, үстінен бір шымшым топырақ алып, тастап жатқан адам жоқ. Жапан түзде жалғыз бейіт жаутаң қағып мұң шаққандай. Оны іздеп жүрген ұрпақ зары естілмейді,сары даланы сар кезген самал желдің ғана зарлы уілі естіледі. Бесіктей бейіт күндіз күнге қарап күбірлегендей болады, түнде айға қарап, арыз айтқандай болады. Бірақ оны тыңдар тұяқ, естір есті жоқ. Ешкім ештеме демейді. «Өлдің-өштің» – деген осы. Ата-бабаның:



	Жай білмес жамандардан дұшпан артық,

	Өлген соң арыстаннан тышқан артық.

	Қолына кей жаманның алтын түссе,

	Бағасын біле алмайды мыстан артық, –



	деп зарлауы осындайдан болса керек.

	Сексен жыл бойы елеусіз жатқан бұл төмпешіктің мұң-зары қиянда жүрген біздің құлағымызға еміс-еміс естіледі. Оның бүгінгі ұрпақ білмейтін тарихы, оған айтар сыр-жыры мынадай еді.

	1916 жыл. Шыжыған шілде. Әлгі Ақермен жазығындағы тұщы да тұнық қайнар айналасында жүз қаралы үйлі Бұзау елі отыр. Жартылай шөлейтті бұл жерде күн күйіп тұр. Көктен көптен бері тамшы да түспеген. Белден келер бетеге ұшып кеткен. Ен даланы бұрқыраған иісіне бөлеп тұратын қалың жусан да түбі кеуіп, жапырағы сарғайып боз тартқан. Әр жерде топ-топ болып өсетін аққайың шоғырындай айналаны алып жатқан, ат бауырынан келетін ақермен де күнге қурап, баудай түсіп, қирап жатыр. Самал желдің «үф» еткен лебіне табан тіреп тұра алмай, қау-қау қаңбақтар сардаланы кезіп қаңғып жүр.Жер реңі әбден сұрқай тартып, сұрықсыздана түскен.

	Жер сәні суымен, нуымен, ел сәні жырымен, дуымен емес пе?! Жердің сәні кетсе, елдің де сәні кетпей ме?! Бұл тұста Бұзау ауылы адамдарының да ажары солғын, көңілдері күпті еді. Бір жағынан, мына қуаң құрғақшылық ел танауын қусырып, тынысын тарылтып, келесі көктемде хал-жайымыз қалай болар екен деген күдікті күшейткен. Екінші жағынан, кеше ғана Патша ағзамның бұратана халықтардың жарамды азаматтарын майдандағы қаражұмысқаалу туралы жарлығы «жығылғанүстіне жұдырықтай» тиді. Халыққа қиямет жақындағандай болды. Жұрт жүрегі қайғы-қасіретке толды. Тыныш жатқан елден береке қашты. Азаматтар «шынымен туған ел, кіндік кескен жерден, аялап өсірген ата-анадан, гүлдей құлпырып, жетіліп келе жатқан іні-қарындастан айырыламыз ба?» деп састы. «Көгендеулі қойдай айдалып барып, қиянда қырылып, туған жердің топырағы бұйырмай ма?» деген мұң басты. «Қатар өскен тең құрбы-құрдастар шынымен кете ме?» деп қыздар қызыл шырайынан айрылды, келін-кепшіктің ақша жүзі солғын тартты.

	«Сақалдың ағында, өлердің шағында азаматтардан ажырап, біздің күніміз не болар екен?» деп шал-кемпірлер кемсеңдеді. Жүректері жара, көңілдері қара болып, «бала-шаға алдында өлсем» деді. Жұрт жылап, ауыл-аймақ күңіренді, ел де, жер де басқа бір түрге енді.

	Осылай дүние мұнарланып, замананың не болары тұманданып тұрған күндердің бірінде Бұзау ауылының бас көтерер адамдарының бірі Биназар желе жортып келіп, қайнар басына жақын отырған үлкен қараша үйге ат басын тіреді. Бұл бүкіл Бұзау елінің аузына қарап отырған, «ауыл ағасы, тон жағасы», ақылшы ақсақал Ақкөз Қосановтың қосы еді. Таяқ тастам жердегі ауыз су алып отырған, тұщы суы шымырлап «қайнап» жатқан бұлақ та осы кісінің нәмімен «Ақкөз қайнары» аталатын. Ақсақал үйінің төбесінен күн түспесін деп түндігін жауып, самал соқсын деп теріскей жағының туырлықтарын түріп тастапты. Айнала тып-тыныш. Ауыл иттері де арсылдап алдан шыққан жоқ, ыстықтан қашып, жықпыл, жыраға, ақермен арасына көлеңкелеп кіріп кеткен болу керек. Анадайда қой қораланған қотан орны көрінеді. Одан әріректе өріске ере алмай қалған ақсақ-тоқсақ үш-төрт тоқты-торым жатыр. Сауын биелер де ағытылып жіберілген сияқты, тартылған желі, оған байланған құлындар да көрінбейді.

	Суыт жүріп келе жатқан аттың дүбірін естіген бір жас келіншек есікті серпіп тастап, үйден жүгіріп шықты. Келген сыйлы қайын ағаларының бірі – Биназар екенін көріп, ол екі қолын алдына айқастырып тұрып, иіліп сәлем қылды. «Көп жаса, қарағым, бақытты бол!» деген қайынаға батасына келіншек «айтқаныңыз келсін» дегендей, тағы бірер басын иді.

	– Ақаң атаң үйде ме, қарағым?

	– Үйде, түсіңіз, – деп келін ат шылауына жармасты. Биназар аттан түсіп, қақырынып -түкірініп үйге беттеді. Келін атты жетектеп барып, мама қазыққа байлады.

	Биназар еңкейіп табалдырықты аттап барып:

	– Ассалаумағалейкум, Ақа! – деп сәлем тастады. Ауыл ағасы кебіс-мәсісін шешіп, дамбалшаң, ақ көйлектің жағасын айқара ашып тастап, бұзау құйрығынан істелген желпуішпен өзін-өзі желпіп, салқындап жатыр екен. «Саңқ» ете түскен сәлемді естіп, ол да «Әлейксәлем» деп басын көтере бастады. Ел аузы Ақаң биыл дәл алпыста деп жүрген. Әйтсе де ол уақытқа алдырып, абдырай қоймапты. Өзі де жатқан жерінен аяқ-қолын тез жиып ала алмайтын арбаңдаған ұзын кісі емес, орта бойлы, дембелше денелі, кең иықты, қақпақ жауырынды, қазанбас, ақсары кісі еді. Оң жамбасына аунап түсіп, ширақ тұрып, отыра қойды. «Кел, бауырым, жоғары шық» деп өзінің оң жағынан, төменіректен орын ұсынды. Биназар кебісін босағаға тастап, табаны жылтыр мәсісімен тайғақтай басып барып, нұсқаған жерге шоқиып отыра кетті. Қалпағын алып қасына қойды, қамшысын тізесінің астына басты. Өзі кішкене қаршығадай қатпа қара кісі еді. Әлде неден мазасызданғандай терлеп-тепшіп, шоқша сақалы шошаңдап, қысыңқы көзі шүңірейіп, мұрнынан су шығып кетіпті. Ақаң мұның бұл кейпіне отты көзін қадай қарап, таңырқаңқырап:

	– Біке, берекең кетіп қапты ғой, тыныштық па? – деді.

	– Менің ғана берекем кетсе, ешнәрсе емес, жалпы ел берекесі кете ме деп қорқам. Төменде, ел аяғында жатқан бізде тыныштық болғанмен, жоғарыдағы елден тыныштық кеткен сияқты.

	– Не бопты?

	– Болыс, старшындар ақ патшаның жарлығын жалаулатып, едіреңдеп, елге шыға бастапты. Аяғын алып жүре алатын, кетпен көтеріп, күрек баса білетіндердің бәрі де қара жұмысқа аттандырылады, дайындап беріңдер деп ел есін кетіріп жатқан көрінеді. Бұл құбыжықтан қайтсек құтыламыз, бұл ақыр заманнан аман қалудың амалы қайсы деп астыртын ақылдасқандарға айтатындары: «Ақысын берсең, боқысын шығарамыз. Не жасың өткен, не жасың жетпеген боп қаласың да қоясың» екен. Сөйтіп, байлар мен барлар жең ұшынан жалғасып, пара беріпқұтылып, жоқ-жұқанакедейлер тұтылатын сияқты. –Мұны естігенде кішігірім төбедей болып, сесті отырған Ақкөз оқыс қозғалып, екі көзінен от шашып, Биназарға қадала түсті. Астыңғы ерні дірілдеп, салалы сақалы желпілдеп кетті. Кең кеудесі жел кернеген көріктей бір көтеріліп, бір басылып, жиі-жиі тыныс алғандай болды. Сонда да сырттай сабыр сақтап:

	– Мұны кім айтты, кімнен есіттің? – деп сұрады.

	– Жаңа ғана біздің ауылдың тұсынан «төменгі Қорағаты» болысының шабарманы өтті. Сол айтты. Бірер күнде бұлар да қара жұмысқа жөнелтетіндердің тізімін дайындауға кіріспекші.

	– Әлгі арамдыққа ел не деп жатыр екен?

	– Ел не десін! Жетесіздер желкесін қасып, «тағдырда таңдау жоқ, құдай салса, біз көндік» деп жер шұқып отырған көрінеді. Біреулер: «жетесіздік жетті ғой. Патша қорлығы өтті ғой, қашанғы шыдаймыз» деп бұлқынып жатқан сияқты. Тағы біреулер «бауыр етіміз-балаларымызды өлімге байлап бере алмаймыз» деп ашық айтыпты.

	– Жастар жағы не дейді? Азаматтар арасы қалай екен?

	– Азаматтар ашуға мініпті. Онда барып ор қазып, өз өлігімізді сонда қалдырғанша, үйде өлейік! Табанда жүріп тамақ жегенше, алтын бесік – елде жүріп таяқ жейік деп жатыр дейді...

	Ақкөз күрсінді де:

	– Зәлім көбейіп қау болды, іздегендері дау болды десеңші. Дау жағалағанды жау жағалайды, ақыры немен бітер екен, – деп қисая кетті. Сәл үнсіздіктен соң:

	– Ал, бұл жөнінде өз пікірің қалай, не ойың бар?

	– Осы жағын сұраса екен, өз шешімімді шешіліп айтайын деп отырған Биназар зарлай жөнелді.

	– Қашанғы қорлық көреміз, қашанғы тұқыра береміз, қашанғы табанда тапталып жатамыз! Селт етіп серпілетін,біз де адамбыз деп көтерілетін кез келген жоқ па? – деп Ақкөзге шүйіле қарады.

	– Е,е, күреске шығам, ақ патшамен айқасам де!

	– Иә.

	– Ойбай-ау, оған күш қайда, өкіметтің мұздай құрсанған қалың қолына қарсы қояр қару қайда? Қырып салмай ма?

	Бәрі бір – өлім. Ор қазуға барсаң да –өлім, мұнда күреске көтерілсең де –өлім. Бірақ соңғы өлім тиімді. Бірінші өлімде жат жерде жаназасыз, тіпті көмусіз қаласың, Ал екіншісінде, туып-өскен елде, кіндік кескен жерде ата-ана алақанында ақ жуылып, арулап көмілесің.

	Ақкөз қайта басын көтерді. Біраз ойланып қалды. Оның зердесінде екіұдай ой-пікір таласа кетті. Момын елді қорласаң, сенен де мықты зор шығар, намысына тие берсең, қарадан да қаптаған қол шығар деген. Азаматтар ашынып қалған.

	«Көп қорқытады, терең батырады». Қалың халық қозғалса, сең қозғалғандай біраз нәрсені сыпырып өтеді. Бірақ....

	Бірақ ерегіскен ерлік емес, елдескен – ерлік. Аранды ашу азапқа салады, артын ойламаған ұятқа қалады. Соғыс соғысты тудырады. Соғысып күш көрсетем дегеннен гөрі одан бас тартқан оңай. Ашуды ақылға жеңдірейік.

	Ішкі пікір-таласы осылай салғыласып келді де ақыры Ақкөзге мынаны айтқызды.

	– Біке, терең құдықтың түбіндегі судың астында жатып, бәрін болжай білетін көлбақа құсамайық! Желпілдеп желікпе! Құр күсті қолынан басқа түгі жоқ, қаратабан халықтың бақайшығына дейін қаруланған патша әскеріне қарсы тұруы қиын. Бұл–әліне қарамаған әлектік, артын ойламаған арандау. Басқа ел қалай етер екен, әліптің артын бағайық. Әзірше оқиға барысынан хабардар болып жүре тұр! Сөз түйіні осыған тірелді. Бұл ақылға Биназар да «болмайды» дей қоймады. «Жөн екен, жарайды» деп аттанып кетті.

	Меркі приставы Лундин өз құзырындағы елдің болыстарын ат шаптырып, алқа қотан жиынға шақырды. Бұған Аспара болысы Медеров Бектен, Қорағаты болысы Тұрғынбаев Ибақ, Қарақыстақ болысы Әділбеков Беделбай, Шөңгер болысы Әлішев Төреқұл, Құмарық болысы Шағайбаев Алдасүгір, Жайыл қырғыз болысы Әлімбеков Әшімбек, Аша болысы күнту Қайып «ләппай тақсыр, құжырыңызға құлдық, не дейсіз?» деп бірінен соң бірі сүрініп-жығылып келіп жатты. Қос ат жеккен күймесіне көлеңкелеп Меркінің алпауыты Атамырза Айдарбайұлы жетті. Енді бірде екі жаққа едірейген мұртын ширатып учитель Қарабай қара арғымағынан домаланып түсіп жатты...

	Жиын ашылды. Ығай мен сығай, игі жақсылардың алдына ақырын басып, ағып кеткен соқыр көзін мұрнының тасасында қалдырып, қиғаштай тұрып, тамағын бір кенеп алды да пристав сөз бастады:

	– Құрметті мырзалар! Сіздер – ұлы мәртебелі патша ағзамның осындағы, жергілікті жерлердегі көзісіздер, арқа сүйер ардақты адамысыздар. Керегінде көмегін береді, қашан болса да соңымнан ереді, айтқанымнан шықпайды, өлімге айдасам да бұта түбінде бұқпайды деп ел билеуді сеніп тапсырған тегеурінді де тұрақты тарлансыздар. Сол сенімді ақтайтын күн келді, кімнің кім екені сыналар сәт туды. – Болысекеңдердің бөксесіне көпшікті осылайша қос-қостан қойып алды да, пристав жалғыз көзімен жанашырларын жағалап өтті. Ешкімде үн жоқ. Бәрі де төмен қарап, пыс-пыс етіп мыңқиып отыр. Мыналарың мүлгіп қапты ғой, мақтауым ұнаған екен дегендей, пристав кеңірдегін тағы бір кенеп ап сөзін созды.

	– Ақ патшаның ақ тілегімен алдын ала таныстыңыздар.Енді жоғары мәртебелінің маусым жарлығын жүзеге асыруға жаппай жұмылу керек. Әулиеата уезі бойынша осы тамыз айының өзінде солдатқа 22675 адам аттандыруымыз керек. Уақыт тығыз. Жарлық – заң, ол орындалуға міндетті, Бұған ешбір кесір-кедергі болмауы тиіс.

	Сөз бітті. Нұсқау берілді. Пристав төрдегі орнына барып отырды. Отырды да жан-жағына қарады. Әлі ешкім басын көтермепті. Жарлықты қалай орындау керек деген ойға батты ма, әлде «орындай алмаспыз» деген уайым тұңғиығына түсіп кетті ме, бәрі үнсіз, жым-жырт. Тек, «кімде қандай пікір бар, ешкімнің көңілінде ешқандай күдік жоқ па?» дегенде барып, болысекемдер үздік-создық қозғалып, зорға-зорға кеуделерін көтерді. Есерін енді жиғандай бір-біріне қарады. Бірақ әлі ешкім де суырылып шыға қоймады. Әрқайсысы-ақ «біреу ұлықтардың көңіліндегісін тауып айтып, менен мерейін арттырып кетер ме екен, немесе жақпайтын бірдемені былжырап арандап қалар ма екен» деп мысықша аңдып отыр.

	Сәлден соң Бектен қолын шошайтты. Пристав басын изеп сөйлеуге рұқсат етті. Болыс сөйлей жөнелді.

	– Ұлы патшамыздың еркімен есептесуге, әмірін екі етпеуге біз міндеттіміз. «Июнь жарлығын» жүзеге асыруға жан саламыз. Әрине, мұны орындау оңай емес. Бүгінде заман басқа, заң басқа, кезең басқа, кедей басқа. Жамандарға жал біткен, жалшыларға мал біткен. Бұрынғы қорқақтарға қайрат біткен, би, болыстардан бел кеткен. Халық ақ патша алжыды, анттан тайды. «Айдаһардан заһар кетті, арыстаннан қаһар кетті» деп жүр. Ұлықтың айтқанына қалың қара қалт тұрудан қалған. Жұрттың құтыла алмай, жерге тастай алмай жүрген баласы жоқ, «бауыр етін» оңайлықпен суырып бергісі жоқ. Сондықтан бізге жоғарыдан күш керек, көмек керек.

	Осылай деп Бектен белсенділік көрсетті. Орнына отырып жатып «дұрыс айттым ба?» дегендей жан-жағына қарап қойды. Бірер жерден «дұрыс, бұл жарлыққа жұртты көндіру үшін күштеңкіреу, зорлаңқырау да қажет» деген қолдау естілді. Бұған пристав:

	– Ерегісіп елдіктен кетпейік. Істі зорлық-зомбылықсыз тыныштықпен тындыруға тырысайық. Қан төгуге, жан беруге жеткізбейік. Әрине, қажет болса, күшке де кезек келеді, – деді. Бұл сөздің аржағында «берсе, қолынан, бермесе, жолынан», «айтқанға көнбесе, әскер алдырып, көндіреміз» деген астар жатты.

	Сөзге Атамырза араласты:

	– Ақ патша айтқанын істетпей қоя ма? Жұртқа түсіндіріңдер, айтқанға көнбей арандап қалмасын! Қыңыр-қиястық қырсыққа апарады, арандау абыройсыздыққа апарады, – деп сауда істеп, лыпылдатып ақша санауға ыңғайлы жіңішке саусақтарымен үстелді тырсылдата бір ескертіп тастады. Мұны айтқанда оның екі көзі алаңдап, бұқаның әукесіндей бұғағы бүлкілдеп кетті. Бет-аузы жыбырлап, қабағы бір ашылып, бір жабылды, бас терісі ілгері-кейінді жылжып, ала топысы артқа кетіп, шүйдеге барып тірелді.

	Атамырза ақылшыдан Қарабай да қалыспады.

	Ол момын бозторғайға тұмсығын тығып, тақымдап, тыпырлатып тыныштық бермейтін тұйғын құстай шымыр да шағын кісі еді. Аяқ-қолы біртұтам, құлашы қушық, адымы қысқа болғанмен, ақылы бар, айтары бар, білігі мол, түсінігі терең төре еді. Аққұба жүзіне қос қабақты орап жатқан қияқтай қара қасы мен су ағардан оң мен солға қарай кеткен қарлығаштың қос қанатындай қара мұрты келісіп тұратын. Қара арғымақтың үстінде күміс ер-тоқымның үзеңгісін шірене теуіп, сызыла сөйлегенде жұртты аузына қарататын, бір тартуға тартып-ақ алатын, өзін елге зияным жоқ, зиялымын деп білетін. Ол енді арғымақ үстінде емес, үстел басындай тұйғындай түйіліп сөйлеп кетті, келелі кеңес айтты.

	– Бұл істе асыра сілтеп алмайық, аттандап адыраңдамайық. Қайта ел-жұртқа маза болайық, судай таза болайық, халықпен түсіністік табайық: Ағынға қарсы жүзіп адаспайық, желге қарсы жүріп қарыспайық деңіздер!

	«Құлан басына күн туса, қодығына қарамас» дейді. Солдатқа бала бермейміз деп жүріп, ел өз басына пәле тауып алмасын. «Байтал түгіл, бас қайғының» кебін киіп алмасын!

	Бұл айтылған ақылдарда айып жоқ! Бәрі дұрыс, бәрі орынды. Тек ел-жұрт осы ақылға көне қояр ма? «Ақыл айту оңай, оны іске асыру ауыр ғой» десіп болыстар күдікпен күңкілдесіп тарасты. Бірақ бәрінің де пәтуәсі «істейміз, орындаймыз» болды.

	Келесі күні-ақ жоғарыдағы шенеуніктер «жат» десе, жер құртындай бүрісіп жата қалатын, «айт» десе, арсылдап кеп жағадан алатын жергілікті жағымпаздар жаппай атқа қонды. Оларға не айтса да, «құп болады» деп құра құшып, қол қусырып тұратын байлар мен барлар, оқығандар мен шоқығандар, қожа, қажы, әулие-әмбиелер, тағы басқа жандайшаптар жанамалай қосылды. Бәрі де екі иығын жұлып жеп,науқансырап-ақ отыр екен, ауыл-ауылға қарай аттандай шапты. Мал-жан есебі тіркеулі киіз кітабы салынған қоржын-кеңсесін салақтатып артына артқан писарі мен тілмәшін, оған қоса итін ерткен байшықаштар мен бишікештер ана сайда да, мына сайда да аузы көпіріп, алас ұрып бара жатты.

	Күтпеген науқан басталды, Құлан жағындағы Шөңгер болысын Төреқұл тобы төбеден басты. Қарақыстақ болысын Беделбай белден басты. Аспара бойын Бектен безілдетті. Қорағаты қауымын Ибақ иледі. Қайып Аша елін алқымға алды. Жайыл, талқан аталатын екі болыс қырғыз елі де қиқуға басып жатты. Ел іші у да шу, азан-қазан. Жұрттан береке қашты. Әкімдердің әділетсіздігі асты, олар адамдықта аттап, арамдыққа басты. Өздерінің жүз үйінен бір адам жазуға қолдары қалтыраңқырап, қаламдары жүрмеді, олардың ешкімі тізімге кірмеді. Ал, кедей-кепшік боздақтары тоғытқан қойдай басқа ұрып саналып, түгел тіркелді. Тіпті аттандыруға тиіс адам санын толтырып, өз аяулы, «артық туғандарын» аман алып қалу үшін кедей балаларының жасы жетпегендерін үлкейтіп, жасы өткендерін кішірейтіп қара тізімге қосып жіберді. Бұл қиянаттан аналары ақ шашын жұлды, ыстықжас аталардың сақалын жуды. Кедейлер кеудесін кек кернеді, ашу-ыза ел ішін толқындай тербеді. Еңбексізге түк жоқ, күреспесе күн жоқ екеніне көз жеткізді.

	***

	«Бұқаға туған күн бұзауға да туады» демекші, төсті басқан мұнар төменде жатқан Бұзау ауылына да төнді. Дүркіреткен дүрбелең мұнда да келді. Бұлардың да түйесі боздап, жылқысы кісінеп, сиыры мөңіреп, бұзауы еміп, қой-қозысы жамырап жатты. Ауыл айналасын шаң басты, адамынан рәң қашты.

	«Балаңды бересің» деген бұйрықтан не қыларын бірмей, ел жаман састы. Ибақ болыс ә дегенде иман сақтай келді. «Өзіңді зор тұтпасаң, басқаны кем тұтпа» деген өсиетті ескере келді. Ауыл шетінен кіріп, хал-жайға қарап, мал-жан амандығын сұрап, қора-қопсыға қамқорси келді. Нөкерімен елге аты мәшһүр Мырзабай ақын үйіне түсті.

	Мұнымен ол «екі жеп биге шығуды», «бір оқпен екі қоян атып алуды» ойлады. Мырзабай Ақкөздің ағасы Құттыбектің баласы еді. Оны Ақкөз асырап алған болатын. Бірінші ниет – соның аузын алып, әкесіне салу. Екінші ниет – елге сыйлы, қадірі артқан Мырзабай ақынның ауыл арасындағы ықпал, беделін пайдалану.

	Мырзабай орта бойлы, кеспелтек келген, толық денелі, дөңгелк жүзді, бадана көзді, түкті бетті, қызыл күрең, салиқалы, салмақты кісі еді. Ол болысекеңді жайылып түсіп жәмпеңдеп, «қош келіпсіздер» деп қомпаңдап қарсы ала қоймады.

	«Аттан түсіңіздер, түстеніңіздер» дегенді ернінің ұшымен ғана айтты. «Құрғақ ізет, сарт мезірет» еткендей ғана болды. Мұның да сыры жоқ емес. Бір жағынан, Ибақтың бұйымтайы белгілі. Елдің бетке шығар бозбалаларын қара жұмысқа қаттауға келген болысты құшақ жая қарсы алып, қазан көтеріп, мәре-сәре болу жұртқа жақпас қылық еді. Екінші жағынан, «жоқ жомарттың қолын байлайды» дегендей, болыс пен оның нөкерлерінің асты-үстіне түсіп, бір қараны құлатып тастап, қонақ қылуға ақынның байлығы да жоқ еді.

	Дегенмен, әйеліне «Жайбасар-әй (ол әйелі Сейілманды осылай атайтын – Т.Қ.), қымыз келтір» деп дауыстады. Сейілман сыбай қымыз әкеліп, бір тізерлеп отырып, көбігін көпіршітіп, исін бұрқыратып сапыра бастады. Шөлдеуіт жердегі раң шөптің сары қымызының исі қонақтардың қолқасын жарып, танауларын жыбырлатты. Ибақ болыс егде тартқан, тұрқы мен көлденеңі бірдей, мойыны жуандап, жауырыны мен шүйдесі бірігіп кеткен етжеңді, ірі кісі еді. Малдас құрып отырайын десе, төңкерулі қара қазандай қарны өңгеріп отыруға келмей, тізесіне түсіп, ыңыранып, ыңқылдап кететін. Сондықтан қолтығына қос жастық қойғызып, жамбастап жатып-ақ қымызды анадай жерде сүйретіліп жатқан қарынға қотара беретін. Қонақ болған жерінен болысекемнің аттануы да елді әбігерге салатын. Жігіттер оның атын арыққа тартып, әйтпесе өзін не келіге, не кеспекке шығарып, сонан соң қос қолтығынан көтеріп, дүмінен демеп барып, атына қондыратын. Оны бестіден жоғары, есік пен төрдей, белді аттар ғана көтер алатын, анау-мынау қылқұйрығың кирелеңдеп жүре алмай қалатын.

	Қымыз кесе жүргізіле бастады. Шөл құдықтың суық суына байлап қойған торсықтағы салқын қымызға байшықаштар бас қойды. Бал қымыз бір кезек айналғанда-ақ ерні кезеріп, таңдайы кеуіп, күнқақты болып есеңгіреп жүргендердің есін кіргізді.Болыс пен оның нөкерлерінің маңдайынан ащы терді бұрқ-бұрқ еткізді. Екінші рет айналғанда жандайшаптар жан шақырып, тілге келді. Болыс Мырзабайға қарап сөз бастады.

	– Мырзеке, біз қыдырып, қымыз ішкелі жүрген жоқпыз. Жоғары жақтың жарлығын орындаудың қамымен жүрміз. – Мұны айтып ол қымыздың тағы бір тостағанын тоңқалаң астырды. Қымызға ауыз салғанда едірейіп кеткен бурыл мұртын суағардан екі жарып, қарақұстың қос қанатындай етіп, сипап-сипап оңға, солға қарай жайбағыстап, жатқызып қойды. Бір кекірініп алып, сөзін жалғады.

	– Патша ағзамның әмірін естіген боларсыз. Соған жұртты жұмылдыруымыз, көндіруіміз керек. – Манадан сабыр сақтап отырған Мырзабай саңқ етті.

	– Иә, оны маған несін айтып отырсыз? Мен сіз сияқты болыс емеспін, аларман-шабарман, старшын емеспін, – деді.

	– Сіз ел адамысыз, ел ақынысыз. Ақын –елдің еркесі, ақын – сөздің серкесі. «Ақ серке қой бастайды, ақын жігіт той бастайды» деген бар. Сіздей ақын той бастап қана қоймай, елді де бастауға тиіс.

	– Сонда не істеуім керек?

	– Ақ патшаның жарлығын ауыл-аймағыңызға түсіндіріп, оның сұраған адамдарын жинап, айқай-шусыз атандыруға атсалысуыңыз керек.

	– Болысеке, кешіріңіз! Мен сіздің қолшоқпарыңыз бола алмаймын. Елдің желкілдеп өсіп келе жатқан жігіт-желеңін матап-байлап беріп обалына қала алмаймын!

	Мырзабай мұны айтқанда болыстың аузына жаңа апара берген қымызды тостағаны қолынан түсіп кете жаздады. Жұтқыншағына енді жеткен бір жұтым қымыз лықсып аузына қайта келді. Ол Мырзабайға ажырая қарады. «Бұған деген сенім ақталмады ғой. Мырзабайың осындай қыңыр кісі ме еді?» дегендей, ішкі ойымен арпалысып аз отырып қалды. Сәлден соң:

	– Мырзабай, «көкірек таза болмаса, көз тазасы не керек, ниеті таза болмаса, сөз тазасы не керек» деген. Патша ағзамға, тәртіпке тазалығыңыз осы ма? Сіз туралы басқа ойда едік, қателесіппіз, – деп, болыс сүйретіліп орнынан тұра бастады.

	– Мәселе көкіректің ақ патшаға ғана таза болуында ма? Көкірек ең алдымен елге-жұртқа таза болса, ол есеп емес пе? Менің көкірегім халқыма таза, онымен бірге болу – ең басты тазалығым.

	– Ал патша ағзам алдында таза болу, соған жағу парыз емес пе?

	– Ауыл-аймақ, ағайынды аңыратып ақ патшаның шеніне, сендейлердің сеніміне ие болмай-ақ қойдым. – Мұны айтып Мырзабай сыртқа бет алды.

	– Асаусыңдар, ақылға көнбейсіңдер! Патша айтқанын әлі-ақ істетеді. «Берсең қолыңнан, бермесең жолыңнан», алам деген адамын алады! – Болыс мұны қорқыта, үркіте айтты да, қасындағыларға «Тарт Ақкөздің үйіне! Оның да ауыз қалпын байқайық» деді.

	– Е, дұрыс. Жөні сол кісімен пікірлесу ғой, – деп Мырзабай да оны қостады.

	Бұл кезде ауыл ағасы Ақкөз болыс пен оның бишікештерінің ауыл шетіне кіргенін, баласының үйіне түскенін біліп отырған. Мұның сырына ой жүгіртіп, өзінше толғаныста еді. Жөні – олар осында түсуге тиіс еді. Немесе ауыл ақсақалдарын сонда алдырып, бірге сөйлесуі керек еді. Олай етпеді. Мырзабайды оңашалап «оқытып» жатыр. Болыс алдымен ақынның аузын алып, оны ағайынға айдап салмақ қой. Бізді де ақын арқылы арбамақшы ғой деген ой жетегінде болды алғаш. Артынша Мырзабай оған көне қоймас, арлы ақын еді ғой, алдана қоймас, сатыла қоймас! Ағайынға қарсы арандамас, жұрт алдында жүзқара бола қоймас» деп өзін-өзі жұбатты. Тағы бір селт еткенде оны «алда-жалда Мырзабай торға түсіп қалса, болыстың сөзін сөйлеп, сойылын соғып шықса, не істеу керек? Бұл – ағайын арасына сына ұру ғой, бірін-біріне айдап салып, арандату ғой» деген ой билеп кетті.

	Болыс нөкерлерімен кеткен соң үйге қайта енген Мырзабай да төрде төсеулі жатқан төрт қабат көрпеге қисая кетіп, ойға шомды. «Шал не дер екен?! Қара жұмысқа жарамдылардың саны мынау, тізімі тізулі, аты-жөні мынау» деп жалпаң қағып, жарамсақтанар ма екен, жоқ, не оттап отырсыңдар, далаға тастай алмай жүрген баламыз жоқ» деп қуып шығар ма екен» деп бір тоқтады. «Жасы келген кісі сезімге беріліп, селкілдеп, шарт кетпесе игі еді. Онда болыс бүкіл ауылды даттап, ұлыққа шағынады. Ол жазалаушы әскер шығарады. Оның зардабын елі көреді. Жөнін түсіндіріп, тігісін жатқызып, шығарып салса, дұрыс болар еді» деп іштей күбірлеп жатты...

	Бала мұнда, әке онда осылай дөңбекшіп жатқанда, Ақкөзге болыс нөкерлерімен осы үйге қаарй келе жатыр деген хабар жетті. Ол келін-кепшікке үй-ішін жинастырып, текемет төсеп, көрпе салып қоюды тапсырды да, жұқа бешпетін желбегей жамылып тысқа шықты. Шынында да, болыс қарнын ауырлап, аяғын зорға сүйретіп, шабарман-алармандарын асыранды итіндей артынан ертіп, осылай келе жатыр екен. Ақкөздің ойына «ерге қолындағы найзасы жарасады, биге елге тигізген пайдасы жарасады, ақсақалға ақылды айла жарасады» деген нақыл сап ете түсті. Ізеттілік, кішіпейілділік көрсеткен боп, олардың алдынан шықты. Қолдар алысылып, амандық-саулық сұрасылды.

	– Ақа, ауылыңызға кеп қалдық, қонақпыз, – деп болыс жылмың қақты.

	– Келіңіз, қоныңыз, болыс келіп, қонақ болса, қуанбаймыз ба? – деп Ақкөз түк білмегенсіп, жалпаңдаған болып жатыр.

	Қонақтар үйге енді. Болыс тоңқаңдап төрге өтті. Белді босатып, жеңіл шапанын шешіп, жүктің үстіне қарай өтті. Ақ қалпақты бұрышқа ұрды. Сонан соң жайлап барып, отыра алмай тарс етіп төсеулі көрпеге құлады. Жандайшаптар үйдің оң қанатына жайғасты. Тағы да мал-жан, ауыл-аймақ амандығы сұрасылды. Ел аман, жұрт тыныш айтылды. Енді Ақаң бәйбішесі Қымбатқа қарап:

	– Қатын, әй, шай қойыңдар, қазан көтеріңдер! – деп дауыстады. Болыс қуақыланып;

	– Ақа, үйге қонақ келгенде жақсылардың бәйбішесі айтқызбай-ақ самауырды қоюға сүйрей жөнелуші еді. Сіздің ауыл бұл әдет-салттан шығып қалған ба? – деп, бір шалып қойды.

	– Неге қалсын, ата-баба дәстүрі ғой. Шайға қарай ма, қарамай ма деп іркіліп жатқан болар, – деп Ақкөз болыс сынын жуып-шайды.

	– Қайдам, ол әдетті Мырзабайдың үйінен көре алмадық, – деп, болыс тағы жымиды.

	– Солай болды ма? – Ақаң тағы іркіліп қалды.

	– Мырзабай атына лайық, мырза кісі, үйіне қонақ келгенде жылқы сойып тастайды деуші еді. Ондай мырзалықты бізге көрсете қоймады. – Болыстың бұл сөзінде әрі кекесін, әрі өкпе-наз жатты. Оның «мырза, жылқы сойып тастайды» деуші едісінің сыры да бар еді.

	Мырзабай сырбаз, аса сыпайы, басынан сөз асырмайтын, әр нәрседен намысты бермеуге, ұятты болып қалмауға тырысатын адам екен. Шу өңірінің атақты Сауытбек, Жидебай, Қылышбай сияқты сал-серілерінің тобында көп жүрген. Төкпе ақындығымен, өткір тілмәрлігімен кең танылған. Өз ортасының талайын реті келгенде сөзден ұстап, атына лайықсыз істерін бетіне басып, жер қаптырып кетіп отырған. «Қап, бәлем сені ме» деп жүрген пері-сері серіктері бір күні «бұл Бұзау (руының аты – Т.Қ.) сыртқа шықса, үзеңгі бауын алты қабат етіп шалқаяды. Шоқтығы биік, тұры есік пен төрдей тортөбел тұлпардың үстінде шіренгенде қара жер қарс айырыла жаздайды. Бұл мықтының кедейлігін бетіне басайық, жерге қаратып, ұялтайық» деп уәделеседі.

	Бір күні кешке апақ-сапақта Сауытбек бастаған бір топ сөз дүлдүлдері «Кім бар-ау, қонақпыз!» деп Мырзабайдың үйіне түсе-түсе қалады. Ақын «Өзіміз бармыз» деп үйден жүгіріп шығады. «Қонақпыз» деп тұрғандардың кім екенін көрген соң хабарласпай, бейуақытта сау етіп түсе қалғанынан-ақ «қулардың сынайын, сазға отырғызайын» деп келгенін біле қояды. Сыр білдірмей, «қош келдіңіздер, бір күн емес, апталап қонақ болыңыздар» деп жайраң қағып қарсы алады. Қонақтар: «Мынаның жалпаңдауы жаман емес, біздің келетінімізді естіп дайындалып қойған ба, тұяғы жоқ тұлдыр кедей еді, қысылмайды ғой» деп бір-біріне ымдасады. Мырзабай киіз үйдің есігін өзі көтеріп, ашып тұрып, «Бәйбіше, шақырсаң келмейтін қонақтар келді, киіз сал, қалыңдап көрпе төсе, жастық таста, шай қой, қазан көтер» деп дауыстайды. Дауыстапты да, «Кәне, үйге кіріңіздер, төрлетіңіздер» депті қонақтарға.

	Сал-перілер өз орындарын тауып жайғасып, аман-саулық сұрасқан соң, «Сіздер әңгімелесіп отыра тұрыңыздар, мен қонақ күту қамын қарастырайын» деп Мырзабай тысқа шығып кетеді. Үйдегілер «Мырзекең қандай қам қып жүр екен, шай дастарханына не жаймақшы, қазанына не салмақшы деп?» жымыңдасып отырады.

	Бұл арада соярға малы жоқ Мырзабай сасқалақтап, інісі Ақмолданың үйіне жүгіріп барады.

	– Ойбай, бауырым, әжет аш, қонақ кеп қалды!

	– Менде қой жоқ қой!

	– Ең болмаса, қарызға бір ешкіңді бере тұр!

	– Ешкі арық, союға жарамайды.

	– Ойбай, арық болса да, бірін бер, жерге қаратпа!

	– Болмайды, ерігіп жүрген жын-перілеріңе берер малым жоқ.

	Мырзабай қос өкпесін қолына ап, алып-ұшып кіші інісі Қаймолданың үйіне жетеді. Жайды айтып, жалынады. Ол да тістей қатып, жетім лағын да бермейді.

	Бойын намыс кернеп, қиналып қара суға түскен ақын жүгіріп келіп, көрші екі жігітті шақырып алып, «тарт бері торы төбел тұлпарды» дейді. Қасапшы жігіттер әш-пәш дегенше тұлпарды құлатып, пышаққа іліндіреді. «Тез сойып, бас терісін сыпырып, шекесін айналдырып, бірер қазысын қазанға салып жіберіңдер» деп Мырзекең үйге кіреді. «Мені қайда кетті? – деп жатқан жоқсыздар ма?» – деп күле кіреді. «Асықпаңыздар, мал сойылып жатыр, аунап-қунап жатып, ішіп-жеп, сауық-думан құрып қайтарсыздар» деп жайлары жай танытады.

	Сәлден соң «Шай алдында тысқа шығып, қол шаясыздар ма?» деген ізет білдіреді. Қонақтар көтеріле тысқа шығады. Анадай жерде екі жігіттің бір малды жәукемдеп жатқанын, төрт бұтын жоғары көтеріп,ішек-қарнын ақтарып тастағанын көреді. Үйді айналып, аулақтай берген олар:

	– Ойбай, мынау жылқы сойғызып жатыр ғой!

	– Қой, жылқы емес шығар?

	– Жылқы, қайдан алды екен?

	– «Байға мал бітсе, құт болсын дейді. Кедейге мал бітсе, қайдан алдың дейді» дегендей қылмасаңдаршы!

	– Ұрлап алды дейсің бе, ағайындарынан алған шығар, – деп күбір-күбір етіседі.

	Сал-серілер үйге кіріп қайта жайғасады. Дастархан жайылады, шай келеді. Шай дәмі жаман болмайды. Ас атасы – ақ бауырсақ, құрт, май, сары ірімшік, қант науат, тәтті жент, бәрі де болады. Ұялтып, қызартып тұқыртамыз деген Мырзабайдың мына дарқандығына дән риза болған қонақтар сөз таластырып, өнер жарыстырып, ұзақ отырады. Түн ауа табақ тартылады. Олар шеке ұстап, жамбас мұжып, жілік тістеп, қазы, қарта, жал-жаяға қайқая тояды. «Жесең тісіңе кіремін, жемесең, түсіңе кіремін» дейтін жылқы етіне бұлардың ұрты да, мұрты да майланып, таң ата ұйқыға кетеді. Жылқы еті олардың тісіне де, түсіне де кіреді. Майлы ет денелерін қыздырып, кеуделерін жалаңаштатады, көрпелерін тепкілетіп, ұйықтатпай дөңбекшітеді...

	Келесі күні қонақтар сәскеде тұрады. Сыртқа шығып, айналасын шолады. Жаюлы тұрған жылқы терісіне көздері түседі. Мініп жүрген торы төбел тұлпарының терісі екенін таниды. Таниды да енді сал-серілердің өздері қысылады, ұялып жерге қарайды.

	– Мынаған дауа жоқ екен!

	– Мініп жүрген, сүйікті жалғыз атын сойып жібергені несі, ей?!

	– «Малы –жанымның садағасы, жаным – арымның садағасы» демей ме қазақ.

	– Аттан ар биік, арды сақтайық, ұятқа қалмайық деген ғой, – деп күбірлесіп, үй айналып кетеді. Аулаққа барып; «Мұнымыз ұят болды. Ұтамыз деп ұтылдық. Айыптымыз, айыбымызды тартайық» деп ақылдасады. Атқосшы болып жүрген бір жігітті Шуға шаптырады. Ауылдарынан бір көк жорға, бір жирен жүйрік, бес құлынды бие айдатып алдырып, Мырзабайдың алдына көлденең тартады. «Сізді ұялтамыз деп жүріп, өзіміз ұятты болдық. Мынау тартқан айыбымыз» – деп Мырзабайды кезек-кезек құшақтап бауырларына қысады. «Қойыңдар, құрметті қонақтарыма сойылған атымды төлеткенім маған да ұят» деп ол да зар қағады. Бірақ сал-серілер болмай, тартқан айыптарын алуға ақынды көндіреді. Қызықты думан құрып, тағы да 2-3 күн жатады. Сонан соң Мырзабайды көкжорғаға мінгізіп, ортаға алып, Аша еліндегі үлкен бір тойға аттанады.

	Мырзабайдың осы мәрттігі, оған сал-серілердің еткен жауап мәрттігі ел арасына аңыз болып кеткен еді. Болыс «Мырзабай мырза, қонаққа жылқы құлатып тастайды деуші еді. Бізге ондай мырзалық көрсетпеді» дегенде осы оқиғаны айтып отыр еді. Мұны түсіне қойған Ақкөз:

	– Болысеке, қонсаңыз, сойыс табылар, – деп қана қойды. Оның өзін қондырып, жылқы сойып, қол қусыра қояйын деп отырмағанын сезген болыс:

	– Рахмет, күн кешкіріп қалды, қайтуымыз керек, – деп атүсті ғана сөйлесіп кеткісі келетінін аңғартты.

	– Онда бұйымтайыңызды айта беріңіз, – дедң

	Ақаң.

	– Қай бір жақсы жайлы бұйымтай дейсіз. Патша ағзамның жаңа жарлығын орындаңдар деген бұйрық алдық.

	– Е, орындаңыздар!

	– Орындасақ, ауылыңыздың 18-35 жас аралығындағы жастарының тізімін жасатып, жөнелтуге дайындаңыз! – Бұған Ақкөз жымиып күлді. Күлді де:

	– Ел азаматтарын аттандыруға дайындайтындай олардың билігі менде ме? Әркім өз баласына өзі ие емес пе? – деді.

	– Ақа, ештеме түсінбейтін, білмейтін кісі құсамаңыз. Әр ауылды ақсақалы, ағасы басқарады. Ел тізгіні солардың қолында болады.Бұзау ауылының тізгіні сізде. Сіз айтсаңыз, ешкім қарсылық қылмайды, көнеді, баласын қара жұмысқа береді.

	– Болысеке, ауыл ағасы, ақсақалы екенім рас. Бірақ елдің баласын билеп-төстеп, солдатқа бересің деп айта алмаймын. Ауыл көркі – жігіт-желеңді қойша көгендеп патшаңыздың алдына салып беру құдай алдында күнә.

	– Олай демеңіз, Ақа! Құс балапаны да қанаттанып жөніне кетеді, тағдырдың тап қылған көліне кетеді. Бала да ата-анасымен өмір бақи бірге жүрмейді.

	– Баланың ата-анасымен бірге жүрмеуі майданға зорлап алынып, шет жерде оққа ұшуы, көмусіз қалуы емес.

	– Ақа-ай, «қырық жыл қырған болса да ажалды өледі» демей ме? Солдатқа кеткеннің бәрі оққа ұшып, көмусіз қала ма?

	– Қалай десеңіз де, болысеке, жастарды майданға айдау – өлімге айдау, көп азаматты ажалынан бұрын өлтіру.

	– Ғұмырдың басы – туу, аяғы – өлу. Өлімнен неге қорқа бересіздер?

	– Қорықпасаңыз, өз бала-шағаңызды айдаңыз өлімге.

	– Сіздің балаларыңыз патшаға қызмет етпей үйде отыра ма?

	– Патшаға қызмет ету майданға барып қан төгу, оққа ұшу ғана емес.

	– Сонымен өз балаларыңызды да солдатқа жібермейсіз бе?

	– Жібермеймін. «Қубас болар айғыр құлынын талайды» дейді. Балаларымды қолдан өлімге беріп, қубас боп қалар жайым жоқ.

	– Ақа, ат патшаға бағынбаған оққа тұрар, аяғының астына қарамаған орға құлар. Ақылға салып, іс істегеніңіз жөн болар.

	– Ерлердің сыбағасы күрес, талас, қуғын-сүргін.

	Біз осы жолды таңдадық. Басқа салғанды көрдік.

	– Бұл ақырғы сөз, ақырғы шешім бе?

	– Иә, екі сөзділік – ерге сын.

	Осымен «келіссөз» бітті. Екі жақ оң шешімге келе алмады. Болыс «өлер бала молаға қарай қашады», есерліктің зияны елге тиеді деп аттанып кетті.

	***

	Келесі базар күні Ақкөз Меркіге тартты. Ойы–орталықта не болып жатыр екен, көрейін, басқа болыстарда патша жарлығын орындау қалай өтіп жатыр екен, естиін, базарға келген қалың елдің көңіл-күйі қалай екен, байқайын, пристав пен оның қолшоқпарларының не істеп, не деп жатқанын білейін деді. Сәл кешеуілдеп келген Ақкөз Төрткүлдің төбесіндегі үлкен жиынның үстінен шықты. Айқай-шу, біреуді біреу тыңдау жоқ. Әр тұстан:

	– Біздерден солдатқа адам алмаймыз деп ақ патша антын ішті, ант атсын оны!

	– Асыл адам айнымас деуші еді, ақ патшаң асыл емес – жасық, пәтуәсіз, пасық болды ғой!

	– Қиянға барып қырылғанша, қиянатшылардың қолында өлейік!

	– Ағаш бір орында тұрып көгереді, адам ата мекенінде көгереді. Туған жерді тастап ешқайда бармаймыз деген дауыстар естіледі. Бұған қарсы:

	– Ер жігітті майданда көр, сері жігітті мейрамда көр деген. Солдатқа барып өзлеріңді көрсетіңдер!

	– Ешкім ата-анасын жанына байлап жүрген жоқ, ата-бабаның бәрі туған жерде өлген жоқ. Қарсылықты қойыңдар, солдатқа барыңдар!

	– «Кебін киген келмейді, кебенек киген келеді» деген, аман-есен қайтып келесіңдер, деген дауыстар да шығады.

	Міне, қара арғымағын қаңтарып қойып, шайхана сәкісіне Қарабай шықты.

	– Оу, қадірлі халайық, босқа даурығасыңдар. Патша жарлығы-заң. Заңға бағыну керек. Ол алам дегенін алады. Ауыл ақсақалдары, қайдасыңдар?

	Елдеріңе айтыңдар, адамдарын берсін! Сендер мақұл десеңдер, көнбейтін, ермейтін ел жоқ! – деп, ол сөзін қысқа қайырды.

	Оның пікірін шай ішіп, жіпсіп отырған Бойхан қажы қолдады:

	– Патша ағзамның мизамына қарсы болу – күнә. Солдатқа алыну жастарымыздың маңдайына жазылған шығар. Жазмыштың жазғанына көнбеу – құдайға қарсылық. Алла алдында күнәһәр болмас үшін патшаның сұраған адамын беру керек.

	Бұл сөздерді естігенде жұрт бұрынғыдан да гулей түсті.

	– Қара жұмысқа Қарабай-ақ барсын!

	– Патша ықыласына сол-ақ ие болсын!

	– Патша шенін сол-ақ тақсын!

	– Құдай алдында күнәһар болмасын, майданға Бойхан қажыны жіберу керек деген айқайлар тағы айтылып жатты.

	Қарабай орнынан тұрып, оң қолын көтеріп, «сабыр етіңіздер!» деген белгі берді де, «ауыл ақсақалдарынан сөйлейтін адам бар ма?» деп сұрады. Қаптаған қалың қауым арасынан біреу «бар» деп саңқ етті де, ел басынан асыра тоқпақтай түйілген жұдырығын көрсетті. Ортаға келідей сопақ басты, бурыл шашты, сорайған тісті, түр-түсі сұсты, әрбір жағы жарты кез, бойы екі кез, жауырыны жалпақ жатқан жайылымдай, палуан денелі, жасы кемелді ұзынтұра шықты. Бұл – батыр Жарастардың (ру аты-Т.Қ.) бірі Досмайл деген дәу еді.

	– Осы патша өкіметінің шенеуніктері бізді қорқыта-қорқыта әбден сужүрек етті. Ардан, намыстан айы-рып, түбімізге жетті. Біз батыр ел едік. «Алып емен қураса отын болады, батырды жүндей берсе, қатын болады» деген рас екен. Біз қазір қатын болдық. Екі бетті, екі жүзді болдық. Міне, бүгін біріміз – патша жарлығын орындамаймыз, оған адам бермейміз десе, екіншіміз орындаймыз, бәрін береміз деп жалпылдап жатыр. Сөйтіп, екі жарылып, алауыз болып, билеушілердің қолжаулығына, мазағына айналып отырмыз.

	– Ағайындар-ау! «Ауыл иті бөрі көргенде бірігеді, Қаңсыған бөшке су тигенде кірігеді» деген бар еді. Жау көргенде бірікпей, ит құрлы жоқпыз ба? Төбемізден су емес, қан жауғанда кірікпей, қасыған бөшке құрлы жоқпыз ба? «Намыссыздық – ездік, намыссыздардан бездік» деп сілкініп тұрар кез қайда?! Төле би бабамыз: «Батыр деген – барақ ат, екі долы қатынның бірі табады, би дегенің бір бұлақ, оны қатынның ілуде бірі табады» деген екен. Сол екі қатынның бірі табатын батыр ұлды осы елдегі қалың қараша қатындарының бірі де тумаған ба? Найза ұстар, қол бастар, атойлап намысқа шабар бір адам табылмай ма?

	Мына сөзден Қарабайдың зәресі кетті.

	– Сен не деп тұрсың? Көпті күреске көтеріп, жауға қарсы ел бастар батырлар тап деп тұрсың ғой! Тоқтат мұндай сөзіңді! – деп ақырды. Досмайл айтарын айтып болған екен.

	– Қарабай, білмеуші ме ең, соғыс соғысқа шақырмай ма? – деді де қарақұрым қауім ішіне кіріп кетті.

	Енді Қарабайдың көзі Ақкөзге түсті.

	– Сіз не айтасыз? – деп оған зілдене тіл қатты. Қалпағын қолтығына қысып, ел алдына Ақаң шықты да сөйлеп кетті.

	– Болыс, билерді, зиялы сіздерді түсінбедік. Тұяққа тас батса, мүйіз сырқырайды деуші еді. Біздер – тұяқ болсақ, сіздер –мүйізсіздер. Тұяқтар тасырқап, мүжіліп жатқанда, мүйіздердің мыңқ етпей, мұңсыз отырғаны қалай, қайта тұяқтарды онан сайын тұқыртып, табанға таптап жатырсыздар.

	«Мал – адамның түрі, перзенті – қызыл гүлі». Елдің сол қызыл гүлін алдырам дейсіңдер, оққа тосып ерте солдырам дейсіңдер. «Ит құтырса, иесін қабады, өзі күзететін қотанына шабады» дегенді істеп отырсыңдар! Сендер осы ел сатқанды, содан пайда тапқанды қашан қоясыңдар? Айтпады демеңдер, момын елді қорлай берсеңдер, онан да мықты зор шығар, қаптаған ертең қол шығар.

	Бұл батыл пікір, өрт шығарайын деп тұрған ескертуді Ақкөз ерекше екпінмен, ашынған ызамен, арындап тұрып айтты. Хан базарда тұрған қалың қол тағы қаһарлы қозғалысқа келді. Кейбір ат үстіндгі тентектер тебініп, шылауын қағып, аттарын тік шаншылтып о жер, бұ жерден қыр көрсетіп те қойды.

	Досмайлдың айтқаны анау болды, Ақкөздің айтқаны мынау болды. Қаһарлы қалың халық қалшылдап тұр. Күткен сөзін ести алмаған Қарабай мен Бойхан тарс етті.

	– Ақкөз, сенің осы бұзықтығың қалмайды. Қашан болса да елді бұра тартып, «бүйректен сирақ шығарып жүресің». Сендейлер бір оқтық. Оққа ұшып өлесің! – Ақкөз де ашуға басты, кеудесін ашып:

	– Атшы, кәне, көрейін дәулігіңді, – деп Қарабайға жетіп барды. Қарабай сасайын деді, реті келсе, қашайын деді. Сабырлы пішін сақтаған боп, қаңтарулы тұрған қара арғымаққа беттеді. Қай жағымнан кім періп кетер екен деп, қып-қып етіп келіп үзеңгіге жармасты. Бір танысы қолтығынан демеп, дүмінен тіреп аттандырды. Атына қомпайып қонғанда ғана оған тіл бітті. «Торғай құтырса, бүркітке шабады, артынан аузы-басын қан жабады» деген деп, бір тебініп қара жорғаны төгілтіп жүріп кетті.

	Қалың қауым енді Ақкөз бен Досмайлды ортаға алды. Бәрінің аузында – «қайтеміз?», «не істейміз?», «елге келген пәледен қалай құтыламыз?», «Төнген қауіптен жастарды қалай құтқарамыз?» деген сұраулар. Ақкөз оларға өзінше сақтықпен жауап берді.

	– Ағайын, – деді ол, – Мен жастарыңа майданға барыңдар, бармаңдар, үлкендеріңе балаларыңды солдатқа беріңдер, бермеңдер, – деп кеңес бере алмаймын. Оған менің ақым жоқ. Әркімнің өз ақылшысы, өз ата-анасы бар. Өздері шешсін. Ал өзіңіз қалай етесіз десеңіздер, менің үлкен атам Аралдан Қойайдар, Қосан, Нұрақ деген үш ұл бар. Ел аузының «Қойайдар қойға бай, Қосан ұлға бай, Нұрақты құдай ұрғаны-ай» деген сөзі бар. Мен – ұлға бай Қосанның екінші перзентімін. Жасым алпысқа иек артты. Рахманқұл, Әбиқұл, Атыхан деген үш ұлым бар. Оның екеуі және ағайындардың бірнеше баласы патша жарлығына ілініп тұр. Біз өз еркімізбен олардың бірде бірін қолдан шығармақ емеспіз. Қалай етіп, оны уақыт көрсетеді. Әзірше сіздерге айтарым, қиянатқа қарсы үдейтін болыңдар, жауға қарсы түлейтін болыңдар!

	Бұл сөздердің мәнін біреулер түсінді. Көтеріліске дайындалыңдар дегені ғой деп өзара сыбырласты. Біреулер түсінбеді. Өз балаларын солдатқа қалай бермейтінін айтпады ғой деп біріне-бірі қарасты.

	* * *

	Верный қаласы. Әскери губернатор Фольбаум кабинеті. Қабылдау бөлмедегі телефон зар илей қалды. Трубканы түсі суық мұздай, көзі тұздай, аузы оймақтай, ерні қаймақтай, ұзын бойлы, бота тірсек, жирен қыз көтерді.

	– Алло, бұл қайдан?

	– Меркіден.

	– Кіммен байланысқыңыз келеді?

	– Губернатормен.

	– Қазір.

	Жирен қыз губернаторға кірді де:

	– Сізбен Меркі приставы Лундин сөйлеспекші, – деді. Генерал трубканы көтерді.

	– Алло, хал қалай, тыныштық па?

	– Хал әдірше жаман емес, бірақ тыныштық болмай тұр.

	– Не болды?

	– Ел толқуда, күннен күнге көтеріліс хаупі төніп келеді.

	– Ол неден көрінеді?

	– Жиі-жиі жиындар өткізіп, қол құрап, қару-жарақ жасап, өліспей беріспейміз деп жатыр.

	– Ұйымдастырушы, бастаушы, айқайшылары кім?

	– Ақкөз Қосанов, Досмайл дегендер.

	– Бағыт-бағдар беретін саяси көсемдері бар ма?

	– Әзір белгісіз.

	– Сол идеялық жетекшілерін анықтаңдар!

	Алдымен оларды қолға түсіріңдер.

	– Ойбай, олар көріне ме?

	– Неге көрінбейді, көздерің қайда көретін? Көру керек.

	– Көруге тырысайық.

	– Шамамен көтерілісшілер жағына шыққандар саны қанша болады?

	– Аз емес, мыңдап саналады.

	– Өз күштеріңмен оларды баса аласыңдар ма?

	– Көтеріліс жалпыхалықтық сипат алып кетсе, өз күшіміз жете қоймас. Көмек керек.

	– Толқудың кең етек алуына, өршуіне жол бермеңдер! Көтерілгендерді бір-біріне басын қоспай, қанмен басып отырыңдар. Қажет болып жатса, көмек те жеткіземіз.

	– Құп болады! – Осымен Лундиннің даусы өшті. Мұнан соң Фольбаум Ташкент генерал-губернаторы Куропаткинмен байланысты. Өз кезегінде бұл да жағдайдың жайсыз екенін баяндап, көз жасын төкті.

	– Көтеріліс етек алып барады. Верный маңында Бекболат, Қожамбек, оған іргелес Қордайда Асан, Бейсенбай, оның арғы жағындағы Меркіде Ақкөз, Шығыс жақта Саурықтың Ұзағы, Жәмеке, Қапалда Матай Нұрлан, Тәнекенің Қожабегі, Лепсіде Балтабек, Омар дегендер елді дүрліктіріп, қарулы қарсылыққа бел байлап отыр. Шудың арғы бетіндгі қырғыздар да өз отрядтарын құрып, көтеріліске дайындалып жатыр, – деп зарлады. Куропаткин оның сөзін бөліп:

	– Өзің не істеп жатырсың? Соны айтсаңшы? – деп дік етті.

	– Өзім Жетісу өңірін 17 соғыс учаскесі етіп бөлдім. Оның әрқайсысына бес мыңнан жаяу әскер, бір мыңнан атты әскер қоюды жоспарлап отырмын.

	– Ондай әскерің бар ма?

	– Барын хауіпті-ау деген жерлерге шоғырландырдым. Кемін сіздерден күтеміз.

	– Әскерден басқа пайдалануға болатын қандай күш бар?

	– Мұндағы кулактарды бас етіп, көшіп келген орыстарды да қаруландырып жатырмыз.

	– Жарайды. Мен Әулиеата арықылы 2 батареясы, 4 пулеметі бар подполковник Гейсиктің, 8 пулеметі, бір батареясы бар Алатыриевтің отрядтарын жіберейін, – деді Ташкент губернаторы.

	– Пішпек, Қордай жағына олар жеткенше қашан. Бұл өңірге көмекті жақынырақтан жіберген дұрыс болар.

	– Мұның да жөн екен. Ол жағына Самарқаннан Нарын асуы арқылы капитан Фонбурзийдің отряды барады. Оның төрт пулеметі және тау арасындағы соғыста қолданылатын екі зеңбірегі бар.

	– Рахмет!

	– Ерекше ескертемін: көтерілісшілерге ешбір жанашырлық, аяушылық болмасын!

	– Құп болады!

	– Олардың жоғары жағындағыларын тау жықпылдарына қуып тығып, қырыңдар! Төменгі жағындағыларын сусыз, нәрсіз құмға қуып, құртыңдар!

	Куропаткин уәдеде тұрды. Көтерілісшілерді қанмен басу үшін ешнәрсе аяған жоқ. Жетісуда қозғалыс мүлде қабындап кеткенде, армиядан казак-орыстардың екі полкын тағы жіберді. 21-тамызда ол Фольбумға мынадай телеграмма жолдады:

	«Казак-орыстардың екі полкін және екі батареяны қоспағанда, Сіздің өзіңіз құраған әскер мен біз жіберген көмекші әскерлерден Сіздің қарауыңызда 35 рота, 24 сотня, 240 атты разведчик, 16 зеңбірек, 47 пулемет болады. Черняев, Романовский, Кауфман, Скобелевтер Сырдарияны, Самарқанды алғанда олардың әскері бұдан әлде қайда аз болатын».

	Бұл Ташкент генерал-губернаторының «осынша күш, осынша қару-жарақты бере алмасам, маған серт, онымен қазақ даласын, қырғыз тауларын ерсілі-қарсылы таптап өтіп, көтерілісшілердің ауылдарын қынадай қырып, жоя алмасаң – саған серт!» дегені еді.

	* * *

	Ақкөз Меркіден ауылына арқаланып қайтты. Арқасынан бір ауыр жүк түскендей, сергек сезініп қайтты. Айтарын Қарабай, Атамырзаларға айтып қалғанына, батыл да ашық айтқанына іштей риза болып қайтты. Хан базарда халықпен кездескеніне, бетпе-бет тілдескеніне, азаматтардың арман-аңсарын аңғарғанына, санда жоқ санасының жаңарғанына қуанып қайтты. Кедейлер кеудесін кек кернегеніне, тас түйін болып түйілгеніне, би-болыстардың әділетсіздігіне күйінгеніне көзі жетіп қайтты. Азаматтардың «аттан» десең, атқа қонғалы тұрғанына, ұлт-азаттық күресіне бет бұрғанына сүйсініп қайтты. Алайда, көтеріліске бірден, бел шешіп кірісіп кетуге асықпады. «Әліптің артын байқайықшы, қалай болар екен? Би-болыстар қайтер екен? Қара жұмысқа алынатындардың тізімін қалай жасар екен? » деп, Ақаң сабыр сақтап жатты.

	Бірақ мұның да хабары көп күттірмеді, тез-ақ жетті. Болыс, старшындар бұл істе алақолдық жасапты, арамдыққа барыпты. Тек кедей балаларын мұрнынан тізіпті. Байлар мен барлардың, «көсемдер» мен үстемдердің балаларының шын жасын жасырып, жүз үйден бір адам іліндірмепті. Мұны білген қара табан қаралардың кеудесін ыза кернеп, ашуға мініпті. Болыс, старшындарды қуып жүріп сабап, тізімдерді тартып алып, өртей бастапты.

	Бұл хабардың үстіне Ибақ болыстың тізімі де келіп түсті. Онымен танысқан Ақкөз тұла бойы селкілдеп, сақалы желпілдеп, жүрегі тарсылдап, ашу қысып, арсылдап кетті. Бұзау елінің бас көтерерінен ешкім қалмапты.Үлкені де, кішісі де майданға аттандырылатындардың жасында болып шығыпты. «Бұл неткен басбұзарлық, бұл не деген басынғандық?!» Әділдік қайда, әділеттілік қайда?! Иман деген болмай ма?! Тізімде бай балалары неге жоқ? Олар құнды да, кедей балалары құнсыз ба? Арзан да құнсыз болмайды, қымбат та мінсіз болмайды. Болыс, билер мұны неге ойламайды?!» деп Ақкөз аласұрды.

	Дәл осы күйзелістің үстінде Мырзабай, Қиялбай, Биназар келіп қалды. Шалт қимылды, шарт мінезді Биназар сөйлей кірді.

	– Міне, Ақа, жақынды қас деп білдік, қу, сұмдарды бас деп білдік. Ақыры жақсылар жаман болды, алаяқтар аман болды, -деп оң жақ іргеге барып жамбастап жатты.

	– Патшадан қайыр кеткен екен, болыс, старшыннан мейір кеткен екен, – деп Қиялбай да қисайды. Ақкөз бұларға бет түзеді де:

	– Ұнжырғаларың түспесін. Алла салған істі көреміз. Енді басқа таңдау жоқ, тек үстемдердің қолында өлеміз, – деген шешімін айтты.

	Артынша қалған ағайындармен ақылдасты. Бұл шешімді олар да мақұлдасты.Ақкөз енді Дулаттың басқа бас көтерерлерімен пікірлесуді жөн көрді. Меркідегі Қабылбекке, Әулиеатадағы Керімбайға мынадай хат жазды: «Меркіде сең қозғалды. Бай, кедей екі тап болып бөлінді. «Соқыр бір іс бастады, оны құдай оңдаса» дегендей, кедейлер жағы жастарды өлімге қолдан байлап бергенше, патшаның жарлығын орындаудан бас тартып, күреске көтерілуге бел байлады. Қысылғанда елге пана болыңдар, ақылшы болыңдар! Бұл істе қасымыздан табылыңдар! Қол қосасыңдар ма, соны айтыңдар!» – Хаттың аяғына Ақкөз Қосанұлы деп қол қойды да, «Сөзді екіұшты қылмай тез де ашық жауап беріңдер», деген ескерту жасады.

	Мұнан соң жылқыдан тоқпақ жалды, жуан торы ат алдырды. Биназарды қасына шақырды. Оған «зейін қойып тыңдап ал» деп «жауынгерлік» міндетін түсіндірді: «Анау тұрған атқа мінесің. Мына хатты Меркіге, одан Әулиеатаға жеткізесің. Бұл-құпия хат, ешкімнің қолына түспейтін болсын. Тек аталған адамдардың өзіне тигіз. Кездескен адамдармен сөйлеспеуге тырыс, сыр алдырып қойма! Жекжат аулап жүрген жанмын дей сал! Әулиеата осы арадан 200 шақырым жер. Атың жараса, бір қонып жетесің. Торы ат жарауға тиіс, күтімдегі белді ат. Ары кетсе екі қонарсың! Үш-төрт күнде хатқа жауап алып қайт!»

	Биназар бұл «әскери» тапсырманы тыңдап болған соң әлденедей уәж айтпақ болып қипақтап еді, Ақкөз «сөзді қой» деп тыйып тастады. Көнбеске дәрмен жоқ. Биекең мәсісін шешіп, ұлтарақтарының астына хаттарды салды да, шұлғауды қалыңдап орап қайта киді. Құпия хатты жау қолына түсірмеске бел байлап, атқа қонды.

	* * *

	Бір күні «Меркіге Тұрар Рысқұлов келіпті. Елмен кездесіп, кеңеседі екен» деген хабар тарады. Рас еді. «Патшаның июнь жарлығы жұртты дүрліктірді. Ел ішіне бүлік салды, жік салды. Түнде ұйқыдан, күндіз күлкіден қалды. «Ел не істерін білер ме екен, жоқ босқа арандап, отқа күйер ме екен?» деген ой оған маза бермеді. Ақыры, «қой мұндайда елден шет қалмайын, оның күресінен тыс тұрмайын» деп Ташкенттегі оқуын, жұмысын тастап, Меркіге жетіп еді.

	Түнде-түнде жұрт Тұрар тоқтаған үйге қарай ағылды. Өздерінің «қалай етсек» деген көңілдегі күпті сұрақтарына жауап тауып, қайтып жатты. Бірнеше адамына алды-артын бақылатып, абайлап, астыртын ол үйге Ақкөз бен Досмайл да жетті. Ел қамын жеген ерлер құшақтасып көрісті. Келгендердің ниеттес өз адамдары екенін сезген соң бүйірдегі бір бөлмеден Қабылбек Сармолдаев сәлдемдесіп шыға келді. Ол әлгіде, есік қағылғанда «әлдекім кеп қалды» деп бой тасалай тұрған еді. Бұлар ойдағысы, қырдағысы бас қосып қалғанына қатты қуанды. Көтеріліс жөнінде асықпай отырып пікір бөлісті. Тұрар бұл орайда көп әңгіме айтып, мол мәлімет, мағлұмат берді, көп мәселеден көтеріліс басшыларының көзін ашты.

	– Қос езгі елді тұншықтырып, тынысын тарылтып, шыдамын шегіне жеткізіп болды. Төзімі таусылған қазақтардың қаһарына мініп, айқасқа бел байлауын түсінуге болады. Сіздердің бұл күрестеріңіз – қиянатқа, әділетсіздікке қарсы ар күресі, намыс күресі. Ар жолында жан –садаға, жан шығады, шығын болады деп теңдік, азаттық іздемеу, бостандық үшін күреспеу – сорлылық, бишаралық, – деп елдің, азаттық арпалысына аттануын ақтай, қостай сөйледі.

	Тұрар осыны айтып сәл ойланып қалғанда, Қабылбек сөз қосты.

	– Қарусыз халықтың мұншалықты қарсыласуға бару себебін біз білеміз. Бұл – отаршылдық өктемдіктің шектен шығуы, малыңды алдық, енді жаныңды бер деуі, жергілікті әкімшіліктің қатігездігі, әділетсіздігі... Ол осыны айта бергенде Ақкөз бен Досмайл жарыса:

	– Халықты ата қонысынан аластады ғой!

	– Тауға, құмға қуып, егіндік, шабындық жерлерді тартып алды ғой.

	– Есіктен келіп, төр менікі деп, баса-көктеп поселкалар салғанын қайтерсің?!

	– Судың басына орналасып алып, қаңсытқанына қалай шыдарсың?

	– Өз жеріңді басқаның, одан мал айдап өткенің үшін айып салғанына, тұяқ салығын алғанына не дерсің?! – деп зарлай жөнелді. Тұрар үзілген сөзін жалғады.

	– Бәрі рас. Сонда да біздікі теріс, көтерілісшілерді дұрыс деп отырған патша өкіметі жоқ. Қайта бұл қозғалысты қанмен басудың жоспарын жасап отыр. Ол бойынша көтерілісшілерді таудағы аса алмас асуларға айдап апарып, түлейдегі шөлге, құмға қуып тығып, қойдай қырмақ. – Тұрардың сөзін Досмайл бөлді.

	– Бұрын ақ патшаның бұратана халықтардан солдатқа адам алмаймыз деп уәде бергені рас па?

	– Рас, оны өткен ғасырдағы патша берген. Ол уәде теріге алтынмен жазылып, оның мөрі басылып, қолы қойылған.

	– Айтқанынан айнып, лебізін жұтып отырған қазіргі патша Мекалай екен ғой!

	– Иә, патша ағзам пәтуәда тұрмады. Бұлай етпесе керек еді.

	– Күресіміз немен бітер екен? – Бұл сұрақты қойып, Ақкөз ойға қалды. Жауабын Тұрар берді.

	– Бұл күресте, әрине, аңсаған азаттықты алу мүмкін бола қоймас. Жастарды майданға жібермей, аман алып қалсаңдар, соның өзі – зор жеңіс.

	Тұрар мұны айтқанда көтеріліс басшылары бір-біріне қарады. Оларға елді босқа қырып, обалына қалар ма екенбіз деген күдік ой келді. Екеуі жарыса:

	– Енді не істейміз?

	– Қалай еткен жөн? – деп ақыл-кеңес сұрады.

	Тұрар тағы түсіндірді.

	– Әрине, қазақ жастарын солдатқа берудің пайдасы да бар. Біріншіден, олар әскери дайындықтардан өтеді. Соғыстың стратегия, тактикасымен танысады. Қару ұстап, оны қолдануды үйренеді, тактикасын меңгереді. Екіншіден, сана-сезімі оянып, көзі ашылып, саяси белсенділігі артады. Үшіншіден, әскерге алынған қазақтар әртүрлі салық езгісінен құтылады. Төртіншіден, ел тыныштығы бұзылмайды. Осының бәрі – бостандыққа жетудің алғы шарттары.

	– Сонда қалай, майданға жастарды алуға көну керек дейсіз бе?

	– Жоқ, патша ағзам жастарды солдатқа алып, қолына қару беріп, жауынгер жасақ құрам деп отырған жоқ қой, майданның қара жұмысын істетем деп отыр ғой. Тұрар мұны айтқанда Ақкөз:

	– Жастарымыз ор қазуды, жер қазуды елде жүріп-ақ үйренер, – деп күлді. Тұрар сөзін жалғастырды:

	– Әрине, сіздер бастаған күрес жолы өте қиын, одан бас тарту оңай. Бірақ сіздер күрестен енді бас тартқанмен, солдатқа адам беруге келіскенімен, патша өкіметі кешірмейді, бәрібір қудалайды, жазалайды. Осы жерде сөзге Қабылбек араласты.

	– Иә, енді кеш. «Поезд кетіп қалды» дегендей, күресті бастап қойдыңыздар. Енді қайта тартар жол жоқ. Тек тәуекел етіп, басқа салғанды көру, тағдырға көну, – деді ол. Мұны көтеріліс басшыларының өздері де түсінетін.

	– Күрестен бас тартайық деп отырған біз де жоқ.

	– Ар алдында берген антымыз бар.

	– Антты жұту, серттен тайқу да – өлім.

	– Одан да күресіп өлеміз, – деп жатты олар да.

	Тұрар және түсіндірді.

	– Сіздердің бұл күрестеріңіздің де зор пайдасы, тарихи маңызы болады. «Басқа салды, біз көндік» деп бұрынғыдай езгіге көне берсеңіздер, өмірбақи сол езгіде, со теңсіздікте қала бересіздер Арпалыспағанға азаттық жоқ, күреспегенге күн жоқ. «Бәрібір жеңе алмаймыз» деп жотаны тепкіге тосып жата беру – жетесіздік. Сондықтан оқта-текте текетіреске түсіп, айбынды күш екендіктеріңізді аңғартып қою артық емес. Ол – езушілерге ескерту. Бірақ бұл күресте екі нәрсені есте сақтау керек.

	Күресті жалпы орысқа емес, патша шенеуніктеріне, орыс кулактары мен қазақ байларына, соларға қызмет етіп жүрген бишікештерге қарсы жүргізу қажет. Орыс шаруаларына ұрыну – қате. Қайта өзара түсінісу, оларды өз жақтарыңызға тарту лазым.

	Бұл күресте жеңіске жету үшін ұйымдасу, тас түйін боп бірігу –шарт. Бұған жұмысшыларды, кедей қолөнершілерді, жерсіз жалған шаруаларды, орыс кулактарының босағасында жүрген батырақтарды түгел тарту қажет. Сөйтіп, күреске жалпыхалықтық сипат беру керек...

	Патша отаршылдығына қарсы бұл азаттық күресінің стратегиялық, тактикалық жөн-жосығынан осындай ақыл-кеңес алып, Ақкөздер хан ордасына қайтты. Ертеңнен бастап күреске тағы да ел тартуды, тұс-тұсқа ат шаптырып, әртүрлі әлеуметтік топтың бәрінің алдынан өтуді өздеріне міндет етіп қойды.

	* * *

	Биназар Ақерменнен шығып, екі бел асып, Ойтал өзенінің шығыс жағында қапталдап жатқан соқта жолға түсті. Барып-барып оны кесіп өтетін бұрынғы Жібек жолының сүрлеуімен батысқа бет бұрды. Қызтуған өзеніне жеткен соң жаға жолмен Меркіге қарай тартты.

	Бұл жерлер әлі ел іші, биекең әзір елегізи елеңдей қоған жоқ. Салып-ұрып, ел орынға отыра Меркіге кірді. Көп ұзамай, Қабылбектің ауласына енді. Ол үйінде екен. Сәлемдесіп Ақкөздің жұмсағанын мәлімдеді. Оңашалап ұлтанда жатқан хатты алып тапсырды. Асығыстығын білдіріп, бүгін Құланға (қазіргі – Луговой – Т.Қ.) жетіп құлайын деп, атқа қайта қонды.

	Түн түсті. Жол үсті. Ойрандының аузынан тау самалы соға бастады. Сәлден соң жабыққа ілінген жарты күлшедей боп ай туды. Ол бір жақ бетін көлегейлеген арудай Биекеңнің төбесінен төніп, қылмиып көз қысқандай болады. Міне, ғарышты жұлдыздар басты. Олар «жол болсын, Биеке, қайда тарттыңыз?» дегендей, жымың-жымың етеді. Биекең айлы түнде алтыбақан ойнап жатқан қыз-келіншектердің ортасында отырғандай екі жаққа теңселіп, ыңылдап әнге басады. Торы түнгі салқында желе жортып, орғи аттап, жер апшысын қуырып келеді. Қожай ауылын артқа тастап, Тасшолақты төстей өтіп, Жалпақсазды жинап барып, Құлан шетіне ілінді.

	Міне, Құлан ауылы. Бұл – иықтас жатқан аралас-құралас ел. Мұнда қатар құрбы, жекжат-жұрағат көп.

	«Қайсысына түссем» екен, қайсысы ауырламайды. Қайсысының үйі жайлы, қайсысында аттың жайы болады». Биназар осы оймен келеді. Ақыры ол осындағы ескі құдасына тоқтауды ұйғарды. Өйткені оның үйі ауылдың төс жақ шетінде, оңаша. Ертелеп ары қарай шығып кетуге де ыңғайлы. Қора-қопсы, жем-шөбі мол, аттың да жайы болады...

	Құда құдайға қараған кісі екен. Қалбалақтап қарсы алды. «Иә, түнделетіп қайдан жүрсің?» деген сұрағына Биекең Әулиеата жаққа қонаққа бара жатырмын дей салды. Шай-пәй ішті де, «таңсәріде тұрып кетемін, жайлы төсек салмай-ақ қойыңдар» деп қисая кетті. Құда «жайланып жатсаңшы, еш болмаса мәсіңді шешіп демалсаңшы» деп еді, Биназар без ете қалды. Сол қалпында ұйқыға кетті.

	Суыды-ау деген кезде құда тысқа шығып, оның атына жем ілді. Ұзақ жол жүріп, шаршап келіп, қалғып-мүлгіп тұрған торы жерді бір тарпып, жемге бас қойды. Жеп болған соң құда атдорбаны алып, оның алдына көк жоңышқа салып тастады...

	Таң қылау бере Биназар басын жастықтан жұлып алды. Айналасын қарманып, балтырын сипалап еді, мәсісі аяғында екен. «Аманаттан айырылмаппыз» деді де, сыртқа шықты. Торы ат иесін танып оқыранды. Қасына келіп, мойнын, қапталын, саурын сипады. Жемделіп, шөптеліп, тоғайып тұрғаны танылды. Осы сәтте ол құйрығын сәл көтеріп «жүруге мен дайын» дегендей, тезегін тастап-тастап жіберді. Мұны көріп Биназар «құдай қаласа, жол болды» деп торыны ерттей бастады.

	Міне, жолаушы тағы жолда. Күн салқында өндіріп жүріп алайын деп саржеліп келеді. Ойлы-ылдилы жерлерде аттың басын жіберіп-жіберіп қояды. Талай бел-белес артта қалды. Бір белден ассаң, екінші бел, үшінші бел, төртінші бел көлденеңдеп көлбей жатады. Биекең алақтап, айналаға көз салып байқап, бағдарлап қояды. Қарсы келе жатқан адамды алыстан көрсе, қиғаштап жүріп, сырттатып, барып айқасады. Шағын денелі Биназар үлкен аттың үстінде бала кетіп бара жатқандай көрінеді. Көп өткінші оған назар да аудармайды... Осылай тау асып, тас басып, екінші қонаққа жолаушы діттеген жеріне, баратын еліне жетті...

	– Кереке, Сізге Ақкөз жіберді. Айтар сәлемі мынада, – деп хатты ұсынды. Ол оны оқи бастағанда-ақ мырс етіп күлді. Оқып болды. Сәлден соң:

	– Ақкөз алжиын деген екен! «Арыстан айға шауып мерт болыпты» дегендей, өлейін деген екен. Алжымаса, ақ патшаның алтын тағына ауыз сала ма? Ол бірте-бірте ашуға мінгендей, өңі қызарып, шеке тамырлары адырайып, даусын қатайта түсті.

	– Ақкөздің бұл ісі болмайды, жапалақ тал басына қонбайды. Ақкөз –жапалақ, патша –тұйғын. Оның тұғыры биік, тепкісі мықты. Кімді, нені болса да теуіп, түсіріп кетеді.

	Мұны айтып Керімбай тағы бөгелді. «Дұрыс па» дегендей, жан-жағындағыларға қарады. Олардың қуаттап отырғанын көріп, ары қарай сөзін жалғастырды:

	– Аш, жалаңаш, қару-жарағы жоқ қазақ патша әскерімен қалай соғысады, қанша соғысады? Он үйінде бір қап азық жоқ. Не ішіп-жеп соғысады? Ақкөздың бұл ісінің ақыры оңбайды. Биназар, былжырамай, ел арасына іріткі салмай, еліңе қайт, жөніңді тап! Мына пәлеңді өзің алып кет, – деп хатты лақтырды. Керімбайдың қасында қымызға қызара бөрітіп отырған қалжақтар бұған қарқ-қарқ күліп, Биназарды мазақтады.

	Бірі:



	Ат арық, киім жыртық, өңкей сорлы,

	Түкіріп таста енді ондайыңды

	Ортаңда бір байың жоқ, кім қорғайды

	Бекер босқа созбағын борбайыңды, –



	деп кекетіп, келемеждеді.

	Енді бірі:



	Азық-түлік, ортаңда еш қорың жоқ,

	Ойладың ба, кім бізді қорғайды деп.

	Байлар – қырғи болғанда, кедей –шымшық,

	Қырғи ауқат қылмай ма торғайды жеп, –



	деп күлкі етті.

	Биназар жер болып, кеудесі ашу-ызаға толып қайта қайтты. «Сенген малым сен болсаң, күйсеген аузыңды...»дегендей, сенген ағайын сен болсаң, неғылайын, деп қайғы тартты. Таластың жағасына кеп ат шалдырды. «Біреудің қолына түсіріп, пәлеге қалармын, өзіне қайта апарып қажеті не» деп, Ақкөздің хатын майдалап жыртып суға ағызды да, жүріп кетті. Үш күн дегенде салы суға батып, ат болдыртып, арып-ашып елге жетті.

	Ақкөз аласұрып «япырай, бұған не болды, аман болса игі еді. Кешікті ғой» деп, тағат таппай отыр екен. Қарсы жүгіре шығып, Биназарын бас салды. Алдымен ол Керімбайдың жауабын сұраған жоқ, өзінің есендігін сұрады. «Ат-көлігің аман ба, дені-қарның сау ма? Атың арыған жоқ па?» деп шұқшиып жатты.

	– Бәрі аман, бірақ... – Биназар сөзінің аяғын жұтып, үміттің ақталмағанын аңғартты.

	Мұның арасынша ауыл адамдары да жиналып қалды.Жайғасып отырған соң Биназар олардың алдына Керімбайдың жауабын жайып салды. Өзін тәлкек қылып, мазақтап «сүтке тиген күшіктей» еткенін мұңая баяндады. Бәрін тыңдап болған соң Ақкөз: «Қосылмайтын, қолдамайтын бопты ғой, жақтырмаған екен ғой. Мейлі» деп оған аса өкінбеген кейіп танытты. «Алауыз ағайынның бірігуі, бірін-бірі түсінуі қиын, оған өкінбе, ренжіме! Үйіңе бар да, асыңды ішіп, аяғыңды аспанға қойып жат, демал», – деді.Биназар сол жерде екі көзі төрт болып, жәудіреп өзін күтіп отырған Жәудірін (жамағатының аты –Т.Қ.) ертіп, шығып кетті.

	Бұл тұста соқыр пристав та бейқам қарап жатпады. Қайда, не болып жатыр, кім не дейді, жалпы жұрттың ой-пікірі қандай екенін естіп-біліп отыру үшін тұс-тұсқа жансыздарын жіберді. Көше-көшеге тыңшыларын қойды. Ел арасына тараған әрбір ұзынқұлақ әңгімелерге де мән беріп, тексеріп-зерттеп, анық-қанығына, дұрыс-бұрысына көз жеткізіп отырды. Бұл жергілікті полицайларға әрі жұмыс болды, әрі ырыс болды. Күнде де, түнде де әркімді ұстап, жоқ жерден ілік тауып кінәлап, қаралап, кейбірінен параны ап, қалталарын қалыңдатты.

	Көп ұзамай Тұрарға да тықыр түсті. Бір күні оған пристав хатшысы Шолахин келді.

	– Сізді пристав Лундин мырза шақырады, – деді, Тұрар оның неге сағынып қалғанын сезе қойды. Сонда да кейбір нәрселерді анықтағысы келді.

	– Ол кісі мені қайдан біледі?

	– Қайдам.

	– Мен бұл жердің адамы емеспін, менде не шаруасы бар екен?

	– Білмеймін.

	– Ештеме білмейсіз. Жарайды.Сіз бара беріңіз.

	Мен жуынып, киініп сонан соң барамын.

	– Жоқ, бірге жүріңіз, маған Сізді алып кел деген.

	– Тұрар тарс кетті.

	– Әй, алып кел дейтін мен қамаудағы адам емеспін ғой! Сонан соң ғана хатшы үйден шығып қайқайды. Лундин соқыр көзін қыса қарап, сау көзін аша қарап, қабақ түйіп қарсы алды. Дегенмен,орындық нұсқап отыруға шақырды. Амандықтан соң сұрауларын бастады.

	– Ал, Тұрар Рысқұлович, Сіз қайдан жүрсіз?

	– Сіз мені қайдан білесіз?

	– Неге білмейік! Сіз бізге жерлессіз ғой. Сіз Меркіде оқыған жоқсыз ба?

	– Иә, оқыдым.

	– Біз Сіздің әкеңіздің әрекетінен де хабардармыз. Есепте екеніне, аңдуда екеніне Тұрардың көзі айқын жетті.

	– Бұл күнде қайдасыз?

	– Ташкенттемін.

	– Оқудасыз ба, қызметтесіз бе?

	– Қызметтемін.

	– Қандай мекемеде істейсіз?

	– Ташкент жанындағы «Красный водопад» атты тәжірибе жүргізу мекемесіндемін.

	– Мұнда қашан келдіңіз?

	– Бірер апта болды.

	– Сіздің жасыңыздағылар патша ағзамның жарлығымен майданға, қара жұмысқа кетіп жатыр. Сіз мұнда қайдан жүрсіз? Бұл қалай?

	– Соған кетер алдында ағайындармен қоштасуға келіп ем...

	– Қоштасуға келсеңіз, енді қайтпайсыз ба, әлі қоштасып бола алмай жатырсыз ба?

	– Ағайын көп, келіп-кетіп жатқан адамдар бар.

	– Кулактарда жүрген батырақтар, жәмшіктер, шаруалар, көтеріліс көсемдері – бәрі сіздің ағайындар ма?

	– Қарға тамырлы қазақпыз, бәрі ағайын ғой...

	Осы тұста пристав орнынан тұрды да:

	– Тұрар мырза, бұлтақтауды қойыңыз,осында айға қарап отырғамыз жоқ. Бізге бәрі белгілі, – деді.

	– Не белгілі?

	Пристав бұл сұрауға жауап бермеді.

	–Ташкентіңе қайт, әйтпесе қамауға алынасың!

	– Жазықсыз адамды қамай алмайтын шығарсыз?! Ағайындарды аралап, қаражат жинап алып қайтамын.

	– Елді аралауыңызға тыйым саламын. Кеткенше үй тұтқынында боласыз.

	– Мұныңыз билігіңізді асыра пайдалану. – Тұрар қоштасты да, шығып кетті. Бұл әңгімеден Тұрар үйінде басқосулардың, мәжіліс өткізіп, ақылдасулардың, келіп-кетушілердің болып тұратынынан приставтың хабардар екені, бірақ бірден кінә қойып, жазалауға нақты дәлел, негіздерінің жоқ екендігі аңғарылады.Тұрар әлгі қоқан-лоққыдан қорықпады. Көтерілісшілер қасында болуды ұйғарды. Бірақ артынша сүзек ауруына шалдығып, төсек тартып жатып қалды. Үй тұтқынында болуға лажсыз тура келді.

	Тұрармен әңгімеден соң Лундин почта-телеграф мекемесінің бастығын шақыртты. Ол асып-сасып жетті. Келе салып, бас киімін алып, тоңқаң-тоңқаң етіп сәлем беріп, құлдық ұрып жатыр. Пристав оған отыр деген де жоқ. Бірден сұрақтар қоя бастады.

	– Сендерде Сармолдаев Қабылбек деген істей ме?

	– Істейді.

	– Қайдан келген адам?

	– Мына «Ойтал» деген жердегі Қоралас ауылының баласы.

	– Бала ма, үлкен кісі ме?

	– 19-20 жастағы балаң жігіт.

	– Қандай қызметкер?

	– Жақсы қызметкер. Сауаты бар, тындырымды.

	– Тындырымдының не тындырып жүргенін білесің бе?

	– Жұмыс тындырып жүр.

	– Білмейсің! Ол-көтеріліске дем берушілердің бірі. Оның көтерілісшілермен байланысын үзу қажет.

	– Қайтіп?

	– Тапсырма беріп, Верныйға командировкаға айда. Мына ел толқуы басылғанша қайтарма!

	– Құп болады! Почта бастығы артымен шегініп,басын шұлғи-шұлғи шығып кетті.

	Кеңсесіне келе салып ол Қабылбекті іздетті. Қайда, қайда? Табыңдар деп тағатын тауысты. Оның алдына Қабылбек келтірілді.Бастық жайдарыланып, жымиып, түсін өзгерте қойған кесірткедей құбыла қалды. Орнынан тұрып, қолын берді, отыруға орындық ұсынды. Сонан соң сөз бастады.

	– Мені бүгін пристав шақырды. Сенімді, тындырымды адамың бар ма деп сұрады. Ондай адамдар әр жерде-ақ, әр мекемеде-ақ болады ғой. Бізде де бар, неге жоқ болсын дедім. Сондай адам деп өзіңді атадым. Ол жымиып күліп қойды.

	– Рахмет. Ондай адам неге қажет болды екен? – деп сұрады Қабылбек.

	– Пішпекке, Верныйға аса құпия хаттар жеткізу керек көрінеді. Соған Сізді ұсындым.

	– Оны менен басқа адам апара алмай ма?

	– Құпия нәрселерді кім көрінгеннің қолына сеніп тапсыра салуға болмайды.

	Қабекең әртүрлі уәж айтып, бұлтаққа салды. Бастық көнбеді. Бұйрыққа бағыну – тәртіп. Бармасқа лажы болмады. Кетерінде оған «күтіп жатып, әр хаттың жауабын алып қайт! Жауапсыз келме!» деп тапсырды.

	Сонымен көтерілісшілер ақылдасатын адамдарынан айрылды. Жетім қалған баладай жаутаңдады. Тұрар науқас, тұра алмай жатыр. Қабылбек сапарға кетті.

	* * *

	Тұрардан келісімен Ақкөз аяқ жетер жердегі, іштартар елдегі бас көтерер азаматтарды шақырды.

	«Ер жігіт намысқа шабады, қорқақтар қамысқа қашады» деген емес пе? Жүрегінің түгі бар, қаһарман қайсарлар қаптап келеді. Еңсесі төмен ездер бұта-бұта түбінде бұғып қалды. Келгендерге Ақкөз мынаны айтты:

	– Тізімге ілінген жастар ақ көбік шашып, жарға соққан теңіз толқынындай тегеурін танытып тұр. Соларға ес болуымыз, бас болуымыз керек.

	«Шешінген судан тайынбайды», соларды өлімге байлап бермейік, қолдайық! Патша өкіметі күшпен, зорлап айдап әкетпек болса, жастарға ара түсейік, қорғайық. Бұл үшін қоғамдасып қол жинайық, сарбаздар сайлайық! Оларды ойнатып, әскер өнерімен таныстырайық. Бұған белгілі, ыңғайлы жер керек. Мен мұндай жер Тағай талы деп білемін.Ертеңнен бастап сол жерге ту тігейік, орталық орнатайық. Қолға қосылатынның бәрін сонда шақырып, күреске дайындайық, қару-жарақ соғайық. Әулиеата жағындағы ағайындардан көңіл қалды, олар қорқақтап қосылмайтын болды. Біз көтеріліске Меркідегі жеті болыс елді ғана тартамыз. Алдымен бай,болыс, би, бектерді, тілмаш,старшын, саудагерлерді шабамыз. Олардан азық-түлік, киім-кешек, мал жинап алып, Меркі, Құлан, Шу қалалрына сонан соң шабуыл жасаймыз.

	Бұл ой-жоспар жиналған жұрттың жүрегіне қонды. Бірауыздан қолдап, қостауға, адамдарын күреске қатыстыруға пәтуә етісті. Осы шешімді жеткізу үшін тұс-тұсқа, ел-елге ат шаптырылды.

	Ақкөз өз адамдарын ертіп, көші-қонын алып Тағай талына ерте жетті. Бұл – Ойтал өзенінің Сортоған аяғындағы Қаратөбеден төмендеп барып жайылыңқырап ағатын тұсы. Өткен ғасырдың екінші жартысында Қоралас руының, Алты атасынан шыққан Жиренбайұлы Тағай деген кісі осы жерге қоныс тепкен. Сондағы тегістеу алаңқайға, өзеннің екі жағасына қалың ағаш отырғызып, нуға айналдырып жіберген. Сонау төсте, Меркі аузында тұрып қарасаң, 30-40 шақырым жердегі Тағайдың биік те қалың талы анық көрінетін болған. Сулы, нулы, көлеңкелі қоныс сарбаздар жинауға ыңғайлы-ақ еді. Бұл жердің тағы бір тарихи қасиеті – атақты Жібек жолының жалғыз аяғы осы Тағай талын басып өтетін. Ерсілі-қарсылы шұбаған талай керуен оның саялы бағына тоқтамай, ат шалдырмай кетпеген.

	Міне, енді осы тарихи жерге сырғауыл шаншылып, ту тігілді, штаб ашылды. Бағдар шамдай алыстан желбіреген туға қарай жұрт ағылды. Ең алдымен таяу жатқан «Қызтуған» жағасындағы Жарастар (ру аты-Т.Қ.) жетті. Баяғы Досмайл келіп дабыл қақты. Жұмағұл, Сыдық, Итқара дегенді онбасы, елубасы, жүзбасы етіп, 100 кісі өткізді. Қорағаты өзенінің бойын жайлаған тантайларды бастап Ылаубай, Көпбай, Қанайларды бастап Шынбатша келді. Тоқан қораласты, Жәнтелі, Бура қораласты Қамбарбек, Байдәулет қораласты Қашқынбай бастап бұлар жетті. Әлімжаныс Қыдырбай көп адам болып ол келді.Малқара-мамыр, Бесторсық ерлерін Тескенбай бастап бұл келді. Ақкөздің өз елі-Бұзаудан 300 жігіт табылды. Мырзабай мен Жабықбай, Пірімбек пен Сұлтанбек ат ойнатып шабынды. Бұларды көріп Ақкөз де шиыршық атып серпілді. «Құдайдан соңғы жақыным – сенемін мен сендерге» деп желпінді. Қарабала,Сыбаншы бастаған Төрелер де қол берді.

	Сонымен қалың ел Тағай талына қаптады. Өзеннің екі жағасындағы көкмайсаның шаңын шығарып таптады. Сансыз сарбаз шамырқанып сөз күтті.

	«Алаш» деген аттанға, ағайынның аңдыздауына қалың ел қуанғаннан жас төкті. Міне, Досмайл Ақкөзді ертіп ортаға шықты. Ол оң қолын көтеріп, «тынышталыңыздар, тынышталыңыздар» дегендей болды.

	Хабарланғандар түгел келіп болды ма? Біздегі дерек бойынша бірсыпыра ел әлі келіп жетпеген тәрізді. – Осыны айтып Досмайл кейбір елді сұрастыра бастады.

	– Жауғаш қораластан кім бар?

	– Біз бар! – айылшы Тортай қол көтерді.

	– Жәдіктен кім бар?

	– Мен бармын, мен бар, – деп бірнеше адам жұрт үстінен асырып қол көрсетті.

	– Жүз сарбазбен мен келдім, – деп Маймақ шешен де айқай салды..

	– Қарпық қайда?

	– Біз мұнда! 113 кісі сапта тұр, – деп Тұржан жауап берді.

	– Құдайқұл қайда?

	– Екі жүз адаммен біз мұнда, – деп Қосақбай қопаң етті.

	– Шіліктен ешкім жоқ қой?

	– Неге жоқболсын, сарбаздарымызбеносындамыз, – деп Айдар айқайлады. Оған Қалқамбай қосылды.

	– Бәрің де келіпсіңдер, неге тіркелмегенсіңдер? Тіркеліңдер! Сарбаздар санын анықтауымыз керек. Осыны айтып Досмайл Ақкөзге бірдеме деп жатты. Ол басын изеді. Содан соң ғана: «Осы бас қосуымыздың басында тұрған, ел ағасы, біріңе ата, біріңе әке, Ақкөз ақсақалды тыңдаңыздар!» -деді. Мың сан қолға Ақкөз қияннан шалар қырандай көз тастады, қайыспас қарағайдай қасқайып тұрып сөз бастады:

	– Уа, халайық, көріп отырсыздар, дүниені мұнар басты, көңілден қуаныш қашты, әділетсіздік шектен асты, кеудеде ыза-кек тасты. «Басшылар әділ болса, ел тату болады» деуші еді, олар әділ емес, ала болды, жегені пара болды, мұнысын айтқан қара болды. Өйткені, қырғи, қаршыға орнына құзғын, құмай таққа қонды, сауысқан-қарға баққа қонды. Олар үстемдерді адам көрді, кедейлерді харам көрді. Сендерді өлімге айдап, қиянат найзасын сұғып отыр, бай мырзаларының жасын жасырып, тығып отыр.

	– Не істейміз? Бұл әділетсіздікке көнеміз бе.

	Әлде, оған қарсы күресіп өлеміз бе?

	– Күресеміз!





– Күресіп өлеміз! – деген дауыс жер жаңғыртты.

	Ақкөз ары қарай ашылды.

	Рас, өмір-күрес. Күресте сәттілік те, сәтсіздік те болады. Сәттілік –жеңіс, сәтсіздік – сабақ. Дәл бүгін жаннан безбесең, жақсылыққа жетпейсің. Күреспесең күнің қараң, зарлап қалар қатын-балаң. Осыны білесіңдер ме?

	– Білеміз!

	– Білеміз! –Дала тағы жаңғырықты. Ақаң сөзін және жалғады.

	– Ертеде Ерден би: «Ел мықтысы ұранға шығады, ер мықтысы дуанға шығады. Азамат аталы ердің сөзін ұғады, ез жаудан қырғи көрген торғайдай бұғады» деген екен. Ұранға, дуанға шығасыңдар ма?

	– Шығамыз!

	– Ар сөзін, намыс сөзін ұқтыңдар ма?

	– Ұқтық!

	– Жау көргенде бұқпаймыз ба?

	– Бұқпаймыз!

	– Пәтуәға тоқтаймыз ба?

	– Тоқтаймыз.

	– Ал ендеше, қол жайыңдар!

	Жұрт қос қолын көтеріп, самаладай сансыз саусақтарын көкке қарай созғанда, ғарышқа мың сан ракета кеңірдек созып тұрғандай болды. Ақкөз бата берді:

	– Сарбаздарым, тек жеңіске жерік болыңдар, бір-біріңе серік болыңдар, жердей берік болыңдар! Елге көрік болыңдар, жауға жаза болыңдар, халыққа маза болыңдар, судай таза болыңдар! Айтқан серттен қайтпайық, ар-ұятты сақтайық! Жауды көріп саспайық, бұқпантайлап қашпайық! Әумин! Он мыңдаған адам осы «әуминді» қайталап, беттерін бір сипап өткенде су-у еткен сұсты белгі естілді.

	Пәтуәласу мұнымен бітпеді. Алпыс құнан қой сойылып, қанына қол малынып, ант алынды. Міскін менен пақырлар етке тойды.

	Азаттық үшін арпалысқа аттану жөнінде ант ішілген соң Досмайл екінші мәселені, яғни ұйымдастыру мәселесін алға тартты. Басшысыз ел, – деді ол, – бағдарсыз ел, басшысыз елдің басы бірікпейді, батпаққа батады. Сондықтан ата-баба мұндайда хан сайлайтын болған. Сол дәстүр бойынша хан сайлауымыз керек. Ол беделді, батыр, ақылды, адал адам болуға тиіс. Тақ иесіне өз пайдасын ойлайтын езді емес, ел пайдасын ойлайтын ерді атаңдар!

	– Ақкөз!

	– Ақкөз!

	– Тек, Ақкөз, – деп жұрт жамырай жөнелді.

	– Ақкөзге кінә қояр адам бар ма?

	– Жоқ!

	– Жоқ!

	– Ендеше, Ақкөз Қосанұлы хан болып сайлансын дегендерің қол көтеріңдер! Он мыңдаған қол ауаны тіле аспанға атылғанда үйрек, қаз көлден көтерілгенде шығатын суыл естілді.

	– Қарсы жоқ па? Ешбір қылтиған, қылқиған қол көрінбеді.

	– Қалыс қалған бар ма?-Бұған да ешкім қол шошайта қоймады.

	– Ал,ағайын, сонымен Ақаң – көтерілісшілердің ханы. Ол бүгіннен бастап барлық іс-қимыл, әрекетке басшылық етеді. Хан жарлығы – заң.Оның айтқаны қайта қарусыз, талқылаусыз орындалады. – Осы тұста Жауғаш батыр ұрпағы Айылшы қол көтерді.

	– Менде бір ұсыныс бар!

	– Айтыңыз! Досмайл ұсынысын білдіруге оған рұқсат берді.

	– Уәзірсіз, кеңесшісіз хан болмайды. Елді сақтау, қорғау, оның тұрмыс жағдайын жасау, күресті нәтижелі жүргізу оңай шаруа емес. Бұл –жалғыз ханға ауыр. Оған ақылшы керек. Хан да пенде. Оның аурулы-сырқаулы болып қалуы мүмкін. Осындайды басшылықты уәзір жүргізуге тиіс. – Мұны жұрт «дұрыс,дұрыс» деп қостады. Бұл ұсынысты жөн санаған Ақаң:

	– Бұған кімді лайық көресіздер, – деді.

	– Досмайл!

	– Досмайл лайықты!

	– Содан дұрысы жоқ! Жұрт шулап кетті. Бұл ұсыныс та дауысқа салынды. Бірауыздан қолданды. Хан уәзірімен ел сеніміне рахмет айтып, «он, елу, жүз, мыңбасыларын әр елдің аға, ақсақалдары өздері белгілесін. Сарбаздарын өздері дайындықтан өткізіп, өздері қару-жарақпен жасақтасын», – деді. Осылайша мұнда көтеріліс мәселелері дала демократиясы жолымен шешілді.

	Сол күннен күреске дайындық ісі басталып та кетті. Әр ел ыңғайлы жер тауып, өз ұстаханасын ашты. Олар түзу, құрғақ ағаштан найза жонды, ұшына айырлардың ашасын тықты. Келтек, кеспектерден шоқпар, шалғыдан қылыш жасады. Әртүрлі темір-терсектен айбалта соқты.

	Көріктердің гүрілі, балғалардың солқылы, темірдің шыңылы Тағай талын симфониялық оркестрге айналдырды.

	Күрес көрігі осылай қыза бастағанда Төменгі Аша, Аққолтық азаматтары келіп жетті. Қордайдың мың қыраны да Тағай талын енді тапты. Ақкөз сарбаздар санын анықтап, хабарлауға пәрмен қылды. Артынша олардың саны он мыңнан асты деген мәлімет түсті.

	* * *

	Қабылбек үлкен қаражол үстінде. Қасында мұздай қаруланған қорғаушысы. Бұлар почта таситын күймелі көк арбаның артында отыр. Алдында – көшірі. Ол күймеге жегілген қара көктің арынына, аяқ тастасына тамсана қарайды. Екі ат бірін-бірі жақтырмағандай, мойындарын сыртқа салып, сырт бүйірлеп төгіліп келеді. Аққан қара тер қара жерге тамшылайды. Омырау мен сауырды ақ көбік көміп жатыр. Секіре басып, ұмтыла тартып, қайықтай жеңіл күймені ойнақшытып, зыр қақтырады. Олар асығып келеді. Ойлары: «тапсырған істі тез орындап, тез оралсақ. Бүгін Пішпекке жетсек, онда бір қонып, ертеңіне Верныйға шығып кетсек». Сөз арасында:

	– Қашан қайтамыз? – дейді көшір.

	– Ол сені мен жоғарыдағы әкімдерге байланысты. Сенің ат-көлігің жараса, шенеуніктер хатқа жауабын тез берсе, он-он бес күнде қайтып кеп қалармыз, – дейді Қабылбек.

	– Бесінші қонаға Верныйға жеткіземін. Құдай басқа кесірінен сақтаса, менің тарапымнан кедергі бола қоймас.

	– Онда қайтуымыз істің бітуіне ғана байланысты болды.

	– Оны тез бітіру сіздердің ширақтықтарыңызға байланысты... – Көшір енді зілді Қабылбектердің өзіне аударып қойды.

	Бұлар келесі күні Пішпектің уезд бастығына кірді. Шекесіне «Аса құпия» деп жазылған, тұрқынан да, көлденеңінен де жіппен шырмалған, жіптің оралып кеп түйіскен жеріне сұрғыш қойып, мөрлеп тастаған хатты тапсырды. Жауабын Верныйдан келе жатып алатын болып, қайта жолға шықты. Түнда таза ауада суытылып, жем салынып, көк жоңышқаға қойылған аттар тынығып-ақ қалған екен. Әзір сансырай қоймапты, ойнап басып келеді. Түс ауа Ырғайты өзенінің жағасында отырған Сырымбет еліне алып та жетті. Қарға тамырлы қазақ емес пе, бұл елде де Қабылбектің тамыр-таныс, жекжат-жұраты көп еді.

	«Осында ат шалдырып, түстеніп алайық» деді ол. Ел жайлауда отырған кез. Өзен бойлап, тау бөктерлеп қатар-қатар отырған қалың ауыл. Қарсы кездескен салт аттыдан Қабылбек Абдолланың Қалдыбайының ауылын сұрады. Анау жөн сілтеді.

	Сылдыр-сылдыр қоңыраулатып қос ат жеккен келісті күйме көлденең тоқтай қалғанда, үлкен ақ боз үйден бес-алты адам атып-атып шықты. Күймелі көк арбаны көргендер «бұл кім?» дегендей, состиып-состиып тұрып қалды. Сәлден соң жасы отызға таянған жігіт арбадан түсіп жатқан Қабылбекті танып тұра жүгірді.

	– Қабеке, Сіз бе? Қайдан жүрсіз?

	– Біз, біз! Елден жүрміз.

	– Жол болсын.

	– Әлей болсын! Әкімдердің бұйрғымен Верныйға бара жатырмыз.

	– Үйге кіріңіздер... Есендік білісіп, шөл басысқан соң Қабылбек Қалдыбайды оңашалап әңгімеге тартты.

	– Ел іші тыныш па?

	– Қайдан тыныш болсын! Патша жарлығы елді қатты дүрліктіріп жатыр.

	– Меркі жағынан да солай. Не дейді ел? – Қалдыбай бірсыпыра жайтті әңгімеледі.

	– Жақында осындағы үш болыс елдің бас қосуы болды. Оған, негізінен, уезд басшыларының қолшоқпарлары-болыстар, старшын, ауылнай, тағы басқа атқамінерлер қатысты. Әңгіме солдатқа адам беру, бермеу туралы болды. Отаршылдықтың жергілікті итаршылары «патша ағзамның жарлығын орындамау-күнәһарлық, заңға, дінге қарсылық. Қасарыспай, сұраған адамын беру керек» деп сайрады. Шөміш жағының болысы Үшбай аузы-басы көпіріп, елді қорқыта, үркіте сөйледі. «Бастарыңа қара түнек тілемесеңдер, жастарды жөнге келтіріп, жиып беріңдер! Әйтпесе!.. » дегенді айтты.

	– Әр болыстың-ақ айтатыны сол ғой. Бұған ел не деді? – деп Қабекең сөзді бөлді.

	Үшбай осыны айтқанда отырғандардың ішінен ұзын бойлы, кең иықты, алпамсадай денелі, бүркіт көзді, қабағын қарс жапқан Асан деген қара жігіт қарғып тұрып : «Бөспеңіз, болысеке,көзіміздің ағы мен қарасы – жастарымыз қара жұмысқа көгендеп беретін қой емес. Жауыннан кейін жаңа көгеріп келе жатқан өртеңдерімізді өртке тағы шалдықтыра алмаймыз» деп кесіп айтты.

	– Азамат екен! Оны қолдаушылар болда ма?

	– Болды. Қожанбектің Бейсенбайы деген кедей жігіт қолдады. Ол да «патша кигізген қамыт мойнымызды алды, салған желкомы арқаға батып, жауыр қылды. Ағзамыңның айтқанын істейміз деп көргеніміз сор болды, ел-жұрт қор болды. Ендігі зорлыққа көне алмаймыз, жігіттерді қара жұмысқа бере алмаймыз» дегенді басып айтты. Бұратана халықтан солдат алса, қолымызға кетпен, күрек емес, қару-жарақ берсін дегенді біз де айттық.

	– Дұрыс бопты.

	– Дұрысы дұрыс қой. Бірақ болыстар жасы ілінген адамдарды жинап береміз деп пәтуә қылысты, мәселені өздерінше шешті.

	– Шеше берсін. Ал әлгі жігіттер енді не істеп жатыр?

	– Олар сонау Сұлутөрге дейін ат шаптырып, қару жинап, қол жасақтап жатыр.

	– Осы өңірде өздерінше күреспек пе?

	– Әртүрлі ойда. Үшқоңырдағы Бекболат қолына немесе Шудың арғы бетіндегі қырғыз отрядына қосылсақ па дейді...

	Әңгіме үстінде Қабылбек Қалдыбайды Меркі шаруаларының қозғалысынан, Ақкөз қолының қимыл-әрекетінен хабардар етті. Бұл жөніндегі Тұрардың, өзінің сенім-нанымымен таныстырды. Күн ауа Қордай асуына қарай жол тартты.

	Қабылбектер Верныйға бесінші күн қонаға жетті. Келесі күні ертелетіп генерал-губернатордың кеңсесіне барды. Мұнда да дүрбелең, гу-гу әңгіме. Тиісті адамдарына «Аса құпия» қалпағын киген екінші хатты өткізді. Онда не жазылғаны, Меркі приставының қандай жауап күтіп отырғаны бұларға беймәлім Сонда да «хат жауабын қашан бересіздер, тез алып қайтуымыз керек» деген тілек айтылды. Оған нақты жауап болмады. Алдымен тиісті адамдар хат мазмұнымен таныссын, не деп жауап берерін ойлансын, жоғарыдағылармен ақылдассын дегенді айтты...

	Бес күн өтті. Қабылбек хат жауабын алуға күнде барады. Ондағылар «ертең кел, бүрсігүні кел» сырғытпаға салады. Алыс жер, бөтен елде жата беру жанға да жайсыз, ат-көлікке де ауыр. Мұның үстіне ел тағдыры да жанды жай таптырмайды, елеңдетеді, елегіздіреді. Ертерек елге елге қайтсақ дегізеді. Көтерілісшілер «не тындырды, не бүлдірді» деген ойлар естен де, түстен де кетпейді. Асықпауға тағат жоқ, ұшарға қанат жоқ. Жауапсыз қайта беруге тағы болмайды. Онда басқа пәле анық орнайды. Осындай дел-сал күнде тағы 5-6 күн жүріп қалды. Ақыры айқыш-ұйқыш жіппен шырмалған, аузы сұрғышталып, мөр басылған конверт қолдарына тиді. Ала салып, алып-ұшып олар жолға шықты.

	* * *

	Арада айға жуық уақыт өтті. Ақкөз сарбаздары соғыс өнеріне өздерінше жаттығып жатыр. Көбіне ат үсті айқас әдістерімен айналысады. Бірін-бірі аттан аударысады, қылыштасады, найзаласады, сойылдасады, айбалтамен шабысады. Мұндай ұрысқа патшаның мылтықты солдаты келтіре ме, келтірмей ме?! Екі метр ағаштың басына қаққан істікпен өзін түйреп өлтіргенше мұздай қаруланған патша әскері қарап тұра ма? Мұны ойлап жатқан сарбаздар жоқ. Жаз бітуге айналды. Патша жарлығы орындалмады. Әулиета уезі бойынша тамыз айының аяғына дейін солдатқа үш мыңдай ғана адам жөнелтілді. Жоғарыдағылар «адам қайда? Аталарыңның басын бітіріп отырсыңдар ма? Дәрменсіздер, нансоғарлар» деп жеп барады. Ал жергілікті әкімдер не қыларын білмейді. Өз беттерімен талап етіп, қысым жасауға жасқанды. Көтерілісшілерді көндіруге Ташкенттен шыққан әскерді күтті. Қаны қарайған халық әлі де сабыр сақтап, әліптің ақырын бағып, тұра тұрар ма еді, қайтер еді, егер күтпеген бірер оқиға болмаса.

	Ақкөз сарбаздары Тағай талының батысындағы Көлтоғанға, терістігіндегі Ақтөбеге, шығысындағы Беларыққа дейін шашырап, атыс-сайыс өнерін үйреніп ойнап жатқан. Бір кезде Беларық жонындағы көтерілген шаңды байқады. Патша әскері емес пе, біліп қайтыңдар деп жүзбасы 3-4 жігітті шаптырды. Олар төменнен төске қарай келе жатқан қос арғымақ жеккен көк пәуескені көрді. Бұл кім болды екен, білейік деп әлгілер тұра шапты. Бәрінен бұрын Жанғазы Айнақұлы деген ұзын қара жігіт жетіп, пәуескенің алдын орады. Ішіндегі Атамырзаны таныды. Оны түйремек боп найзасын ыңғайлай бергенде, Атамырза атып салды. Айнақұл атының жалын құшып барып құлап түсті. Қасындағылар жетіп келіп, аттарынан түсе-түсе қалып, «не болды, не болды», «ойбай, бауырымдап» жатқанда Атамырза қос арғымаққа қамшы бастырып, құстай ұшырып, белден асып үлгерді.

	Соғыспай жатып сарбазынан айрылған хан қолы қанына қарая түсті.Қозғалар күннің жақындағанын сезген олар байлар мен барлардың ауылын шауып, қойын қорасымен, жылқысын үйірімен айдап алып, азық-түлік қамдап, айқасқа дайындалды. Ақкөз сарбаздарын төрт отрядқа бөлді. Оның біріне Құланды алуды, екіншісіне Шалдуарды, үшіншісіне Новотроицкіні, төртіншісіне Меркіні алуды міндет етіп қойды.

	Апта өтпей екінші қанды оқиға болды. Соқыр пристав 50 солдат алып, Атамырзаны Бойхан қажы ауылына келді. Оның ауылы мен хан ордасының арасы 15 шақырым ғана болатын. Приставтың ниеті-жансыз жіберіп, Ақкөз қолында не болып жатқанын байқамақ. Жөні келсе, елші жіберіп, сөйлесіп, жөнге көндірмек. Бұлардың келгенін қажы ауылын барлап, ши ішінде жүрген Несіпбай біле қойды да, Ақкөзге жеткізді. Ол «сарбаздар сапқа» деп айқайға басты. Он жүзбасы,бір мыңбасына адам беріп Бойхан қажының ауылына қарай «аттан» деп қол сілтеді. Қарсыласқанын қан жұттырып, берілгенін тірідей менің алдыма жеткізіңдер деп бұйрық берді. Қол өзен бойымен өрлеп тұра қашты. Төрт мың тұяқтан топ-тобымен атылған топырақ айналаны көлегейлеп, күн көзін көрсетпей жіберді. Қолдың алды желдеп, арты шаң қапты. «Ойбай, қаптап келеді» деген хабарды естігенде пристав пен Атамырза алдарына жаңа жайыған дастарханды тастап, быжылдап қайнап тұрған самауырынды қағып құлатып, қарғып-қарғып сыртқа шықты. Шынында да қара түнек болып, қара дауыл келеді екен. Батырекеңдер асығып-аптығып, қабынып-сүрініп аттарына мініп, тұра қашты. Олардың алды-артына солдаттар түсіп қорғауға алды.

	Сарбаздар Бойхан ауылына жеткенде, әкімдердің зытып бара жатқанын көрді. Көп ұзап қапты. Жеткізбес демей, артынан қуып кеп берді. Бара-бара бірінен кейін бірі қалып, қуғыншылар қатары сирей бастады. Аты жүйріктер ғана бірте-бірте қашқандарға таяй берді. Сазды басып өтіп, «Қызтуған» жағасына жақындағанда оларды бірінші болып сары атымен Шынбатша қуып жетті. Бірақ самсаған солдатқа шауып, жалғыз атты не тындырсын. Жанасып келе берген мұны да Атамырза атып салды. Осы сәтті Сүгір Қиялбай ақын кейін былай жырлады:



	Шынбатша мінген сары жүйрік,

	Ақ көбік болып терледі.

	Араласып солдатқа,

	Айқаста намысты бермеді.

	Айбалтамен ұрғанда,

	Сабы сынып балтаның

	Сілтеуге қайта келмеді.

	Атамырза арамза,

	Жанаса беріп көздеді,

	Шынбатшаға оқ тиіп,

	Сары аттан құлап өлгені.

	Кәлләден аққан қызыл қан,

	Тұла бойын көмгені.

	Құлаған жерде жан беріп,

	Сөйлеуге тілі келмеді.



	Артынан жеткендер «ойбай, ойбай, не болды?» десіп, қанжоса болып жатқан Шынбатшаны ортаға алады. Бұлар жылап-сықтап, оның басын сүйеп жатқанда Шынбатшаның туысқаны Көбеген сары атқа міне сап, қашқандардың соңына түсті. Оларды Меркідегі қорған қақпасының алдында қуып жетті. Пристав пен Атамырза мұны да атып тастауға халық қаһарынан қорықты. Аттан түсе сап қорғанға жаяулап қойып-қойып кетті де, қақпаны тарс жауып алды.Атамырзаның ақ боз аты сыртта қалды. Көбеген оны олжа салды. Артынша арындап басқа қуғыншылар да жетті. Бірақ бесатар ұстап бекіністе отырғандар бұларды беттетпеді.Атой салып, аттандап ұмтылған Шәкі, Туғанбай деген сарбаздар оққа ұшты. Бұларға сыртта жүрген бір солдат ат-патымен қолға түсті.

	Осы кезде қара жолдың үстінен бұрқыраған шаң шықты. Ашынып тұрған қаралы қол солай қарай ат қойды. Почта таситын төрт ат жеккен күйме екен. Ішінде төрт орыс отыр. Кеудесін кек кернеген көтерілісшілр оларды найзамен түйреп-түйреп, күймеден суырып-суырып алды. Ат арбасын «олжалап», өш алғандай өкпе басты. Түн түсе шейіт болғандарын өңгеріп, Тағай талына қарай тартты.

	Бұл қос қайғылы оқиға жалпы жұрттың жанын жаныды. Көтерлісшілердің ашу-ыза, кегінің кемерінен асып төгілуіне түрткі болды. Желөкпе жігіт-желеңдер «қашан жаппай шабуылға шығамыз, қашан қанға қан аламыз?» деп тыпыршыды. Ақкөз оларға «біз жөн-жосықсыз, себеп-салдарсыз соғыс іздеген қанқорлар емеспіз. Біз жастарымызды тартып алуға келіп, зорлық көрсетпек болғандармен ғана соғысамыз. Олар әлі алда келеді. Соларға күш сақтайық, оған шейін соғыс, сайыс өнеріне жаттыға түсейік. Әзірше аңдысын аңдиық, істің алды –артын байқайық» деп басу айтумен болды.

	Бұл ақыл айқасқа асыққан адамдарға тежеу бол алмады. Мұның үстіне Алматы төңірегіндегі Қаскелең, Ұзынағаш болыстарындағы қазақтарды Бекболат батыр бастап күреске шығыпты, Қарақолдағы қырғыздар да қиянатқа қарсылық білдіріпті. Мына тұрған Қордайдағы Сырымбет елінің Қалғұтты, Ырғайты,Шөміш болыстарының жігіттерін ұймдастырып, Асан Тасболатұлы мен Бейсенбай Қожанбетұлы жергілікті әкімдердің әділетсіздігіне әл бермей жатыр екен деген хабарлар күннен күнге құлақ тұндырды.Бұл бәйгедегі ат айдаушының «ал, бала жолың болсын!» деген сөзін күтіп, ауздықпен алысып, бір орында тұра алмай тықыршыған тұлпарлардай елеңлеген ерлерді өртке тиген дауылдай дүрліктірді.

	* * *

	Күрессіз күнің қараң, алыспай азаттық жоқ деген Тұрар сөзі де «құланның қасынуына мылтықтың басуы дәл келді» дегендей болды. Қалшылдап тұрған қалың қолатқа қамшы басты. Артынша-ақ Ақкөз сарбаздарын Шудағы Новотроицкіге, батыстағы Құланға, шығыстағы Шалдаурға шабуыл жасауға жөнелтті. Өзі екі мыңбасымен бірге Меркіні алуға аттанды.

	Желдей ескен салт атты сарбаздар сәске-пәскеде-ақ қала шетіне келіп кірді. Сап түзеп, сатырлатып, сартылдатып пристав үйінің алдынан өткенде орыстың алпауыт кулактары, Атамырзаның алыпсатарлары, Қарабайдың құйыршықтары, би, бектердің, заузаты, болыстардың болымсыздары үйлеріне зып-зып берді. Ініне тығылған тышқандай бұға қалып,терезелерінен сығалап тұрды. Тасқа тиген тағалы аттардың тұяғынан шыққан от үстемдердің үрейін ұшырды.

	Хан бастаған қол келе сала Төрткүлдің төбесіндегі қорғанды қоршады. Батысындағы биік жарлы Қарасу жағына қарауыл қойып, қалған үш жағынан бірдей шабуыл жасады. Бірақ ерсілі-қарсылы сілтеген қылышқа, құлаштап ұрған балтаға, шірене сұққан найзаға қалың қабырға қыңқ етпеді. Биік қоршаулар асырмады. Шойын қақпалар ашылмады. Ішке тығылып алып, саңылау-саңылаудан оқ жаудырған солдаттар сан сарбазды сұлатып салды. Олар қылышқа шықпады. Найза жетер жерге келмеді. Осы жерде көтерілісшілер өз тіршілігімен жүрген 6 орыс, 4 өзбекті қолға түсірді. Біреулері «қанға – қан, жанға – жан. Шап бастырып, түйре, өлтір» деп тұра-тұра ұмтылысты. Ақкөз «Бұлардың кінәсі не? Жазықсыз жандардың қанын төкпеңдер!» – деп оларды тоқтатты. Ашуға ақылдан тұсау салды. Тағы біреулер: «Ақа-ау, бұлар жау ғой, мына қара шекпендер – келімсектер, ақ патшаның осындағы өкілдері, ал мына сарттар – Атамырзаның адамдары.Бұларды аяп адаспайық, жауды аяған жаралы болады» – деп еді, Ақкөз «Орыстың бәрі жау емес, орыс атаулының бәрі ақ патша адамы емес, сарттардың бәрі Атамырзаның туысы емес. Бұлар да – өздерің сияқты, қанауда жылап жүргенде, еңбекші кедейлер» деп әлгілерді жөніне жіберді.

	Қорғанды айнала шауып ала алмайтынын білген соң, «босқа қырылмайық» деп, Ақкөз қолдың бетін казак кулактарының поселкасы Кузьменкоға қарай бұрды.

	Сарбаздар «Сыпатайлап», «Жауғаш, Жауғаш» деп ұрандап, кулактар қонысына қаптады. Көшелерге өрт қойып, талайды табанға салып таптады.

	Бірақ айнала шауып ондағы ірі «шортандарды» таппады. Олардың мал-дүниесін алып, жарлы-жақыбайларға таратты. Жоқтардың ұрты айналып, мұрты майланып мәз болды. Бір топ сарбаз «бұл қанды оқиғаны пристав Ташкентке хабарлап қоймасын» деп байланыс бағаналарын өртеді. Құлағандарының сымын балталап қиды. Қатты керілген бір сымды шауып кеп жібергенде, оның ұшы анадай жерде тұрған Ақша елінің Қоңырбай руынан шыққан Шәкі палуанның басын жұлып әкетеді.

	Екі күн жүріп, айнала шауып, тындырған іс осы болды. Пайдадан зиян көп, жеңістен жеңіліс көп, адам шығыны одан көп. Сарбаздар соқыр приставқа жете алмай жүдеді.Енді олар тау бөктерлеп бай-кулактардың селосына –Каменкаға қарай ат қойды. Мұнда да қолдың маңдайы тасқа тиді. Қос қабырғалы қорған құшақ жайып, қарсы ала қоймады. Бекініс берілмеді. Ондағы солдаттар да оқ жаудырып жуытпады. Бірер күн торып жатқан қолдың азық-түлігі таусылып, екпіні басыла бастады. Ақкөз Досмайлға:

	– Япырай, бізге не болды? Ордағы орысты онда да ала алмадық, мұнда да ала алмадық. Тордағы торғайдай томпайып-томпайып отырамыз ба? – деді.

	– Не істейміз? – деп, Досмайлдың да жүзі төмендеді...

	Ақкөздің көтерілісішілерді төртке бөліп, тұс-тұсқа жіберіп жатқанын пристав біліп отырған. Ол да әр өңірдегі болыстарға әскер бөліп, оларға жергілікті бай-кулактарды қосып алып, басбұзарлардың сазайын тарттырыңдар деп нұсқау берген. Аспара болысы Медеров Бектен Ақкөздер Меркіге бет алған күні қаруланған 100 солдат, Филипп деген кулак бөлген 200 казакты жасақтап, Шалдуарға келе жатқан Ақкөз қолын Мықан өзенінде күтіп отырған. Далақтап шауып келе жатқан сарбаздарды бұлар оқпен қарсы алды. Әне-міне дегенше, аттар тоңқалаң асып, төңкеріліп түсіп келе жатқан сарбаздар көрінді. Кейбір батырлар оған қарамай атой сап, жағада жатқан жауға араласты. Ә дегенде сасқалақтап қалған солдаттарды ат бауырына алып, үзеңгімен бастан теуін, сойылмен соғып, найзамен түйреп,жамсатып-ақ салды. Айбалтамен желкесінен қиылып, сайға домалаған бастар да болды.

	Сәлден соң есін жиған Бектен қолы шегіне соғысып, араны ашып алды да, оқ жаудырды. Анадайдан атылған оққа қарсы қылар қайрат қалмаған соң, Ақкөздер қолы қайта қашты. Қашқан қолды қайырып салу оңай ма? Олар тоқтамай зытты. Солдаттар мен казактар оқта-текте мылтықты тарс еткізіп қойып, бұларды құмға дейін қуды.

	Жеңісіне масаттанып қайтып келе жатқан Бектен бастаған солдаттар «Ақөлеңде» отырған 40 үйлі саңырақ (рудың аты-Т.Қ.) ауылының үстінен шықты. Баскесер болысқа бір арам ой сап ете түсті: «Мана шейіт болған адамдары үшін мыналарды қырғызып, өш алдырып, солдаттар мен кулактарды риза етейін, әрі патша ағзамға адалдығымды дәлелдейін». Сөйтіп, ол бір рулы елді бір басының пайдасы үшін құрбандыққа берді. «Ал мына қазақтарды шетінен қырыңдар!» деді. Өз болысы өз елін «қыр» деп тұрғанда, отаршылдарда тоқтау бол ма? Ауылдың шетінен бастап қанішерлер іске кірісті. Көрінген жанды атып тастап, шауып тастап, түйреп тастап, ауыл арасын қанжоса қылып келеді. Кәрі-жас, бала-шаға, қатын-қалаш демей жайпап келеді. Бір үйден Бектен өзімен бұрыннан айтысып жүрген 70 жастағы Сатыбалды кедейді кездестірді. «Кездесер жерің осы екен ғой, бар жаһаннамға!» деп қартты өз қолымен жарып жіберді. «Қаным мойныңда Бектен» деген ол ақтарылған қарнын құшақтап барып, құлап түсті.

	Мейірімсіздер енді бір үйге келгенде, мұнда 30 шақты адас сүндет тойында отыр еді. Талқаны таусылған бейбақтарды, іздетіп әуре қылмай бір-ақ жерден табылғанына қанқорлар қуанып, күлімсірей кірді де, шетінен шаба бастады. Бала деп аямады, ана деп қарамады.Айы-күні жетіп отырған кейбір аналардың баласы жарылған іштен тулап түсті. Басқа бата ғып, қол жая берген қарттар отырған жерлерінде қатар-қатар қылжиды. «Мұсылман болды», «жігіт болды» деп желпілдетіп отырған біреудің жалғызы да жатқан жерінде жан тапсырды. Қан жоса ғып қырып жатқан адамдардың ішінен Бектеннің інісі Шолпанқұлдың көзіне көрікті бір қыз түсті. Жасы 16-17 шамасында. Мына қызыл қырғыннан үрейі кетіп, алма беті бозарып, үлбіреген еріндері дір-дір етеді. Шолпанқұлдың қан үстінде арам нәпсісі оянды.

	– Мыналармен өлме бірге, бермен кел! – деп қолын созды. Қыз шошынып, төрге қарай ыршыды.

	Нәпсі құлы оған қызыл көрген құзғындай шүйілді.

	– Тірі қалам десең, маған кел, бері, бері кел, – деп өліктерді баса ұмтылды.

	– Ағатай, біз не жаздық? – деп, қыз зарлап жүк артына тығылды. Шолпанқұл шәйіт болған мәйіттерді табанымен таптап, езіп-жаншып оған жетіп, қолынан тарта сүйреді. Осы кезде қыз арсыздың арам аузына қолды салып жіберіп, бір езуін жыртып, ұртын мұртымен жұлып алды. Ызаланған болыс бөлтірігі қан жапқан аузын басып тұрып, қызды атып салды.

	Ауылдың төменгі жағында болып жатқан бұл сұмдықты естіген жоғарғы жағындағылар жанұшыра састы. Бірсыпырасы бала-шағасын арқалап төске қарай тұра-тұра қашты. Бірақ анталап бақылап тұрған солдаттар оларды өз жөніне жібере қоймады. Қуып жүріп қырды. Алыстап бара жатқандарды атып түсірді. Ат танауының астына тап болғандарды қағып түсірді. Қаңғалақтап, қайта тұруға әрекет еткендерді мылтықтың дүмімен ұрып қансыратты. Ауыл айналасы қан сасыды. Азан-қазан, айқай-шу құлақ тұндырды. Жас сәбилердің шырқыраған шырылы жан түршіктірді. Әр жерден:

	– Жауыздар, жазаңды құдай берсін!

	– Қанішерлер, бұл қасірет өз бастарыңа келсін!

	– Бектен, үрім-бұтағың осылай зарласын!

	– Қанқорларды қанымыз жібермесін! – деген қасіретті қарғыстар естіледі.

	Жазықсыз жандардың бұл қайғылы мұң-зарына табиғат та үн қосып, күңіренгендей болды. Жел ызыңдап, мұңлы үнмен жаназа күйін гулетті. Күн жайдары да жарқын жүзін жасырып, қабағын түйіп күрсінді. Қаралы қара бұлттарын ерсілі-қарсылы қуалап, себелеп «көз жасын» төкті. Елдің қасиетті қанын жауыздар табанына таптатпайын дегендей, жер бетін жуып-шайып, адам қанын мөлдір «жасымен» араластырып, өзенге қарай жөңкітті.

	Ел жасақтарын бір қырғызып, қалт-құлт етіп отырған кедей ауылын екі қырғызып көңілденген Бектен болыс кернейлетіп, сырнайлатып, екіленіп, екпіндетіп ендігі ауылға беттеді. Ата жауын жайратқандай масайраған бай-кулактар да мәз.

	«Бізге қарсы келер күш жоқ» дегендей, пристав әскерлері де құйрық-жалдан жұрдай «жалаң бұт» аттарының үстінде қопаң-қопаң етіп бара жатты.

	***

	Каменкадағы бекіністі алмай, оның амалын таба алмай дағдарып отырған Ақкөз бен Досмайлға алып-ұшып, асығып-үсігіп Биназар жетті. Сақалы селкілдеп, мұрты жыбырлап, түкірігі шашырап тұр.

	«Шалдуарды алудың да шарты келмеді. Қолыңыз құмға қуылды. Саңырақ елі қанға жуылды» деп хабарлады. Хан тағы ойға қалды. «Елді қырғызып қойып, тышқан аңдыған мысық құсап, қорған қақпасын күзетіп отырғанымыз болмас, еңіреген елге барайық» деп шешті. Сарбаздарын шақырып, оларға:

	– Бір тайпа ел ауыл-аймағымен ажал аузына түсіпті. Бектен солдат апарып, Саңырақты қырыпты. Досмайл, сарбаздарды үшке бөл! Бір тобы осында қалсын, бір тобы Меркіні торысын. Қалғаны маған ерсін. Бектенді іздестіріп көр, табылса, найзамен түйреп өлтіріп, таспадай терісін кер, – деді. Осыны айтты да, Ақкөз өз тобымен Саңырақ ауылына аттанды. Бұл түс мезгілі еді. Желе жортып, шоқыраққа басып отырып, бұлар күн бесіннен ауғанда Шошқалыға ілінді. Оның өткелінің аузында алдарынан 10-15 адам шықты. Әйел-еркек, жас-кәрі, бәрі бірдей қанға боялған. Үсті-басы дала-дала, адам көргісіз, сайтан сескенерлік. Жөн сұрасты. Олар шетінен жер тоқпақтап зарлап жөнелді.

	– Саңырақтармыз, жау тиді.

	– Қырып салды. Өліктерімізді жойқын төбе ғып үйді.

	– Ауыл ағаларының сақалын күзеді.

	– Шашымызды алды, көнбегеніміздің басымызды алды.

	– Қамысқа кіріп, суға сүңгіп, осылардың ғана жаны қалды. – Бұл сөздер Ақкөздің тұла бойын түршіктірді. Тұрған жерінде байыз тапқызбады. Кек кеудесін кернеп, қан түленіп, атына қамшы бастырды. Ол екі көзі қанталап, теңселіп келеді. Біресе ерінің ана жағына, біресе мына жағына ауып түседі. «Бұл неткен мейірімсіздік, бұл неткен қатыгездік! Адам адамға мұнша жауыздық жасар ма екен? Қазақстанда мұндай қанішер шығар ма? Өз халқын өзі қырған осындай ел адамы бола ма?!» деп күбірлейді.

	Міне, Саңырақ ауылы. Үстінен қара бұлт төніп, қаралы киім жамылғандай. Сіркіреп тұрған ақ жауын ажалға душар болған азаматтарын, болашағым деп отырған ұл-қыздарын жоқтағанда төккен көз жасындай. Әр үйдің айналасы – теңкиіп-теңкиіп, жауын астында жатқан өлік. Егілген ерлер «бауырымдап» ат қойып, біресе ана үйге, біресе мына үйге барады. Асулы қазан сорпа-суымен құлап жатыр. Үлкендерге тартылған үйме табақтар, бәйбішелерге тартылған жүйме табақтар, жігіт-желеңге тартылған қылқима табақтар – бәрі қанға толы. Көзі бақырайып, қос құлағы делдиіп ұсталмаған бас жатыр. «Менің жөнім кімдікі?» дегендей жалпайып жамбас жатыр. Иесінен адасқандай асықты жілік, кәдесін күткендей кәрі жілік жатыр. Бәрі жатыр. «Ә, құдай, бұйыртып жегізе көр» деп бата қылса да, бұйырмаған. Дастархан басында 17 өлік бір-біріне сүйенген қалпында, ішінде ана сүті аузынан кеппеген ару да бар.

	Ақкөз ашуға мүлде мінді. Жігіттерін тұс-тұсқа аттандырып, байларды шаптырды. Жылқыларын айдатып алды. Тұқым болып, тірі қалған Саңырақтарға азық-түлік, мал-мүлікпен олжа салды. Сонан соң Бектен болыстың қайда жүргенін, енді қандай арам ойда екенін, қандай айуандық әрекетке дайындалып жатқанын зерттеді. Тұс-тұсқа адам шаптырып, бірдеңе көрген-білген, естіген елден дерек-мағлұмат жинатты. Көтерілісшілерді қорқытып-үркітіп күрестен бас тартуға мәжбүр ету үшін олардың тағы бірер аулын ойрандауға дайындалып жатқанын білді... Бұл арам ойды іске асырмаудың жолын қарастырды. Ол Бақа, Әзек деген байлардың мың қаралы жылқысын жинатып алды. Мылтықты сарбаздарды сапқа тұрғызды.

	Жаудан түскен бір-екі пулеметті арбаға орнатты. Сөйтті де, көп жылқыны Бектен жүрген ауылдарға қарай қиқулап қуалатты. Ара-арасында тарсылдатып мылтық аттырып, пулеметен оқ жаудырып, үрей туғызып отырды. Қарағау мен Қара жолдың арасы адам көрінбес тұман болды. Бұл не пәле екені Бектендерге күмән болды. Сақылдаған пулемет, тарсылдаған мылтық даусын естіген соң Бектен солдаттарымен «ойбай, Ақкөз қолы кеп қалды» деп, Меркіге қарай зыта жөнелді. Сөйтіп, ажалдың аузында тұрған келесі ауыл аман қалды.

	Ертеңіне Ақкөз екінші шабуыл жасауға әзірлік жүргізді. Ойдағы, қырдағы сарбаздарының басын қайта қосты. Қару-жарақтың санын, сапасын тексерді. Қалай да Меркіні алуды міндет етіп қойды. Қыркүйектің басында көтерілісшілер тәуекелге бел байлап, таңсәріде төске қарай жол тартты.

	Дәл осының алдында ғана Ташкенттен шыққан жазалаушы отряд та Меркіге келіп жеткен. Олар жол бойы барлық күш-қуатын, неге қабілетті екенін көрсетіп келген. Ауыл-қыстақтарды қиратып, бас көтеріп, атта жүрген адамдарды атып-асып, білгенін істеді. Елді зар жылатып, күңірентіп, шексіз қатігездік танытқан.

	Келе салып мұндағы қозғалыс жайымен танысып, оны басудың жоспарын жасап, көтерілісшілерге шабуыл жасауға дайындалып жатқан.

	«Іздегенге – сұраған» деген, бұлар «ажалына асыққандарды» қырып-жоюға енді аттанып, Меркіден шыға бергенде Ақкөз қолы олармен бетпе-бет келді. Солдаттыр жағы уралап, сарбаздар жағы «Сыпатайлап» бір-біріне қарсы шапты. Әне-міне дегенше, олар араласты да кетті. «Ат», «шап», «өлтір», «түйре» деген бұйрықтар, «ойбай, өлдім», «атты ұста» деген сияқты жалынышты дауыстар естілді. Мылтықтың тарс-тұрсы, зеңбіректің гүрс-гүрсі, найзаның сартылы, қылыштың жарқылы жиіледі. Ат үсті айқас, жағадан алыс, сүйрей тартыс. Міне, аттан ұшқан алғашқы адамдар. Олардың аттары ойнап шыға бастады. Әнебір екеу найза салысып, тіресіп тұр. Солдат аты аспанға шапшыды. Сарбаз оны найзамен итеріп аударып түсірді. Артынша сарбаздың өзі де оққа ұшты. Ана біреу солдатқа балта салды. Ол мылтығын көлденең тоса қалды. Балта тайып барып, аттың шекесіне тиді, ат кісінеп жіберіп барып құлады. Айнала азан-қазан, шыңғырған дауыс, сілтенген қылыш, шақ-шұқ дыбыс. Ат тұяғынан ұшқан шаң көкті жапты. Қарусыз сарбаздар от қапты. Бірінен соң бірі оққа ұшып, баудай түсіп жатты.

	Біраздан соң жазалаушы солдаттар «шегініп, жаудан жік ашыңдар, олармен зеңбірек арқылы сөйлесеміз» деген бұйрық алды. Солдаттар кейін қарай шапты. Мұны «қашты» деп түсінген србаздар жабыла қуды. Артқа бұрылып атып-ақ, патша әскері оларды ұшырып түсіріп жатты. Айналаны әр жерде қалған өлік басты. Бұл жолы да көтерісшілерде оққа қарсы қылар қайрат қалмады. Жан керек, босқа қырыла берсін бе, артқа шегініп, бытырап-бытырап қаша бастады. Енді бұлардың соңына солдаттар түсті де, Тағай талына дейін қуып тастады. Новотроицк, Құлан жағындағы көтерлісішілер де үлкен жеңіске жете алмады. Бұлар да әлгілердің кебін киді.

	* * *

	Ерекше тапсырманы орындап, Верныйдан Меркіге қайтқан Қабылбек жол-жөнекей Бекболат батыр ту тіккен жерге соға шығуды ұйғарды. Ол бастаған қозғалыстың ауқым-өрісімен таныса кеткісі келді. Сәске-пәскеде-ақ фаэтон жеккен қос арғымағын арындатып, ақ көбік қып Шамалған селосының шетінен келіп кірді. Қыркүйек айы туған. Шілденің аптап ыстығы қайтып, күз лебі есе бастаған.Жолдың екі жағындағы қыр-қыраттар сұп-сұр. Жер құйқасы құрысып, тандыры кеуіп, бетеге, жусаны күйіп кеткен, шаңы шығып жатыр. Әр үй іргесіндегі бау-бақша да сұрғылт тартқан. Жүгері сабақтары сарғайып, күнбағыстар тегенедей бастарын төмен салып салбырап теңкиіп-теңкиіп жатқан асқабақ, тасқабақтар көзге шалынады. Көшеде ерсілі-қарсылы сапырылысып жатқан адам көрінбейді. Сәлемдесіп, жөн сұрар кісі де кездесе қоймады.

	Бір тұста Қабылбектің көзіне үй алдында сөреге құрт жайып жатқан әйел түсті. «Осы кісімен-ақ тілдесейікші» деп олар аттарының басын солай бұрды. Жел қайықтай былқылдақ арба зырылдап кеп, үй алдына тоқтай қалды. Әйел де «бұлар кім?» дегендей, таңырқай қарап, мойын бұрды. Орта жасқа ілінген, қызыл шырайлы жүзін күн қаққан, сұңғақ бойлы, кезінде келісті келіншек болған кісі екен. «Сырлы аяқтың сыры кетсе де, сыны кетпейді» дегендей-ақ, басын, маңдайын бастыра шағын ақ орамалмен бір тартып тастапты. Кең пішілген көк гүлді шыт көйлегінің сыртынан алшалғыш байлап алыпты. Кісі келгенін көрген соң асыға басып барып, сүзбе сыққан қос қолын жуып, шашақты ақ сүлгімен сүртіп, қонақтарға қайта бұрылды. Сәлем алысқан соң Қабылбек:

	– Жолаушымыз. Шөліркеп келеміз, Болса, сусын іше кетпек ек, – деді. Әйел де көргенді кісі екен, жөн-жосық жолымен:

	– Үйге кіріңіздер, сусын табылады. – деп жылы шырай білдірді. Бұл сәтте оның нұрлы жүзінен мейрімділік шуағы төгіліп-ақ тұрды.

	Үйге еніп, төрге өрлеген Қабылбек:

	– Ауылда ер-азамат көрінбейді, бәрі бір жаққа кетткен бе? – деп сұрады. Сұңғыла әйел де бұлардың негізгі бұйымтайы сусын ішу емес, ел жайын, елдегі дүрбелең жайын білу екенін түсіне қойды.

	– Елдегі найза ұстап, сойыл көтерер, садақ атып, мылтық ата білер азаматтың бәрі Үшқоңыр жайлауында. Батыр қайнағаның қарауында ойнап жатыр. Үрке дүрліккен елдің көбі сонда. Ескі садақ, мылтық жинап, орақ, шалғыдан қанжар, қылыш жасап, патшаға қарсылық көрсетіп жатыр ғой, – деді ол.

	– Үшқоңыр жайлауы қайда еді? – Әйел киіз үйдің түрулі тұрған есігінен қолын тауға қарай созып:

	– Анау жон-жоталардың арғы жағында, – деді. Қабылбектер ол нұсқаған тау жаққа қарағанда қасқая шығып барып, белден ары асып, жоқ болып жатқан қасқа жолды көрді.

	– Оған қалай жетуге болады?

	– Салт атпен болмаса, мына арбаларыңызбен жету қиын.

	– Тым қашық па?

	– Өте қашық та емес, жақын да емес, түстік жол.

	– Онда болмады. Барып қайтуға жол ұзақ та қиын екен, – деп Қабылбек қасындағыларға қарады...

	Бұлар сәл тыныстап, сусындап алды да қайта жолға шықты. Ел жата Самсыға жетті. Осында қона жатып, ат-көлігін тынықтырып, келесі күні Қастекті басып, Тарғаптан асып, Көлқамысқа ілінді. Бұл қазіргі Беріктастың тұсы мен Кенен ауылына дейінгі жалпақ та ойпаң даланы алып жатқан сазды алқап. Кей тұсы кісі бойлар қалың қамысты, кей тұсы белден келер қалың миялы, көкшалғында болып келеді. Осы тұста сулы да нулы, сазды жерден салқын леп соғып, айналадағы көкжиекке көз тастап, жолаушы көңілі көтеріледі. Аттар терін тартып, жүріс өнеді. Кеш түсе Қордай асуының аузындағы елге жетті. Сонда тағы бір қонып, келесі күні асудан асып, түс ауа «тойған үйге тоғыз кел» деп өткендегі Сырымбет ауылына ат басын тіреді...

	Қалдыбай үйінде екен. Келген Қабылбектер екенін біліп жүгіріп шықты.

	– О, келулеріңізбен! Ат-көлік аман ба?

	– Аман.

	– Дені-қарындарыңыз сау ма?

	– Сау. Аллаға шүкір!

	– Кешіктіңіздер ғой! Біз қайта алмай жатыр ма, әлде, соқпай өтіп кетті ме деп жүр едік.

	– Неге соқпайық.

	– Үйге кіріңіздер. Қалған әңгімені дастархан басында айтысармыз.

	Бұлар шуылдасып, дуылдасып үйге енді. Шай үстінде Қабекең көп жатып қалғанының сырларын ашты. Апарған хаттың жауабын бермей, әуре-сарсаңға салғанын айтты. Жол-жөнекей Бекболат қолының күрес-әрекетінен мәлімет алғанын әңгімеледі. Ақырында Қалдыбайдың өз елінде не болып жатқанын, көтеріліс барысын сұрады.

	– Ойбай, мұндағы жайды сіз сұрамай-ақ қойыңыз, біз айтпай-ақ қояйық, – деп ол күйзеліс білдіріп төмен қарады.

	– Не болды. Айта бер!

	– Не болсын. Қырғын болды. Жақында сол Жандысайда қару-жарақ жинап жүрген Асан қолын патшаның жазалаушы отряды басып алған. Айқай-шу, атыс басталған. Асан өз адамымен қаша соғыс салып, тау қойнауына кіріп кеткен. Олар орыстың 3-4 әскерін оққа ұшырған. Елдің ересек адамдары мешітте жұма намазда екен. Ауылда қалған жетпіске тарта кәрі-жасты жазалаушылар тас қораға қуып тығып, сүңгі салып, қылышпен турап, жусатып салған. Екіқабат әйелдердің ішін жарып, сәбилерін тулатып түсірген. Мұнан соң мешітке барып, намазда отырған жүзден аса адамды да осылай қырып тастаған. – Осыны айтып, Қалдыбай қатты күрсінді де, төмен қарап, жер шұқып отырып қалды. Қабылбектер де «мейірімсіздер-ай!», «қанішер, қатыгездер-ай!» деп ашу-ыза білдірді. Амал қанша, «іш қазандай қайнайды, қолдан келер қайрат жоқ» дегендей тұнжырасты.

	Патша жазалаушыларының бұл жауыздығын естігенде, Қабылбектің есіне өз елі түсті. «Олар не күйде екен? Меркіде нендей сұмдықтар болып жатыр? Ондағылардың да басына осындай ойран салынып, жұрт қан жоса боп жатқан жоқ па? Мұндайда ел ішінде болу керек еді! Тез жету керек!» деген ойға беріліп, біраз үнсіз қалды. Сәлден соң ғана селт етіп, қас қағымда сонау Меркіге жетіп барған жүйрік көңілін қайтарып алып, әңгімені жалғады.

	– Әлгі қырғынды естіп-білген елдің ендігі ойы не, қалай кетпекші? – деп сұрады.

	– Ел іші әрі-сәрі. Біреулер көпке кесірімізді тигізбей, жазықсыз жас-кәріні қырғызбай, патша ағзамның айтқанына көнейік, қара жұмысына кетейік дейді. Біреулер «көппен көрген ұлы той». Не көрсек те көппен бірге көреміз, көппен бірге өлеміз дейді. Бізді ор қаздырып, көр қаздырып, қорламасын. Қолымызға қару беріп, қан майданның өзіне айдасын, жағаласқан жауына қарсы қойсын дегендер де бар. – Қабылбек тағы ойланып қалды:

	– Бірлік жоқ, бірауыздылық жоқ! Бұл жоқ жерде жеміс те жоқ, жеңіс те жоқ, – деді де, – Өзінше осының қайсысы жөн? – деп сұрады.

	– Меңінше соңғы таңдау дұрыс. Ел де тыныш, өзің де тыныш. Ажалың жетсе, шейіт боласың, ажалың жетпесе, адам боласың. Санаң оянып, көзің ашылып, көпті көріп, «көсем» болып қайтасың.

	– Тыңдаушылар бұл пікірді дұрыс та, бұрыс та демеді. Тыңдады да қойды.

	Бұлар осылай ұзақ отырып, қона жатып әңгімелесті. Қабылбектер Пішпекке келесі күні келді. Жетісімен уезд бастығының кеңсесіне кірді. Әнеукүнгі тастап кеткен хат жауабын сұрады. Сөйтсе, бұлар тағы да бір кедергіні көлденең қойып, күтіп отыр екен.

	– Хаттар жауабын Меркіге басқа адамдар апарады. Сіз жаңа тапсырмамен Қарақолға (қазіргі Прежевальск қаласы, бұрын ол Жетісу құрамында болатын –Т.Қ.) жүресіз. Верныйдан алған хатты өткізіңіз, – деді. Елге ертерек жетсем деп, алып-ұшып, алабұртып келе жатқан көк дөнен – көңіл су сепкендей басылды. Бұл Меркі приставының тілегі еді. Ел ішіндегі толқу әбден басылғанша Қабылбекті көтерісшілерден аулақ ұстай тұру үшін ойлап-тапқан айла-шарғысы болатын. Жоғарыдан болған бұйрықты орындамасқа лаж бар ма? Бұған да көнуге тура келді. Қабылбек енді Қарақолға қарай жол тартты.

	***

	Бұл кезде Меркі көтерілісшілерінің де қарқыны басылып, күресі әлсірей бастаған еді. Жазалаушы отрятар топ-топқа бөлініп, ауыл-ауылды аралап, елерген елді басуға кіріскен. Бірлі-жарым ер-азамат кездессе көтерілісші деп біліп, атып тастап жатты. Анда да «өлтіріп кетіпті», мұнда да «өлтіріп кетіпті» деген қаралы хабар көбейді. Ел ішін жылау-сықтау, ұзақ жоқтау, зарлы мұң, үрей кернеді. Осындай қиянат-зәбір күшейген күндерде орыс-қазақ кедейлерінің өзара түсіністігі жаңа көрініс таба бастады. Жергілікті орыс шаруаларының көтерілісшілерге іш тартқан, мейірімі артқан аяушылық сезімі оянған сәттері көбейді. Тіпті, оларды ажал аузынан аман алып қалған кездері де кездесті.

	Ойтал өзенінің Кузьменко селосын қақ жарып өтетін тұсынан сәл төменіректе Исаның өткелі, Көпжасардың өткелі дейтін аттылы кісі, жаяулар кешіп өтетін жайпақтар болатын. Осы екі өткел арасына Митрофан деген орыс су диірмен орнатқан. Оның суы Исаның өткелінің аузынан қиғаш тартылған үлкен тоғанмен бөктерлеп барып, Көпжасар өткеліне жақындай беріп, өзен арнасына қайта құлап, диірмен тасын тынымсыз гүрілдете қуалайтын. Оған ауыл адамдары ұн тартқызып, алыс-беріс, айырбас жасап, түсіністі тіршілік етіп жататын. Митрофан қазақтың тілін, дәстүр-салтын жетік игеріп алған еді. Осы айналадағы ауыл жігіттерімен жақсы қарым-қатынаста болатын.

	Жазалаушы солдаттардың өктемдігі жүріп, «қылышынан қан тамып» тұрған сол күндердің бірінде диірменге көрші ауыл жігіті Қожаназар келді. Атын тұсап, су жағасындағы көкмайса отқа қойды. Жаяулап келіп:

	– Метропан, амансың ба? Хал қалай? – деп сәлемдесті.

	– Аман,аман. Тек хал жақсы емес!

	– Хал қалай жақсы болады, ел бірін-бірі қырып жатса.

	– Бірін-бірі ел қырып жатқан жоқ, бай-кулактар, би-болыс, әкімдер мына сен сияқты, мен сияқты кедей-кепшіктерді қырып жатыр.

	– Олар ел емес пе?

	– Олар ел емес, езушілер.

	– Ел деп отырғаның кімдер?

	– Ол –қарапайым еңбекшілер, ішсе асқа, кисе киімге жарымай жүрген жалшылар.

	– Үстемдер бұларды неге қыруы керек?

	– Кедейлер теңдік іздейді, қорлық-зорлыққа төзбейміз дейді, майдандағы, қара жұмысқа балаларымызды бермейміз дейді. Осы үшін оларды атып, асып, ұрып-соғып дегендеріне көндірмек.

	Қожаназар мен Митрофан осылай «саясат соғысып» тұрғанда жоғарыға жақтан шаң көрінді.

	«Бұл не шаң?» деп екеуі де қадала қарай қалды. Әне-міне дегенше бұлардың жазалаушы отряд адамдары екені белгілі болды.

	– Ойбай, Қожаназар келіп қалды, енді қайттің? – деп сасқалақтады Митрофан.

	– Қашамын.

	– Қашып құтыла алмайсың! Қуса олардың өзі жетеді, өзі жетпесе оғы жетеді.

	– Енді не істеймін? –Митрофан сәл ойланып алды. Дереу жағадан бір метрдей жуандау қамыс кесіп алды. Ішіне сым темір жүгіртіп-жүгіртіп үрлеп жіберді.

	– Мә, мынаны ал да тез суға кір. Қамыстың бір ұшын аузыңа алып, бір ұшын сыртқа шығарып қой. Сонымен демалып, өзен түбіне жата тұр.

	– Су бетіне қалқып шығып кетпеймін бе?

	– Қамыстың, не бір бұтаның түбірінен ұстап жат.

	– Аттың иесі қайда десе, не дейсің?

	– Онда жұмысың болмасын! Қожаназар киімімен өзенге қойда да кетті. Митрофан «сопаң етіп қайта шыға келер ме екен?» деп күдіктеніп тұр еді. Жоқ, шықпады. Жағаға жақындап барып қарап еді. Түндей қара судың түбінен ештеме көрінбеді. Мұнан соң Митрофан диірменге кірді де, түк білмегенсіп тірлігін істей берді.

	Сәлден соң-ақ сырттан «мұнда кім бар? Шығыңдар!» деген дауыс саңқ ете қалды. Басы-көзі, үсті-басы ақ тозаң боп Митрофан шыға келді. Сәлемдесті. Оған жауап болған жоқ. Мысық сары мұрт:

	– Сен кімсің? –деді.

	– Диірменшімін.

	– Орыссың ба?

	– Иә...

	– Аты-жөнің кім?

	– Митрофан Семеныч.

	– Диірменде сенен басқа кім бар?

	– Ешкім жоқ. Мысық мұрт сары қасындағы екеуіне «аттан түсіп қараңдар» деген белгі берді. Сәлден соң «ешкім жоқ» деп екеуі қайта шықты.

	– Анау ат кімдікі?

	– Мына ауылдікі.

	– Оның иесі қайда?

	– Иесіз, жем іздеп, аттың өзі келді. Бұл –оның күндегі әдеті.

	Әлгі екеуіне «өзен жағасын, қамыс арасын қараңдар» дегендей ымдау тағы болды. Екі солдат су жағалап, ерсілі-қарсылы жүгіріп, қалың қамысқа үңіліп, ат иесін іздей бастады. Осы кезе Митрофанның жүрегі өкшесіне кетті, жаны көз алдына келді. Япырмай, қамыс аузынан шығып кетіп, дем ала алмай Қожаназар су бетіне қопаң етіп шыға келіп, сұмдық болар ма екен? Немесе ұстап жатқан шөп түбірі үзіліп кетіп, қалқып шығып, қақаң ете қалар ма екен деген үрей Митрофанды дір қақтырды. Маңдайынан суық тер шып-шып шықты. Қойнына суық жылан кіріп кеткендей тұла бойы мұздап кетті. Бірақ ернін тістеп, ешнәрсе сездірмеуге тырысты. Абырой болғанда тіміскектер көздеріне ешнәрсе іліктіре алмады. «Ешкім жоқ» деп және қайтып келді. Мылтықты мысық мұрт:

	– Көтерілісшілер мұнда келмей ме ? – деп сұрады.

	– Неге келеді? Мұнда олар диірменмен соғыса ма? – деп Митрофан сұрауға қарсы сұрау қойды.

	– Диірмен нан ғой. Азық-түлык алмай ма?

	– Бұрын ауыл адамдары келетін, алатын. Қазір келмейді. Қолды боламыз деп қорқатын болуы керек.

	– Егер олар көріне қалса, хабар бер бізге!

	– Жарайды. Митрофан ішінен «мә сағанын» айтып қойды. Солдаттар жөніне кетті. Олар ұзады-ау, енді еш жақтан ешкім көрінбейді-ау деген кезде ол жағаға жақындап барып жөткірінді.Еш дыбыс болмады. Қаттырақ дауыстады, еш хабар жоқ.

	«Мынаған не болды, ағып кетті ме, әлде тұншығып өліп қалды ма» деген оймен Митрофан суға біраз еніп барып айқайлады. Сонда ғана Қожаназар қопаң етіп, басын судан шығарды.

	– Кетті ме?

	– Кетті.

	– Қалай қарай кетті?

	– Жоғары қарай, келген жағына.

	– Міне, енді бұлар адам аулайды, ұстайды, атады, асады. Ол шешініп киімінің суын сыға бастады.

	– Енді қайтесіңдер?

	– Құмға қашу керек, көшу керек.

	– Онда үй жоқ, азық-түлік жоқ, қалай күн көресіңдер? Күз болса, кеп қалды. Енді аз уақытта күн де суытады.

	– Қайтеміз. Көнеміз. Өмір үшін өлімге қарсы күресеміз.

	– Күресу үшін күш керек, қару керек, азық-түлік керек қой!

	– Рас қой, бірақ бұлар жоқ деп өле кетеміз бе?

	– Менде саған берер қару жоқ. Бірер қап ұн ал, құмдағы бала-шағаңа напақа қыларсың!

	– Рахмет, Митрофан. Менің саған келгендегі бұйымтайымның өзі осы еді. Түйемен түнделетіп келіп алып кетермін, – деді Қожаназар. Ол сөйлесіп тұрып, барлық киімінің суын сығып, қайта киіп болды ды аттанып кетті.

	***

	Уақыт жыландай жылжып өтіп жатты. Қыркүйектің екінші жартысы келді. Аспан күңгірт тартып, күз лебі есті. Күн құлақтанып, түн тоңазыды. Жер оты қашып, көтерілісшілердің жараулы ат-айғырлары іш тартты. Хан ордасы ортайып, қол қосы қожырай бастады. Мұнда бұрынғыдай қызу қимыл, алыс-жұлыс, ұра шабыс жоқ. Аптыққан арын басылған. Тұс-тұстан қуып келіп, иіріп қойып, шетінен ұстап, сойып жатқан мал да жоқ. Бұрынғы қазан-қазан ет, табақ-табақ сорпа, айналған ұрт, майланған мұрт көзден ұшқан. Түлкіқұрсақ сарбаздарының салы суға кетіп, ұнжырғасы төмен тартқан сияқты. «Не істейміз, дәл осы кезде патша әскерлері «уралап» келіп ойран салса, не қайран қыламыз? Қарсы тұрар қайрат қайда, аман қалар амал қайсы?» деген ой Ақкөз ханды қамап алған.

	Осындай қысылып, қиналып тұрған шақта бір үміт оты жылт еткендей, сасқан сарбаздар селт еткендей болды. Хан қосына елшіміз деген белгі – ақжалау ұстап үш атты келді. Аналайдан алдынан шауып шығып, оларды бес-алты сарбаз қарсы алды.

	«Кімсіңдер, қайдан келе жатырсыңдар» деп сұрау салды. «Ақкөзге жолығамыз, айтар арызымыз бар» деді келгендер. Мұны бір сарбаз ханға хабарлады. Ол «алып келіңдер, тілдесейік» деген келісім берді. Ақкөз адамдары «елшілерді» аттан түсіріп, үсті-басын тінтіп, қару-жарақсыз екендіктеріне көз жеткізді. Сонан соң ғана әрқайсысының қол қолтығынан екі адам алып, жаяулатып, Ақкөз алдына алып келді. Амандық айтысылды,жөн сұралды. Үшеу бірінен соң бірі зарлай бастады.

	– Қырғыздар жағындағы Шабырда, төменгі Шу бойында жатқан елдерденбіз. Сіздің қол қашан келіп құтқарады деп көп күттік.

	– Күте-күте тағатымыз таусылды.

	– Қорлық, зорлық астында қалдық.

	– Келімсектер күн көрсетер емес!

	– Оған жазалушы әскерлер қосылды.

	– Тірлік етуден, жүріп-тұрудан қалдық.



	– Малымызды айдап, барымызды тартып алып жатыр.

	– Адамдарымызды кез келген жерде ұрып-соғып, атып тастап, кетіп жатыр, – дегенді айтып жарыса жылады.

	Ақкөз күйініп, күйзеліп тыңдап отырды да, кеудесін қарс айыра бір күрсініп:

	– О, қор болған қазағым! Көз жасы кеппеген, маңдай соры кетпеген қайран елім, – деді. Мұны айтқанда елшілер мүлде еңіреп қоя берді. Бұл айнала тұрғандардың аяныш сезімін туғызып, көңілдерін босатты.

	– Ой, жасық немелер, жыламаңдар!

	– Теңдікті жылап-сықтаумен ала алмайсыңдар.

	– Оны күреспен ғана аласыңдар.

	– Сондықтан күш жинап, күреске көтеріліңдер! – деп ақыл айтып, жұбатқандар да болды. Сәлден соң Ақкөз:

	– Сонымен бізге қояр тілектерің қайсы? Не істе дейсіңдер? –деп сұрады.

	– Бізді патша жендеттеріне талатпаңыз! Барып, бұғаудан босатыңыз! Өз қоластыңызға алыңыз! – Бұл тілектің жауабын Ақкөз бірден берді.

	– Барып, атысып-шабысып жатуға мүмкіндік жоқ. Мына тұрған Меркі мен Құланды, Шалдуарды ала алмай отырмыз.

	– Сонда бізді тепкіге тастап отыра бересіздер ме?

	– Тепкіде жатпаймыз десеңіздер, көтерілісшілерге қосылыңыздар!

	– Олар үшін не істейміз?

	– Малдарыңызды айдап, сарбаздарыңызды сайлап, осында көшіп келіңіздер! – Мұны айтқанда «елшілер» біріне-бірі қарады, ойланысып қалды. Біраз пікірлескеннен кейін осыған келісті.

	Мал керек, қол керек болып отырған Ақкөз бұларды пайдаланып, тағы бір шабуылға шықсам деген ойда еді. Ол осының сәті түсті деп іштей қуанды.

	– Көшіп келулеріңн қанша уақыт керек?

	– Бес-алты күнде жетеміз.

	– Бопты, біз күтеміз. Қол алысылды, келісім осымен бітті. Елшілер кетті.

	Ертеңіне Ақкөз ақылгөйлерімен ақылдасты. Бұл жылап-еңіреп келіп-кеткендер дос па, қас па? Сақ болайық деп олардан пікір тартты. Ақылдастар да аңырап қоя берді.

	– Дұрыс айтасыз. Мүмкін, елші деп қабылдағандарыңыз біреулердің жіберген жансызы шығар.

	– Хан қолының халін біліп, ендігі ниетін аңғарып қайтайық деп келген тыңшы болар.

	– Жаман айтпай, жақсы жоқ, сақ болған жөн. Мұндайда еңіреп келіп, еңіретіп кететіндер көп болады.

	– Көшті күтіп, қамсыз отырмайық. Алыстан алдын торып, бақылайық, –десті олар.

	Осылай сөз байласып, екі күннен кейін Сарғау жағына жүз, Шошқалы бойына жүз сарбаз жөнілтілді оларға байқаңдар, көш адал ниетті болса, қуанышты құшақпен қарсы алыңдар, арам ниетті болса, қанды қарумен қарсы алыңдар деп тапсырды.

	Келесі күні-ақ Сарғау жақтан шұбатылған шаң шықты. Әне-міне дегенше тізілген тырнадай көш көрінді. Сарбаздар санын санап та үлгерді. Жүк артылған 45 түйе екен. Алдыңғы түйені қатын тартып келеді. Одан кейінгілерін тартқанда да – жабулы атқа мінген, дағарадай күндікті бәйбішелер. Көштің артына ерген көп адам. Айдаған төрт түлік мал. Көш жақындай түсті.Түйе тартқан қатындар қыз-келіншектердей қылмияды. Мұны көрген сарбаздар қуанып, көшке қарсы тұра-тұра шапты. Бірақ бұл аңғалдықтан туған асығыс қуаныш екен. Арсалаңдаған сарбаздар шауып келіп жанаса бергенде тарс-тұрс мылтық атылды. Оншақты сарбаз жерге ұшып-ұшып түсті. Олардың аттары бірінен соң бірі ойнап шыға берді. Сөйтсе түйе жетектетеген қатындардың бәрі қарулы солдат екен. Түйелердің қомында артқан да жүк емес, солдаттар болып шықты. Сыр ашылып қалған соң олар да секіріп-секіріп түсіп, атыс-шабысқа араласты. Алғашқы жақын тұрған, жұдырықтасуға болатын сәтте сарбаздар жазалаушы солдаттардың біразын сойылға жығып, жанын жаһаннамға жөнелтті. Оннан аса бесатар мылтықты қолға түсірді. Бірақ артынан бесаспап қаруланған, соғыс өнеріне үйретілген патша әскерінің тегеурініне төтеп бере алмай, алмай шегіне бастады.

	Сарғауда болып жатқан бұл сұмдықты байланысшылар хан ордасына жеткізді. Ақкөз елшілердің дұшпандықпен опасыздық етуге келгендерін енді білді. Екі жүздей адам алып, көмекке аттанды. Қаша атысып Қарағауға таяп қалған сарбаздарының алдынан шықты. Арындап кеп ол айқайға басты.

	– Қашпаңдар, «қашқан жауға қатын – ер», қаша берсеңдер, қуып жүріп қырады. Одан да айқасып өліңдер! – Ақкөз даусын естігенде ғана сарбаздар жүрек тоқтатып, табан тіреп тұра-тұра қалды. Қаруларын солдаттарға бұрды. Мұны көріп патша әскерлері де сескеніп, қорғануға көшті.

	Бірер күн аңдысқаннан кейін екі жақ жарысып, қанды көш жоғары қарай кетті. Ақкөз қолы Тағайға тартты.Келісімен сарбаздар саны түгенделді. Кімнің аман қалғаны, кімнің шейіт болғаны анықталды. Жиырмадан аса адам шығын бопты. Бәрі де бір-бір үйдің боздағы. Тағы да зарлау, жоқтау, күйзеліс, күңіреніс... Біреулер езіліп, егіліп жатыр. Біреулер оларды жұбатып жатыр. Ақкөз алданғанына опық жеп жербауырлап қалды. Тағы да болса, көбімізді құдай сақтады. Опасыздықты алдынан тосып, әшкерелегеніміз дұрыс болды. Қол қосын көш осы жерде, ұйқы үстінде басқанда, бізді түгелдей қырып салатын еді деп Досмайл жүр.

	Қанды оқиғадан бері төрт күн өтті. Жақыны өлгендер, «шырағы» сөнгендер хан ордасына қарай ағылды. Көп қаралы кісі жиналды. Олар «жанашырларымыз жазым бопты. Солардың сүйегін алып кетуге жағдай жасаңдар» деп талап қойды. Ақкөз мұның әзір хауіпті екенін айтты. Өліктерін алуға келер деп, патша әскерлері күтіп жатып, жусатып салуы мүмкін деді. Жиналғандар бұл ақылға тоқтамады. Бірі:

	– Өлеміз деп өлігімізді алмаймыз ба? – деп шамданды. Екіншісі:

	– Артымызбен бал ашып, өлігімізді қорлатып қоямыз ба? – деп қыңқыл салды. Үшіншісі:

	– Өлігімізді итке, құсқа жем қылып тастаймыз ба? – тепсінді. Ақкөз қос оттың ортасында қалды. «Былай істесе, өгіз өледі, былай істесе, арба сынадының» кері келді. Көп қиналды, көп толғанды. Ақыры елдің көңілін қимай, екі-үші сарбазға бастатып, өліктерін алып қайтуға рұқсат берді.

	Бұлар түйе қомдап, қос ат алып, түнделетіп жолға шықты. Соғыс болып өткен аймақтағы атылып, шашылып қалған өліктерді жинап, алғаш көшпен кездескен жерге таянды. Онда қараңдап адамдар жүрген сияқтанды. Бірте-бірте жақындай түсті. Шынында да өткендегі атысқан жерде бірнеше адам тұр. «Бұлар кімдер, неғып жүрген жандар? Кімді күтіп, кімді аңдып тұр?» Өліктерде алуға келгендер таңдай қағып, таңырқасты. Не қыларын білмей, қорқып састы. Бұлар не істер екен деп анадайдан сығалап жатып бақыласты. Бірақ тұрған адамдардан еш қимыл-әрекет білінбейді. Сүйекшілер бұта-бұтаны бетке алып оларға жақындай түсті, бірте-бірте қастарына келді. Сонда ғана тұрғандардың әнекүнгі оққа ұшқан сарбаздар екенін таныды. О, жауыздар-ай! Әр өліктің тірсегін тесіп, шылбыр өткізіп, мойнына тұзақ салып, тұрғызып, иектерінің астына тіреу тіреп соған асып қойыпты. Жыныс мүшелерін кесіп, ұрттарына тығып тастапты.

	Мұны көрген өлік иелері есінен танды. Не дерін, не істерін білмей көбінің тілі күрмелді. Бірте-бірте естерін жиған соң ғана әр жерден сыңсыған мұңлы дыбыс шыға бастады.

	– Ел деп еңіреген ерлер-ай!

	– Азаттықты аңсап, арманда кеткен арыстар-ай!

	– Өлігі қорланған қарақтарым-ай!

	– Бодандықтан босанам деп бұлқынған боздақтарым-ай!

	– Обалдарың ойран салған ақ патшаға болсын! – деген сөздер естілді. Жылап-сықтау сай-сүйекті сырқыратты. Бара-бара Сарғау даласы зарлы үнге толды.

	Сорлы қазақтың көз жасын құдай көрген бе? Артынша «жығылған үстіне жұдырық» болды. Таң ата жазалаушы әскерлер бұларды қамап алды. Тұтқиылдан басып, қарсыласуға шама келтірмеді. Бәрін қарусыздандырып, Саңырақ елін қырған жерге жаяу айдап апарды. Көген тартып қойдай көгендеді. Көгеннің екі басына қазық қағып, керіп байлап тастады. Сонан соң оларға көрмегенді көрсетті. Қос қазық арасында қатар-қатар жатқан тұтқындарды кезек-кезек тепкілеп, қан жоса етті. Түнге қарай оларды жан-жағынан атып-атып қырып тастады. Сөйтіп, өлігімізді аламыз деп келген жазықсыз жандардың өз өлігі айдалада, көмусіз, көгенде қалып кетті.

	***

	Қабылбектер тау асып, тас басып Қарақолға әрең жетті. Жол бойына күзет күшейтіліпті. Ерсілі-қарсылы сабылған сарыала солдаттар, арлы-берлі қатынас жасап, алаөкпе болған шапқыншылар жол бермеді. Үркініш, қорқыныш бұл жақты да жайлапты. Тау іші де, көл беті де көңілсіз. Қала халқы да үріккен қойдай дүрліккен. «Сайланған сары әскер» мұнда да ойранын салып, сайраңдап, сайрап жүр. Аттылы-жаяу, өгізді арбамен баяу тұс-тұсқа қарай андыздап кетіп жатқан, күңіреніп көшіп жатқан ел. Бұлар да «берсек, бала өледі, бермесек шал өледі, бала өлгенше шал өлсін» деген ұранға үн қосыпты. Майдан қара жұмысына адам бермеске бел байласыпты. Мұндғы қазақ-қырғыздың бір жағы көтерілісшілерге қосылып, бір жағы тау асып, Қытайға қашып жатыр екен.

	Қабылбек қаланың оңаша кездескен кейбір тұрғындарымен тілдесіп, бірсыпыра жайтқа қанықты. Олардың айтуынша, патша әкімдері қолына қару алған қазақ-қырғыздан қатты қорқып отыр. Шабуыл жасайды деп қала-қалаға қару-жарақ үлестірген. Келімсектерге қарсы күрес ашпақ, қырмақ деп араға от тастаған, өштестік өртін үдетіп, орыстарды одыраңдатып қойған. Көтерілісшілердің бірсыпыра басшысын түрмеге тығып та үлгерген. Ал көшетіндеріне қала ат тағалап бермесін, темір-терсек ауыспасын деген жарлық жарияланған. Шекара-шекараны мықтап бекіткен. Айналып өтетін, жалғыз аяқ асуларға казак-орыстардан қатал күзет орнатқан. Олар Қытайғы өтпек болғандарды ұстап, мал-мүлкін тонап, өздерін атып тастап жатыр. Қабылбек өз көзімен де талай тақсіреттің куәсі болды. Бұралған, қарны аш, тұттай жалаңаш адамдарды көрді. Бақанға сүйем темір қақтырған. Қос құлаш қарағайдай сүңгі соқтырған, шалғыдан қылыш қидырған, қару етіп соны айдаһардай «ысқырған» сарбаздарды көрді, Мың сан қазақ-қырғызда сайдан-сайға қуып тыққан, сол өңірдің бәрінде от ойнатқан орыстарды көрді. Ойда, қырда оқпен ұшықталып, қояндай қорғалап, құлдай жорғалап жүрген жетесіздерді де көрді.

	Осының бәрін көріп-білгенде, Қабылбек тағы қамықты, елі есіне түсіп, көңілі жабықты. Көк дөненнен де жүйрік көңілі сонау алыс жатқан Меркіге тағы жетіп барды. Өзін мият тұтқан, ес көрген көтерілісшілер көз алдына келді. Не болды екен? Аттарының қоңы кетіп, өздерінің тоны тозып, аш-жалаңаш айдалада аңырап қалған жоқ па екен?

	«Астыңдағы атың арыса, қарыс жер де мұң болар, қуат қосар қолдаушыдан айрылса, жігерің жасып құм болар» деуші еді, халдері қалай болды екен? Олар да қайраты қажып, жігері желініп, осындағылардай қашып-пысып, қанға бөгіп жатқан жоқ па екен? – деген ойға шомды. Бірақ ол түпсіз терең тұңғиық ойдан тез серпілді. «Ат басына күн туса, көктемде де күй болар, ер басына күн туса, бұта түбі де үй болар», «Ер азығы, бөрі азығы – жолда» деген ғой.

	«Қара тас ұйқың келсе, мамық болар» деп ерлердің өзі де өлеңдеткен ғой. Өздері де қамсыз жатпаған шығар, бір мәнісі болар деп өзін-өзі жұбатты.

	Дегенмен, аттай тулап елге қарай алып-ұшқан ынтық жүрек Қабылбекті байыз таптырмады. Тапсырманы тез тындыруға тырысты. Сәтін салды. Қолдағы құпия хаттардан ертесіне-ақ құтылып, қайта тартты. Бұған бұл «жол болды ғой» деп қуанды. Бірақ ол қуаныш ұзаққа серік бола қоймады. Балықшыдан өтіп, тау ішіне еніп, бір мұрынды айнала бергенде жазалаушы отряд адамдары сап ете түсті. Бұларды көре салып, асынған мылтықтарын иығынан түсіріп, кезене-кезене қалды. «Тоқтаңдар» деп айқай салды. Қопаң-қопаң етіп желіп жетіп, арбаға жегілген аттардың алдын кескектеді. Құдай сақтағанда, бірден атып-атып тастамай, тілге келді.

	– Кімсіңдер, қайдан жүрсіңдер?

	– Почта қызметкерлеріміз, Қарақолға арнайы тапсырмамен барып, қайтап келе жатырмыз.

	– Документтерің қайсы? – Бұлар апыл-ғұпыл асыға, сасқалақтап, куәліктерін көрсетті. Көшір мен қорғаушы-күзетшінің аты-жөні орыс екенін білді де, тексеруші олардың куәліктерін өздеріне қайтарды, ал Қабылбектің документін түксиіп тұрған офицерге ұстатты. Ол көз жүгіртті де, құбыжық көргендей қоқаң ете түсті.

	– Сен кімсің, – деді.

	– Қазақпын. – Әскерлер біріне-бірі қарады.

	– Түс бері! – Қабылбектің жүрегі зырқ етті.

	Арбадан түсіп, аңырап тұрып қалды.

	– Ана шоқыға шық! –деп офицер оң жақтағы шағын төбені көрсетті. Айтқанды орындамасқа дәрмен жоқ, ол ілби басып, өрге өрлей бастады. Бірақ көзіне өлім елестеп, дәрмені құрып, ілгері басқан аяғы кейін кете берді. «Жеткен жерім осы болды ғой. Қош бол, ел-жұрт! Қош енді, жарық дүние!» деп тілін кәлимеге келтірді.Сәлден соң оның ойына атасы Сармолданың «қаза – құдай ісі. Құдай өзі берді, өзі алады. Қазаға қарсылық – құдайға қарсылық. Әркімнің өлшеулі өмірі бар. Талқаны таусылып, ажалы жеткенде алдырмайтын адам жоқ. Сандыққа салып қойсаң да Алла алатын адамын алады» – деген сөздері түсіп, жігерленгендей болды. Дөңнің төбесіне жетіп, төменде тұрғандарға бұрылды. Оққа ұшып, қан құшып жатқан жалғыз мен бе, басқадан жаным әулие ме, келсең, кел деп ажалға ажырая қарағандай қасқайып тұрды. Дегенмен, жарық дүние, ел-жұрт, туған-туысқанды қию қиын. Оның тіліне:



	Ел қайда, туыс қайда, мұра қайда?

	Жансауға маған ешкім сұрамайды.

	Мыналар осы жерде атып кетсе,

	Еш адам «бауырымдап» жыламайды, –



	деген жолдар оралып, қайта босағандай болды.

	«Атуға дайындалыңдар» деген офицер бұйрығы саңқ етті. Әскерлер аттарынан түсе-түсе қалды, мылтықтарын қолдарына алды. Затворларын кейін тартып, қайта көтеріп, бір-бір оқты ұңғыға айдады да, келесі команданы күтті. Осы кезде көшір мен қорғаушы арбадан секіріп-секіріп түсіп, кекшиген офицердің алдына жетіп барды, құзырына құлдық ұрды.

	– Мәртебелі офицер, қайырым етіңіз! Жазықсыздан жанды атқызбаңыз! Бұл –шоқынып, христиан дінін қабылдаған, ақ патшаға қызмет етіп жүрген кісі. Меркі приставінің құпия хаттарды Верныйға, Пішпекке, Қарақолға апаруды тек осы жігітке сеніп тапсырған. Бұл – өз адамыңыз, – деді. Олардың ағыл-тегіл ақтаралып, зар қағуы офицерге рас айтып тұрғандай көрінді. Ол ойланып қалды. Мылтықтарын кезеніп, атып тастауға дайын әскерлерге «отставить» деген бұйрық берді. Сонан соң:

	– Шын ба? Мұның көтерілісшілермен байланысы жоқ па? – деп сұрады.

	– Сеніңіз, шын айтып тұрмыз! Көтерілісшіге патша әкімшілігі құпия хаттарды сеніп тапсыра ма? – деп сендірді. Солан кейін ғана офицер Қабылбекті «түс бері, маған кел» деп қайта шақырды. Өлі мен тірі арасында тұрған ол «үһ» деп қатты күрсінді де, төмен қарай домалады.

	Қасына келген Қабылбектің иығына қолын салып тұрып, офицер тағы тәптіштеді.

	– Христианин?

	– Дәл солай!

	– Ақ патшаға қызмет етесің бе?

	– Етіп жүрмін, ете беремін!

	– Жарайды, бара беріңдер! Осы рұқсатты ала алмай зорға тұрған почта тасушылар «рахмет, рахмет» деп жампаңдап, апыл-құпыл арбаға мінді. Көшір делбені қағып қалды. Бір пәледен құтылғанын білгендей, аттар да ауыздықпен алысып, арындай жөнелді.

	Сәл ұзап шыққан соң артына жалтақ-жалтақ қарап алып, Қабылбек жылап жіберді. Бұл қуанғаннан жылау еді. «Рахмет сендерге, ажал аузынан аман алып қалдыңдар. Бұл жақсылықтарыңды ұмытпаймын. Бұл –орыс, қазақ еңбек адамдарының бір-біріне қамқорлығы, жанашырлығы, достығы» – деп қасындағыларын құшағына қысты.

	Келесі күні бұлар Пішпекке жетіп, уезд бастығына соқты. Тапсырманың орындалғанын айтты. Енді еш жаққа бұрылмай елге қайтатындықтарын білдірді. Патша шенеуніктері тағы бірдемені ойлап тауып, бөгегісі келіп еді, оған ұзақ жолдан әбден сансыраған жолаушылар көнбеді...

	Почта тасушылар бір айдай жүріп елге оралды. Мұнда да сол қуғын-сүргін, қызыл қырғын екен. Меркі, Құлан, Шалдуар әлі алынбапты. Ақкөз қолы әлі тарамапты. Екі жақ ит пен мысықтай күржиісуде көрінеді. Сүзектен тұрған Тұрар Ташкентіне қуылыпты.

	***

	Сарғаудағысойқандыестіп Ақкөз жертоқпақтады. Өлгеннің артынан өлмек жоқ еді. Тіріге де тірлік керек еді. «Өліктерін алуға бекер келістім.Айтқан тілді алмағандардың осылай арандап, қырылып қаларын біліп едім» деп өкінді.

	Осымен күш кетті. Азық-түлік таусылды. Жеңіске сенім сарқылды. Мұның үстіне қазан айы туды. Күз күшіне енді. Енді қасарысудың қажеті жоқ екенін білген Ақкөз күш-көлік тауып, кедей-жалшы ауылдарын Мойынқұмдағы түлейге түсіріп жібермек болды. Бойын ашу кернеп, атқа қонды. Қалың қолмен атой сап, Ибақ ауылын шабуға бет алды.

	Бұл кезде болыс ағайындары да бір жерге оңашалап барып, тыныштық қыла тұруға көшіп жатыр еді. Ақкөз оларды бесінде басты.Ұрандап барып бірнеше түйені жүгімен алды. Адамдарын аударып тастап, бірнеше биені құлынымен алды. Үйір-үйір жылқыларын иіріп айдап, қора-қора қой-қозысын барымталады. Нашарлардың ат-тонын ауыстырып, азық-түлік бөліп берді.

	Осыдан кейін ғана мөлиген келіншек-кедейлер Түлейге қарай үдере көшті. Меркі елінің үріккенін естіп, Құлан, Шалдуар жағынан жарлы-жалшылары да дүрлікті. «Жау кеп қалды», «ал, кеп қалды» деп үйін жықты, теңін теңдеп, малын айдап, құмға қарай құлады. Төстен төмен жарыса жатқан Үшқұдық, далаңқұдық жолдары мен Қасқайғырдың жолының бойы босқындарға толды. Елдің алды мен Сарықобы, Қарақобы, Жаманқобыға жетті. Үркіншіліктің осы кезеңін көзімен көрген ақын:



	Ел күңірене үріккенде,

	Түлей көшіп жөнелдік.

	Он үйліміз бес үйді,

	Билей көшіп жөнелдік.

	Атадан қалған, қой, жылқы,

	Тимей қашып жөнелдік.

	Тіккен үйді теңкитіп,

	Кірмей қашып жөнелдік.

	Екі жеңін шапанның

	Кимей қашып жөнелдік, –



	деп жырлады. Ашынған елдің ішінде омартадағы орыстың қойын қуып, сиырын сүйрей қашып жөнелгендер де болды.

	Бұл өңірдегі жеті болыс жұрттың жаппай жосып бара жатқаны туралы хабар жандаралға жетті. Ол аттанға басты. Үріккен аш-жалаңаш адамдардың артына солдаттар салып қиқулата қудырды. Олар елді қашқан қоянның жымына түскен тазыдай тықсырды. Қорағатыдан көктей өтіп, Жуанжалдың жонын басып, Жоласқанға дейін қуа қырды. Малын айдап жол-жөнекей қосылған талай малай құм ішінде шейіт болды. Күш-көлігі болдырып, азық-түлігі таусылған кедейлер көші әбден титықтады. Ақкөздің қалған қолы қуғыншыларға ешбір қарсылық қыла алмады.

	Дегенмен, үріккен елдің өлгені өліп, тірісі тырмысып ілгері қарай жылжи берді. Солардың ішінде әнеукүнгі суға сүңгіп аман қалған Қожаназардың көші де бар еді. Оның боздап келе жатқан бозінгенінің қомында – Митрофан берген екі қап ұн. Оған тіркелген үш-төрт ат-айғыр, құлынды биеде – уақытша баспана етер жаппаның жабдығы, көрпе-төсек, шыны-шәйнек. Көшті інісі Шақа тартып келеді. Өзі салт атпен төтелетіп, қуып жетем деп қу тіршіліктің қамымен артта қалған. Қатын, бала-шағаны орналасқан соң алдырамыз деп келіскен.

	«Қырсыққанда қымыран іріиді» демекші, Жиектен өтіп, Керегежалға жетебергенде, Қожаназар көшінің күш-көлігі сыр берді. «Түйеге жантақ керек болса, мойнын созады» деуші еді, бозінген мұны ұмытты, жүре оттауды қойды. Жотасына жүк батты ма, әлде шөліркеп ашықты ма? Жануар бақырып-бақырып, жынын шашып, әр жерге бір тұрып алуды шығарды.Жүк артылған жылқылар да ілби басып, жетекке жүруді қойды. Шақа басқа көштен ұзап қала бастағанына қиналайын деді. Лаж жоқ, күш-көлікті зорықтыра беруге болмас. Бір жерге бұрылып, ат шалдырып, тынықтырып алацын деп шешті. Жолдан шығып оты бар жер қарастырды. Бір бел астынан ажырық, жусан, қамыс-құрақ әкеліп, түйені шөгерді, жылқыларын доғарды. Теңдерді түсіріп, күш-көлікті отқа қойды. Өзі жұмырдағы айраннан бір жұтып ап, қисая кетті....

	Қожаназар келесі күні Тасөткел жағынан келіп, «ақ табан, шұбырындыға» қосылды.Бірақ ары-бері шапқылап өз көшін таба алмады. Ілгері кетіп қалды ма, әлде артта келе жатыр ма деп аңырды. Ақыры біреулерден, «кеше көлігі болдырып қалып қойғанын» білді. Ол кейін қарай шапты. Жолдың о жақ, бұ жағына шығып, шола іздеп келе жатты. Ақыры бір белдің үстіне шыққанда көзіне анадайда жайылып жүрген мал шалынды. Жақындап келіп, өз жылқысын, түйесін таныды. Желе жортып жетіп барып, үюлі тұрған жүктегі бір теңге сүйеніп отырған інісін көрді. «Шақа» деп айқай салды. Одан үн шықпады. «Шақа, сенбісің, бармысың?!» деп тағы дауыстады. Және үн жоқ. Қожаназар аттан түсе қап, қасына жүгіріп барды. Барды да, сілейіп тұрып қалды. Сәлден соң «ойбайға» басты. Інісі өліп жатыр, атып кетіпті. Жазалаушылар тап болып, мылтық кезегенде жүкке сүйеніп отыра ғап, жалынып-жалбарынған болуы керек. Бозым боздақ сол отырған қалпында қалыпты. Оқ кеудеден кіріп, арқадан шығыпты.

	Отыра ғап сорлы аға бауырының басын құшақтап, езіле еңіреді. «Осындай қанды жолға қалай ғана қиып, жалғыз жібердім сені, жаным-ай! Қалай мені қара бастырдың, құдай-ай! Мұны алғанша мені неге алмадың, ойбай-ай! Мылтық ұңғысы үңірейіп төніп келгенде жаутаң-жаутаң еттің-ау қарағым! Қасыңнан қош айтысар туысқан таппай, басыңды сүйер серік таппай «аһ» ұрдың-ау, алтыным!», – деп зарлады. «Енді елге не бетімді айтамын?! Бала-шағасы алдымнан жүгіріп шығып, әкем қайда, оны қайда қалдырдың десе, не деймін?!» – деп дөңгеледі. Жалғыздың бұл өксік үні жапан даланы жаңғыртты. Ол осылай оққа ұшқан інісінің өлігін құшақтап, өкіріп отырғанда, жазалаушы үш солдат үстінен сау етіп түсе қалды. Мәйітті тастай салып, Қожаназар орнынан қарғып тұрды. «Бітті! Шақа, мен де сенің кебіңді киетін болдым. Тағдырлас екенбіз. Артыңнан қуып жетемін дегенім осы екен», –деген ой оның тұла бойын ток ұрғандай дір еткізді. «Бұлар қайдан кеп қалды?! Жерден шықты ма, көктен түсті ме?» деп аңырды. Орыс әскерлері мұны тергеуге ала бастады.

	– Қай болыстың адамысың?

	– Қорағаты болысынанмын.

	– Мына өлген кімің?

	– Інім. – Осы жалғыз сөзді ерні дірілдеп, тізесі қалтырап зорға айтты.

	– Кім өлтірген?

	– Білмеймін.

	– Неге өлтірген?

	– Білмеймін.

	– Көтеріліске қатысқан ба?

	– Жоқ.

	– Онда бұл жаққа неге қашқан?

	– Көтерілістен, өлімнен, атылып қалудан қашқан.

	– Өлімнен қашып өлген, атылудан қашып аталып қалған де! Әскерлер мазақ етіп, келеке қылғандай күлді. –Ақ патшаның оғы сендерді қайда қашсаңдар да қоймайды, қуып жетеді, – деп масайрағандай болды. – Міне, сені де қуып жетті! Солдаттың бірі оған мылтығын кезеді.

	– Мен қашқам жоқ. Мына інімді қайтарайын деп келіп едім, – деп Қожаназар жылап жіберді.

	– Көздің жасы ажалға араша бола алмайдыы, – Солдат даусы қатқыл шықты.

	– Рахым етіңдер, еш болмаса мына інімнің бетін жасыруға мүмкіндік беріңіздер!

	Осы тұста солдатар көмейінің тесіктігін білдірді.

	Бірі:

	– Ақшаң бар ма? – деп жәмпең ете қалды.

	– Бар.

	– Әкел бері! Қозаназар қалтасынан қарынды бір қапшық алып ұсынды. Олар ала салып, ашпақ болып таласа бастады. Қу, дүние-ай десеңші, қомпайған қомағына қарап, «көп ақша бар екен, тез алайық» десіп, бәрін ұмытқан сияқтанды. Осы сәтті пайдаланып, «зытсам ба екен» деген ой келді Қожаназарға. Ретін байқайын деп» түзге отыруға рұқсат сұрады. Солдаттар келіскен ишарат білдірді. Ол анадай жерде қаңтарулы тұрған сүліктей жирен қасқа биесінің ар жағына өтіп барып, артына көз қиығын салды. Солдаттар қапшықты бірінің қолынан бірі алып, әлі аша алмай жатыр екен.

	«Тәуекел, не өлем, не құтылам» деді де» баспалап қайта кеп, жиренқасқаға қарғып мініп, тебініп қалды. Түн қатып, жарап жүрген жануар оқша атылды. Жазалаушылар баж-баж етіп, әр жерде сүйеулі тұрған мылтықтарын алып атқанша, қашқын оқ бойы ұзап кетті. Қашықтан қуған жалғыз оқтар о жақ, бұ жағынан зу-зу етіп, қылқұйрықтың жалын құшып, құстай ұшқан оған дари қоймады.

	Бір кезде зулап келе жатқан жиренқасқа сүрініп барып, тоңқалаң асып кетті. Алла жар болғанда, тез қарғып тұрды. Жануар жауға иесін алдырмайын деді ме, ойнап шыға бермей, орнында дір-дір етіп тұрып қалды. Қожаназар да шалт қимылдап шылбырға шап берді. Биенің бауырына түскен ер-тоқымды тартпасын қиып жіберіп, сыпырып тастады да, жайдақ міне сап, зымырады. Әне-міне дегенше бел асып, қуғыншылардын құтылып кетті.

	Ұзап шығып, жүрегін әбден тоқтатқан соң, «осымен екі ажалдан аман қалдым, екі рет қайта тудым. Мен көп жасайтын болармын» деді ішінен. Рас екен, Қожаназар 83 жыл ғұмыр кешіп, 1960 жылы ғана дүние салды.

	Әркімнің-ақ көші әлгіндегі тағдырға тап болды. Құмда шөлден мал да өлді. Шыдай алмай жас бала, кемпір менен шал да өлді. Ит пен сиыр ере алмай, елсіз далада, сайда өлді. «Жұт жеті ағайынды» деген рас екен. Қуғыншылық, жоқшылық, алауыздық, аштық, сусыздық, суық, ауру – бәрі бірдей сай келді. Баяғыда бір шешен «Көштің байсал тапқаны – көкорайға қонғаны, даудың байсал тапқаны – төрешіге барғаны» деген екен. Үріккендер көші-қонында бұл да болмады. Ауыз су іздеп ел құмда жосыды. Далаңқұдыққа ондағы сарүйсіндер жолатпады. Айтатыны: «су бердіңдер деп бізді патша әскері қырып кетеді. Кесірлерің тиеді, аулақ жүріңдер» болды. Түлейде осылай күн батпай, күн батса таң атпай, өмір мен өлім арпалысында он бес күндей ел жатты.

	***

	Қазан айы бітті. Күн суытты. Жерге қырау түсті. Көтеріліс әзірше қанмен басылды. Ақкөз қолы уақытша тарады. «Балапан басымен, тұрымтай тұсымен» болып тұруға тура келді. Патша әкімшілігі енді ел-жұртқа ие болудың қамын ойлады. Өйткені, оған билеу үшін де, тіршілікті жүргізіу үшін де ел керек. Пристав құмға қашқан қазақтардың арасына жіберіп, түсінік жүргізіп, оларды алып қайта алатын адам іздеді. Бұған ноғай Құсмолда дегенді лайық деп тапты. Ол қазақтармен көп араласқан, қазақ жайын жақсы білетін, қазақ жанын дұрыс түсінетін, оқыған-тоқығаны бар адам еді.

	Құсмолда қасына қарусыз адамдар алып, ала арғымағына мініп, құмға қамалған қазақтарды аралады. Олардың күйзелген күйін көзімен көрді. Ақкөзбен кездесіп, келіссөз жүргізді.Елді бұл жақта бұдан әрі қалдыру қауіпті екенін, аз күнде аяз, аштық, ауру халықты қынадай қыратынын айтты. Сондықтан, үріккен елді қоныс-қыстауларына қайтаруға шақырды. Патша өкіметі атынан енді қуғын, қырғынның болмайтынына сендірді. Жұрттың көбі бұған иланды, қонысқа қайтуды қолдады, Тіпті, кейбіреулер «Ақкөзге еріп ақымақ болдық, босқа арандап қалдық» дегенге шықты. Құсмолда ондай пікірлерде теріске шығарды. «Ақкөз сендерге жамандық ойлаған жоқ. Теңдік әперемін, азаттық әперемін деп арпалысты. Балаларыңды өлімге жібертпеймін, ата-аналардың бауырын бүтін сақтаймын деп сайысты. Құдай бұйыртса, жеңісті, жейтін едіңдер жемісті» деп төндірді.

	Ақырғы шешім – қыс түспей қыстау-қыстауға қайту болды. Қаруды тастар күн туды. Ақкөз қасында қалған қолын жинады. Олардың алдында соңғы сөзін сөйледі.

	– Тұла бойын намыс билеген, кеудесін кек кернеген, арлы да арынды ардагерлерім менің! Сайысқа келсе, жаудың сазайын тарттырып, қан қаптыратын сарбаздарым менің! Аз күн арпалыстан кейін ажырасар сәт жетті. –Хан көңілі босағандай, дауысы дірілдеп шықты. – Еңіреген елдің жоғын жоқтап, мұңын мұңдауды мұрат қып, басты бәйгіге тігіп шығып ек, көңілдегідей болмады. «Тұлпар тегін табады, ерлер жөнін табады», енді жөнді, елді табуға мәжбүрміз. «Күрес түбі келте болады, мезгілсіз іс ерте болады. Кедей баласы кетпен шабады, бай баласы ерке болады» дегеннің бәрі рас екен. Күресіміз келте болды, ісіміз піспеген ерте болды. Кедей баласы кетпенімен, бай мырзасы сол еркелігімен қалды. «Малын күтер бақыл адам, жанын күтер мақұл адам. Өлмеймін деп бұғып қалмай, өлмей қоймас ақыр адам» деген де рас екен. Бұл күресте бірлігіміз болмады. Біреулер малын күтіп, біреулер жанын күтіп жатып алды. Жан барда, қаза барына да көз жетті. Көп боздақ о дүниеге кетті. Бірақ ежелгі бабаларымыздың бірі «Алып ел дүрліккенде көрінеді, данышпан жай тірлік күнде көрінеді» деген екен. Бұл да рас болды. Көтерілген ел тауды тітіркендіріп, теңіздерді теңселтті. Халық қаһарының қандай екенін көрсетті. Бұл жеңіске бергісіз жеңіліс болды. Біле білгенге бұл уақытша шегініс.

	«Қамсыз қарап жатқан болмайды, талап ерді тартқан болмайды» дегенді ескеріп, сендердің талаптарыңды қостадым, күрестеріңе қолбасшы болдым. Мен сендерге жамандық ойлаған жоқпын.

	«Жақсыларда өш болмайды, мезгілсіз кеш болмайды». «Доспен дос ұрысса, дұшпан қуанады» деген. Өзара дауласпайық, өзара өштеспейік, енді еркіндік кеш деспейік. Әлі де кеп бітпейді, ақ патшаға кек кетпейді. Бізге де күн туады. Түнек қуылады, қайғы жуылады, көз жас тиылады. Қамықпаңдар, өксімеңдер, өкінбеңдер! –Мұны Ақкөз өр үнмен, зор сеніммен айтты. Сарбаздар «айтқаныңыз келсін, Ақа! Әумин, әумин!» – десті. Бұл тілекке үріккендер де үн қосты. Әрине, бір жерге кірмей тұрып, одан қалай шығарыңды ойла» дегенді ескерту керек еді деушілер де болды. Дегенмен, қиындықта босып жүріп бас қосып, мұңдас болған, тағдырлас болған қалың ел бір-бірімен егіліп жылап, езіліп ажырасты. Үйлерін жығып артынып-тартынып, бала-шағасын шулатып, төрт түлігін шұбыртып, көшін төске қарай қайта тартты.

	Амал не, артынша аңғал ел тағы алданғанын аңғарып, санын соқты. Патша әкімшілігі «Судың түбін шым бекітеді, сөздің түбін шын бекітеді» деген ата-баба нақылына опасыздық жасапты. Енді қуғын-сүргін болмайды деп жанын жеп, жалған айтыпты. Көп ұзамай-ақ «Бура қуып келеді, бура қуса тура қуып келеді» деген күн туғызды. Бір түнде Ақкөзді айдатып алды. Келесі күні досы Досмайлды алдырды. Олардың үстіне тонын сүйретіп, бөстегін көтертіп Қыдырбай, Қосақбай, Аршынбай, Иманбай, Тескенбайлар жеткізілді. Жүзбасы, мыңбасыларға түрме толды.

	Осыдан кейін соқыр пристав бастап, старшын, болыстар қостап, иесіз қалған ел басына әңгір таяқ орнатты. Тұс-тұсқа «Кешегі көтерілісшілер айтқанға көнсін, Ақкөз оятқан сана сөнсін, ол тіккен ту қайта көтерілмесін, басбұзарлыққа ендігәрі жол берілмесін. Жұрт талап алған малдың тұяғын түгендеп, айдап келсін! Жеп қойса, құсып берсін, мінген атын түсіп берсін» деген бұйрық жөнелтілді. Ұрынуға уәж таппай отырған жасауылдар жазалаушыларды ертіп жолға шықты. Ауыл-ауылды аралап ойран салды. Әсіресе, Ибақ ауылын шапқандар ерекше сыбағасын алды. Қамап қойып қанға бөктірді. Жегендерін желкесінен шығарды. Айыбын тартқызды, болыс риза болсын деп жоқты тапқызды. Алғанымен алдына әкелінгендердің жазасын оның өзіне айтқызды.

	Старшын бірде алған түйесіне жайдақ мінгізіп Қиялбайды айдап әкелді. Болыс шығып үкімін айтқанша, босағасына түйені шөгеріп, оған Қиякеңді қосақтап қойды. Ол күннің біткені, талқанның таусылғаны осы екен ғой деп, жарық дүниемен қоштасып, ел-жұртпен үзір-мәзір айтысып тұрды. Қос тізесі қалтырап, жүрегі өкшесіне кетті. Бір мезгілде Ибақ шығып, түйесін таныды. Оны барымталаған Ақкөздің ағайыны екенін білді. Екі көзі қанталап, өшіккен болыс: «Беріңдер мынаның жазасын, жеткізіңдер қазасын! Басын кесіп итке тастаңдар, көзіне көк шыбын үймелетіңдер, өзін сойып, терісін жайып қойыңдар! Көрсін оны көпшілік», – деп ақырды.

	Сол-ақ екен, сойыл салынды, шоқпар сілтенді. Жан керек, Қиялбай қос қолымен төбесін басып, қорғанбақ болды. Бірақ қол қалқан бола қоймады. Бір білек пырт кетті, бір саусақ ұшып түсті. Бас жарылды, тұмсық бұзылды, құлақ жұлынды. Үсті-басына қан жапты. Шыңғырған даусы ауыл адамдарының құлағын тұндырды, аянышын тудырды. Жұрт жиналып қалды. Тірі қалмасын білген ол қалың елге қарай қашты. Жаналғыштар жабыла қуды.Жеткен жерде қазасын келтірмек, сұрақсыз өлтірмек болған олардың алдына екі-үш қария көлденеңдей қалды. «Әй, адамсыңдар ма, айуансыңдар ма? Адамда аяушылық болмай ма? Түйелеріңді алдыңдар, енді не әкелеріңнің құны бар? Тоқтатыңдар жауыздықты!» – деп ара түсті. Айтақтағанға аузы көпіріп арсалаңдаған немелер тосылып қалды.

	Осы сәтті пайдаланып ел арасына сіңген жаралы жанды үш-төрт жігіт сүйемелдеп апарып бір үйге жасырды.

	Бұл кезде Биназар мен Мырзабайды Кузьменконың Степан, Аким деген екі кулагы төсте тепкі астына алдырып жатты. Ел ішін тағы зар кернеді. Әкіреңдеген әкімдер ес жиюға мұрсат бермеді. Аман қалған ауыл азаматтарының басына ауыр күн тағы туды. Төнген түнектен сескеніп, жан сауғалап, олар елден безе бастады. Мырзабай Алматыға қашты, Биназар Тоқмаққа тартты. Старшын, болыстардың көмейлері толмады, ындыны тоймады, мал-дүние даулауын қоймады. Пірімбектің мал-жанын, қора-қопсысын тәркілеп, үш мың сом айып өндірді. Қиялбайдың шайласын қиратып, мініп жүрген жалғыз атын, бір сиыр, төрт ешкісін айдатып алды. Есін жиған соң, ол да Мырзабайдың артынан зытты. Сонымен, шынжыр балақ, шұбар төстер төрде қалды. Ел теңдігін іздеген еңіреген ерлердің көбі көрде қалды, тірісі жәудіреп торда қалды. Естіден есер озды, тұлпардан есек озды. Қара қарға қырғиды ілді, жалшы жылап, жуан күлді.

	***

	Асыл арманда ажал болмайды, адал істі құдай қолдайды. Ақкөздің айтқаны келді. Келер көктемге қарай арқырап-сарқырап Ақпан төңкерісі болып өтті. Ол Ресейдің астаң-кестеңін шығарды. Ақ патша тақтан тайдырылды. Уақытша үкімет пен Советтер патша тұсында тұтқындалғандарға кешірім жариялады. «Өлмегенге өлі балық жолығады» деген осы. Ақкөз бастаған көтеріліс көсемдері тұтқыннан босатылды.

	Бірақ бұдан кейін де аңсаған арман іске аса қоймады, үстемдер түзу жүріп, аяғын оңға баса қоймады. Ездер өз пайдасын, ерлер өз пайдасын ойлады. Мүдде таласы, тап тартысы тоқтамады. Кедейлер «бай-манап, би-болыстар, атқа мінер төрелер, сендер ашкөздікті, арамдықты қашан қоясыңдар» десе, үстемдер: «жоқ-жұқана, кедей-кепшік, сендер артына қарамай әулие ағаштың басына қонамын деген көкқарғалықтарыңды қашан қоясыңдар?» деп егесті. Көтерілісшілер «нағыз тұлпар шаппай қоймас, жалы кетіп арыса да» дегенді растады. Үстемдер «жаман адам жақсы болмас, қыдыр келіп дарыса да» дегенге көз жеткізді. Өшпенділік олардың өзектерін өртеді. Арада талас-тартыс, қарусыз күрес жүргізіле берді...

	«Шығасыға иесі басшы» деген. Бір күні Ақкөз Шудағы Новотроицк базарына барды. «Тобынан ажыраған торғайдың торға түсетінін» ескермеді. Ойында ештеме жоқ, базарын базарлады, аларын алды. Тары алды, талқан алды. Енді қайтпақ боп, атына мінді. Ат үстінде жан-жаққа көз салып, сәл іркілді. Осы кезде оған базардың бір жағында үш-төрт кулактың көзі түсті. Өзара:

	– Бұл кім?

	– Қазақтың көп шалының бірі шығар.

	– Жоқ, жай шал емес. Атын, ер-тұрманын, өзінің ат үстінде шіренісін қарасыңшы!

	– Былтырғы көтеріліс көсемдерінің бірі емес пе?

	– десті. Бәрі қадала қарасты. Сәлден соң:

	– Ойбай, мен мұны таныдым, – деді кулактардың жастауы.

	– Иә, бұл кім?

	– Бұл атақты Ақкөз.

	– Былтырғы Кузьменкоға өрт қойып, кулактарды қырған Ақкөз бе?

	– Дәл өзі.

	– Шын ба?

	– Шын.

	– Анық, жыға таныдың ба?

	– Анық таныдым, – «Сатқынның табаны тайғақ болар, жаманшылықта өзіңе айғақ болар» деген. Аттыны танып, мұны айтып тұрған былтырғы қолға түскенде Ақкөздің өзі рахым қылып, босаттырып жіберген орыстардың бірі еді.

	Олар өзара ақылдасты.

	– Мұның сазайын тартқызайық!

	– Қайтіп?

	– Қан базарда сойылға жығып сорлатайық!

	– Ақкөзді Көккөз етейік.

	– Оған ел жібере қоя ма? Ара түседі, ажыратып алады.

	– Онда қайтар жолынан тосайық.

	Кулактар осыған келісті. Базардан сытылып шығып, аулаққа барып Ақкөздің қайтар жолын торыды. Бір кезде ауылына қайтқан Ақкөз көрінді.

	«Мінсең, дөнен мен бесті мін, аянбай басады, түссең, отауға түс, аянбай асады» дегенді ескерген оның астындағы бесті күрең аянбай, аптыға басып келеді. Жол торыған кулактардың бірі «қанды басың бері тарт» деп жардан жүгіріп шығып, қарсы жүрді. Жерге қарап ешбір күдік туғызбай келе жатқан ол Ақкөзбен жанаса беріп, амандасқан болды да, шылаудан ала түсті. Мұның дұшпан екенін енді сезген Ақкөз тебініп қалып, оны қамшымен тартып-тартып жіберді. Ол шылаудан ажырар емес. Ақаң еңкейіп барып жүгенді сыпырып тастады, бірақ тізгін ат мойнында қалды. Осы кезде жасырынып жатқан басқа кулактар жүгіріп-жүгіріп келіп, Ақкөзді аттан аударып түсірді. Жолдан шығарып, сүйретіп сайға апарды. Сонан соң «ата жау қолға түстің бе, жоқ па?!» деп тепкінің астына алды. Қайсар қарт қиналғанын білдірмеді, жауына жалынбады. Қарсыласып барып, естен танды. Бір кезде «өлмегенде енді несі қалды» деді де кулактар оның мұрнына талқан тығып, көмейіне тары толтырып тастап кетті...

	Ақкөз базардан қайтпады. Ағайындары мұны ешкімге айтпады. Балалары іздеп шығуға батпады. Келесі күні ғана ел оның қолды болғанын сезді. Жоқшылар табылып, жоқ іздеп жолға шықты. Шөл даланы, сай-саланы кезіп жүріп, ес-түссіз жатқан Ақкөзді тапты. Адам жаны сірі ғой. Өлді деген ол өлмепті. Жүрек соғып, тіршілік белгісін білдіріп жатыр екен. Арбаға салып ауылына алып келді. Басы төрт жерден жарылыпты, сегіз қабырғасы сыныпты. Ауыл-аймағы ардагерін аман алып қалуға жан-тәнін салды. Тұс-тұстан балгер-бақсы, сынықшы, оташыны алдырды. Қамқорлық кем болмады, бірақ ауыр соққыға ем болмады. Үшінші күн дегенде ер Ақкөз барса келмес жаққа аттанды. Ағайыны түгел қара жамылды. Қақ бөлінген найза белдеуге ілінді, жабықтан көтерілген күрес туы төмен иілді. Бұл қайғылы хабар жеті болыс елге найзағайдай тез жетті. Ел күңіреніп езіле жылады. Қайғырмаған адам қалмады, ат қойып келмеген кісі болмады.

	«Ой, бауырым-айлап» ат бауырына түсіп Қабылбек те келді. Көңіл айтушылардың ішінде көпті көрген небір көсемдер, сөзге жүйрік небір шешендер болды. Әркім көңілдегісін ағынан жарыла, ақтарыла айтты. Сондағы Қабылбектің сөзі мынау болды:

	– Ағайын Ақаңнан айырылдық, аяулы ақсақалдан айырылдық! Бұл – халықтың қан жылайтын, көз жасын еріксіз бұлайтын күні. Бұл теңсіздіктің төбесінен төнген тұйғынымыздың топшысы сынып, көктен құлап түскен күн. Бұл – биікке самғаған сұңқарымыздың қанаты қайрылып сұлап түскен күн. Бұл – кең даланы ерсілі-қарсылы кезген көкжал бөріміздің орға құлаған күні. Бұл күн – ақ патшаға қарсы жалын күдірейтіп, аузын арандай ашып, айбат шеккен арыстанымыздың арманда кеткен күні. Арман көп, өзекті өртер өкініш те көп. Кешегі Ақаң бастаған азаттық арпалысында бір жұдырық боп түйіле алмадық, есеңгіреткен езгіге бір адамдай күйіне алмадық. Қаһарды патшалық құрылысқа қарусыз, қара күшпен қарсы шықтық. Аш жүріп айқастық, жалаңаш жүріп жағаластық. Саналы түрде сайланып шыққан күрес жүргізе алмадық. Күрес әліппесін үйретіп, жеңіске жетелер саяси жетекшіміз де болмады. Алға қойған мұрат-мақсатымыз да көңілге толмады. Қара жұмысқа адам бермеймізден ары аса алмадық.

	Бірақ осы күресімен-ақ Ақаң аты тарихта қалады, тарих төрінде жұлдызы жанады. Ақаң күресі – алдағы саяси зор күрестің басы болады. Оның еңбегі еш болмайды, азаттық арпалсына әлі де кеш болмайды. Ақаң еңбегі еленеді, халқына қылған қызметі төленеді...

	Әркім-ақ осылай ойланады, осылай толғанады. Өмір деген –бір керуен. Ол тарих сахнасынан ақырындап өте береді, ілгері жылжып кете береді. Оның әр жер, әр тұсында несібесі таусылып, күні біткендер қала береді. Тек кімнің қашан, қай жерде қалары –құдайдан басқаға белгісіз, зор құпия. Ақкөз хан қазасы жөніндегі құдайдың құпиясы осылай ашылды. Ол өмір керуенінен 1917 жылы алпыс жасында, туған жер, туған топырағында қалды. Ел-жұрты аяулы да айбатты Ақкөз батырын ақ жуып, арулап жер ана қойнына берді. Әңгіме басында айтылған Ақермен жазығын қақ жарып, төменнен төске тартып жатқан қоқты жолдың бойындағы жаутаңдаған жалғыз төмпешік – сол Ақкөз ердің бейіті еді.





