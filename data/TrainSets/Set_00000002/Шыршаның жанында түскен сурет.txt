	Давид Мурадян

	Шыршаның жанында түскен сурет





	Аударған Шәрбану Бейсенова





	Күні кешеге дейін метроның жанында жаңа жылдық шырша сатылып жатқан. Ала кетсе де болар еді. Каро қалтасында қалған тиын-тебенін санамалап, әрі-сәрі күйге түсті – жетіңкіремейтін түрі бар. Оның үйі де жақын болатын, ерінбей жүріп кеткен адамға жиырма минуттық жер, бірақ сол үшін ары-бері сабылуға құлқы жоқ-ақ. Байқасақ, түн де кешкіріп қалыпты, қыстың қысқа күні ұясына қонса болды, оның алдамшы жылуы тез қайтып, ызғары қатая бастайды.

	Барған сайын суытып та барады. Оның үстіне күн де бүгін өзі бұлыңғыр тартып тұр. Бәлкім, тиын-тебені жетіп те қалар...

	Метроның қасында әдеттегісіндей қызу сауда, не жоқ дейсіз – балық, лимон, шылымның неше алуаны, ойыншықтар, тағы басқа да кәкір-шүкір бірдеңелер толып жатыр, тек шырша дегенің атымен көрінбейді. Каро оған пәлендей таң қалмады. Нағыз өтімді кезі ғой. Әлгі бір әзірде ғана қаланың көк түтінін сейілте, айналасын орманның жұпар иісін аңқыта, қараған көзді еріксіз сүйіндіре төбедей үйіліп жатқан табиғаттың бір бөлшегінің демде тып-типыл болғанына көңілі жүдегендей.

	Еһ, шіркін, жаңа жылдың, жаңа үміттердің қарсаңында балағы сабалақ, солқылдаған жас шыршаның біреуін құшақ толтыра құшақтай табалдырықтан аттап тұрғанда ғой! Үй-іші – әйелі мен қызы қандай қуанар еді?! Қай-қайсысының да баяғы күндері қайта оралғандай шаттанары хақ.

	«Кім айтады, бақыт қайта қона алмайды деп?!» Көптен бергі бір қыстың ызғары бір қыстың тоңына жамалып, сонау жарқын күндермен екі араға берік қорған соққандай. Жаңа жылдың сәні, әр үйдің төрінде жасанып, жарқырап, құлпыра көз тартатын шырша біткен сол қорғанның ар жағында қалғандай...

	– Бауырым елу драмың





1 бар ма? – Каро селк ете түсті.

	Ол басына қалың орамалды тұмшалай тартып алған бір әйелдің қарсы алдына қалай, қайдан келгенін байқамай қалыпты. Оның жалбарына, мүләйімси қараған міскінін көріп, Каро іштей күліп қойды. Жо-жоқ! Әйелге емес, қарындасы мұхиттың арғы жағынан салып жіберген осы бір пальтоны киіп шықса болды, қандай сиқыры барын кім білген, төңірегіне қатты әсер ететінін енді байқап жүр. Қарындасының бұл бағалы сыйлығын алғалы әлі айға тола қоймаған, сыртқа киіп шықса-ақ, қайыр сұраушылар тап бола кетеді, олардың саны күн сайын артып барады. Бір күнде бірнешеуіне жолығады. Сірә, мұның сыртқы түрі аса бай мырзаларға қатты ұқсаса керек. Қалтасының тақыр екенін қайдан білсін...

	– Құдай саған темірдей денсаулық берсін, бауырым. – Әйел кейін шегіне берді. – Жоқ болса, оқа емес...

	Елу драм майдасы шынында да жоқ еді. Жүз драм кесек сарықұлақ ұстатуға тура келді. Әйел жып еткізіп салып алып, жылдам рахметін айтты, асығыс тайып тұрды. «Жолым болып, тағы бір қымбат киім киген, қолы ашық мырза қармағына ілініп қалар ма екен» – деп асығып бара жатқандай көрінді. Каро еріксіз езу тартты.

	Әрине базарға да баруға болар еді, ол арада шырша әлі таусыла қоймаған шығар. Жаңа жылға екі-ақ күн қалды. Қардың жауар түрі жоқ.

	«Керек еді сол қар, – деп ойлады Каро, – суықтан онсыз да ығыр болдық қой». Бірақ, тап сол арада бұлай ойлауы бекершілік екенін мойындап, ол ойын қайтып алды: жапалақтай жауып, қолға ұстасаң мамықтай үлпілдеген, алақаныңа салып, уысыңды жұмып, қайта ашқанда женттей жентектелген аппақ қарсыз жаңа жылдың сәні кірген бе? Түн ортасы ауған шақта барлығы айқай-шумен үйме-жүйме қотарыла аулаға шығатын еді, шыртылдап, айналасына өткір сәуле төгер бенгаль таяқшасын тұтатып олай-бұлай бұлғап, оттан шашу шашып, ақ қайнар атып, ән айтып, жастар жағы қармен атыспақ ойнап, мәре-сәре болып жатпаушы ма еді. Ал, Мигран ағай көне «Фэд» аппаратын жарқылдатып, арқа-жарқа қуаныштан бал-бұл жанған жүздердің қас-қағым шаттық сәтін суретке түсіріп алуға барын салатын...

	Каро еріксіз темекі тұтатты, аяғы тоңа бастағанын сезді. Осы сезіммен бірге өткен қыстың бейіт басына байланысты жүдеу-жада көңілсіз көріністері есіне оралды, сонда да аяқ киімі үнемі су болып жүріп еді-ау. Соны ойлауы мұң екен, сол жақ бүйрегі сыздап қоя бергені. Барғысы келсін, келмесін енді метроға отырудан басқа амалы жоқ. «Достық» станциясынан «қолбасшы Андраник» станциясына дейін бар болғаны сегіз минуттық жол, базар ар жағында – қол созым жерде. Бұтақтары күлтеленген, көңілдегідей биік шырша мың жарым драмнан кем түспес-ау. Мұндай ысырапқа, әншейінде, жол бермес еді, қарындасы қымбат пальтомен қоса, қомақты қаржы да беріп жібергендіктен тартынғысы келмеді. Бұлардың енді бірталайға дейін қаражаттан тарылмасы анық, тым құрығанда, қаңтардың аяғына шекті еркін жетер-ау.

	Осыдан бір апта бұрын беймезгіл уақытта телефон үздіксіз безектей жөнелді. Кеш болатын. Каро жатып қалған, енді көзі ілініп бара жатыр екен. Тынбастан ұзақ шырылдауы жаңа ғана қалғыған кісіні емес, шырт ұйқыда жатқан жанның да ұйқысын шайдай ашқандай. Нвардик су жылытып алып, жуынатын бөлмеге кіріп, кілттеніп алған, жуық арада шықпасы белгілі. Телефон тұтқасын Анаит көтерген. Дәу де болса, Атлант мұхитының жағалауынан – Нью-Йорктен бе, «Бостандық» ескерткішінен бе, Манхэттен храмынан ба, тіпті Біріккен Ұлттар Ұйымынан ба екен, қайдан екенін, бір Құдайдың өзі білсін, әйтеуір алыстан соғылған қоңырау екені аян. Анаиттің сасқалақтап әр нәрсені бір дегбірсіз сұрауына, орынды, орынсыз, жүйесіз жауаптарына қарағанда мұхиттың ар жағымен тілдесіп жатқанына күмәні қалмады. Каро көрпесін серпе ашып, жылы орнынан тұрып, шалбарымен тоқыма кеудешесін үстіне іліп жатар бөлмеден шықты.

	Бір аппарат кіре берістегі үлкен айнаның алдында, енді бірі төргі қонақ бөлмеде тұртын. Әйелі кіре берістегі телефонмен сөйлесіп тұр екен. Бұл ара бөлмелерге қарағанда едәуір суықтау. «Міне, өзі де келді.Оны өзімен сөйлес, өзіне берейін», – деп Анаит тұтқаны бұған ұстата салды.

	Каро әңгіменің не турасында боларын алды ала сезді. Алайда қарындасы сөзді алыстан орағытып бастады. Әуелі мұның денсаулығын іждаһаттап сұрады: осы қыстан қалай шығып келесің, кеудең шаншылмай ма, жөтеліп жүрген жоқсың ба, бүйрегің ауырмай ма дегендей сауалдарды жаудырып жатыр. Тыңдап тұрып-тұрып: «Жоқ, – деді Каро оның барлық сұрауына бір-ақ сөзбен жауап қайыра. – Электр бар, тоңсақ жылынамыз дегендей». Қарындасы жайлап оның күніне неше тал шылым шегетінін сұрады. «Баяғыдай, – деді Каро екіұштылау күліп. –Сен одан да өзің жайлы айтсаңшы». «Ол туралы жаңа Анаитке айттым, содан сұрап аларсың», – деп қарындасы қысқа қайырды. Каро оның сөзін көңіліне алмады. Телефонмен сөйлескендегі әрбір минуты қымбат. Босқа уақыт кетіріп қайтсін. «Сонымен, не деп шештің?» – деді қарындасы білгісі келген басты нәрсесіне енді көшіп.

	Каро ілмесін қоңылтаяқ сұға салып шыққан еді, аяқтан жел ұрып барады. Анаит қабырғаға сүйеніп, мұның аузын бағып қалған. Кароға келіншегінің әсем жүзі айнадан қырынан анық көрініп тұр. Ол қазір байқады – келіншегінің шашының ағы көбейе түскендей, әлде шам жарығынан солай көріне ме екен. «Әзірге ештеңе шешпедім, – деді ол қарындасының әлі оның жауабын күтіп тұрғанын біліп. – Ойланып жүрмін...» «Ойлан, ойлан» – деді аржақтағы дауыс. Гук-Гук-Гук. Байланыс үзіліп кетті...

	Каро шылымын лақтырып тастап, метроға түсті. Сол-ақ екен даңғаза ию-қыю әуен құлағын жарып, миын шағып жүре берді. Арзан саз, анайы мәтін құлағына түрпідей тиді. Дарақы әйел даусына еркектің арсыз күлкісі аралас қырылдақ үні қосылып, «Біз, армяндармыз осындай» – дейтінін қайтерсің. Кароның әннің мәтініне ызасы келіп, шамданғаны соншалық,

	«Егер сендер армян болсаңдар, бола қойыңдар, онда мен ұлтымды өзгертетін шығармын», – деп ойлады мысқылдап.

	Вагонда адам аз екен. Каро бос орынға отыра кетті. Әлгі есер әннен құтылғанына қуанды. Қайтсем де, қаланы түгел аралап шықсам да шырша таппасам болмас деп шешті ол. Бұл бір жақсылықтың басы болар, бәлкім, жадап-жүдеген сұрықсыз күндер артта қалып, баяғысынша жарқын шақ туар. Тек, жасанып, жайнаған салтанатты шыршаның қасында бәрі бірге суретке түсе алмайды-ау... Ажырамас көне серігі – «Фэді» қолынан түспейтін Мигран ағай бүгін де жоқ. Ол өзінің «Зоркий» фотоаппаратын осыдан екі жыл бұрын қарындасы мұхиттың ар жағына аттанарда арзанға сатып жіберген. Суретке түсетіндердің де қатары сиреген...

	... Күзден бері қарындасы неше дүркін телефон соғып, «кел де, кел», – деп қоймай жүр. Анаит болса күйеуіне жәутеңдей жалына қарайды: қалай шешер екен деп қобалжи күтіп жүргені байқалады. Каро әдеттегісінше қалжыңға айналдырып тура жауаптан жалтарған, кейін тіпті ол туралы ләм демей қойды.

	Қарындасы еш қиналыссыз, оп-оңай кетіп қалған. Ешқандай сары уайымды соққан жоқ. «Күйеуім қайда барса, мен де сонда» – деп шұғыл жиналды. Таң атар-атпастан ағылшын тілінің сабағына жүгіреді. «Еш қорқатыны жоқ екен, – дейді ол жеңгесін қайрай, – қырық бір жаста да тілді үйренуге болатын сияқты. Есімде мектептен де бірдеңелер қалыпты».

	Оның бұлайша шешімді шұғыл жиналуының өзіндік себебі де бар еді. Оның енесін американың байырғы тұрғыны десе де болғандай. Үлкен ұлын, арыдан болжаған зор есеппен, шетелдіктің қызына үйлендірді. Есебі дұрыс шығып, қыздың ата-анасы байырғы отандарына қайтқанда, қыз-күйеуін мұхит асырып ала кетті. Баласының қалай орныққанын көріп келуге кеткен құдағи кері қайтпай, сол жақта түпкілікті тұрып қалған. Оған да бір он жылдай болған шығар-ау... Кіші ұлы мен келіні – Кароның қарындасын да шақыртып алды. Басында қонаққа бара жатырмыз деген олардың қайта оралмасы сонда-ақ аян болған...

	Поезд «Жастар» станциясына келіп тоқтады. Вагон іші жолаушыларға демде толып кетті. Каро емженділеу егде әйел мен оның немересіне орын босату үшін ығысып отырды. Әйел зиялы сыпайылықпен әдеппен алғысын білдірді. Сол екі арада немере қызына «Қолыңды аузыңа салма», – деп ескерту жасап та үлгерді. «Әйтпесе, Аяз ата сыйлық бермей қояды. Оның келетін күні жақындап қалғанын сен ұмыттың ба?» Сыйлықтан құр қалудан қорыққан бала саусағын аузынан ала қойды. Баламысың деген. Жаңа жылдан сыйлық дәмету – үлкен-кішінің аңсарлы арманы-ау! Тағдыр талайы Кароға қандай сый әзірлеп тұр екен?!

	... Конфеттен босаған үлкен текше қорапта көне фотосуреттер сақталған. Каро оған оқтын-оқтын көз салып қояды. Соның ішіндегі біреуі өте сәтті. Бұл Айгестандағы





2 ата-анасының үйінде қарындасы екеуінің кішкентай кезде түскен суреті. Жаңа жылдық шыршаның қасында тұр. Қарындасы, неміс елінде жасалған, сол кездегі ең шаңсық ойыншық – аюдың қонжығын қолына ұстап алған, ал Каро қарындасын құшақтап тұр. Екеуінің де көзі қуаныштан нұр жайнап, тап бір бенгаль шырпысының отындай жылтырайды. Анық шыққан, әжептәуір үлкен сурет. Мигран ағай сол кездегі өмірдің бір бөлшегін, ешқандай жасандылықсыз, аңғал бала табиғатын тап басып, сәтті ұстап қалған. Ата-анасымен бірге түскен басқа суреттері де көп. Әр суретте Каро мен қарындасының жыл сайын өсе түкені аңғарылады. Ата-аналарында ешбір өзгеріс білінбейді. Кейінгі суреттерде ата-анасының кешігіңкіреп туған кежелері – Артактың бейнесі көрініс бере бастайды. Тсс, ол туралы дауыстап айтуға болмайды, басып-жаншып тастары сөзсіз. Қайран бауырдың атын атай алмай, жүрегі қан жылайды. Ол қызы Нвардик түскен суреттерге тез ауысып, іріктеп қарай бастайды. Майда бұйра шаштары маңдайын жаба желбіреген, момақан сәби жүзінен көкірегіне саумал құйылғандай. Міне ол Анаиттің қолында талпынады, мына суретте Кароның анасының алдында отыр. Әкесі ендігі суреттерде көрінбейді. Барлық суреттердің дерлік, арт жағында асқақ армандар мен жарқын болашаққа үміттендіретін тылсым құпияны ішіне бүккен жаңа жылдық шырша салтанатпен жарқырайды. Сол беймәлім қуаныштан үміт күткізген күндердің тәуекелі тұрып, қайтымын сұрар батыл бір пенде баласы табылар ма екен бүгінде десеңізші...

	– «Қолбасшы Андраник» станциясы, – деп хабарлады көзге көрінбейтін саңқылдаған дауыс. Каро поездан түсті. Вагонның тура алдында қолына бір топ алабажақ лотерей билетін құдды желпуіш тәрізді дөңгелекше ұстап алған қария: «Алыңыздар алыңыздар! Жаңа жылдық ұтыстан қапы қалмаңыздар!», – деп сұңқылдайды. Өмірден ештеңе ұтпағандар лоторейден ұтамын деп дәмеленбесі анық. Қай жағына қараса да сөмкелерін мереке дастарқанына қажет тәтті-дәмдіге сықай толтырып, асығып бара жатқан жұрт. Қолын қалтасына салып, асықпай алшаңдап келе жатқан тек өзі секілді. Ол өзін осы ортаға өгей, бөтен сезінді. Шырша көтеріп жүрген де ешкім көрінбейді, сірә босқа әуре-сарсаң болмаса етті.

	«Жоқ, босқа емес, – деген қарындасының сөзі есіне түсті. – Ерте ме, кеш пе, мен сендерді бәрібір алып кетемін. Алдымен Кароны шақыртамын. Ол секілді асқан шебер жобалаушы инженер мұнда жұмыссыз қалмайды. Қырық бес жас? Сол да сөз болып па? Онда тұрған не бар екен? Еркек үшін ең тамаша шақ, барлығын басынан қайта бастауға болады. Келіп орналасады, жан-жағына қарайды, жұрт жасап жатқан тірлікті көріп үйренеді. Біраз қаражат жинап алған соң сендерге де кезек келеді. Нвардик оған шекті училищесін де тәмамдап, қолына дипломын алып, дайын пианистка болып шығады. Музыкант қай елде де өзінің нанын тауып жей алады. Бір сөзбен айтқанда, адам сияқты ғұмыр сүріп, үлкен өмірді көресіңдер. Қазір көрмегенде, қашан көрмексіңдер?! Екінші ғұмырда ма? Құдай сол екінші ғұмырды бере ме екен өзі?»

	Бұл қарындасының жеңгесі Анаитке қарата айтқан сөздері болғанымен негізінен оған емес, Кароға арналған еді. Бұл қарындасының сөзін тыңдап отырып-отырып, ләм деп тіс жармастан ойланғандағы дағдысы бойынша шылымға қол созды. Ащы түтінді құшырлана жұтып алып, әдеттегісінше қалжың-шыны аралас: «Барлығы кетсе де мен Ереванды күзетіп қалатын шығармын», – деп күбірледі. Үнінде әлде өкініш, әлде күйініш лебі сезілгендей.

	Бұрынғы Қазан, қазіргі Ұлы Тигран даңғылына шығып еді, алдынан сұп-суық өкпек жел соғып қоя берді. Күн соңында ауа райы шындап бұзылды. Ереван демде қалың бұлттың астында сұрғылт тартып, шөге түскендей көрінді. «Мүмкін, ауа райының ешқандай қатысы жоқ, бұл өзімізден шығар», – деп ойлады Каро. –Бәлкім, біз өзгерген шығармыз, жанымыздың шуағын жоғалтып, яки жойып алдық па? Енді туған қаламызды жайнатып, жарқыратуға жан жылуымыз жетпей жатқан шығар. Осы ойдан оның көкірегін өкініш биледі. Адымын жылдамдата түсті.

	Тарихты безбендеуге кірісердей мұның не жөні бар? Дүниенің қырық қатпарлы сырына бойлайтын дана қарттыққа асыққаны несі. Көтере алмайтын шоқпарды беліңе байлама демеуші ме еді. Жасына жетпей, әлде, тауы шағылғаны ма? Еркін ұста өзіңді, еңсеңді көтер. Айналаңа кеңінен көз сал. Үлкен әлемге лайық бол. Бір кездері бәрі осылай еді ғой. Бәрі де анық, түсінікті болатын. Айгестанның қалың көгілдір мұқабалы ежелгі Атласын тізесіне жайып тастап, шырқау биіктегі күлтеленген жапырақты бұтақтары тура патшаның тәжіндей көркем, ал діңінің аумағына құшақ жетпес тұт ағашының астында жаздың ұзақ күндерінде қиялға шомып отырушы еді-ау. Гуздонның сағасынан жүзіп шыққан қиялдағы жойқын үлкен кемесі біресе Үнді елдеріне ат басын тіресе, біресе Марокконы жартасты жағалауынан аттанып, әлемді шарлап, жер шарының келесі бетіндегі Пиреней жарты аралына жетіп: «Монтевидео! Мен тауды көріп тұрмын», – деп, бар даусымен жар салып айқайлағаны қайда. Міне, осы бағытта жалғастыра бер. Егер бұдан діңкелеп, күдер үзсең, Медисон-авенге бет бұр. Сенің ұлы істерге сапарың тек Атлас бетінде ғана шектеліп қалмақ па? Ойласаңшы өзің... Әне, қарындасыңды көрмейсің бе? Өмір сүру ғылымын қалай тез арада меңгеріп алған. Нью-Йорк, Бруклин, Бродвей, орыс кітаптарының дүкені. Жолы болып аз уақыттың ішінде бәрінің ретін келтіріп, Аксеновтың, Довлатовтың томдарын сатып отыр өзінше. Жарайсың! Құдай денсаулық берсе, жұмысы жүріп жатса, айына бір рет телефон соғарына сенімді. Бауырмалдығында шек жоқ. Үнемі осы, қысыл-таяң кезде жәрдемін аяған емес, міне қазір де көмектесуде. Бұдан үлкен нәрсеге қолы жетсе, тіпті аянып қалмас. Бәрібір бұл оларды ақтап, Кароны қуанта алмайды, оларды мұхит асып кетуге мәжбүрлеген күштің шешуін таппай басы сарсаң. Жел айдаған қаңбақтай әрқайсысы әр жақта, неге тарыдай шашырап жүр. Неге? Кімді алмасын, әйтеуір бір-екі туысы шалғайда жүр. Бір уақыттарда бәрінің осында жиналған кезі болып еді-ау...

	Мына қызықты қараңыз, метродан бері қаншама жер жүріп келеді, мұның тобығына дейін түскен мөлт қара американдық аса сәнді пальтосына қарап, әлі ешкім қайыр сұрай қойған жоқ. Бәлкім, бар ызбарын жүзіне жинап, түксие, жедел басып келе жатқандығынан ба екен? Ғимараттың биік арқасынан өте бергенде есікпен төрдей аппақ «Мерседес» қапталдан ызғытып шыға келді. Каро әрең жалт беріп үлгерді. Қасынан өте бере машина жүрісін баяулатып, жүргізуші мен оның қасында отырған жаңа армян «Мынаның өзі дені сау ма» – дегендей Кароны жақтырмай, зілдене қарады. Бұл жаяуларға арналған тротуармен-ақ келе жатқан. Оларға неден жазықты болғанын ұқпаған Каро да қарады, сонда көрді: шашын тықырлата қысқа алдырған, майлы шоң шүйде жалпақ иыққа мойынсыз орныққан, кеспелтек қара жалғанның жартысындай шалқая, астамси көкке қарайды. Е-е-е, түсінікті... Адамдардың жаңа бір типінің пайда болғанын Каро кейінгі уақытта анық байқап жүр. Бұлар да сол топтан екені даусыз. Олардың түстері сұсты, жүрістері суыт. Қара костюм-шалбар киіп қашанда жүздері ызғар шашып, тастай қатып жүреді. Қалта телефондарымен сөйлесе қалса, дауыстары қырылдап, тек бұйрық райда тіл қатады. Құлақтарына қыстырған тағы бірдеңелері бар, тегі жедел хабар алу тетіктері болар, кім білген? Каро бұларды қаптаған казино, жекеменшік қымбат дүкендердің алдында топ-тобымен, үйірімен жүргендерін ұшыратады.

	Дүкен демекші Ереванның көне үлгідегі әдемі үйлерінің бірінші қабаттары тегіс осындай әлем-жәлем дүңгіршекке айналып кеткен. Қайсыбіреулері тіпті пәленбай метр көшеге қарай ұмсына түсіп кеңейіп, көк, жасыл мрамор, гранит секілді сәнді таспен қапталып, айнала есік-терезе орнатылып, айбарынан ат үркерліктей айбатты сұсқа ие болған. Қаланың көркі, саялы алаңқайлардағы шоқ-шоқ тоғай оталып, орындарына есік-терезесі жоқ кілең жылтыр шыныдан тұрғызылған биік үйлер өсіп шықты. Бұларды мұз тау десе де болғандай. Олардың кожалары әлгіндей, сен тұр, мен атайын деген жігіттер екенінде дау жоқ.

	Мұндай қауымды көрсе, Артак екінші рет өлер еді. Ол қанқасаптың алғашқы ұрысында-ақ шейіт кетті ғой. Оны үйде ұстап қалар күш бар ма? Аналары көз жұмған. Анасы тірі тұрғанда да осылай боларына күмәні жоқ. Ол күндері жастарды елінің еркіндігін аңсаған қастерлі сезім үйде отырғызбаған. Үн-түнсіз барып, еріктілер қатарына жазылып келіп, ағасының бұжыр табан қонышты, қалың бұзау тұмсыз бәтеңкесін сұрап киіп кеткен. Чехтардың қолынан шыққан тігісі мықты бұл аяқ киімді Каро жолсапарға кию үшін Мәскеуден сатып алған.

	Аяғына бір сұқпаған күй інісіне кигізіп жіберген. Сол күні жер мидай езілген балшық, көлкіген су еді ғой. «Аға, –деп еді-ау сонда Артак. – Ох-аһ дейтін ешнәрсесі жоқ. Қазір шайқасып қалмасақ, ох-аһтың көкесін кейін көресіңдер!..» Құдай-ау, інісі қандай көреген? Әулие екен ғой. Айтқаны айдай келді. Содан бермен қанша жыл өтті? Мейлі, бәрібір емес пе? Көп өтсін, аз өтсін қаза ұмытылып, қайғы жеңілдемейді. Міне осыны қарындасына қалай айтып түсіндірер. Мұны босатпай тұрған күш – өзге емес Артак, оның аруағы ғой. Бүгін де, ертең де, ешқашан да кете алмасы сондықтан. Егер Каро бар шоқпытын жинап, тайып тұрса, Артак жанын босқа қиған болып шықты ма? Кароның ұғымынша, егер сенің қаның төгілген жерге өзіңнің туғандарың тұрғысы келмесе, онда құрбандығың зая кеткені! Зая, зая! Артактің аруағына қиянат қой бұл.

	Орталық әмбебап дүкеннің қасында Каро түні бойы көксеген нәрсесі – шыршаға да жетті-ау. Шырша дегенің үйіліп жатыр, алушы қатары селдір. Кенет ол тосын жайға кезіккендей қатты да қалды. Кезектегілер арасында тұрған Нвардикті көрген. Қызы алдыңғы жаққа қарап тұрғандықтан бұны байқамады. Иығына ұзын баулы спорттық сөмке асып алған жігітпен әңгімелесіп, кезегімен жайлап жылжып барады. Міне, шіреттері жетіп, шырша таңдай бастады. Жігіт ең биік шыршаны ұстаған, Нвардик оған әлдене дейтін сияқты. Шамасы құптамады. Біздің пәтерімізге одан гөрі аласалау, бірақ бұтақтары қалың мына біреуі лайық, үлкені бізге қол емес деді ме екен.

	Олардың арасын небәрі бірнеше қадам бөліп тұр. Құдайым-ау, мына қыз қашан сырықтай болып өсіп кеткен? Бір ыстық толқын ішін шарпып өтіп, бойынан қыстың ызғарын ығыстырып барады. Бері бұрылған Нвардиктен көзін айыра алмай қалған. Қызының жүзінде әуелі таңғалғандай, сосын абдырай күлгендей, бір қызарып, бір бозарған әртүрлі сезімдер әлемтапырақ араласып кетті. Бейтаныс жігіт те бұрылды. Каро орнынан тапжыла алар емес. Қасына келген Нвардик:

	– Біз шырша алып жүрміз. Азат маған жаңа жылға шырша сыйлайын деп еді, – деді батылсыздау. – Өзің базарға келдің бе?

	– Иә, сондай бірдеңе. – Барынша жұмсақ әрі елеусіздеу айтуға тырысып, – Азат екеуің бірге оқисыңдар ма? – деп сұрады.

	– Ол келешек үлкен режиссер. Біздің училищенің жанындағы театр институтында оқиды, – деді ақтала.

	– Түсінікті, – деп, Каро басын изеп қойды.

	Нвардиктің сөйлесіп тұрған адамының тегін еместігін сезсе керек, Азат та қастарына келген.

	– Танысып қой, бұл кісі менің әкем ғой.

	Каро Азаттың қолын алды. Бір таңғалғаны – жас жігіт әдемі қырынған, кең маңдайлы, адамға қарағанда тұп-тұнық жанарын алып қашпайды, менменсіп аспанға да қарамайды екен. Әйтеуір, сағыз шайнаңдап, ерні кекесінді күлкіге әзір тұратын топтан еместігін айқын.

	– Дұрыс, – деді Каро тағы да, неге айтқаны, кімге айтқаны белгісіз.

	– Нвардик маған шыршаның жанында суретке түскенді ұнатамын деп бірде айтқан еді. – Азат мүдіріп қалды. Сірә әңгімені дұрыс бастадым ба, жоқ па деп ойласа керек. Сосын: – Сізді жаңа жылыңызбен құттықтаймын – дегенді қосып қойды.

	– Рахмет, – деді Каро ризашылықпен. – Мен де өзіңді құттықтаймын.

	– Біз осы арадан үйге қайтамыз. Бізбен бірге жүресің бе?

	– Жоқ, қызым. Өздерің бара беріңдер. Анаң тосып қалған шығар. Менің базарға кіретін шаруам бар. Жеміс алу дегендей...

	Азатпен қоштасып ол базарға қарай аяңдады. Бірақ базарда оның ешқандай ісі жоқ-ты. Тек өзімен өзі болғысы келген.

	Оның ойлаған ойы жүзеге аспады. Әйелі мен қызына оқыс сый жасағысы келген, жастар алдын орап кетті. Оқасы жоқ. Дүние кезек деген. Өмір-өзен қас-қағым сәтте, дәл бүгінгі желтоқсанның қысқа күні сияқты өте шыққандай. Сол жолда іске асыра алмаған, қолынан келмеген нәрселері бұл емес. Өкініші де, күйініші де көкірегінде қатталып жатыр. Басқаша болуы мүмкін бе? Әй, неғайбыл. Егер, тағдыры алқаса, Нвардик үшін бәрі өзгеше болуы мүмкін ғой... Иншалла, солай болғай...





Notes


	[←1]

Драм -арман ақшасы.





[←2]

Айгестан -Ереванда зиялылар тұратын көне аудан.





