	Нұрғали Ораз

	Таудан ұшқан тазқара



	Қалааралық үлкен трассаның бойымен желдей есіп, сағатына жүз сексен шақырым жылдамдықпен жүйткіп келе жатқан шетелдік жеңіл машина жүрісін кенет күрт бәсеңдетіп, сол жақ қапталдан шыға келген тас жолға қарай бұрылуға бейімделгенде қаладан ұзағалы бері жақ ашпай, қалғып-мүлгіп отырған Кәрім Меңдіғалиевтің маңдайындағы жіңішке әжім сызықтары жиырыла түсіп, жылдамдықты машина емес, тап бір өзі жоғалтқандай қабағын кіржитіп, көзін ашып алды да, терезеден сыртқа жақтырмай қарады.

	Табаны асфальттан басқаға тиіп көрмеген аппақ «Вольво» біз өкше туфли киген кінәмшіл бойжеткендей кібіртіктеп, ойқы-шойқы тастақпен қорғалақтап жүріп келіп, ауыл арасындағы ескі жолға түсті. Бірақ бұның енді асфальт деген аты ғана әшейін. Жаңағы азаптың тез біткеніне қуанып, қар үстіндегі шанадай сырғи жөнелмек болған жеңіл машина теміреткенің орнындай ойдым-ойдым кесе шұңқырларға кезігіп, екі бүйірін солқ-солқ соғып алды.

	— Әй! — деп рульде отырған ұлына зеки үн қатқан Кәрім Меңдіғалиев тілінің ұшына кеуректің дәмі түсіп кеткендей бетаузын тыржитты. — Жайырақ айда!

	Содан келесі ауылға жеткенше қабағы ашылмай, тұнжыраған қалпы тас мүсіндей мелшиіп отырды да қойды. Олар көпірге жеткенде алдарынан кесе-көлденеңдей өтіп бара жатқан бір табын сиырға кез болып, амалсыз кідірді. Маң-маң басқан мынау аймүйіздердің тіпті асығатын түрі көрінбейді. Жалпақ тілдерімен әлсін-әлсін сулы танауларын жалап қойып, арқаларына қонған шыбын-шіркейлерді құйрықтарымен шып-шып қағып, жайбарақат өріп барады. Арт жақтағы алқынып тұрған әдемі машинаға тіпті пысқырып та қарайтын емес. «Иә-ә, сен «Вольво» болсаң қайтейік, біздің де сиыр деген атымыз бар. Тағдыр жазып, тар көпірдің үстінде жолыққан екенбіз, кезегіңді күт. Сені адам жасаған болса, бізді Кұдайдың өзі жаратқан!» деп, қыр көрсетіп бара жатқан тәрізді.

	Сауырында таңбасы бар қызыл-қоңыр атқа мінген бақташының да бұлармен ісі болған жоқ. Ер үстінде бір жағына қисайып, ұйқылы-ояу қалпы дәл тұстарынан өтіп барады. Кәрім Меңдіғалиевтің ұлы шыдамсыздық көрсетіп, жапон елінің көңілді бір әуенін ойнайтын сигналды қайта-қайта басып еді, бақташы селк етіп, басын көтеріп алды да, екі езуі екі құлағына қарай жайылып, аппақ тістерін көрсете, ыржиып күлді.

	Күн көзіне шағылысып, жалт-жұлт құбылып жатқан өзеннің айдынынан көз алмай қарап отырып, Кәрім Меңдіғалиев өзі көптен бері көрмеген көне суретпен қайта табысқандай болған. Жағада арқандаулы тұрған құлынды биелер, әне, анау қарына шелегін іліп, сауынға шыққан ақ орамалды әйел, көк теректері аспанға шаншылған ауыл оған баяғыдан таныс, жүрегіне жақын тіршіліктің тынысын сездіреді...

	Кәрім Меңдіғалиев бұрын бұл тұсқа аялдап көрген емес-ті. Қайда-ан! МАИ-дың көк жолақ машиналары қызыл сиреналарын бажылдатып алға түсіп, жол-жөнекей қыбырлаған көлік атаулыны шетке ысырып, бір сәт кідіру дегенді білместен, зулап өте шығатын. Иә-ә, ол кезде «Кәрім Меңдіғалиев келе жатыр!» деген хабарды естіген жұрттың өзі де есінен танып қала жаздаушы еді ғой. Есік алдында керіліп-созылып жататын итіне дейін беймәлім бір тылсым құдіреттің жақындап қалғанын сезіп, аяқ астынан жым-жылас боп, інге кіргендей жоғалып кететін.

	Енді міне...

	Аздан соң сиырлардың арасы сиреп, аппақ «Вольво» ақырын орнынан қозғала бастады. Олар ауылға жеткенде күн сәскеден ауып қалған еді. Кәрім Меңдіғалиев бүгін кешке ортаншы ұлының үйлену тойын өткізейін деп жатқан інісінің үйіне келіп түсті. Қалбалақтап қуана қарсы алған үй иелері оларды көлеңкесі қою, саясы мол бақтың ішіне жасалған дастарқанға қарай бастады.

	— Әйекем қайда? Ол кісі неге келмеді? — деді інісі, біздің тарапымыздан бір ағаттық болып қалған жоқ па екен дегендей, кінәлі пішінде Кәрім Меңдіғалиевке жаутаңдай қарап.

	Әйекем дегені — жеңгесі, Айжан Ақжоловна, Кәрім Меңдіғалиевтің кербез бәйбішесі ғой. Тоқал алу ойында жоқ болса да, Кәрім Меңдіғалиев әйелін үнемі бәйбіше деп еркелететін.

	Міне, қазір де:

	— Иә-ә, біздің бәйбіше келе алмады, — деді қолындағы орамалмен ернінің ұшын ептеп сүрте отырып, осы шын көңілімен сұрай ма дегендей інісінің жүзіне сынай қарап. Біраздан бері тойдың әуресімен тыным таппай шапқылап жүргендікі ме, әлде биылғы жаз құрғақ, қырық күн шілде аса ыстық болған ба, Мәліктің өңі қарауытып, түтігіп кетіпті. — Олардың жұмысы қазір тіпті қиындап кетті ғой. Поликлиникадағы дәрігерлер штатының тең жартысы қысқарған. Бірақ ауру бұрынғыдан көбеймесе, азайған жоқ. Қайда барсаң да сапырылысып жатқан тіршілік әйтеуір. Жеңгең сендерге дұғай-дұғай сәлем айтты. Екі жастың бақытты болуына шын жүректен тілектес.

	— Ә-ә, рақмет, рақмет! — ақ көңіл Мәлік жеңгесінің алыстан болса да тілектес боп отырғанына қуанып, басын қайтақайта шұлғыды.

	Түстіктен кейін Кәрім Меңдіғалиев жаздық жеңіл пиджагін иығына желбегей жамылып, ауланың ішін асықпай аралап өтті де, бақша жаққа қарай аяңдады. Ауылдағылар атам заманнан бері бақшаны өзен аңғарына таяу, етектегі жазыққа салатын. Отағасы еңбекқор, пысық болса, шарбақ қоршауды ерінбейжалықпай созып, жағадағы қалың қамыстың тұсынан бір-ақ қайырады. Ал егер де шаруаға қыры жоқ, жалқаулау болса, онда шарбағы да соғұрлым шолақ қайырылып жатушы еді. Мәлік болса... Ойбай-ау, мынау тіпті шарбағын арғы бетке өткізіп жіберген бе, немене?! Кәрім Меңдіғалиев қолымен күн салып, қоршаудың қай жерден бітетінін бажайлап ұзақ тұрды. Иә, мына Мәліктің тал шарбағы өзенді ортаға қалдырып, арғы бетке өтіп кетіпті. «Ойпыр-ай, — деп таң қалды ол ішінен, — бұл қайдан осынша пысық болып жүр?..»

	Оның есіне бір құлағы ортасынан шорт кесілген қара есегіне мініп алып, ауыл-ауылды аралап, үй-үйден ішкен қымызының буына мас боп, қызара бөртіп, аузы көпіріп әңгімеден босамай жүретін Тоқымбай жәкесі түсті. Жарықтық, өмір бақи бау-бақшаның ортасында отырса да қолына бір кетпен ұстамай-ақ кетіп еді... Сірә, Мәліктер сол жәкесінің атымен әлі де «Тоқымбаев» болып жазылады. Ал Кәрім Меңдіғалиевтің туған әкесі Тоқымбай деген кісі, сол Тоқымбайдың туған ағасы. Соғыстан қайтпай қалған... Өз әкесі есінде жоқ. Ол соғысқа аттанғанда бұл аяғын енді ғана тәйтәй басып жүре бастаған шынашақтай сәби екен. Әмеңгерлік жолымен анасын жеңгелей алған әкесінің інісін жәке деп өсті.

	Аспирантураны бітіргенге дейін Кәрім Тоқымбаев болып жазылып жүрді де, кейін атасының атына ауысып кетті. Өз еркімен емес, әрине, сол кезде металлургия министрі болып отырған қайын атасының бір ғана емеурінімен өзгерткен. Расында да, болашақта биік мансап пен лауазым иесі болайын деп тұрған жас жігітке ол фамилия біртүрлі қолайсыздау еді.

	«Иә-ә, бұл батырыңа ат шаптырымдай шарбақ не үшін қажет болды екен?..» Кәрім Меңдіғалиев қоршаудың ішіне қанша үңіліп қараса да, екінші, әлде үшінші орымнан кейін қайта жетіліп келе жатқан көкпеңбек жоңышқадан басқа ештеңе көре алмады.

	Енді байқады, бір Мәліктің ғана емес, басқа үйлердің де талшарбақтары арғы бетке жамырап өтіп кеткен екен. Өзен бойлап тауға қарай өрлейтін жалғыз аяқ жол бар еді. Оны да қазір қалың шөп басыпты. Апыр-ай, енді сол соқпақпен аяңдап барып тұма-бастаудан су ішіп қайтудың да сәті түспейтін болғаны-ау...

	— Көке, жалғыз өзіңіз зерігіп тұрған жоқсыз ба? — деген таныс дауыс естілді арт жағынан. Мал қорадан шығып, осылай қарай келе жатқан Мәлік екен. Ол қасына жеткенше Кәрім Меңдіғалиев үн қатпай, көзінің қиығымен бақылай қарап тұрды.

	— Мына бақшаның қоршауын ұзартудай-ақ ұзартқан екенсіңдер!..

	— Ә-ә, — деп Мәлік әлденеден ыңғайсызданғандай желкесін қасыды. — Биыл жоңышқадан басқа ештеңе еккеніміз жоқ. Жөндеп қарауға да мұрша болмады.

	— Неге?

	Ол мұндай нақты сұрақты күтпеген болуы керек, сәл мүдіріп тұрып:

	— Пайдасы жоқ боп тұр ғой, — деді. — Ала жаздай бел жазбай еңбек қыласың, ал жиын-терін болғанда соның бәрі арзымайтын бір тиын-тебенге кетеді...

	— Онда неге қоршадыңдар?

	— Жер жекеменшікке беріледі деген әңгіме шыққалы бері, әрқайсымыз өз үлесімізді қармап қалайық деп жатқанымыз да!.. Кәне, үй жаққа барайық, көке, ас дайын боп қалды.

	— Оу, жаңа ғана тамақ ішіп шыққан жоқ па едік?!

	— Ауылдың ақсақалдары келіп, сізді күтіп отыр.

	Дастарқан басына қайтып баруға зауқы соқпай тұрса да, Кәрім Меңдіғалиев ауыл дәстүрінен аттап кетуге болмайтынын іштей ескеріп, үй жаққа қарай бұрылды.

	Ол төргі үйде қауқылдасып отырған бір топ адамның үстіне кіргенде енді ғана қызып келе жатқан әңгіме пышақ кескендей кілт тиылып, есік жаққа жалт қарасқан жұрт жапа-тармағай орындарынан тұра бастады.

	— Отыра беріңіздер! — Кәрім Меңдіғалиев сыпайылық үшін қолымен белгі бергендей болғанымен, ауылдағылардың өзіне деген бұрынғы сый-құрметі әлі жоғалмай, сол қалпы сақталып келе жатқанына іштей қуанып та қалды. Бір мезет көз алдына баяғы Қазақ КСР Жоғарғы Кеңесінің төралқасы залға кіріп келе жатқанда депутат жолдастардың орындарынан дүр етіп тұрып, ду қол шапалақтап құрмет көрсететін сәті елестеп өтті...

	* * *

	Қақ төрде малдас құрып отырған ақ сәлделі ишанды анық таныды. «Апыр-ай, осы кісі бұрында да осындай еді...» деген ой жүгіріп өтті көңілінде. Баяғыда-а Тоқымбай жәкесінің құрдастарына шариғаттан әңгіме шертіп, әуезді қоңыр даусымен ұйытып отырушы еді. Ол ақсақалдың жүзіне барлай қарап, іштей таңданып қалғандай болды.

	— Қалай, балам, ел-жұртың аман ба? — деді қарт ишан оның қадала қарағанын аңғарып. Үкінің мамығындай үрпиген қасының астындағы қысық көзі жұмылып, құр сүлдері ғана шөмиіп отырғандай көрінгенімен, текті шалдың даусы сол бұрынғысынша саңқылдап ап-анық шығады екен.

	— Шүкір, — деді Кәрім Меңдіғалиев ишанға қадала қарап отырып, басын болар-болмас қана изеп. — Ақсақал, өзіңіз қалайсыз?

	Жан-жағындағы шалдар сияқты бірде қисайып, бірде жантайып, аяқ созатын жер іздеп әуре болмай, тұғырға қонған қаршығадай тіп-тік отырған қарт біраз үнсіздіктен соң:

	— Құлақ естімейді, — деді барша жұртқа айтқандай даусын көтере сөйлеп, — бүгінде көзден де қалдық!..

	Тағы да сәл бөгеліп:

	— Бірақ... көкірек ояу... — деп қосып қойды.

	— Ә-ә, бәрекелді! — деп қарт ишанның екі жағында бір-бір жастықты шынтағымен езіп жатқан жастау шалдар орындарынан қозғалақтап, бір серпіліп қалды.

	— Бұ жарықтық атам қартайды ғой, — деді біреу. — Енді екі жылдан соң жүзге келеді.

	— Құдай біледі деп айт...

	— Өмірі біреуге дауыс көтеріп, шәй десіп көрмеген кісі. Жұрттың бәрінің тілін табады, жарықтық. Әй, осы, шамамда, бұ кісі жүз жасаймын деп құдаймен де уағдаласып қойған-ау!

	Осы сөзді айтқан қаба сақалды, дөңгелек жүзді қызыл шырайлы, орта жастардағы кісі әуелі өзі бастап біраз кеңкілдеп күліп алды. Әлгінде ішкен бір-екі кесе қымыздың буына мас боп отырып, құдаймен де қалжыңдасқысы келген екі-үш шал бастарын қайта-қайта шұлғып, кетік тістерін көрсете ыржиып қостаған болды. Басқалар ләм демеді.

	— Біздің балдар түнеугүні: «Алматыда қып-қызыл қымбатшылық екен, ата!» деп келді ғой, — деп қалды біреу ендігі әңгіменің ауанын ишаннан басқа жаққа қарай аударғысы келіп. Сөз сыңайына қарағанда жауап күткен кісісі Кәрім Меңдіғалиевтің өзі секілді. Қапелімде не айтарын білмей сәл бөгеліп еді:

	— Бұ кісілер госәбеспешениеде шығар, — деп екі ортаға тағы біреуі түсіп кетті. — Сені мен біз сияқты қап көтеріп, күнде базаршылап жүр дейсің бе?!

	— Иә, — деді Кәрім Меңдіғалиев тамағын кенеп, енді сәл тосылса өзі туралы әңгіменің біраз жерге ұзап кетерін сезіп. — Базарға күнде барып жүрмегеніміз рас. Бірақ өкімет те бізге ешқандай қамқорлық жасап отырған жоқ.

	— Зейнетақыңыз қанша? — деп қалды бұл үйге кейінірек келіп, есік жаққа таман жайғасқан отыздар шамасындағы дөңгелек сары жігіт.

	Жұрт бұрын-соңды өздері көрмеген мол ақшаны күткендей Кәрім Меңдіғалиевтің аузына қарап аңтарыла қалды.

	— Он екі мың, — деді Кәрім Меңдіғалиев олардың анау-мынау сырғытпа жауапқа сене қоймасын сезіп, нақтысына қарай көшіп.

	— Ойпыр-ай, — деді біреу таң қалғаны, әлде көңілі толмағаны белгісіз екі-ұштылау үн қатып, — базардағы бір шынжау бұзаудың құны екен ғой.

	— Түнеугүні ғайыптан тайып қаладағы бір хан сарайындай әлемет дүкенге кіре қалайын, — деді басында жиегі мыжырайған ескі шляпасы бар, жағы қушиған ұзынтұра қара кісі ертегі айтатын адамдай жұртты әңгімеге қарай ынтықтыра түсіп. — Ой-бой, әлгінің ішінде не жақсының бәрі бар екен, қысталақ! Тұнып тұр-ау, тұнып тұр! Тіпті, көзіңді тура қадай қарауға ұяласың. Сонда көрдім-ау дейім, әшейін бір, қонышы келте, үшкір бас етіктің өзі он екі мың теңге!

	— Е, ол рас, — деп қоштады оны есік жақта отырған манағы дөңгелек сары. — Керек десең, одан да қымбаттары бар. Бұ кісілер — баяғы ескі өкіметтің адамдары ғой. Зейнетақылары аз болса, аз шығар. Ал бүгінгілер сұмды-ық... қыстыгүні қар күрегендей күреп алады дейді теңгені!

	— Оу, әлгі, — деді осы тұста басындағы тақиясы желкесіне қарай ысырылып, әңгіменің ара-арасында кәдімгідей қорылдап ұйықтап кетіп отырған бадырақ көз арық шал көзін ашып алып. — Тілибұзардағы анау сұлу кемпір қасындағы қызына соны күніне дүз қайтара айтып отырады емес пе!..

	— Не дейт? — Қасыңдағылар, осы ұйқысырап отырған жоқ па дегеңдей, бастарын көтеріп оған таңдана қарады.

	— Е-е, — деді есік жақтағы әңгімеқұмар дөңгелек сары оны елден бұрын түсінгенін аңғартып, — Қорабай жәкем теледидардағы зейнетақы қорының жарнамасын айтады!

	— О құдай!..

	— Анау орысша сөйлейгін кемпір ме?!

	— «Дөшіңкә, я төжі кәгдә-тә думәла, што ыстарыст өшін дәлекө-ө!» дейтін!

	— Қорабай жәкемнің ол актрисаға көзі түсіп жүрмесін! Хаха-ха!

	— Әй, бұдан ба, бұдан шығады! Баяғыда таудағы пермеде тұратын ақ сирақ Мәриеге қырындауы жаман еді ғой.

	— Е-е, бұ жәкеңнің талай қулығы ішінде бұғып жатыр!

	— Ойпыр-ай, со тауда тұратын үш үй орыс бүгінде қайда кетті екен?..

	— Уа, қойыңыздар енді! — Шалдарға қымыз құйып беріп отырған жұқалтаң жігіт ожаудың сабындай қылқиған мойнын созып, аяқ астынан талапайға түсіп қалған Қорабай жәкесіне араша түскен болып жатыр. Бірақ оның да бір ұртында сыртқа теуіп шыққалы тұрған бір уытты әзіл бар сияқты. — Қорекең бие сауып, қымыз ашыта алмайтын актриса кемпірді қайтсін, ауылдағы өзіміздің Айымгүл әжей тұрғанда!

	— Әй, бұл сонда да кет әрі емес-ау!

	— Сұлу кемпір деп отыр ғой.

	— Е-е, құр босқа айта бергенше, соны өз қолыңмен әкеп берсең кәнеки!..

	Үй ішіндегілер аю тиген араның ұясындай уілдеп барып басылды. Оқыста айтылып қалған бір ауыз аңғал сөз осы жерде Кәрім Меңдіғалиевті әлі де біразға созылатын сан түрлі сұрақтардан оп-оңай құтқарып жіберген секілді. Бұдан кейінгі әңгіме кешегі өткен колхоздың жекеменшікке таратылып, талан-таражға түскен мал-мүлкіне қарай ауысты.

	— Апыр-ау дейім дә, соншама малдың, техниканың сұрауы жоқ па бүгінде?! Оның бәрін қайда жібердіңдер демей ме бұл үкімет?!

	Осы тұста Кәрім Меңдіғалиевтің өзі де үнсіз қарап отыра алмады.

	— Сұрамайды, — деді әлгі сауалдың иесіне қарай бұрылып. — Ол сіздердің бұрынғы колхоздан бөліп алған еншілеріңіз ғой.

	— Сонда қалай? Мүлде сұрамай ма?..

	— Мүлде сұрамайды, — деді Кәрім Меңдіғалиев даусын қатайтып. — Енді колхоз жоқ. Ол өзінің мал-мүлкін сіздерге қалдырды да, өзі келмеске кетті. Келмеске кеткендер қайтып келіп құн дауламайды ғой!

	— Оп-по! — деді қатар отырған бір-екі шал қолдары билеттері бола тұра, пойыздан қалып қойғандай сандарын соға өкініп. — Біз сол колхозда күні кешеге шейін қырық-елу жыл жұмыс істемедік пе, ал... біздің еншіміз қайда?

	— Немене, сіздер ештеңе алған жоқсыздар ма?

	Жоқ.

	— Оны кім береді бізге?..

	— Қайсыбір күні Тәліпбай бір сөзінде әркім өзіне тиесілі жер үлесін алуы керек деп жүр еді... Сол болмаса...

	— Екі түрлі үлес болады, замандас, — деді Кәрім Меңдіғалиев қалтасынан ұқыпты бүктелген аппақ бет орамалын алып, шып-шып тершіген маңдайын сүрте отырып. — Бірі — мүліктік үлес, екіншісі — жер үлесі. Мүліктік үлес дегеніміз — бұрынғы колхоздың малынан, техникасынан, қора-жайы мен тағы да басқа құрал-саймандарынан жекеменшікке бөлініп шығамын деген әрбір колхоз мүшесінің алатын еншісі. Кезінде соны неге сұрамағансыздар, неге талап етпегенсіздер?!

	— Ойпыр-ай, оны кім біліпті...

	— Үстағанның қолында, тістегеннің аузында кетіп жатты ғой.

	— Біз айға қарап, аузымызды ашып жүргенде бір пысықтар бөліп-бөліп алған да... Енді ештеңе қалмады. Өзімізге де обал жоқ.

	— Сол кезде өстіп түсіндіретін адам болса қанеки!..

	— Әй, қойсаңдаршы, — деді кенет аппақ ишанның оң жағында отырған ақ сұр костюмді, ақ көйлекті, бетінің ұшындағы ұсақ қызыл тамырлары көрініп тұратын ақ сары кісі жамырай сөйлеп бара жатқан екі-үш шалды өктемдеу үнмен тоқтатып. Бұл — бұрынғы колхоздың бұрынғы экономисі Айшуақ Қарабалаев еді. Қазіргісін кім біліпті, алайда бұрынғы ауыл шаруашылығы жүйесінің жай-жапсарын жақсы білетін мұндай үздік маман қай жерде болса да тапшы-тұғын. Кезінде облыс бойынша осы колхоздың көрсеткіші жоғары болып, өнімінің барлық түрлерінен алға озып шыққан жылы Айшуақ Қазақ КСР Жоғарғы Кеңесінің Құрмет грамотасымен марапатталып, оған Кәрім Меңдіғалиевтің өзі қол қойған болатын.

	— Осы айтылған әңгіменің бәрі бұрын да айтылған, — деді ол. — Бірақ «ауылдағының аузы сасық» деп, сендер бізді тыңдадыңдар ма?! Ойдағың — қырға, қырдағың — ойға қашып, енші бөлінер тұста құжаттарыңды дайындаудың орнына той тойлап, тойып ішіп жүріп алған жоқ па едіңдер. Енді келіп, «ақсақ қой түстен кейін маңырайдының» кебін киіп, алыстан келген кісіге мұңдарыңды шағып, миын ашытып отырсыңдар. Адамда ұят деген болса қайтеді екен түге?!

	Үй ішінде бір сәт үнсіздік орнап, ащы да болса ақиқат сөзге уәж айтуға ұялғандай өткен күннің өкініші өзектерін өртеп, осы кепті бастаған жаңағы екі-үш шал төмен қарап, көздерімен жер шұқып қалғандай болды.

	— Әй, Айшуақ, — деді бір кезде аппақ ишанның оң жағында манадан бері тіс жармай, түнеріп отырған мығым денелі, қара торы кісі тікірейген мұртын бір сипап өтіп. — Сен бізге бастық боп, әкіреңдеп үйреніп қалған адамсың ғой, бірақ өз асығың түгел болмаса, бүгін өш жерде өстіп сайрап отырар ма ең?! Елден бұрын аренда боп бөлініп, балағыңа шаң жуытпай, осы отырған бәріміздің ата-бабамыздың қонысы болған «Бұқа жұтқанды» бауырыңа басып, кешегі колхоздың бар іске жарамды техникасын иемденіп қалған сен емес пе ең?! Одан қалды, анау көк көз ұлың ауданға әкім болып келгенде колхоздан қалған кем-кетігіңді бүкіл ауданның есебінен толтырдың. Енді саған не керек?! Жүз жылда да жау ала қоймас сені!..

	— Жөн-ақ!

	— Айшуақтың аузына қарап келген жоқпыз ба осы?!

	— Е-е, бұ кісінің ішкі есебі түгел ғой! — деген дауыстар тұстұстан екілене шығып, бұл әңгіменің арты дауға айналып бара жатқанда, есік жақта отырған дөңгелек сары:

	— Кәне, балабақша сияқты шуламай тыныш отырыңыздар! Тамақ дайын боп қалды! Қолға су құямыз! — деп жұртты қалжыңмен басып тастады. Кейбіреулер дуылдасып күліп жатты.

	Айшуақ қана езу тартпай, үнсіз сазарып отырып қалды. Аздан соң ортаға буы бұрқырап, табақ-табақ ет келді. Жұрт көңілденіп, аяқ-қолын жинап, дастарқанға қарап ыңғайлана бастады.

	— Ата, табақты сіздің алдыңызға жақындатып қойдым. Қолыңыз жете ме? — деп жатыр қызмет жасап жүрген жігіттердің бірі ишанның құлағына айғайлай сөйлеп.

	Манадан бері әңгімеге араласпай, көзін жұмып, өзімен-өзі отырған ишан кенет екі иығы селкілдеп, сылқ-сылқ күлді.

	— Баяғыда-а менің жасымдағы бір кісі айтқан екен: «Бүгінде бәрін ұмыттым, бірақ ет жеуді ұмытқан жоқпын» деп!

	— О жарықтық, бұ кісінің де өзіне лайық әзілі бар, — деді біреу басын шайқап, қосыла күліп.

	Кешке той тым кеш басталды. Жұрт үстелге жаппай отырып, жас жұбайларға арналған жар-жар айтылып біткен соң да қонақтар үздік-создық бірінен кейін бірі келіп жатты.

	Жарқыраған шамдар ілінген бақтың іші қызылды-жасылды киінген көпшіліктің қарасы молайған сайын айрықша сән-салтанатқа бөленіп, айналадан ашық-жарқын дауыстар мен сыңғырлаған күміс күлкілер толассыз естіле бастады. Осы ауылдың өз ансамблі болуы керек, той-томалақтарға арналған өңшең бір көңіл қытықтайтын жеңіл, ойнақы әуендердің бірінен соң бірін төкті.

	Танысын-танымасын әйтеуір, біраз кісілер Кәрім Меңдіғалиевке арнайы келіп сәлемдесіп, үй-іші, бала-шағасының жайжапсарын жалбырап сұрап, жылы кабак, ыстык пейілдерін білдіріп жатыр. Бірак ол солардың кай-кайсысымен де әңгімесі жарасып, одан ары шүйіркелесіп кете коймады. Қанша әдеп сактап, ыкыластана бас изеп, олардың әрбір сауалына күлімсіреп отырып, ыждағатпен жауап кайыруға тырысканымен, талай-талай үкімет делегацияларын кабылдаудан кейін де колын спиртпен шайып тастауға дағдыланған кірпияз Кәрім Меңдіғалиев, тап казір алаканына бес батпан кір жұғып калғандай кіділеніп және онысын сыртка анық сездірмесе де, іштей жиіркеніп отыр.

	Осы бір көзге көрінер-көрінбес кінәраттың өзі-ак оның сол баяғы бейопа биік мансап — биік жартастан төмен күлдилап, баяу калкып түсіп келе жаткан сәтін елестеткендей еді.

	Түн ортасынан ауа тойға келген көпшілік у-ду кызып, кейбіреулер айналасын басына көтере каркылдап күліп, бірінен бірі асыра анайы, дөрекі калжыңдар айтып, маңайындағыларға даусын көтере сөйлегісі кеп даудырай бастаған. Кенет бүлар отырған үстелдің жанынан:

	— Той күтты болсын! — деп гүж ете калған біреудің жуан даусы естілді. Баудың караңғылау түсынан өтіп келіп, жарыкка шыккан шомбал денелі, төртбақ кісінің қасында емпелеңдеп той иесі Мәліктің өзі де еріп келе жатыр екен.

	— Оу, Тағай ғой мынау!

	— Бұл неге сонша кешігіп жүр? — деп үстел басында отырғандар орындарынан козғалактап, шетінен коғадай жапырылып сәлемдесе бастады.

	Тағай!.. Кәрім Меңдіғалиевті бала кезінен жаксы білетін бір адам болса бүл ауылда, ол осы — Тағай. Мәлік соны білгендей:

	— Тағай көке, төрге шығыңыз! Кәрім ағамның жанына отырыңыз, — деп оны осылай карай бастап келе жатыр екен.

	— Оу, төрді қайтем?! Кәрекеңе сәлем берсем болды, содан кейін осы есік жакка отыра салсам да жарамай ма?! «Босағадан орын табылса, төрде әкемнің күны бар ма» депті ғой баяғыда мен сиякты бір казак.

	Неге екені, бүгінгі кеште Кәрім Меңдіғалиев, мынау каракүра топтың ішінен алғаш рет өзіне күші тең түрғыласын көргендей, Тағай касына таяп келгенше кірпік какпай, кадала карап калды.

	— Иә, калай, ат-көлік аман келдіңіз бе? — деді Кәрім Меңдіғалиевке күректей алаканын үсынып. Содан соң ауылдағылардың әдеті бойынша: — Үй-іші, бала-шаға... — деп бәрін бірдей шұбырта жөнелді.

	Палуан денелі Тағайдың ығында қалған Кәрім Меңдіғалиевтің жіңішке, қарлығыңқы даусы төңірегіндегілерге мүлде естілмеді. Ол өзі жөндеп жауап беріп те жарымады. Тек басын қайта-қайта шұлғып, сыпайы ғана езу тартып: «Шүкір, шүкір...» дей бергеннен басқа амалы қалмады. Өз-өзінен ысырылып, Тағайға қасынан орын босатты. Ол қорбаңдап жайғасып боламын дегенше біраз уақыт өтті.

	— Тағайға толтырып құйыңдар!

	— Кешігіп келген айыбын жусын! — Осында отырған еркек-әйелі аралас бір топ оны ортаға алып, қинай бастады.

	— Ал, — деді Тағай толтыра құйылған екі жүз грамдық қырлы стаканды ұстап. — Екі жастың бақыты үшін!

	Содан кейін ауыр салмақ көтеретін штангист секілді «уһ» деп терең дем шығарды да, қолындағы арақты түбіне дейін төңкере салды. Алдындағы ащы капуста салаттан көсіп алып, қарш-қарш шайнап:

	— Осы баланың тойы болады дегенді естігелі бері қорадан шығармай, күніне екі мезгіл жем беріп, семіртіп отырған қара құнан бар еді, кешегі түнде сол босанып кетіп, бүгін күні бойы тау-тасты кезіп, шарқ ұрып іздесем бола ма, — деді айналадағы жұрттың алдында ақталғандай даудырай сөйлеп. — Апыр-ай, сонау Айыркезеңнің арғы басына шығып кетіпті. О тоба, ол жаққа өз аяғымен барды ма, біреу жетектеп әкетті ме, түсінбейсің!..

	Тағай келген соң той қайтадан қыза түскендей болды. Ең бастысы, ол мынау даудыраған ашық-шашық мінезімен манадан бері Кәрім Меңдіғалиев пен басқалардың арасын бөліп тұрған өрмекшінің торындай жасандылықтың жұқа пердесін байқамай жарып өте шықты.

	— Кәреке, — деді Тағай енді екінші тостың кезегін де өзі алып, — ауылға, ағайын-туманың ортасына, мынадай қызықшылық-қуанышқа кеп қалған екенсіз, аман-сау кездескеніміз үшін деп алып қоялықшы.

	Той басталғалы бері ішімдік жағынан тартынып, өзіне арнайы құйылған рюмкадағы коньякқа ептеп қана ернін тигізіп отырған Кәрім Меңдіғалиев, бұл жолы алып қоймасқа амалы қалмағандай, ұртын толтыра бір жұтты да, тұздалған қиярдың бір түйірін тісіне басты. Ол мынау маңайындағы елдің өзіне деген өлшеусіз құрметі мен қошаметін енді ғана түсінгендей болды.

	«Апыр-ау, мен де осы ауылда туып, осы ауылдың топырағына аунап өскен жоқ па едім, — деп ойлады әлгі коньяктан соң тамыр-тамырын қуалай жүгірген қанның қыза бастағанын сезіп. — Бірақ ылғи да ағайыннан алыста, жат ортада жүрдім... Бұлардың ыстық ықыласын, әлімсақтан бері үзілмей жалғасып келе жатқан туыстық сезімдерінің жылуын сезінгенім жоқ!.. Кенет Кәрім Меңдіғалиевтің көз алдына биік шыңның басындағы тәкәппар, өр мінезді қыран елестеді. Ол қыран суық желдің өтінде, панасыз, ықтасынсыз, жалаңаш жартастың үстінде жападан-жалғыз отыр. Айналасында үнсіз сазарған, тірі жанға қылдай қайырымы жоқ, мелшиген меңіреу тасдүние...

	Ал ана-ау төменде, терең құздың табанындағы қалың жыныстың ішінде қыбыр-жыбыр қызық тіршілік өз бетімен өтіп жатыр. Иә, ол жақта мынадай өңменіңнен өтер ызғарлы жел мен сүйек-сүйегіңді сырқыратар суықтан қорғайтын ықтасын да, пана болар қуыс та жеткілікті. Үнемі үйірімен ұшып-қонып жүретін өзге құстар кейде топ-топ болып үйіріліп, бірінің қолтығына бірі басын тығып, жанындағы бауырының қызуына жылынып отырып-ақ жан сақтай береді.

	Бұл болса жалғыз... Жападан-жалғыз. Жалаңаш жартастың басындағы ұясын да, ұядағы балапандарын да өзінен басқа қорғайтын ешкімі жоқ...

	Шындығында сол биік мансап — биік жартастың үстінде, төмендегі ағайынның ыстық ықыласынан, жан жылуынан, туған ауыл, өскен өлкенің аялы алақанынан алыста күн кешкен жалғыз қыран Кәрім Меңдіғалиевтің өзі емес пе...

	Маңайынан ду күлкі естілді. Кәрім Меңдіғалиев ой үстінде отырып, олардың неге күлгенін түсінбей қалса да, ескерткіш сияқты селт етпей отыра беруді әбес көріп, сәл ғана езу тартқандай болды.

	— Сөйтіп, қиядағы қалың итмұрынның арасымен жүріп келіп, қамыс қораның дәл үстінен түстім, — деп Тағай бір қызық әңгімеге кірісіп кетіпті. Айтып отырғаны — екі күн жоғалып табылған қара құнанның хикаясы болса керек. Бірақ әңгіме желісі жоғалған малдың қай жерден, қалай табылғанына емес, жоқ іздеушінің жол-жөнекей көрген-білгендеріне құрылып, тыңдаушыларды сонысымен еліктіріп, қызықтырып бара жатқан тәрізді.

	— Былтыр жазда қатыны өлген сары оймауыт бар емес пе. Қамыс қорада қазір сол тұрып жатыр екен. Қамшының сабымен есігін түртсем, ашпайды. Ішінен іліп алыпты. Тарсылдатып қағып-қағып жібердім. Жауап жоқ. Бірақ іште бір қыбыр-жыбыр бар сияқты. Мен де кете қоймадым. Там артынан айналып келіп, терезесін ұрдым. Енді болмағанда әйнегін шағып жібергелі тұрғанымда әлгі қудың өзі жалаң аяқ, жалаң бас атып шықты. «Ойбай, Тәке, үйде қонақ бар еді. Ертең кел, ертең кел!» деп жолатпайды антұрған. «Өй, не бопты, мен сенің қонағыңды жеп қояр деймісің?!» «Жо-жоқ, болмайды, Тәке, ыңғайсыздау боп тұр...» дейді.

	— Ойпыр-ай, не істеп жатыр екен?

	— Белгілі емес пе. Бойдақ қой!..

	— Ой, ит-ай!

	— Әлгі қонағы кім болды екен? — деген сияқты тұс-тұстан жауған қитұрқы сұрақтар мен дөрекілеу қалжыңдардан бойын алып қашып, тек құлағына бұрыннан таныс жер аттары аталғанда ғана Кәрім Меңдіғалиев елеңдеп қалып отырды.

	Ендігі бір сәтте орнынан ептеп қозғалып, ешкімге сездірмей-ақ тұрып жүре бергісі келген. Бірақ Тағай бастаған топ:

	— Кәне, Кәке, сіз үшін! Біздің мынау Аршалыда сізден асып, биік тұғырға көтерілген ешкім жоқ. Бәріміз де сізді мақтаныш тұтамыз, — деп, Кәрім Меңдіғалиевке арнап тост көтеріп, тағы да жіпсіз байлап қойғандай болды...

	Баста тойды тәп-тәуір ширақ бастаған тамада шаршады ма, әлде дуылдап қыза-қыза келе өз бетімен жайылып кеткен жұрт оны тыңдаудан қалды ма, әйтеуір ол да енді тізгіннен айырылып қалған тәрізді. Біреулер билеп, біреулер ән салып, енді біреулер қарқылдап күліп, тост көтеріп жатыр.

	Кырлы стакандағы арақты түбіне дейін қағып салып, үстелге тарс еткізіп төңкеріп қойған Тағай кенет бір қызық мінез көрсетті. Аюдың табанындай жалпақ алақанымен аузын сүртіп, орнынан көтерілді де, қорбаңдай басып, ансамбльдің қызжігіттері тұрған бұрышқа қарай барды. Оларға қарап, бірдеңе деп күліп, қолына микрофонды алды.

	— Ау, құрметті халайық! — деген зор дауыс күн күркірегендей жаңғырығып шықты. Жұрт еріксіз жалт қарап, тыныштала қалды. — Біз мұнда не үшін келдік? Әрине, той тойлап, қызық көру үшін келдік. Мынау отырған екі жастың, оларды дүнияға әкелген ата-анасының қуанышына ортақ боп, бірге қуану үшін келдік. Иә... әркім-ақ тойға өз көңіліне сиған қазынасын әкеледі. Жас кезде ана-ау таудың ар жағындағы қырғыздарға жиі барып жүруші ек. Сол елдің бір қызында ойымыз да болған... Турасын айтам да, енді жасырып керегі не. Со жігітшілік құрып жүрген шақта естіген бір әнім бар еді, қысталақ, енді соны сіздерге айтып берейін!..

	Тағайдың даусы әуелде қырылдап, әуезді қырғыз әнін қарлығыңқырап бастағанымен, бірте-бірте ұзақ жолдың сарынына көндіккен жолаушыдай өз мұңы, өз әуеніне ұйытып, тыңдаған жұрттың көңілін ерітіп, соңынан ертіп әкетіп бара жатты. Күзгі даланың сыршыл сазындай қоңыр әуен бірде баяу қалықтап көкке көтеріліп, енді бірде үзілген жапырақтай төмен қалқып түсіп, жан дүниеңді өзіне баурайды.

	Басқадан күтсе де, Тағайдан мұндай нәзік өнерді күтпеген Кәрім Меңдіғалиев иегін алақанына сүйеп, балуан тұлғалы жанның сезімтал жүрегінен шымырлап шыққан мынау нәзік әнді бар болмысымен ұйып тыңдап қалыпты. Оның көз алдына баяғы-ы бір бала күнінде көрген ескі сурет көлбеңдеп қайта оралғандай болды...

	...Тұрқы биік, басы қатты, ауыздығымен алысқан асау атқа мінген сұр фуражкелі, ашушаң арық қара кісі үсті-басы ырымжырым, азып-тозған төрт-бес қарадомалақ баланы алдына салып айдап барады. Кңт етсе қамшысын үйіріп, айқайлап боқтап алады. Байқұс балалар жалаң аяқ табандарына тас батқанына қарамай, бүгежектеп тау бөктерлей өрлеген тар соқпақпен жоғары көтеріліп келеді. Кей-кейде сұр фуражкелі өкілден сәл озып кетіп, ентіге тыныс алып, ана-ау етекте қалып бара жатқан ауылдарын қңмай, көздері жасаурап қарайды... Бірақ соңдарындағы сұр фуражке астындағы күрең атты жалтыраған әміркен етігімен қаттырақ тебініп-тебініп қап, көзін алартып жетіп-ақ келеді. Ат омырауына ала қолы жеткен баланы қамшысымен тартып-тартып кеп жібереді. Бұлар тағы да бүгежектеп биікке тырмысады.

	Сұр фуражке оларды ана-ау қарлы таудың етегіндегі қалаға қарай айдап бара жатыр. Сол жерде бесеуін ФЗО-ға тапсырмақ. Оқңсыңдар, жұмыс істейсіңдер, адам болсыңдар дейді... Кенет алда келе жатқан төртпақ денелі шымыр қара бала төңірекке таңдана қарап тұрған бақа тәрізді тастың жанына келгенде аяғын жылан шағып алғандай домалап жата кетті.

	— Ойбай, аяғым! Аяғым-м! — деп зар қақты.

	— Тұр орныңнан! — деді ат үстіндегі сұр фуражке жетіп келіп. Ойбайлап жатқан баланы қамшымен бас-көзге қарамай осып-осып жіберді. — Иттің ғана күшігі!..

	Бала болса, баж-бұж етіп, бақа тастың «тамағының» астына домалап кіріп кетті. Ендігі сілтенген қамшы оған дөп тимей, біресе тасты, біресе шөпті тілгілеп, жалғыз аяқ жолдың шаңын бұрқ-бұрқ қақты.

	— Тұр деймін, әбілет! Өліп бара жатсаң, мінгес артыма! — деп айқайлады ашу қысып, көздері қанталап кеткен сұр фуражке безгек буғандай қалш-қалш етіп.

	Бірақ бала тастың астынан шықпай қойды. Кайта одан ары, қуысқа қарай тығыла берді. Аттан секіріп түскен сұр фуражке қолын созып, бақайынан ұстап бері тартпақ болғанда, баж-бұж етіп саусағын қыршып тістеп алды.

	— О, атаңа нәлет дезертір! Өш жерде қалып қоймақшы екенсің ғой! Өлтірмей қалдырмаспын мен сені!

	Сұр фуражке тізгінді білегіне орап, қолындағы қамшысын ыңғайлап алды да, тістеніп тұрып тастың қуысына қарай өршелене сілтей бастады. Күрең аттың басын кекжеңдетіп тартыншақтағанына да қарамады.

	— Мәссаған, мәссаған! — деп балаға қамшы тиген сайын айызы қанып, айқұлақтанып есіре түсті.

	— Ойбай, жылан! — кенет бер жақта үрпиіп тұрған үш баланың біреуі бақа тастың төбесіне қарап қолын шошайтып, бақырып жіберді. Жоғарыдан төмен қарай ұп-ұзын шұбар жылан салбырап түсіп келеді екен. Енді болмаса сұр фуражкенің мойнына оратыла кетеді екен...

	Тойда отырған жұрт ду қол шапалақтап, риза боп, «әне көрдің бе» дегендей бір-біріне иек қағып жатыр. Ән аяқталғанымен, тамада жігіт Тағайды жібере қоймай, ойпыр-ай, осындай тамаша өнеріңіз бар екен, тойдан тарту болсын деп, тағы да бір стакан ұстатып қойыпты қолына.

	Кәрім Меңдіғалиев орнынан тұрып, бірте-бірте қатары сирей бастаған көпшіліктен жырылып оңаша шықты. Түн жыпжылы сияқты. Әдетте тамыз айында тау бөктері қоңыр салқын, желкемдеу болушы еді. Мына тойдың қызуы ма, әлде бүгінгі түн шынында да қапырық па, әйтеуір лүп еткен леп білінбейді. Ол есік алдындағы жүзімдіктің астына келіп аялдап, бақ ішінде отырғандарды сыртынан бақылағандай біраз қадала қарап тұрып қалды. Жастар жағы секіріп билеп, думандатып жатыр. Аққудай сыланған қалыңдық пен күйеу бала солардың ортасында күліп, шаттанып, қуанып жүр. Иә, бүгін сендердің қуаныштарың! Біле білсеңдер, бұл тойдың орны бөлек... Ертеңақ мұның қадірін түсіне бастайсыңдар. Бүгін анау қатар-құрбыларының арасында ерекше көзге түсіп, аққудай жүзіп жүрген қалыңдық келер жолы басқа бір замандасының тойына барғанда, жай әншейін көңіл көтеруге келген көптің бірі болады да қалады...

	— Аға, неге тұрып кеттіңіз? — деген Мәліктің даусы естілді дәл жанынан.

	— Уақыт біразға барып қалды, — деді Кәрім Меңдіғалиев оған қарай жүзін бұрып. — Мәлікжан, айналайын, енді бізге рұқсат ет, қалаға жетіп қонайық. Әлгі біздің бала қайда?..

	— Аға, мынау көпшіліктің арасында дұрыстап күте де алмадық. Тойға жиналған кісілер тарқаған соң, өзіміз оңаша қалып, емін-еркін отырсақ па деп едік.

	— Білем ғой, айналайын, білем... Той-томалақтың қуанышымен бірге қиыншылығы да болады. Біз енді сендерге салмағымызды салмай, өз бетімізбен қайта берейік. Облыс орталығында да бір-екі жерге бас сұғып шығуым керек, одан ары қарай, құдай жолымызды оңғарса, Алматыға тездетіп жүріп кетерміз.

	— Қап, — деді Мәлік өкініп. — Ылғи осылай асығыс жүресіз, амал қанша... Елге бір асықпай келіп, он шақты күн жатып, қымыз ішіп, демалып қайтсаңызшы.

	— Рақмет, Мәлік. Өзім де соны көптен бері ойлап жүрмін. Сәті түссе, келер жазда отбасымызбен келіп қайтамыз. Әлгі бала?..

	— Қазір шақырайын. Бақытжан қайда жүр екен өзі?..

	Бала күнінен елгезек, кішіпейіл Мәлік есейгенде де кісі жұмсап үйренбесе керек, елпілдеп өзі кетіп барады. Есік алдында екі қолын кеудесіне айқастыра ұстап, өзімен бірге келген ұлын күтіп қалған Кәрім Меңдіғалиев үлкен үйге кіріп-шығып жүрген әйелдердің сөзін еріксіз тыңдап тұруға мәжбүр болды.

	— Әй, Қалипа, қайда жүрсің ей? Таудай боп үйіліп қалған табақ-аяқты енді сен жумағанда кім жуады?!

	— Қоя тұршы! Қу тірлік қайда қашар дейсің?!

	— Үйбай-ау, саған не болған бүгін? — деді алғашқы дауыс таңданып.

	— Ән тыңдағым келіп отыр!..

	Мұны айтқан бәкене бойлы, тығыншықтай етжеңді келіншек екен. Тойдың оны-мұны ұсақ-түйек шаруасынан қалжырап шаршаған болуы керек, «уһ» деп келіп есік алдындағы ағаш басқышқа отыра салды.

	— Әй, немене, баяғы жас күнің есіңе түсіп отыр ма?

	— Иә, алғашқы махаббатымды ойлап отырмын, — деп күлді бәкене бойлы келіншек. Үнінде бір мұң бар сияқты...

	— Мырзағаға айтып, жаныңды шығартайын ба осы?! — деді даусы саңқылдаған жіңішке, арық әйел енді ас үйден бері шығып. Содан соң өзі де жалп етіп, әлгі құрбысының жанына тізе бүкті. — Әй, абысын-ау, тойгершілік қой... сен бірдеңе ауыз тидің бе?

	— Тс..с! Самбырлама...

	Олар жүзім ағашының астында тұрған Кәрім Меңдіғалиевті көрді білем, сөздерін кілт тиып, жым-жырт бола қалды. Осы кезде үлкен үйге жалғас салынған жаздық асхананың алдынан өтіп, осылай қарай бұрылған Мәлік пен Тағай көрінді.

	— Оу, Кәке, — деп біраз қызыңқырап алған Тағай гүжілдеп келеді, — той тарқамай жатып қайтамын дегеніңіз қалай?!

	— Келді-ік, көрді-ік, Тәке, ризамыз, — деді Кәрім Меңдіғалиев ұйқысы келгендей есіней сөйлеп. — Енді біз, өз жөнімізбен қайтайық. Рұқсат етіңіздер. «Қашпақ болсаң, зымыра» деген бар емес пе...

	— Қайда қашасыз, Кәке-ау?! — Тағай шын көңілімен ақтарыла күлді. — Туған ауылыңыз емес пе бұл?!

	—Иә, иә, — деді Кәрім Меңдіғалиев те жымиып. — Туған жер — ер жігіттің тұғыры ғой. Қонады, ұшады... Қайтып келіп, тағы да қонады... Шын жүректен рақмет сіздерге. Келесі жолыққанша аман-сау боп тұрайық. Әлгі біздің Бақытжан машинаны бері шығарды ма екен?..

	— Ол... — деді Мәлік әлденеге кінәлі боп қалғандай төмен қарап күмілжіп, — жолдан шаршап келген болуы керек, демалып жатыр.

	— Ояттыңдар ма?

	Иә...

	— Немене, мас па? — Кәрім Меңдіғалиев інісінің күмілжіген түрінен секем алып, даусын көтере сөйледі.

	— Тойгершілік болған соң... ептеп... — деді Мәлік бәріне өзін кінәлі сезінгендей желкесін қасып. Кәрім Меңдіғалиевтің ашуы лап етіп сыртқа теуіп, ақ сұр жүзі қып-қызыл боп шыға келді. Мұндайда қан қысымы тез көтерілетін әдеті болушы еді. Іштей оны да ойлап үлгерді. Ол өзінің ұлдарының әлсіздігін жақсы білетін...

	— Енді оған бір тамшы да татырмаңдар! — деді ашу мен ренішке булыққан кеудесінен әзер үн шығарып.

	«Қап, атаңа нәлет-ай, — деді іштей күйініп, — ұмытып кеткенімді қарашы! Ол итті қасымнан екі елі ұзатпауым керек еді!» Бір мезет осы ашумен маскүнем ұлын ауылда қалдырып, рульге өзі отырып, қалаға тартып-ақ кеткісі келген. Бірақ оның соңы тіпті жаман боларын ойлап, амалсыз тосылып, жасы қырықтан асса да, ақылы кірмеген абыройсыз итке тісін қайрап, не істерін білмей сазарып тұрып қалды...

	— Кәке, — деді Тағай енді басалқы сөз айтып. — Бүгін біздің үйге қонып, демалыңыз. Алыс жолдан сіз де шаршап келген шығарсыз. Былтыр ауылдың шет жағынан, құлаған жардың қарсы бетінен жаңа үй салып алғанбыз. Сол қонысымызды көріңіз, Кәке!

	Таңертеңгілік ұйқыдан тұрған соң жуынып-шайынып, қырынудың өзі қиынға соғатын ауылда қалғысы келмей, іштей қалаға жетіп алуды ойлап, қанша аңсары ауып тұрса да, осыдан басқа жол жоқ екенін түсініп, амалсыз келіскендей үн қатпады.

	Сәлден соң олар Тағайдың «Нивасына» мініп, ауыл арасының бұлың-бұлың көшелерімен жүріп келіп, биік қақпалы, еңселі үйдің алдына тоқтады.

	***

	Тағай көзін ашқанда төңірек жап-жарық боп, күн ұясынан көтеріліп қалған екен. Ол орнынан тұрып, ұйқылы-ояу күйде киінді де, сайдағы тоғайға қарай апаратын жалғыз аяқ соқпақпен төмен қарай аяңдады. Басы мең-зең. Мұндайда құлаған жардың етегін кеулеп, бұрқ-сарқ қайнап жатқан өзенге бір түсіп алатын әдеті бар еді. Бұл жолы суда ұзақ жата алмады. Ара талаған аюдай дүр сілкініп, жағаға атып шықты. Су тастай суық екен.

	Әйтсе де тоғайдан жаны рақат тауып, бойы сергіп, «тіріліп» қайтты. Ауланың ортасына қойылған самаурынның кернейінен шалқыған көкшіл түтін мұрнын қытықтап, бір түрлі ыстық-ыстық шайды аңсап, аңсары ауа қарады.

	— Дастарқанды үйге жасаймыз ба, әлде өзіміз құсап тапшанның үстіне отыра бере ме? — деді асхана жақтан шыққан әйелі қасына келіп, сыбырлай сөйлеп.

	— Кім?.. — деп Тағай оған таңдана қарады.

	— Түндегі өзің ертіп келген қонақты айтам да...

	— А-а... — кенет ұмытқан нәрсесі есіне түскендей Тағай қапелімде асып-сасып қалды. Тойда біраз сілтеңкіреп жіберген екен. Содан әлі есін жия алмай тұрған сияқты.Әлгінде ыстықыстық шайды аңсағаны да сол ғой... — Әрине, үстелге жасайсыңдар, — деді үйде қонақ бар екенін өзі ұмытқанымен, басқалардың ұмытпағанына қуанғандай қауқылдап. — Үстелге жасайсыңдар. Ойбай-ау, о кісі кезінде өкімет адамы болды ғой. Жерге отырып үйренбеген шығар!..

	Қыздарының бірі көкөніс турап, бірі бауырсақ пісіріп, енді бірі зыр жүгіріп, төргі үйдегі үстелдің үстіне жайылған дастарқанға тағамдар апарып қойып, қызу дайындыққа кірісіп-ақ кетті. Қонақ әлі оянбаған тәрізді. Түнде төргі бөлмеге Кәрім Меңдіғалиевтің жеке өзіне арнап төсек салғызып, «менің қорылдайтын жаман әдетім бар» деп, Тағай есік алдындағы тапшанға келіп жатқан болатын.

	Қонақ тұрғанша, тамақ жібітіп алмақ болып, әйеліне бір шайнек шай алдырды. Екеуіне ғана лайықтап кішкентай дастарқан жайғызды. Шай құйып беріп отырған әйелі:

	— Баяғы... қалқамды қамауға алғанда барған кісілерің осы ма? — деп Тағайға сұраулы жүзбен қарады.

	Тағай шай ұрттаған боп назарын төмен салып отырып басын изеді. Содан соң әлі қызуы басылмаған самаурынның ызыңына құлақ түргендей үн қатпай, тым-тырыс ойланып отырып қалды.

	Құдай-ау, одан бері қаншама жыл өтті, қаншама су ақты?.. Соны есіне түсіргісі келгендей маңдай терісі жиырыла түсіп, алыстан мұнартып көрінген Алатаудың сілемдеріне қарады. Он төрт жыл толып, он бесінші жылға аяқ басыпты-ау!..

	...Сол түні таң алдында бір жайсыздау түс көріп оянды. Анау белдің ар жағында той болып, көкпар шабылған екен-ау дейді. Шамасы, сол жақта бір қонып, күрең атты додаға қосып қайтқан беті болса керек. Неге екені, үйдің есігі шалқасынан ашық қалыпты. Апыр-ау, бұлар қайда кеткен деп көңілі алаң боп, бөлме-бөлмеге кіріп іздеп жүр. Сүттей аппақ таң нұры терезелерден саулап құйылып тұр... Үйде бір тосын оқиға болған екен дейді, әйтпесе бұлардың бәрі қайда кеткен?..

	Тағай жан-жағына алақтап қарап, бөлме-бөлмені аралап келеді. Үй ішінде тірі жан қалмапты. Қайда?.. Қайда кеткен бәрі?..

	Жүрегі суылдап, алкынып жатып оянып кетті. Көзін ашқанда бәрі де бәз-баяғысынша каз-калпында тұрғанын көріп таң қалды. «Айналайын, осы менің қоңыр тіршілігім, қараша үйім, қара бәйбішем мен қарадомалақ ұл-қыздарым қандай жақсы! О жасаған, жаппар ием... Осыларды бергеніңе шүкір! Тәубе, тәубе! Осылар аман болсын», деп ойлады үй-ішінің аман-есендігіне қуанып.

	Енді міне, таңғы салқында кеудесін кере тыныстап, тоғай жақтан қызыл биені суғарып келе жатыр. Кенет үй артында тұрған үсті брезентпен бүркеулі машинаны көзі шалды. Бұны күтіп, қызыл шәпке киген екі милиционер жігіт темекі шегіп тұр екен. Біреуі осы ауылдың учаскелік инспекторы, ал екіншісін танымады.

	Құдая тоба, осыдан екі күн бұрын Алматыда жастар бас көтеріп, орталықтағы алаңға шығыпты дегенді естіп еді. Бірақ оған сонша мән бере қоймаған. Тіпті, Тағайға әуелі, ол өзі солай болуға тиісті нәрсе сияқты көрінген. Қаншама жыл ел басқарған Қонаев ақсақалды бір-ақ күнде орнынан алып тастай салу оңай ма екен?.. Оның үстіне, қайдағы бір ел танымайтын бейтаныс біреуді әкеліп қоя салғандары несі?.. Оған жұрт наразы болмай ма екен?! Болғанда қандай!.. Алматы түгілі, алыста жатқан біздің өзіміз бұл қалай болды деп, басымызды шайқап отырмыз. Ал оларға бәрі де алақандағыдай анық емес пе?! Ендеше, жастардыкі жөн... Шықса, шыққан шығар алаңға!.. Бірақ соның артынша-ақ, суылдап жеткен алып-қашпа сөздердің беті жаман еді. Жастар өйтіп жатыр, жастар бүйтіп жатыр... Қырып жатыр, өлтіріп жатыр дейді. Әйтеуір, алды жел боп басталып, бірте-бірте арты дауылға ұласатындай әлпеті суық... Ішінде жұрттың өз жанынан қосқан қоспасы да бар ма қайдам.

	Бірақ не десең де, сол оқиғаның дүмпуі тау бөктерінде өзімен-өзі түтінін түтетіп, қазанын қайнатып жатқан жуас ауылға мұншама тез үйіріліп соғып, түндігін желпілдетіп, шаңырағын шайқап кетер-ау деп ойламаған еді...

	— Тәке, бері келіңіз, — деді учаскелік инспектор жігіт онсыз да осылай қарай келе жатқан Тағайды саусағымен «іліп» шақырып.

	— Аман ба, шырақ, — биенің бас жібін қолтығына қыса салып, қос қолын ұсынып еді, сәлемін салқындау алды. Бұл бірдеңені бүлдіріп қойғандай екеуінің де қабағында бір кейістік бар сияқты. Содан секемденіп:

	— Тыныштық па, әйтеуір, — деді көзіне тесіле қарап. Ол бұған бірден жауап қатпай, сіз не айтасыз дегендей қасындағы жирен шашқа қарады.

	— Алматыда оқитын қызыңыз бар ма еді? — деді кісі өлтіретіндей өңі құп-қу боп тұрған жирен шаш зілдене үн қатып.

	Тағайдың жүрегі бір жаманшылықты сезгендей суылдап қоя берді.

	— Иә... — тамағы кеуіп, даусы жарықшақтанып шықты.

	— Ләйла Оспанбекова ғой?

	— Иә!..

	Тағайдың өңі қашып, боп-боз боп бара жатты. Екі көзі бадырайып қарсы алдындағы жирен шашқа тесірейе қарады. Әке жүрегінен бұрқ етіп көтерілген сұмдық сұрақ жанарына кеп үйіріле қалды.

	— Тірі ме? Тағайдың бет-аузы жыбырлап, иегі дірілдеп кетті. Айтсаңдаршы, жарқыным-ау, не болды?!

	— Тірі, — деді оның әлемтапырық боп кеткен жүзінен шошынғандай жирен шаш бір-екі адым кейін шегініп.

	Тағай арқасын қызыл биенің алқымына тіреп, көзін жұмды. Сезімтал жылқы жарықтық иесінің қазіргі халін айнытпай түсінгендей, кеудесін төсеп, оқыранып тұра қалды.

	— Кызыңыздың не істегенін білесіз бе? — деді анау аспаннан түскендей боп тұрған жирен шашқа қарағанда Тағайға бір табан жақындау учаскелік инспектор енді тілге келіп.

	— Не?.. — Тағай оған шошына қарады.

	— Үкіметке қарсы қол көтерген! — деді жирен шаш жиіркенішті бірдеңе көргендей бет-аузын тыржитып. — Ертең аудандық ішкі істер бөліміне келесіз. Міне, шақырту қағазы... Алдым деп, қолыңызды қойып беріңіз!

	Ертеңіне елең-алаңда Мәлікті қасына ертіп, ауданға барды. Одан соң екеуі пойызға отырып, Алматыға тартты. Е-еһ, сол бір ұйқысыз, азапты түндер мен уайымға толы мазасыз күндер-ай десеңші!..

	Тағайдың кеуде тұсы ашып, жүрегі кысылғандай болды. Колындағы пиялайы кисайып, шайы төгіліп қала жаздады.

	— Не болды?! — деді оның бет жүзі күреңітіп, қиналған түріне шошына қараған әйелі басын көтеріп. — Тағы да сол... жүрегің бе?..

	Ол үндеген жоқ. Көз алдында мұздай жарқыраған ақ сұр мәрмар баспалдақ көлденеңдеп тұра қалғандай болды. Мәлік екеуі сол баспалдақпен жоғары көтеріліп келеді, көтеріліп келеді...

	— Көке, бұ жердің лифтісі болушы еді, — дейді Мәлік жанжағына жалтақтай қарап. — Қай тұста екенін біле алмай келе жатқаным.

	— Жүре бер, айналайын, жүре бер, — дейді Тағай көкпар тартып үйренген темірдей қолымен баспалдақтың ағаш жақтауын сықырлата ұстап. — Кәрекеңнің алдына тез жетейік...

	Олар сонсоң қып-қызыл кілем төселген ұзын дәліздің бойымен жүріп өтіп, ырдуан арба емін-еркін өтіп кететіндей кең де биік емен есіктің алдына келіп кідірді. Іште отырған алтын шаш орыс келіншек орнынан атып тұрып, байқаусызда кеңсеге кіріп кеткен сиырларды көргендей шыңғырып жіберуге шақ қалды.

	— Кто вас сюда пустил? — деді екі көзі шарасынан шыға жаздап.

	Мәлік болса, орысшалап, мән-жайды анықтап түсіндіріп жатыр. Ара-арасында жеңгесінің де атын атап қояды. Сәлден соң көзі көкшиген орыс келіншектің жүзі жылиын деді, бірақ сол алғаш көргендегі таңданған кейпінен ада-күде айыға алмады. Мәлік сөзін аяқтаған кезде әппақ сүйріктей саусақтарын сол жақтағы емен есікке қарай созып, әуелі көмекшісіне кіріңіздер деп жөн нұсқады.

	Қазақша шала ұғып, шала сөйлейтін қалалық қазақ жігіті телефонмен Кәрім Меңдіғалиевтің өзіне хабарласып, Мәліктің аты-жөнін атаған. Ар жақтан ол кісінің не дегенін бұлар естіген жоқ. Көмекші жігіт үнсіз тыңдап, қолындағы трубканы орнына қойды да:

	— Күту керек, — деді бұл екеуінің бетіне алма-кезек үңіле қарап. — Өзі айтад... Пропускаларыңызды беріңіздер, мен қол қояды...

	Бұлар кіргенде ат шаптырымдай кабинеттің қақ төрінде, жарқыраған қызыл үстелдің ар жағында Кәрім Меңдіғалиев тұғырға қонған қаршығадай селт етпей, қақшиып отыр екен. Орнынан тұрған жоқ. Басын изеп амандасқан болды да:

	— Иә, — деді сұраулы жүзбен Мәлікке түксие қарап. Патша ағзамның алдына келгендей, алғашқыда тынысы бітіп, демін әрең алып именіп отырған Тағай енді қалай айтасың дегендей Мәлікке жалбарына қарады. Қанша дегенмен, Тоқымбай жәкесінің тұқымы ғой, бөтен адамға емес, өз ағасының алдына келіп отырғанын ұмытпай:

	— Көке, Тәкеңнің бір тығыз жұмысы боп, — деді Тағайды көзімен нұсқап, — сізге келіп ек... Әрине, оңай шаруа емес. Бірақ он екіде бір гүлі ашылмаған бір жап-жас қыздың тағдырына араша түсу керек боп тұр... Әйтпесе, сіздің алтын уақытыңызды алып, мазаламас едік қой...

	Сонсоң Мәлік болған істің бас-аяғын қысқа ғана қайырып, бірақ барынша түсінікті етіп айтып шықты. Кабинет ішінде бір сәтке қорғасындай ауыр үнсіздік орнады. Кәрім Меңдіғалиев ештеңе естімегендей, естісе де ештеңе ұқпағандай міз бақпай отырып алды. Ақшыл жүзінен қан қашып, сұрлана түсті. Ернін жымқырып, екі жиегі әжімдене сығырайған қой көздері бос кеңістікке шеге боп қадалып қалған тәрізді.

	Бір ауыз сөз... Тағай мен Мәлік тағатсыздана күткен бір ауыз жылы сөз... айтылмады. Адам тағдыры, адам болғанда, өмірдің ақ-қарасын әлі ажыратып үлгермей жатып, қара қатқақ суыққа ұрынған қызыл гүлдей қалтыраған жап-жас қыздың тағдыры сонда осы кісінің... Кәрім Меңдіғалиевтің бір ауыз сөзін күтіп тұр еді-ау...

	Ол ернін жымқырып, басын шайқады. Бітті! Үміт жібі пышақ кескендей үзілді. Кыз тағдыры үсіген жапырақтай қарайып, Кәрім Меңдіғалиев көз алмай қараған бос кеңістікте солып бара жатты...

	— Кәреке, — деді Тағай сол дәрменсіз жапырақты қолымен қалқалап, аман алып қалуға ұмтылғандай қызыл үстелге қарай кеудесін созып, — жас бала ғой... ол нені біледі... бір қателігі болған шығар...

	— Жо-жоқ, — деді тас мүсіндей міз бақаған Кәрім Меңдіғалиев түсін суытып, үзілді-кесілді басын шайқап.

	— Көке!.. — деп ағасына жалбарына қараған Мәліктің жанарына жас үйіріліп, жас балаша иегі кемсеңдеді.

	— Бұл іске мен араласа алмаймын, айналайын!

	Кәрім Меңдіғалиевтің даусында желтоқсанның боранындай бет қаратпайтын сұмдық ызғар бар еді...

	Олар өз туысқаның да қол созбайтын қайырымсыз қалаға жердің үстімен барып, астымен қайтты. Камауға алынған қызымен кездесуге рұқсат етпеді. Тек бұлар апарған азынаулақ тамақты оймақтай тесіктен сығалап отырған түйенің жарты етіндей жуан қара күзетші алып қалды. Бірақ соның өзін Ләйлажанның қолына тигізді ме, жоқ па, ол да жұмбақ күйінде қалды. Ауылдан ала барған білектей қазыны көргенде көзі жылт ете калып еді бәтшағардың. Ал каланың дүкенінен алған бөлке нанға күнде көріп жүрген асымсьщ ғой дегендей, колындағы істік темірді әрі-бері аямай сұккылады-ай кеп.

	Терезесін кап-кара темір какпакпен тарс бекітіп тастаған сол бір сұп-сұр тас үйді Тағай тірі жүрсе ұмытпайды. Соның ішіне кіре алмай, өзінің туған перзентін көре алмай, шыбын жаны шыркырап кайда барарын, не істерін білмей, аспан мен жердің арасында шарк ұрған күнін өлсе ұмыта ма...

	Апыр-ай, корлыктың да неше атасы болады екен-ау?! Сен... мынау жарык жалғанға бір-ак рет келер пендесің, Алла тағаланың кұлысың; сен... сен бұл өмірді ешкімнен карызға алған жоксың, Алла тағаланың өзі сыйлады, ендеше өзің сияқты екі аяқты, жұмыр басты пенделердің саған зорлық кылуға қандай какысы бар?!

	Жо-жок, өзіңді ғана азапка салса, жон теріңді сыпырып, кызыл етіңді кескілеп турап итке тастаса да мейлі, ал бауырыңдағы балаңды тартып алып, әлі өмірдің ак-карасын да ажыратып үлгермеген бейкүнә балапаныңды тас камалға камап койып, бір көруге зар кылып койғаннан артык киянат бар ма екен?..

	Сол сапар Тағайды өмірден түңілдіріп жіберді. Ол мынау, бір карағанға кызылды-жасылды керемет боп көрінетін, бірак сырт киімін шешіп алсаң, бірінен бірі айнымай калып, ет пен сүйекке ілініп тұрған тері екендері беп-белгілі боп шыға келетін адам атты тіршілік иелері өмір сүріп жаткан жалған дейсіз бе, коғам дейсіз бе, әйтеуір, күні-түні шыркөбелек айналып, абыр-сабыр сапырылыскан тірлікте колында не билігі, не асып-таскан байлығы жок карапайым адамның ешкімге керегі де, кажеті де жок екенін ұғып кайтты...

	Содан ауылға кұр сүлдері ғана сүйретіліп жетіп, сең соккандай мең-зең боп жүрген шағында соңынан кызының каралы хабары куа жетіп, мүлде есінен тандырып кетті...

	Ол Кұдайды карғаған жок. Оның не жазығы бар? Адамға жан берді. Жаратты. Ар жағын өзің біл деді. Ол сірә да, тәннің емес, жанның иесі. Ал жанның калауы не? Оны біліп, ескеріп жаткан кім бар?! Тәннен шыккан нәжіске тұмсығын тығып, тұншығып жаткан комағай, коңыз дүние емес пе бұл. Жо-жок, Тағай өз тағдырына өкпелеген жок. Не деп өкпелейді?.. Тағдыр дегеніңіз немене, жол торыған каракшы ма екен! Жок. Тағайдың тұнык өмірін лайлаған кұдай да, тағдыр да емес, адамдар! Иә, адамдар!

	Содан да ол адамдардың: »Ләйла камаудан босанып шығып, жатакханасына кайтып келген соң, бесінші кабаттан кұлап өлді» деген сөзіне сенген жок...

	***

	Кәрім Меңдіғалиевтің ұйқыдан оянғанына да біраз уақыт болды. Әуелде ол өзінің қайда жатқанын түсінбеді. Қаракөлеңке бөлме, астына ши төселген кәдімгі текеметтің үстіне салынған қалың төсек. Бұған жабылған жасыл барқыт тысты көрпенің іші жып-жылы, тіпті сыртқа шықпай, бұйығып жата бергің келеді. Мұрнын бала кезінен таныс бір қышқылтым иіс қытықтайды. Күбінің...жо-жоқ, қымыздың иісі. Оның көзі қабырғада ілулі тұрған қалы кілемге түсті. Сол баяғы қошқар мүйіз ескі өрнектер көзіне жылыұшырап көрінеді. «Иә, бала, келдің бе?! Біз сол баяғы қалпымыздан әлі өзгерген жоқпыз» дейтін секілді. Анасы марқұм баяғыда-а, бұның бала күнінде осы ауылдың ана басы мен мына басына шапқылап, кілем тоқитын қыздар іздеп, оларға жалынып-жалпайып, жаңа орамал-көйлек сыйлап, бәйек болып жүріп бір кілем тоқытып еді.

	Жалаң аяқ, жалаң бас талшыбықты ат қып мініп, қасқа жолдың қалың шаңын бұрқырата жүгіріп жүрген қара домалақ бала Кәрім, сонда бала болса да, кілем тоқитын қыздардың біреуін ұнатып қалып еді. Оның аты Айғаным болатын. Әлі ұмытпапты... О-о, қу көңіл-ай десеңізші, содан бері талай жол жүріп, асу-асу белдерден, асқар-асқар шыңдардан асып өткен ақбас Кәрім Меңдіғалиевтің есінде сол бір қарапайым ауыл қызының есімі ұмытылмай сақталып қалыпты.

	Екі бетінің ұшынан қаны тамып тұрған, аяқ-қолы балғадай пысық қыз еді. Ашық-жарқын, әзілқой, күлегеш, ойындағысын ірікпей айтып салып отыра беретін Айғаным тек бұған ғана емес, жұрттың бәріне ұнайтындай еді.

	Қоржын тамның бір шетіне жіп құрып, үш қыз күні бойы қадалып отырып кілем тоқиды. Қолдары жыпылдап, көз ілеспес жылдамдықпен қызыл, сары, көк, жасыл — әр түрлі жіптерді іліп-шалып, қайшымен қырқып, одан соң ағаш тоқпақпен тарсылдатып ұрып жатады. Қолдары қарулы. Қаттырақ ұрған сайын кілемнің арқауы мықты болады дейді.

	Қоржын тамға кіріп-шығып жүретін бала Кәрімді кілемші қыздар оны-пұны, ұсақ-түйекке көп жұмсаушы еді. Әшейінде сондай шаруаларды апасы айтса, кежегесі кейін тартып, қыртия қалатын ерке бала, жалғыз бала ондайда қолды-аяққа тұрмай зыр жүгіріп кететін. Әсіресе Айғанымның күлімдеген жанары жалт етіп өзіне қадалғанда құстай ұша жөнелетін...

	Содан екі жылдан кейін бала Кәрімді ауданнан келген ақ сұр фуражкелі кісі жылатып-еңіретіп ФЗО-ға алып кетті. Бір жылдан соң ауылға аман-есен демалысқа келгенінде, апасы жүрегі жарыла қуанып, баяғы Айғанымдар тоқыған кілемді базарға апарып сатып, мұның қалтасына мол ақша қып салып берген...

	Міне, мынау қабырғаға ілінген қалы кілем соны есіне түсіреді. Содан соң... қышқылтым қымыз иісі мұрынды жарып барады. Бұлардың баяғы-ы қоржын тамынан да осы иіс кетпейтін. Анасы марқұм: «Үйге кірген-шыққанда күбіні пісіппісіп қоюды ұмытпа», — деуші еді. Бұның құлдыраңдап көз алдында жүргеніне қуанып, құдайға күніне мың мәрте тоба қылып отыратын.

	Кенет Кәрім Меңдіғалиевтің көзі кілемнің бұрышында ілулі тұрған жап-жас бойжеткен қыздың суретіне түсті. Қабағын сәл шытып, бір қиырға қарап мұңайып қалыпты. Ол әуелде осы үйдің басқа ауылға күйеуге ұзатылып кеткен қызы болар деп ойлаған. Бірақ әлгі суретке қадалып қараған сайын жүрегі бір жайсыздықты сезгендей көңілі қобалжып, жанарын тайдырып әкетті. Мына бейне — бұл өмірде жоқ, марқұм қыздың бейнесі сияқты...

	Оның өткен күндердің бір көмескі суреті еміс-еміс елестегендей болды. Иә, сонау ызғарлы желтоқсанда Мәлік пен Тағай алаңда қолға түскен қаршадай қыздың тағдырына араша сұрап бұның қабылдауына келгені бар-ды. Бірақ бұл араша түсе алмаған. Өйткені бұл да сол кезде өз басының амандығын ойлаған. Жаңа басшылық келген бойда-ақ Кәрім Меңдіғалиевтің орнына көз тіккендер көп еді. Солардың бірі болмаса бірі сыпсыңдап жеткізіп, аумалы-төкпелі шақта биіктен төмен қарай сырғытып жібере ме деп секем алған. Ақыры солай болды да...

	Әрине, солай боларын білгенде, әлгі қыздың тағдырына араласып, анық төніп келген ажалдан арашалап қалуға ұмтылып көргені де жөн болар ма еді. Кім білген... Алда не күтіп тұрғанынан адам баласы әмәнда бейхабар ғой. Тағайдың қызы беймәлім бір жағдайда қайтыс болғанын да бұл кейін, кеш естіді. Осы күнге дейін оған тіпті көңіл айту да ойында болмапты...

	Ол мынау үйдің төріне ілінген қалы кілемге қарап көсіліп жатып, баяғы-ы бір балалық шағын есіне алғанына қысылғандай болды. Алайда үйге келген қонақтан да айылын жимайтын ерке бала құсап тағы да бір ескі сурет кимелеп, көз алдына келіп тұра қалды.

	...Бақа тастың бауырында үні шықпай тым-тырыс боп жатып қалған қайсар бала өлген шығар деп ойлап еді бұлар. Сұр фуражкенің енді аямайтынына көздері жетіп, жалаң аяқ табандарына қиыршық тас батқанына да қарамай, жортақтай жөнелген. Олар сонда таудан асып, Тасқалаға жетіп еді. Одан соң пойызға мінгізіп, тіпті алысқа ұзатып әкеткен. «Жетім қозы тас бауыр, түңілер де отығар» дегендей, бұлар көп ұзамай-ақ көз жастарын тиып, жан-жағындағы бөтен адамдарға, бейтаныс үйлерге жаутаңдап қарай бастаған. Өздері үшін мүлде жаңа өмір басталғанын түсінген.

	«Құдайға шүкір... бәріміздің де шыққан биігіміз аласа болған жоқ, — деп ойлады Кәрім Меңдіғалиев қабырғаға тұтылған қалы кілемнен көз алмай қарап жатып. — Қайырбек сыртқы істер министрлігінде істеді, қазір елшілікте, Әкімбек үлкен облысты басқарды, бірақ кейін, заман өзгергенде орнынан түсіп қалды, өткен жылы жолыққанымызда, кіші-гірім бір қорды басқарып отырғанын айтқан, ал Әнуар... Әнуар мүсінші... деген. Қызық-ай соның тіршілігі! Жасы жетпіске келсе де бала секілді елпектейді де жүреді. Басынан сол баяғы ескі береткасы түспейді. Тұрмысы да мәз емес, әйелімен ажырасқан. Күні бойы белуарынан балшыққа батып, шеберханасынан шықпайтын болса керек... «Қайсыбір жылы бір көрменің ашылу салтанатында көріп қалып: «Әй, менің мүсінімді қашан жасайсың?» деп әзілдеп еді, «Сен қайтадан адам қалпыңа түскен күні жасаймын» деп, жөн-жосықсыз жұрт көзінше жырқылдап күліп, бір ұятқа қалдырғаны бар. Ол кезде Кәрім Меңдіғалиев Жоғарғы Кеңестің хатшысы еді....

	Төргі үйдегі қонақ ұйқысын қандырып, кешегі алыс жолдан шаршап келгенін ұмытып, әппақ қудай селдір шашы ақ ешкінің түбітіндей үлпілдеп есік алдына шыққанда, қарсы беттегі биік жотаның үстінде тұрған күн күлімдеп, түнімен тоңазып қалған марғау дүниеге шуағын төгіп, айнала төңіректі қыздыра бастап еді.

	Сәкінің үстінде сары самаурынды орталарына алып, үнтүнсіз отырған Тағай мен әйелі Сырғаш орындарынан апалақтап қатар тұрып, байқаусызда ұрлығы ашылып қалған аңқау жандардай әбігерге түсті де қалды.

	— ¥ят-ай, — деді Сырғаш көйлегінің етегін қаққан боп, төмен қарап сыбырлап, — шайды өзіміз жасырынып ішіп отырғандай болдық-ау!..

	— Қалай, Кәреке, ұйқыңыз қанды ма? — деді Тағай қауқылдап. — Біз сіздің мазаңызды алмайық деп, кемпіріміз екеуіміз екеуден екеу жеңіл-желпі шай ішіп отыр ек, әйтпесе, іште, үстелде дастарқан дайын ғой, дайын!..

	— Рақмет, — деді Кәрім Меңдіғалиев сүйріктей әппақ, салалы саусақтарымен қудай шашын сипап қойып, сыпайы ғана үн қатып. — Шай қайда қашар дейсің, Тәке, әуелі тоғай жаққа барып, бастаудың суына бетімді жуып қайтайын.

	— А-а, — деді Тағай түкпірдегі ауылға адасып келіп қалған хан тәрізді Кәрім Меңдіғалиевтің анау тоғайдағы бастауды қайдан біліп тұрғанына қайран қалғандай. — Оныңыз да жөн екен... Жөн екен. Кәне, Кәреке, жүріңіз. Жүріңіз. Әй, Сырғаш, сүлгі қайда, сүлгі, әтір сабын болса, оны да ала шығыңдар!..

	— Ештеңеге әуре болма, — деді Кәрім Меңдіғалиев қолын сермеп. — Баяғы... бала кездегідей беті-қолымызды шаямыз да қайтамыз.

	Олар сайдағы тоғайға қарай бастайтын жалғыз аяқ жолмен төмен түсті. Таңғы шық кеуіп, шыбын-шіркейлер қайтадан гуілдеп шыға бастапты. Көк шалғынның иісі танауын қытықтап, таза ауаға елітіп келе жатқан Кәрім Меңдіғалиев тап қазір жоғалтқан нәрсесін қайта тапқандай қуанышты еді. Ол кеше түнде кетіп қалмай, мынау жаймашуақ тамаша күнді ауылда қарсы алғанына риза еді. «Қандай ғажап тыныштық! Жантәніңді тазартатын кәусар ауа... — деп күбірледі ішінен. — Туған жердің табиғаты бөлек қой, шіркін! Бөлек!»

	Жұпар аңқыған көк шалғынның арасынан бір таныс иіс жеткендей болады, қайта-қайта танауын делдитіп құшырлана жұтады, бірақ ненің иісі екенін біле алмайды, анық танып, ажырата алмайды. Тоғайдағы кішкентай, кішкентай болса да тентек өзен әлі сол баяғысынша тастан-тасқа секіріп, сарқырап ағады екен. Апыр-ай, осы су баяғыда-а-а, таусылып қалатындай көрінуші еді. Басқаны қайдам, бала Кәрімнің көңілінде сондай бір қорқыныш болатын. Бірде ол апасынан: «Осы су аға берсе, аға берсе — таусыла ма?» деп сұрағаны бар. Сонда ол кісі ошақтағы қып-қызыл шоққа қарап отырып: «Е-е, шырағым, оны бір Алла ғана біледі...» деген-ді.

	Енді міне, жасы жетпістен асқанда Кәрім Меңдіғалиев сол өзеннің жағасына келіп, бәз-баяғысынша ағып жатқан суға қарап ойланып тұр. «Содан бері қаншама уақыт өткен, қаншама су аққан, апыр-ау!..»

	Ол жартастың бүйірін тесіп, бүлкілдеп шығып жатқан мөлдір бұлаққа бетін шайып, сергіп қалды. Осы өзеннің бойын жағалап жүріп, балық аулаған бала кез сәттері есіне түсті. Ол өзінің туған үйіне, балалық шағына адасып қайта келіп қалған жолаушыдай еді қазір. Иә, дүние дөңгелек деген осы екен-ау! Несі бар, аз ба, көп пе, әйтеуір жер-жаһанды шарлап, талай ел, талай жұртты көріп келді. Шетсіз-шексіз шөлдерден, асу-асу белдерден өтті. Шүкір, абырой-атақсыз болған жоқ, бір кездері алыстан мұнартып көрініп тұратын биік шыңға шықты. Тау бөктерінде тығылып жатқан мынау кішкентай мекеннің де әлімсақтан басталатын мың жылдық тарихы бар. Ендеше, сол мың жылда осы өлкеде Кәрім Меңдіғалиев жеткен биікке көтерілген арғы-бергіде ешкім болмапты.

	Кенет таяу маңдағы жарқабақтың биігінен бір қыран самғап ұшып, көкке көтерілді. Кәрім Меңдіғалиев жалт қарап, оның соңынан сүйсіне көз салып тұрып қалды. Құс төресі сәлден соң шырқау көк жүзінде баяу қалықтап, жер бетіндегі қыбыр-жыбыр тіршілікті зау шырқау биіктен шола бастады. Жалпы, мынау жаратылыстың ішкі түйсікпен ғана сезуге болатын тылсым бір күші бар екеніне осы сәт Кәрім Меңдіғалиевтің тағы да бір көзі жеткендей болды. Өйткені оның әлгі ойын дөп басқандай, табиғат та өз қыранын көкке ұшырып, белгі берді ғой. Иә, сөйтті. Мына қыран тап қазір жайдан-жай ұшқан жоқ. Ол бүгінге дейін талай-талай биіктерде болып, ел көріп, жер шолып келіп, қартайған шағында туған мекеніне қайта оралып келіп тұрған Кәрім Меңдіғалиевті бейнелеп ұшты...

	Ақ сұр өңіне қан жүгіріп, көзінде бір ойнақы ұшқын пайда болған ол Тағайға қарап иек қағып:

	— Көрдің бе?! — деді.

	Жарқабақтың басынан самғап ұшқан қыранға назар аудармай, тоғайда жайылып жүрген биелерді бақылап тұрған Тағай:

	— Нені айтасыз, Кәреке? — деп оған аңтарыла қарады.

	— Туған жердің қырандары қалай-қалай самғайды ә?! — деді Кәрім Меңдіғалиев аспанда баяу қалқып жүрген құстан көзін алмай.

	Тағай басын шалқайтып, зеңгір көкке қарады да, жүзін қайтадан қонаққа бұрды. «Ол қыран емес қой!..» Әйтсе де Кәрім Меңдіғалиевтің әлденеге қатты қуанып, ерекше сүйсініп тұрғанын көріп, үндемей қалды. Оның үстіне, тауда туып, тауда өскен кәнігі жан болмаса, тазқараны алғаш көрген кісі, шынында да, қыран екен деп қалуы кәдік-ті. Бірақ та ол қыран емес, өздігінен тірі аңға түсе алмайтын кәдімгі тазқара ғой. Үнемі өлексе аңдып, өзінен басқаға өлім тілеп, өйтіп-бүйтіп күн кешетін бейшара құс ертелі кеш сасып-босып, құрттап жатқан қызыл етке көк шыбынмен таласа тұмсығын тыға берген соң қайтсін, төбе жүні түсіп, таз боп қалған көрінеді...

	Ал мынау Кәрекең... Кәрім Меңдіғалиев болса, со шіркінді қыран екен деп, көк аспанға сүйсіне қарап әлі тұр. Бәлкім, тазқара бір замандарда қыран болса болған-ақ шығар, бірақ кейін тұқымы азып, жігері жасып, өлексе аңдып, тегінен айырылып қалған да...

	Тағайдың үндемегенін Кәрім Меңдіғалиев өзінше жорыды. Табиғатпен таласып, түзде өскен жан ештеңеге таң қалмайды. Ол үшін мұның бәрі күнде көріп жүрген кәдімгі күйбің тіршілік. Содан болар, табиғаттың әдемі экзотикасына да, асқақ романтикасына да бұлардың әлдеқашан көзі үйреніп кеткен.

	Олар тоғайдан қайтып келіп, үйдегі үстелге жайылған ақ дастарқан басына жайғасқанда Кәрім Меңдіғалиевтің жүзінен әлгіндегі қуаныш табы әлі кеткен жоқ-ты. Ол бүгін өзін туған өлкенің байтақ аспанына қайта оралған қырандай еркін сезінді. Аяғының ұшынан басып, ерекше ықыласпен қызмет көрсетіп жүрген Тағайдың бойжеткен қыздарына сүйсіне қарап отырып:

	— Тәке, ұлдың алды — ұяға, қыздың алды — қияға қонған болар? — деп сұрап қалды.

	— Иә, — деп, Тағай сәл кідіріп, аздап ойланып қалып: — үлкеніміз Әбілқасым мынау іргедегі үйде, өзімізбен көрші тұрады, — деді. — Шаңырағы бөлек болған соң, шаруасы да бөлек болады екен. Бүгін азанда Жәңгірдегі базарға апарып сатпақ боп, бір-екі қара малын айдап кеткен көрінеді.

	— Балалардың мектепке баратын уақыты жақындап қалды, — деді осы тұста шай құйып отырған Тағайдың әйелі сөзге араласып. — Соларға киім-кешек алып келеміз деп кетті келін екеуі.

	Үнінде «шаруасы бөлек деп, баланы босқа жазғырма» дегендей наз жатқаны анық байқалды. Тағай оған көзінің астымен бір қарап қойып: — Одан кейінгі қыздарымыз тұрмыста, екеуі де анау белдің астындағы оймауытқа барған. Ал-л... Ләйлажаннан айырылып қалғанбыз. Хабарыңыз бар шығар... Қарағым... — Тағайдың көзіне жас іркіліп, үні қарлығып шықты, — кетті ғой сол... желтоқсанның құрбаны боп... Өлі денесін алып қайттық ауылға... — Одан ары қарай айта алмай, тамағына өксік тіреліп, булығып отырып қалды?

	Үй ішінде ауыр үнсіздік орнады. Дастарқанға дәм әкеліп қойып, зыр жүгіріп жүрген қыздар да әлденені сезгендей ішке кірмей, ауызғы үйде іркіліп тұрып қалған сияқты. Төмен қарап, ернін жымқырып отырған Тағайдың бәйбішесі: «Шырағымай!..» деп, кеудесі қарс айырыла күрсінгенде қос тамшы жас көзінен ыршып-ыршып түсті. Кәрім Меңдіғалиев күн тимеген сүйріктей әппақ саусақтарымен ақ дастарқанның шетін бір қайырып, бір жазып, мынау қолайсыз тыныштықтың құрсауынан қалай шығарын білмей:

	— Естігем жоқ, кешіріңіздер... — дей салды ақталғандай болып. — Ол бір қиын уақыт еді ғой...

	— Иә-ә, — деді Тағай да еңсесін қайта тіктеп. — Алла тағаланың жазуына амал бар ма. Өлген қайтып келмейді, өшкен қайтып жанбайды екен. Қалғандары аман болсын. Жаратқан ием енді қайтып жылатпасын дейміз де... Құдайға шүкір, қолымызда әлі екі балапанымыз бар. Сәті түскен күні олар да ұшып кетіп, басқа ұяға барып қонады ғой...

	Кәрім Меңдіғалиев оның өзін-өзі шебер жұбатып отырғанына іштей тәнті болып, қайта-қайта басын шұлғи қоштап, үнсіз отырып қалды. Есіне енді қайтып оралмайтын ескі кұннің оқиғасы оралып, Жоғарғы Кеңесте отырған кезінде осы Тағай мен Мәліктің өзін іздеп келгені көз алдына еміс-еміс елестегендей болды. Егер сонда Кәрім Меңдіғалиев сол іске шындап араласса, байқұс қызды ажал тырнағынан арашалап алып қалар еді-ау. Әрине, таяқтың бір ұшы өзіне тиер еді. Бәлкім, биік лауазымымен біржолата қоштасар еді. Бірақ... бірақ әлі оң-солын да танып үлгермеген қаршадай қызды, өзімен бірге өскен, баяғыда-а, сонау бір сұр фуражкенің заманында, алды — тұман, арты — соқпақ ұзақ сапарға амалсыз аттанып бара жатқан шақта бақа тастың бауырына тығылып, туған өлкеде қалып қойған Тағайдың перзентін, өзінің кішкентай жерлесін, қаракөз қандасын аман алып қалар еді ғой!..

	— Ассалаумағалейкө-өм! — деген дауысқа үй ішіндегі ауыр үнсіздікті сейілте алмай, тұңғиық ойға батып, тұнжырап отырған жандар хақтан медет күткендей жалт қарасты.

	Табалдырықтан бері аттап келе жатқан Мәлік екен. Тойға келген қонақтар тарап, абыр-сабыр басылғанша тікесінен тік тұрып қызмет жасағаны білініп-ақ тұр. Қабағы салбырап, көзі қызарып кетіпті. Бірақ көптен күткен тойдың қуанышы ма, әлде мойнында жүрген бір парыздың толық өтелгеніне қуанып келе ме, әйтеуір үні сергек.

	— Кел, төрлет! — деп Тағай оған төрден, Кәрім Меңдіғалиевтің қасынан орын ұсынып жатыр. — Қалай, аман-есен қонақтарды атқарып салдыңдар ма?

	— Шүкір, — деді Мәлік. — Бәрін аттандырып салдық. — Содан соң Кәрім Меңдіғалиевке бір қуанышын айтқысы келгендей ықыластана бұрылып: — Қалай, көке, жақсы дем алдыңыз ба? — деді.

	Өзімен бірге туған бауырының жұмысбасты қарапайым кейпін көріп, өз биігіне лезде қайтып шыққандай болған Кәрім Меңдіғалиев ежелгі тәкәппар мінезін қайта тауып, айналасындағыларға сыр шаша қоймайтын әдетімен ернін жымқырып, ақырын ғана басын изей салды.

	— Біздің бала қайда?— деді содан соң ақ құба өңінен жылулық қашып, сұрлана қалып.

	— Үйықтап жатыр, — деді Мәлік бір түрлі ыңғайсызданып.

	— Оятыңдар. Біз қазір жүреміз...

	Кәрім Меңдіғалиевтің бұл сөзі бір айтқанын екі қайталамайтын қатал да қайырымсыз әміршінің бұйрығындай болып естілді.

	Түкпірдегі ауылға тағдырдың жазуымен келін боп түсіп, той өте салысымен күйеуін жетелеп, қалаға қарай кетіп бара жатқан ақсаусақ келіншек сияқты әппақ «Вольво» Мәліктердің үйінің қақпасынан сыртқа шыққанда күн сәскеге көтеріліп қалған еді. Бұл жолы рульге Кәрім Меңдіғалиевтің өзі отырыпты. Ал артқы орындықта түндегі мастығынан әлі айықпаған ұзынтұра, жирен шаш ұлы бүк түсіп, есін жия алмай жатыр. Аузынан сасық иіс мүңкіп, ауық-ауық сандырақтап: «Пошел вон!.. Ты еще попляшешь!» деп, белгісіз біреулерге кіжініп, тісін қайрап, сөйлеп қояды.

	Маңдай терісі тырысып, ызадан жарылардай боп отырған Кәрім Меңдіғалиевтің ақ сұр жүзі шиқандай қызарып:

	— Сволочь! — дейді бір ауыз қазақша білмейтін баласын орысша балағаттап. — Свинья!..

	Ауыл арасының ойдым-ойдым тас жолына қайта-қайта төсін соғып, біресе кібіртіктеп, біресе долдана жұлқынып, әппақ «Вольво» бірте-бірте ұзай берді. Олардың соңынан көз алмай, қадала қарап тұрып қалған Тағай мен Мәлік біраздан соң бүгінгі шаруаның жайын қысқа-қысқа ақылдасып алып, әрқайсысы өз үйлеріне қарай беттеді.





