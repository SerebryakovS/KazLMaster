	Жюль Верн

	Патша шабарманы



	Роман





	Аударған: Ғаббас Қабышұлы





Аудармашыдан:




	Атлант мұхитын бетке ала жүзіп келе жатқан кемеге ұқсас Иль-Фейда атты арал бар. Сол кемеде «туғандар» бұл өмірге симастай тынымсыз, алыс сапарға құмар, сұрапыл оқиғалар мен құбылыстарға араласып кетуге ынтығып жүретін ерекше

	қызуқанды жандар болатын көрінеді. Арал тұрғындары сол жайында аңыздың сан түрін айызыңды қандыра айтады. Бір қызығы: олардың көбінесе атайтындары – Жюль Габриэль Верн. Әлемге әйгілі Жюль Верн! Оның кім болғанын білетіндер Иль-Фейда аралы туралы аңыздарға шәксіз сенеді деуге болар.

	Адвокат Пьер Верннің тұңғышы Жюль 1828-жылғы ақпанның 8-і күні жарық дүниеге келіп, 11 жасында-ақ үйіне «симай», төңіректегі орманды, тау-тасты кезіп, әлдебір жайттарды іздеп, кәдімгі жанталасқа түскен. Олардан таппағандары мұхитта жатқандай-ақ, бірде бейтаныс саудагердің желкенді кемесіне жұмысқа жалданып, мұхитқа жол тартып жөнеліпті. Онысын естіген әкесі бумен жүретін жүйрік катерге міне қуып жетіп, кемеден түсіріп алып, далабезер немеге «сыбағасын беріпті». Жюль желкенді кеменің заманы өтіп бара жатқанын түсініпті.

	Аласұрған ұлын ауыздықтауды ойлаған Пьер Верн оны Париж университетінің заң факультетіне оқуа беріпті. Әке әміріне құлдық етуге тиіс Жюль... заңды қоя тұрып, әдебиетке бет бұрып, Дюма шалдың шығармаларын шағып оқып, оған еліктеп жазуға кірісіпті.

	Сөйтіп, шалдың ұлы Дюмамен және Виктор Гюгомен достасыпты. Содан кейін үйіне: – Менен мықты адвокат шығатын емес, ал нашар адвокат болғаным сендерге ұят келтіру ғой, – деп хат жолдапты.

	Жюль екі баласы бар әйелге үйленіп, «сау басқа – сақина» дегендей, тұрмыс тауқыметін тарта бастаған. Ақжарқын мінезімен, жаңалыққа құмар әдетімен дос-жолдасты көбейтсе де, ақшаны көбейте алмаған. Пьесаны өндіртіп-ақ жазады, театрлар қуаныса қабылдап, сахнаға тез-ақ шығарады, бірақ тапқан қаламақысы тамағына бірде жетсе, бірде жетпейді. Солайша сарсылып жүргенінде Эдгар Поның әңгімелер жинағы қолына түсіп, жастана жатып оқып, енді соған еліктеп, өзінің басынан кешпеген ғажайып саяхаттар туралы роман жазуға кіріседі. Онысы жұртшылықты желіктіріп ала жөнелгенін көріп, сол кәсіпке біржола бой ұрады да, жыл сайын арман-қиял арқаулы екі роман жазады. Қалтасын қаққан қарыздарынан құтылып, байып, үй сатып алып, мәз-мәйрәм болады. Тіпті яхта сатып алып, дос-жолдастарымен мұхит кезіп, саяхаттарын құлшына, әдейі әсерлендіре сипаттап жазып, оқырмандарын тамсантады. Кейін соның бәрін есіне алғанында дүние жүзін түгел аралап шыға алмағанына және өйтуге мұршасы болмағанына өкініпті.

	«Мұршасы болмағаны» – 58 жастағы Жюльді бір әулекі жиені аяққа атып, омалтып тастапты. Жара жазылмай, жүруден қалған жазушы көп ұзамай екі көзінен айрылыпты. Оның өмірге құштарлығы, қиялшы-жазғыштығы сондай халде де бәсеңдемеген. Романдарын немерелеріне айтып отырып жаздырған, немесе арнаулы жазу жабдығын (трафаретті) пайдалана өзі жазған. Сондай күндерінің бірінде жаңа романының шығуымен үйіне құттықтай келген дос-жолдастарына Жюль Верн: «Үйден шықпасам да, капитан Немоны қайда апарғанымды, не істеткенімді білдіңдер ғой?!» деп әзілдепті.

	Әдеби мұрасында күнделік іспетті 180 том шығармасы қалған Жюль Верн 77 жасында көз жұмды. Өзі оқып-тоқыған ғалым болмаса да, оның шығармалары талай ғалымдарға азыққа жарады. Өйткені қиял-арманшы жігіт басынан өтпеген ғаламат құбылыстарды ойдан шығарып жаза салмаған, сондай құбылыстардың болуы мүмкін деген ғылыми ой-жобалы еңбектерді тәптіштеп оқыған. Сондай ізденістің нәтижесінде, мысалы, капитан Немоны электр двигательді сүңгуір қайыққа мінгізіп, оған электр қару-жарақты пайдаландырған жылы әлемде «электр лампа» деген сөз де жоқ екен!

	Дүние жүзін аралап шығу Жюль Верннің маңдайына жазылмаса да, оның тамаша туындылары барша құрлықтарды аралап, толқын-толқын оқырмандарын әлі де тұщындыруда.

	Жюль Верннің мына романы біздің Қасымұлы Кенесары хан хақында, оның Ресей отаршылдығына қарсы көтерілісі туралы. Орыс әдебиетінің классигі И.С.Тургеневтің ықпалымен 1900-жылы орыс тілінде «Михаил Строгов» деген атпен шыққан романды патша тараттырмай, мүлде жаптырып тастаған. Онысы көп жәйтті аңғартса керек.

	Романда Кенесары өз аты-жөнімен аталмай, Феофар-Хан деп алынған, сірә, фантастикалық шығармалар жазумен белгілі болған автор қолында тасқа басылған жазба дерек жоқтықтан, оқиғаны естіген қалпында еркін баяндауды, бас кейіпкеріне бүркеншік ат беруді жөн көрген тәрізді. Оның мән-жайын «Сөз соңы орнына» деп берілген ғылыми мақаладан оқып білесіздер.

	«Феофар» деген сөздің нендей мағына беретіні беймәлім, ешбір сөздіктен таба алмадым, тек көне түрік тілінде оған ұқсас «фефан, фофан» деген сөздер бар, олар «жылпос», «айлакер» дегенді ұқтырады. Жюль Вернге ақпар берген орыс шенеуніктері Кенесарыны солайша сипаттаған да, ол жазбақ шығармасының түрік нәсілді бас кейіпкеріне түрікше ат қоюды ұтымды деп білген болар. Мен осы ойға жүгініп, аудармамда «Фофан (айлакер) хан» деп атадым. «Сөз соңы орнына» авторының «Бейапар» («бүлікшіл, мазасыз,, ұнамсыз, бетпақ, опасыз») дегенге тоқталғанын құп көрмедім.

	Қазақстан Жазушылар одағының Көркем аударма және әдеби байланыс Бас редакциясында алқа төрағасы кезімде романды «Орыс тілінде алғаш рет» деген айдарымызбен жарыққа шығарғанмын (1992 ж.). Одан кейін «Жалын» журналы оқырмандарына қазақ тілінде ұсындым (1996 ж.).

	Орыс тіліне телінген байырғы түркілік: қала, село, жер-су аттарын білгенімше қазақыландырдым.

	«Великий князь» деген атақ тура мағынасында емес, қоғам– биліктегі орнына қарай айтылған ғой, сондықтан «ұлы кнәз» дегеннен гөрі «үлкен кнәз» деу дұрыс деп білдім.





I-БӨЛІМ


	МӘСКЕУДЕН ИРКУТКЕ1





Бірінші тарау


	Кремльдің Үлкен сарайындағы сауықкеш




	– Ұлы мәртебелі император, жаңа ғана жеделхат алдық.

	– Қайдан?

	– Томнан.

	– Томнан арыда телеграф байланысы бар ма?

	– Жоқ, кеше үзіп тастаған.

	– Жаңадан тағыда ақпар келсе, маған дереу хабарлаңдар!

	– Құп, ұлы мәртебелі император, – деді генерал Кисов.

	Бұл жәйт түнгі сағат екіде, Кремльдің Үлкен сарайындағы сауықкеш қызған тұста болды. Әлем-жәлем залдар бишілерге толып, әскери екі оркестр қыздырмалай сүйемелдеген вальс, мазурка, полька әуендері араласа шалқып-қалқып, өмірінде қайғы-қасіретті де көп көрген қарт Кремльдің қабырғаларына жарыса жетіп жатқан. Императордың етжақындары биге құлшына шығып, бұл кешке шақырылғандарға үлгі-өнеге көрсетісіп жүрген. Ілкіде полонез әуені құйқылжыды да, бишілер жұптаса дөңгеленіп жөнелді. Самсаған айнаға шағыла жарқырап тұрған жүздеген аспалы шамдардың сәулесі көз қарықтыра көркем киінген әйелдердің, омыраулары орденге толы мундир киіп келген әскерилер мен жоғары дәреже-шенді қызметкерлердің сәнін еселеп арттырып жібергендей. Биік шаңырағында апталған алтыны сәл-пәл көмескіленген айшықты суреттері, есік-терезелерінде бүрмелі жібек шымылдықты бар ерекше еңселі де кең зал бүгінгі осынау көріністің жарасымдылығына лайық дерсің. Қараңғы түн құшағындағы қаланың кескініне кереғар болып оттан шашақ тағынған бұл орда шығып келе жатқан күннің шапағына оранғандай. Ал қараңғылық қойнауынан шіркеу қоңырауларының әлсіз үні әлсін-әлсін естіледі де, Мәскеу өзенін бойлай зәкірде тұрған кемелерден қолшамдардың жарығы анда-санда жылт-жылт етіп көрінеді.

	Сауықкештің даңқты иесі атқыштар полкы әскерінің қарапайым киімін киіп алған. Өзін қоршалаған нөкерлері мен қызметшілерінің-кавказдық ерекше әсем киімді қырағы күзет қауымының ортасында тым жұпыны болып көрінеді. Ол топтарды жағалай аралағанымен ешқайсысына көп аялдамады, билеп жүргендердің лепірме сөздеріне де, өз шенеуніктері мен шетелдік дипломаттардың салиқалы әңгімелеріне де мән бермеді. Қас-қабағын баққыш жұрт оның бүгін қалайда алаңдаулы екенін аңғарған, бірақ себебін білуге дәттері бармаған. Ал ел иесі болса, көңілді сауықкешке өзінің ой көлеңкесін түсірмеуге тырысып баққан. Генерал Кисов әкелген жеделхатқа көз тастаған кезінде ғана өңі өзгеріп кетті.

	– Менің бауырым үлкен кнәзден кешеден бері ешқандай хабар болмады ма? – деді ол.

	– Ұлы мәртебелі император, ешбір хабар болмады. Біз жіберген жедел-хаттар азиялық шекарадан арыға енді жетпей қалады-ау деген қаупім бар.

	– Иркут, Якут, Байкал өңірі округтарындағы әскерлерге Иркут қаласына бет алу жөніндегі нұсқауым жеткізілді ме?

	– Байкал арқылы өткізіп үлгірген жеделхатымызбен жеткізілген.

	– Енесай, Омбы, Тобыл губернияларынан, Семей облысынан хабар бар ма?

	– Бар, ұлы мәртебелі император. Бұхарлықтардың Ертіс пен Обьтан әлі өтпегендері мәлім болды.

	– Опасыз Огарев қайда екен?

	– Ол туралы ешқандай хабар-ошар жоқ. Оның шекарадан өткен-өтпегені әзірше белгісіз, – деді генерал Кисов.

	– Пермь, Екатеринбор, Қасим, Төмен, Есіл, Ом, Колыван мен Томға, байланыс әлі үзіле қоймаған телеграф пукттеріне оны іздеуге құпия бұйрық дереу жіберілсін!

	– Ұлы мәртебелі императордың бұйрығы орындалады! – деп лып етті Кисов. Ол тақсырына бас ие шегініп, көпшілікке қосылып кетті де, сәлден соң сарайдан мүлде ғайып болды. Онымен сөйлескен тақсыры біраз уақыт ойланып тұрды-тұрды да, меймандарына барып қосылды. Өңіндегі алаңдау-шылық табы өшкен-ді.

	Сөз болған оқиға мұндағылардың ешқайсысына құпия емес те еді. Жоғарғы әкімшілік қызметіндегілердің көбі оны тұспалдап білетін, тек ой-пікірлері іштерінде. Жиналғандардың екеуі ғана ол жәйтті күбірлесіп қана сөз етісті. Ол екеуінде жарқыраған мундир де, басқа ерекшелік те жоқ-ты, бірақ екеуінің таңдаулылар тобында болулары да, екеуінің анау жәйттен мол хабардар екендері де ғажап-ты. Олардың мықты құпиядан хабардар болулары көріпкелдік қасиеттері, өзге де айрықша бір түйсіктері барлықтан деуге болғандай-ды. Екеудің бірі– ағылшын, бірі– француз. Екеуінің сырттай ұқсастықтары – екеуі де бойшаң және сида. Алайда ішкі жаратылыстары бір-біріне кереғар. Біріншісі өз отандастарының көпшілігі тақілеттес сабырлы, салқынқанды, сөзге сараң, сөйлегенде бет-пішінімен, көзімен ымдауы, қолын сермелеуі жоқ, ал екіншісі керісінше: шиыршық атып тұрады, бет-ауызы ғана емес, бүкіл денесі сөйлей жөнеледі дерсің, көзі өңменіңе қадалып, сені құдды сүзгіден өткізгендей көріп тұратын тәрізденеді. Біріншісінің құймақұлақтығында мін жоқ: бүгін бір сәт сөйлескен кісісінің дауысын қырық жылдан кейінде де тани қоятын шығар-ау! Әлбетте, өткір көз бен сақ құлақ екеуіне де аса қымбат еді, себебі: ағылшын «Күнделікті Телеграфта» тілші болса, француз да– тілші, бірақ ол қай гәзетке, немесе қай гәзеттерге жазып тұратынын тірі жанға айтқан емес те, қашанда бөлесімен ғана хат жазысатынын мәлімдеп жүретін. Оның аты-жөні – Альсид Жоливе, ал ағылшынның аты-жөні – Гарри Блэнт. Баспасөз өкілдері болғандықтан сарайға кіруге рұхсат алған екеуі алғаш рет осында танысты. Бірі мен бірі етене емес бұл екі кісіге ортақ кәсіп бар-ды, ол– екеуінің де өз мақсаттарын көздегіштігі. Сондықтан өзара әңгіме сәтінде бір-бірінің ішек қырындысына дейін біліп алуға тырысып бақты.

	– Сауықкеш салтанатты-ақ емес пе?! Ғажап! – деді Жоливе.

	– Бұл туралы хабарымды телеграфпен жібердім, – деді Гарри Блэнт, салмақтана сөйлеп:

	– Ал мен... бөлеме айтып бердім, – деді серігі.

	– Ол қайдағы бөлең?– деді ағылшын таңданып.

	– Ә, мен бөлем Мадленамен хат жазысып жүретінімді сізге айтпаған екенмін ғой. Ол нені болсын дер кезінде және анық білгенді жақсы көреді, сондықтан императордың әлденеге алаңдаулы екенін оған тез хабарлауды жөн көрдім.

	– Соншама елеулі ештеңе жоқ қой, – дей салған болды ағылшын.

	– Блэнт мырза, 1812 жылы дәл осындай сауықкеште император 1-Александрға Наполеон әскерлерінің алғы шебі Неманнан өтіп шыққаны хабарланғанда оның немқұрайды тыңдап, сауықкешін жалғай бергені есіңізде болса...

	– Бүгін де сол сияқты болды, – деп ағылшын серігінің сөзін бөліп жіберді, – бағана генерал Кисов опасыздардың азиялықтар мен Иркут шекарасындағы телеграф сымдарын үзіп тастағанын мәртебелі тақсырға хабарлады.

	– Естіп-білген екенсіз ғой?

	– Әлбетте.

	– Менің ол жақтан алған хабарым мейлінше анық, соңғы жеделхат төменгі Удинскіден келген,– деді Альсид Жоливе марқая сөйлеп.

	– Маған Қызылжардан2 келді, – деді Блэнт, одан кем маңызданбай.

	– Ал Николаевтағы әскерге нендей бұйрық жіберілгенін білесіз бе?

	– Оны да, тобылдық казактардың қалаға енуге бұйрық алғанын да білемін.

	– Бәрекелді, Блэнт мырза, дұрыс болды, мен бұл жаңалықты ертең бөлеме жеткіземін.

	– Ал мен, Жоливе мырза, «Күнделікті Телеграфтың» оқырмандарына жеткіземін.

	– Яғни біз әлі талай кездесеміз, небір қызық жәйттерді бірге бақылайтын боламыз, – деді француз.

	Екі тілші іштей тоғайып айырылысты. Ерегесте ешқашан ешкімге есе жібермейтін, терезесі тең әріптестер екенін екеуі де сезісті. Сол минөтте көрші залдың есігі айқара ашылып, түрлі тамақ толы үстелдер көрінді. Әрқайсысы гүлмен көмкерілгендей. Жалтылдаған қымбат күміс, севр боршынысы мен нұршыныдан жасалған ыдыстар аспалы шамдардың сәулесіне бөленіп, меймандардың көзін суырып алардай қызықтырды. Шақырылғандар орын-орындарына жайғасқан тұста генерал Кисов келіп кірді.

	– Не хабар бар? – деді император оны оңашалай бере жылы сөйлеп.

	– Ұлы мәртебелі император, жағдай сол қалпынша, жеделхат әзірше Томға ғана жетеді.

	– Маған шабарманды дереу шақырып келіңіз!

	Тақсыр осылайша бұйрық берді де, көрші бөлмеге беттеді. Қарапайым емен жиһаз қойылған, бағалы бірнеше сурет ілінген ол бөлме жұмыс кабинеті еді. Ол балконға шығып, мәрмәрлі жақтауына сүйенді де, таза ауаны кеудесін кере жұтты. Көз алдында көсіліп Мәскеу жатыр, әнеки оның: Қытайқала, Аққала және Дөңесқала бөліктері. Айдың жарығы Кремль қабырғаларын, мұнараларды, жыпырлаған шіркеулердің күмбездері мен крестерін аймалап тұрғандай; Мәскеу-өзеннің қара суына жарық түсіргендей; балконға да қаптал жетіп, оның жақтауына сүйене ой кешіп тұрған императордың зөр денесін де зерлегендей.





Екінші тарау


	Орыстар мен бұхарлықтар




	Ресейдің азиялық бөлігінде болып жатқан оқиғалар кімді болсын қатты алаңдатарлық еді. Мейрамының мәні артқан сәтте патшаның меймандардан бөлініп шығып кетуі тегін емес-ті. Соңғы хабарлар оның күдігін растай түскен. Ресей құзырындағы Түркістан көшпенділерінде көтеріліс бұрқ етті. Ол бесжүз алпыс мың шаршы метр жері, екі миллион халқы бар аса ірі өңірді – Сібірді жайпап кетерлік қауіп төндіре бастады. Біз әңгімелеуге кіріскен жәйт кезінде Сібір өңірін басқару ісі екі генерал-губернаторға жүктелген-ді. Олар Сібірдің шығысы мен батысыңдағы негізгі пункттерде: Иркут пен Тобыл қалаларында орналасқан болатын.

	Темір жол жоқ кез. Жаздағы қарым-қатынас көлігі – ат-арба да, қыстағы көлік – ат-шана. Өркенділіктін қиыр өңірдегі бір ғана нышаны – телеграф. Шығыс Сібір мен еуропалық Ресей арасындағы сегіз мың шақырым бойында өзара байланыстың жалғыз құралы сол. Оның қызметі өте қымбат та тым шабан. Көтеріліс бастағандар әп дегенде Том төңірегіндегі сымдарды қиып тастады да, бірнеше сағаттан кейін Колыванның да үнін өшірді. Сөйтіп, патшада Сібірдің Шығыс жағына нұсқауларын жеткізу үшін шабарман аттандырудан өзге амал қалмаған. Генерал Кисовқа бұйрық беріп, қаумалаған күңгірт жәйттердің құшағында оңаша тұрған оның ойын бүгінгі кезекшісінің келгені бөліп жіберді. Ол мәскеулік полицияның бастығы келгенін мәлімдеді.

	– Иван Огарев туралы не білесіз, маған соны айтыңызшы, – деді патша келген полиция бастығына. Полиция бастығы бағыныштылықпен бас иді де, айтуға кірісті:

	– Ұлы мәртебелі император, ол – өте қауіпті кісі. Басқа офицерлерден әлдеқайда ақылды, ерекше тікмінезді және шенқұмар. Ол полковник шенін алған болатын. Бірақ бұдан екі жыл бұрын әлгі саяси қоғамға мүше екені әшкереленіп, ұлы мәртебелі императордың, үлкен кнәздің әмірімен сотталған, әскери дәрежесі жойылып, Сібірге жераударылған. Аса мейірімділік манифесі бойынша жарты жылдан соң кешірімге ілініп, еуропалық Ресейге қайта оралуына рұхсат берілді. Кейініректе Сібірге өз еркімен қайтадан кетті. Одан тағы оралып, Пермьде біраз уақыт тұрды. Ештеңемен шұғылданған жоқ. Онда әуелде полицияның бақылауында болды да, жүріс-тұрысында күдікті ештеңе байқалмаған соң, бақылау тоқтатылды. Ал биылғы наурыз айы туа ұшты-күйді көрінбей кетті, қайда екені белгісіз.

	– Онысын білемін, – деді император оның бандамасын үзіп.– Мен бірнеше домалақ хат алдым, соларда айтылғанға орай Сібірдегі оқиғаларға илана бастадым.

	– Сіздің ұлы мәртебеңіз ол оқиғаларға Огаревтің қатысы бар деп біле ме?

	– Иә. Оған қоса білетінім: Огарев Пермьнен кетіп, Сібірге, Қырғыз даласына барып, көшпенділерді көтеріліс жасауға иландырған. Сонсоң оңтүстікке, Түркістанға аттанған. Бұхара мен Қоқанда оны қолдаушылар табылып, ол жабайылар тобырын солтүстік Сібірге бағыттау, орыс ырқынан күшпен шығу мақсаттарын насихаттаған. Ол қырсық келісімдері әуелде құпия жүргізілген еді, бірақ көтеріліс бұрқ етті де, батыс және шығыс Сібір жақтағы байланыс бөгелді. Төменгі Удинге берген соңғы жеделхатында Енесайдағы, Иркуттегі, Якуттегі, Әму бойымен Байкал сыртындағы әскерлерді шоғырландыруға, Пермь мен төменгі Жаңақаладағы полктармен қосып шығысқа бет алуға бұйрық бердім. Олар бұхарлықтармен бірнеше аптадан кейін қақтығысады. Ал менің бауырым Мәскеумен байланыс жасай алмай қалып қойды сонда. Ол Иркут маңындағы қалалардан көмек болатынына сенімді, бірақ өзіне беймәлім Огаревтің оның өмірін қиюға үкім шығарып қойғанынан бейхабар. Ал сатқын неме болса, өзіне жаза қолданғаны үшін үлкен кнәзді жеккөріп жүр. Ол Иркутке бүркеншік атпен барып, қайткенде менің бауырымның қолтығына кіріп алып, қаланы бұхарлықтарға беруді көксеуде. Оның арам ойын үлкен кнәзге дереу жеткізу үшін шабарман жіберу керек деп біліп, бұйрық бердім.

	– Шабарман бір минөтті де текке жібермеуі керек, – деп полиция бастығы нықтап қойды. – Сіздің ұлы мәртебеңізге мәлім етерім: Сібір көтеріліс жасауға қолайлы жер болып тұр. Саяси жераударылғандар мен толып жатқан бұзақылар көтерісшілер жағына оп-оңай қосыла салады.

	Полиция бастығы шындықты айтты. Көшпенді қырғыздардың көпшілігі көтеріліске қосылды. Қырғыздардың саны екі миллионға жуық, олар: ұлы, орта және кіші делініп үш ордаға бөлінген. Кейбір тайпалары тәуелсіз, кейбірі Ресей билігіне мойын ұсынған. Бұхар мен Хиуа хандығына қарайтындары да бар. Ең көп те ең бай ордасы – Ертіс пен Ақшылкөл аралығында көшіп жүретіндері. Үлкен ордасы Омбы мен Тобыл губернияларына дейін қатынайды. Яғни, қырғыздар түгел көтеріле қалса, онда Енесайдың батысындағы алқапты тұтас иемденіп алады. Рас, қырғыз құзғындар әскери сап тәртібінен мақрұм, оларды саны аз болса да үйретіліп шыныққан, зеңбіректері бар әскеріміз тез-ақ жеңіп кетер еді, бірақ әскер мен қару-жарақты жеткізер жолды бүлікшілдер басып алды, басқа жолдар тартпа батпақты жерлерде, олармен жүру тым қиын. Әскери министрлікке келіп түскен ақпараттарға қарағанда, Омбы мен Семей аралығындағы казак бекініс шептері бірнеше жерінен бұзылған, ол Омбыға қауіпті болып тұр. Түркістан болса, әлденеше иелікке немесе хандықтарға бөленіп, ең әлдісі бұхарлықтар болды. Оның жер көлемі он мың шаршы метрге жуық, халқының саны екі жарым миллион, ал әскер саны жайшылықта алпыс мың да, соғыс кезінде үш есе көбейеді. Табиғат байлығы орасан, ірі қаласы көп қуатты мемлекет. Бұхар қаласы биік қабырғалы бекіністің ортасында. Темірланның табыты сол қалада. Шарджоу, тағы басқа қалаларының бәрінің де мықты қорғанысы бар, оның үстіне өздеріне қолайлы таулы жерлерде. Қырғыздарды өзіне қаратып алмақ ниеттегі Бұхар хандығы сол үшін Ресеймен бірнеше мәрте шекісті де. Біз үңілген кезеңде билік құрған әмір Фофан хан да сондай саясат жүргізді. Ол Огарев көтерген бүлікшілерді бастап шықты. Сібірдің күре жолын жауып тастаған әмір әскері Семей облысын өзіне қаратып, орыс әскерлерін ол жақтан ығысып кетуге мәжбүр етті. Әмір жолайғы қырғыздарды қосып ала отырып, Балхаш көлінен де өтті. Сөйтіп, қырғыздар бұхарлықтармен тіл табысты. Олары тәуелсіздікке түбегейлі жету мақсаттарымен бірге діндерінің бір екеніне жүгінгендері еді. Шабуылшылардың дүмпуі Мәскеуге жеткен күні олардың нақты қай жерде болғандарын ешкім білген жоқ, Огаревтің опасыздығын үлкен кнәзге хабарлар телеграф байланысы істен шығарылған-ды, енді оның орнын шабарман баспаса болмайды. Шабарман бүлікшілер жайлап жатқан жалпақ елді жалғыз өзі басып өте алатын ақылды, қайратты адам болуы керек. Император дәл сондай кісіні іздеп таба алатынына шүбәланған жоқ.





Үшінші тарау


	Михаил Строгов




	Полиция бастығы кеткен соң бірнеше минут өткеннен кейін патшаға генерал Кисовтың келіп тұрғаны хабарланды.

	– Шабарманды алып келдің бе? – деді император генералға.

	– Әлбетте, ұлы мәртебелі император, сіз керек еткен кісінің тура өзі. Жаршы-шабармандар корпусында көптен бері қызмет етіп келеді, қиын тапсырмалардың талайын орындаған. Омбыда туып-өскен, Сібірді бес саусағындай біледі.

	– Жасы нешеде? – деді император.

	– Жасы отызда, ұлы мәртебелі император, денсаулығы балғадай, жомарт жүрек жан, қайсар, байсалды, нендей қиын істі болсын атқара алады. Мен ол үшін басымды бәйгеге тігуге бармын.

	– Аты-жөні кім?

	– Михаил Строгов.

	– Шақыр, келсін, – деді патша.

	Шабарман сұңғақ бойлы, сымбатты, мығым денелі екен. Тұла бойы тұнған күш-жігер дерлік. Өңі келісті-ақ: әдемі көк көзі нұр шашқан, көрген кісіні бірден баурап алғандай. Қалың қара шашы бұйрасындау. Омырауында Георгий кресі мен бірнеше медаль жалтылдайды. Әрбір сөзі мен әр қимылында шырғалаңда шалдырмас ширақтықтың, мақсатына жетпей тынбайтын табандылықтың нышаны бар.

	Строгов тапсырмамен барар жолын, жерін жақсы білетіндігімен қатар Сібірді мекен етуші көптеген ұсақ ұлт-ұлыстардың тілін, сөйлеу мәнерін де білетін болып шықты. Балалық, бозбалалық шақтарын өзінің туған қаласы Омбыда өткізіпті, біз әңгімеге кіріскенге дейін он жыл бұрын жесір қалған кемпір-шешесі сонда жалғыз тұрып жатқан көрінеді. Петр Строгов әккі аңшы болыпты да, ұлын шынықтырып өсіріпті. Михаил бала кезінде-ақ әкесінің жанторсығы болыпты. Аң-құс аулауға шығатын әкесіне құмарлана көмектесіп, түлкі мен қасқырға қақпан құруды үйренген, он бір жасында аю аулауға қатысқан.Қарт Строгов қанжығасы қанды аңшы болыпты, қырықтан аса аю алыпты. Ал тура қырық деген цифр, аңшылардың айтуынша, қатерлі сан екен. Михаилы он төрт жасында аюды жалғыз өзі-ақ өлтіріп, терісін сыпырып алып, пәлен шақырым жердегі үйіне алып келіпті. Бақайшағы майысар шағында аю терісін алып жету дегенің біраз күшті керек еткені сөзсіз. Қатаң тәрбие оны ыстық-суыққа, аштыққа, басқа да қиындықтарға төзе білуге үйреткен. Сондай-ақ, төңірегіндегі табиғаттың тылсым құбылыс-өзгерістерін аңғара білуге дағдыландырған. Строгов шешесін ерекше ыстық ықыласпен жақсы көріпті, шабарман-жаршы корпусына қызметке аттанарында мүмкіндік бола қалған күндері келіп тұрамын деп кәрия шешесіне серт беріпті. Оның қызметі ойындағыдай оңтайлы болды. Әсіресе Кавказға іссапарына көңілі толған. Ол кезде Кавказда Шәмілдің жақтастары көп еді, олар таулықтарды тағы көтеру қамында болатын. Сондай жағдайда алғырлық, ерлік көрсете білген Строговтың қимыл-әрекеттері лайықты бағаланып, қызмет сатысымен көтерілуіне жол ашылған.

	Уәдесіне берік жігіт кезекті демалысын әрқашан шешесінің жанында өткізіп жүрді. Тек соңғы үш жыл бойы оңтүстікте тағы іссапарда болып, содан осы жаңада ғана, біздің мына әңгімеміз басталар алдында оралған болатын. Демалыс алмақшы, шешесіне аттанбақшы еді, ол ойына императорға шақырылғаны бөгет болды, міне.

	Бір бұйрық аларын сезсе де, аса ауыр міндет жүктелерін ойламаған сымбатты Строговтың салқынқандылығы патшаға анық ұнады.

	– Аты-жөнің кім? – деді ол.

	– Михаил Строгов, ұлы мәртебелі император.

	– Қай жерденсің?

	– Омбыдан.

	– Омбыда туған-туысқандарың бар ма?

	– Бар, ұлы мәртебелі император, менің анам сонда тұрады.

	Бұл сұрақты әдейі қойған патша үстел басына барып отырып, бір параққа біраз сөз жазды да, конвертке салып, шабарманға ұсынды:

	– Бұл хатты, – деді ол, – үлкен кнәздің өз қолына табыс ететін бол. Саған бүлікшілдер басып алған жерлермен жүруге тура келеді, ондағылар андағы хатты қолға түсіруге тырысады. Әсіресе опасыз Огаревтан сақтан, онымен жолда ұшырасып қалуың да мүмкін. Омбы арқылы өтпей болмайды ғой?

	– Әлбетте, ұлы мәртебелі император.

	– Сен шешеңе барушы болма, өйтсең біреулер танып қояды. Бір минөт шамасы үндемей қалған Михаил Строгов:

	– Құп болады, ұлы мәртебелі император! – деді.

	– Ресейлік Азияны азат ету, менің бауырымның аман қалуы да андағы хатты тапсыра алуыңа байланысты болмақ. Тапсыра аларыңа сенімдісің бе?

	– Ұлы мәртебелі император, мен үлкен кнәзге өлсем де жетемін!

	– Сен өлмей жететін бол, маған сенің өмірің қажет!

	– Аман-есен жететін боламын! – деді жігіт нық сөйлеп. Оның батылдығы, өзіне сенімді екені патшаға жақсы әсер етті.

	– Жолың болсын, Строгов, аттан. Қорғаушың – Құдай, жебеушің – орыс халқының мінәжәті болсын! – деді патша.

	Михаил Строгов әскери қоштасу рәсімін жасап, кабинеттен шығып кетті.

	– Таңдауымыз сәтті болды білем, – деді император.

	– Ұлы мәртебелі император, Строгов адамның қолынан келетіннің бәрін де істей алады, мен кепілмін, – деді Кисов.





Төртінші тарау


	Мәскеуден Төменгі Жаңақалаға




	Иркутке барар Строговтың алдында бес мың шақырым жол жатты. Телеграф пайда болмай тұрғандағы Сібірде хабар-ошар шабарман арқылы таратылатын. Патша қызметкері ретіндегі шабарман атаулыға барар жеріне тез жетуіне жеңілдік жасалып, жол ашылып отыратын, соның өзінде олар төрт-бес аптада, ең тез дегенде үш аптадан аса уақытта әрең жететін.

	Сібірдің қысқы жолы жеңілдеу болатын, өйткені ат-шанамен жүру шапшаңдау. Алайда қалың тұман, боран және қасқырлар кедергі жасай беретін. Аш қасқырлар топ-топ болып жүріп, жол торитын. Сібірлік шымыр жігіт Михаил Строгов қыста жол жүруді ұнататын, қасқырына да, аязына да қыңқ етпейтін. Ал бұл жолы сапарға шығу еркі өзінде болмады. Оған тез аттану тапсырылды. Бүлікшілдер билеп, жансыздары жанталасып жүрген жерлерден аман-есен өтіп, тез жетуі керек. Генарал Кисов оған ұстауына жетер қаржымен бірге Иркут көпесі Николай Корпанов делінген төлқұжат берді. Ол құжат бойынша еуропалық және азиялық Ресей қалаларында еркін жүріп-тұруына, өзіне екі жолсерік жалдап алуына құқылы. Бірақ, жеке өз шаруасымен жүрген бос кісі болуы себепті, бекеттерде тездетіп ат ауыстырып алуына болмайды, өйтсе бейсауат басқа жүргіншілердей тексеруге, басқа да кедергілерге ұшырауына тура келеді. Ал Мәскеуден азиялық шекараға дейін қинала қоймас: темір жолмен, кемемен, пошта жолдарымен жүре береді.

	Шілденің 16-сы күнгі ертеңгі пойызға билет алды. Орта дәрежелі көпесше киінді, алайда ішкі киімдеріне алтыатары мен аңшының үлкен пышағын жасырын тығып алды. Төменгі Жаңақалаға мөлшері он сағатта жетуге тиіс.

	Строгов мінген вагонда кісі көп еді. Ол қалғып отырған кісіге ұқсады да, жолсеріктерінің жүріс-тұрыстарын білдіртпей қадағалап, сөздерін жіті тыңдап отыруға тырысты. Жанындағылардың көпшілігі қала жәрмеңкесіне бара жатқан көпестер екен. Еврей, парсы, армян, қалмақ, тағы басқа ұлттардың адамдары. Олар, әрине, өзара орыс тілінде сөйлесіп отыр. Бұхарлықтардың басқыншылығы, қырғыздардың көтерілісі, орыс полициясының Азияға азық-түлік жеткізуді шектегені жайында айтуда. Бұл жәйттердің бәрі де жәрмеңке саудасына салқынын тигізеді деседі.

	– Шайдың бағасы көтерілетін сияқты, – деді парсы киімді көпес.

	– Шаймен сауда істейтіндерге одан келіп-кетер ештеңе жоқ, ал бұхар кілемдерін саудалайтындарға қиын болады,– деді қарт еврей, қыжылмен сөйлеп.

	– Сізге Бұхарадан көлік келуші ме еді? – деді парсы.

	– Самарқаннан келетін болды. Көтеріліс шығып жатқан жерлермен тауар алып жүру қайда?!

	– Амал не, алайда... кілемдеріңіз әкелінбесе, үстеп сатып әуре болмайсыз, – деді үшінші жолаушы.

	– Сіздің неңіз кетсін, өзіңіз сауда істемеген соң айта бересіз де, – деп еврей наразылық білдірді.

	– Мен сіздің тауарыңызды сатып аламын, – деді анау күле сөйлеп, – бірақ көптеп емес, өзіме керектерін ғана аламын.

	Парсы көршісіне күбірлей сөйлеп:

	– Мынау сенімсіз біреу болып жүрмесін, абайлайық, жансызға тап болып қалмайық, – деді.

	Вагонның басқа бөлімінде де әңгіме қызған, бірақ ондағылардың сөзі басқа. Пошта бекеттерінде ат ауыстыру қиын болар деседі. Таяу күндерде полиция кеме мен темір жолдың жолаушыларын да тексере бастайды екен, ал ол рас болса, онда Сібірдің шығысындағы қалаларға аяқ басу қиындамақ.

	Сірә, пойыздардың бәрінде әңгіме осылайша шығар. Әйтседе, көпшілік сақтана сөйлейді, пікірлерін ашып айтпайды. Ал бір жолаушы, тегі шетелдік болар, соны аңғарып, бұл жақпен таныс емес екенін жасырмай, терезелерді ашып қарағыштай бастады. Қай жолмен келе жатқандарын, жолайғы жер аттарын, бұндағы өнеркәсіптің жағдайын, неменемен сауда жасап жүргендерін сұрағыштап, жолдәптеріне жазып алады. Онысы қасындағы жолсеріктеріне ұнамай, ызаландыра да бастады. Ол жолаушы біздің танысымыз, француз тілші Альсид Жоливе еді. Оны-мұны сұрағыштау себебі– білгенін бөлесіне тезірек жеткізгісі келгендігі де. Ал ол қылығы көршілеріне жансыздың әрекеті тәрізденді. Соны байқаған тілші дәптеріне: «Сапарластарым сөзге сараң, саясат жайында жақ ашпайды, ештеңені біле алмайсың», деп жазды.

	Пойызда мынау французша жолсеріктерінің аузын баққан тағы біреу бар болатын. Ол басқа вагонда отырған және әріптесінің келе жатқанынан бейхабар Гарри Блэнт еді. Ағылшын сөзге араласпай, көршілерінің әңгімелерін тыныш тыңдап отырды, ал көршілері одан күдіктенбей, ойларына келгенін айта берді. Соған іштей риза ағылшын дәптеріне: «Жолаушылар болып жатқан оқиғаларға қатты алаңдаулы. Сөздерінің көбі соғыс туралы. Үкіметтің шараларын батыл талқылайды», – деп жазып қойды.

	Полиция болса, еуропалық Ресейдің шегінен әлі шығып үлгермегені мәлім болған Огаревті ұстап алу қамында. Әрбір стансада астаң-кестең тексеру. Күдікті-ау дегендерді бассалып тінтеді. Владимир стансасында Строгов отырған вагонға жаңадан бірнеше жолаушы мінді. Олардың арасынан онжеті жас шамасындағы қыз біздің кейіпкеріміздің қарсы алдындағы орынға келіп жайғасты. Орта бойлы, сымбатты екен. Бірақ сүйкімді өңі қалайда сынық. Келешегінің күңгірт екенін сезген жандай. Алайда, жастығына қарамай, тағдыры үшін табандап күресе алатын адамдай жігерлі көрінеді. Бай әулеттен емесі де аңғарылды: бар-жоғы бір ғана қолдорбасын дізесіне қойып отыр. Киімі де өте қарапайым: қолпылдаған кең сулық, жөпшеңкілеу қара көйлек киген. Бәтіңкесі ұзақ жолға киюге тігілгендей берік пішінді. Сабан қалпағының о тұс, бү тұсынан алтын рәуішті шашы қылтиып тұр. Қызға таңырқай қараған Строговтың бүйрегі бүлк етті: қыздың өңі бұл екеуінің мінез-құлқы бірдей екенін айтып тұрғандай. Сондай сезім үйірген Строгов қызға байыптап қарай бастады. Әдейілеп танысқысы келмеді, бірақ қыздың жанындағы жігіт қалғып кетіп, қызға сүйене бергенде ол жігітті түртіп оятып, көршісінің мазасын алмауды өтінді. Жігіт қыздың бейтаныс қамқоршысына қитыға бір қарады да, оның жүзінен жылу көре алмаған соң, пәлесінен аулақ дегендей болып, қыздан алшақ отырды. Қыздың Строговқа қараған көзінде іштегі алғысының нәзік нышаны бар еді.

	Қалаға онекі шақырымдай қалғандағы шұғылдау бұрылыста пойыз рельстен шығып кете жаздады. Жолаушылар шошына өре түрегеліп, пойыз тоқтай қалысымен сыртқа дүркірей ұмтылысқан. Алайда қорқынышты ештеңе болмағаны іле-шала хабарланды. Строгов уылжыған жолсерігі қызға көз тастап, оның тырп етпей отыра бергеніне іштей таңданды. Қыздың өңі сәл-пәл ғана құқылданыпты.

	«Салы суға кететін қыз емес», деді Строгов іштей.

	Жол оқиғасынан екі сағат кешеуілдеуге тура келсе де, пойыз кешкісін Төменгі Жаңақалаға аман-есен жетті. Жолаушылар вагоннан шықпай тұрып төлқұжаттарын көрсетуге тиіс болды. Тексеруші шенеунік қыздың төлқұжатын көріп тұрып:

	– Сіз Иркутке Ригадан келдіңіз бе? – деді.

	– Иә, – деді қыз.

	– Қай жолмен?

	– Пермь арқылы.

	Қыздың жауабын естіген Строгов оның тым ұзақ та қауіпті жолмен жападан-жалғыз келгеніне іштей қиналып еді. Жаны ашығандықтан қасына барғысы келді, бірақ қыз вагонның есігі ашылысымен жерге лып етіп секіріп түсті де, көпшіліктің арасыны сіңіп кете барды, Строгов кідіртіп үлгірмеді.





Бесінші тарау


	Тосын жарлық




	Біздің кейіпкеріміздің жолы шығысқа бағытталғаннан бастап қиындай түсті, жүрісі өнбеуге айналды, өйткені Төменгі Жаңақалада темір жол тұйықталған болатын.

	Оканың Еділге құяр сағасында орналасқан Төменгі Жаңақала халқы жайшылықта үш мыңдай болады, 1817 жылдан бастап Макарьеводан осында көшірілген жыл сайынғы жәрмеңке күндерінде он есеге жуық көбейеді.

	Строгов қалаға келісімен кеме айлағына барып, кеменің Пермьге қашан аттанатынын білді. Кеме сол күннің ертеңінде жүреді екен, ал ол біздің кейіпкерімізге өте қолайсыз болды. Қоналқыға орын да табылар емес, мейманханалар лық толған. «Константинополь» мейманханасынан бір орынды әрең тапты. Кешкі тамақтан соң ұйқыға бас қойғысы келмеді де, қыдырыстауға көшеге шықты. Ымырт үйіріліп қалған екен. Жазғы түн қарабарқын болатындай. Оның ойына мана өзімен бірге келген қыз түсті. Ала-құла тірлікті қаланың қайнаған жәрмеңкесінде қандай күйге ұшырайды ол байғұс қыз? «Қорғанышы болар едім, бірақ өйтуге құқым бар ма? Оны іздеп табу мүмкін бе әуелі?.. Жағдайы мәз емес шығар. Тағы не күй кешеді? Иркутке қалай жетеді және онда неге бармақшы? Вагонда отырғанында ештеңеге таңданбады, ештеңеден үрейленбеді, сірә, ол көтерілісті біле тұра шыққан. Жолдың қауіпті екенінен хабардан болғаны сөзсіз. Демек, сапарға бел буу себебі ерекше маңызды шығар. Әй, бірақ, қаншама қажырлы болса да, мақсатына жете алар ма екен, жол азабы мен жан қажуы титықтатады ғой».

	Ой құшағындағы Строгов алға қарай алаңсыз жүре берген. Бір кезде шаршағанын сезді де, сауда өткен орындағы ағаш лашық іргесінде тұрған бос орындыққа құйрық басты. Сол сәтте иығына салынған қолдан селк етті.

	– Мұнда не ғып отырсыз, мырза? – деген дауысқа жалт қараған кейіпкеріміз жанында жалғанның жартысындай болып тұрған біреуді көрді.

	– Дем алып отырмын.

	– Мүмкін осы жерде ұйықтайтын да боларсыз? – деп дарылдай түсті бейтаныс.

	– Мүмкін, – деді Строгов, жақтырмағанын жасырмай.

	– Кәне, бет-жүзіңізді көрейінші, – деді анау тақымдауынан танбай.

	– Әуре болмағайсыз, – деді шабарман сабырын сарықпай сөйлеп. Әлдене болады деген сақтық оймен орнынан тұрып, бірер қадам шегінді. Бейтанысына көз тастап еді, ол жәрмеңке атаулыда бықып жүретін сығандардың бірі екен. Олар көшіп жүретін күркелі арбасы лашықтың жанында тұр. Сол әредікте лашықтың есігі ашылып, бір әйелдің басы көрінді. Әйел сыған тілінде:

	– Қайтесін оны, мүмкін ол шпион шығар, бері кел, тез, тамақ дайын, – деп айғай салды.

	– Сангарра, сен дұрыс айтасың, мен мұны қайтем, ертең жолға шыққалы тұрғанымызда, – деп сыған лашыққа беттеді.

	– «Ертең» дедің бе?

	– Иә. Біздің қайда барарымызды, кім жұмсап отырғанын өзің де білесің ғой, – деді сыған шал, лашыққа кіре бере.

	Сыған тілін білетін Строгов олардың сөздерін ұққан, бірақ мән берген жоқ, біраздан соң тіпті ұмытып та кетті.

	Ол бөлмесіне оралып, төсегіне жатты да, тез ұйықтап қалды. Таңертең шөлі қана шай ішіп, жамбасақысын төледі де, сыртқа шықты. Ертеңгі асын айлаққа жақын бір жерде ішуді ойлаған. «Кавказ» кемесінің түсте кетіп қалғанын білген соң асықпай қала аралауды жөн көрді. Қаланы Еділдің сол жағасымен жалғап тұрған аспалы көпірден өтіп шыққанда түнде әлгі сығанмен ұшырасқан тұсқа жақындағанын байқады.

	Жәрмеңке орналастырылған маң. Кең аулалы ағаш баспаналар. Әрбір заттың: ағаш, темір, ет, балық, аң терісі, тоқыманың сатылар орындары жеке-жеке белгіленіп, тәртіпке келтірілген. Керек нәрсесін іздеп тауып, сатушылармен саудаласып жүрген жұртшылық аз емес. Бұл жерде еуропалық та, азиялық та сан ұлттың кісілері бар. Тасыр-тұсыр, у-шу дыбыстар құлақ тұндырардай, өйткені айнала салынған лашықтарда акробаттар, сиқыршылар, үйретілген жабайы аңдарымен өнер көрсетушілер көп, әрқайсысы өзінше әуенге басып, әйтеуір, азан-қазан болып жатыр.

	Жәрмеңке қызықтарын тамашалаушылардың арасында біздің көз– таныстарымыз Блэнт пен Жоливе мырзалар да жүр. Олар мұнда кездескен сәттеріне таңданысқан да, шұрқырасқан да жоқ, салқын ғана сәлемдесіп өтіп кетісті. Қалада екеуінің жағдайы екі түрлі болған: тәп-тәуір бөлмеге орналасып, жап-жақсы тамақтанған француздың көңілі көтеріңкі болса, ағылшын керісінше күйге ұшырап, мына қалада саяхатшылар далада қалады екен деген мағынада мақала жазып, өз гәзеті арқылы есе қайтармақ пиғылда.

	Жәрмеңкеде қаншама ырду-дырду болып жатқанмен мұндағы жұрттың жүзінде әжептәуір алаңдаушылық бары көлденең көзге бірден байқалатын еді. Орта Азиядағы толқыныс ол жақтан әкелінген тауарлардың өтпеуге айналғанынан да аңғарылғандай.

	Көзге ұратын және бір жәйт – әскерилердің көрінбеуі. Қолайсыз жағдайда кенет дабыл қағылуын күткен олар казармаларға шақырылып алынған болатын.

	Бір сәтте суыт хабар тарай қалды: генерал-губернатор Мәскеуден қатынас қағаз алыпты да, полиция бастығын дереу өзіне шақыртыпты. Строгов жан-жағындағылардың «жәрмеңке жабылып тынатын шығар» деген тұспал сөздерін ести бастаған. Енді бір әредікте губернатор үйінің есігі алдында полиция бастығы пайда бола қалды да, қолына ұстай шыққан қағаздағы жазуды дауыстап оқи жөнелді.

	Қала генерал-губернаторының жарлығы:

	1.Орыс азаматтарының ешбір себеп-сылтаумен қаладан шығуларына тиым салынсын.

	2.Басқа жақтан келгендер жиырма төрт сағаттың ішінде қаладан кететін болсын.





Алтыншы тарау


	Ағасы мен қарындасы




	Жұртшылыққа жайсыз бұл әмірдің астарында шарасыздық жатқан: Огаревтың еуропалық Ресей шегінен шығып кетуіне қалайда тосқауыл қою және соның нәтижесінде Фофан ханның аса мығым одақтас табуына жол бермеу керек. Жарлықтың екінші тармағында Орталық Азиядан келгендердің бәрін, сыған сияқты қаңғыбастарды қоса, қаладан қуып жіберу көзделген, себебі: монгол тектес ол келімсектердің жансыздар болуы мүмкін.

	Жарлықты естіген жұрт күбір-сыбырмен тынды. Қарсы бірдеңе деуге дәт жоқ. Сонымен: бақалшысы, сиқыршысы, тағы басқасы бар байғұстар қаладан қуылып кете баруға мәжбүр болды да, оны-мұныларын буып-түюге кірісті.

	Алас-күлес басталған. Лашықтар бұзылып, дүңгіршектер жабылып, мүліктер ат-арбаларға тиеліп жатыр. Жарлықтың орындалуын қадағалауға тиіс полицерлер бәрін бақылап, «тез-тездің» астына алып әлек. Жәрмеңке кешке қарай жәукемделіп бітті. Арба-күймелер артынып-тартынып тайып тұрды. Таңертең ғана қалың қарбалас болға жер кеште иен алаңға айналды.

	Жарлықты тыңдап тұрғанында Строговтың есіне түндегі сығанның: «Біздің қайда барарымызды, кім жұмсап отырғанын өзің де білесің ғой» деген жұмбақ сөзі оралған. Ол сөзден үкімет қолданбақ шаралардың бұл көшпенділерге мәлім және тиімді екенін түйсінуге болатын еді. Шабарман жігіттің есіне қыз жолсерігі кенеттен түсе қалды да, басқа ойдың бәрін серпіп тастап: «Байғұс бала-ай! Ол шекарадан ешқайда аттап шыға алмайтын болды-ау!» – деп іштей өкінді. Оған қайткенде қол ұшын беруді ойлады. Екеуінің саяхатқа шығу себеп-мақсаты бірдей дерлік, екеуі Пермьге бет алған жолда жолығуға тиіс те тәрізді. Қорғансыз қызға жәрдемдесуді ойлаған шабарман оның өзіне жолсерік болғанын жөн де көрді, өйткені ондай жолсерікпен жүру Корпановтың көпес екенін айғақтай түспек. Сондықтан, төлқұжаты бойынша Корпанов болған Строгов ол қызды іздеп тауып алуға бекінді. Өйтуіне кеменің жолға шығуына дейінгі екі сағат уақыты жетіп те қалар. Ол көшелердің бәрін аралады, шіркеулердің бәріне бас сұқты, бірақ ригалық бойжеткенді кездестіре алған жоқ. Әбден шаршап, қызды табудан күдерін үзіп, енді төлқұжатын тіркету үшін полиция бастығының кеңсесіне барған. Оның ешқайда соқпай, тіркелмей, қайда болсын жүре беруіне құқы бар-ды, әйтседе кедергінің кездесер-кездеспесін алдын ала барлаған да жөн. Басқа жақтан келгендер губерния шегінен тез кетер алдында жарлыққа байланысты оны-мұны талаптарды орындауға тиіс еді, сірә, сол себептен болар, полиция бастығының қабылдауын күтушілер өте көп екен. Біздің кейіпкеріміз есік көзіндегі күзетшінің бармағына бір сомды бастырып жіберді де, ішке еніп кетті. Барып кезекке тұрған сәтінде бағанадан іздеп жүргенін көзі шалды. Қыз сәл қиыстау әріректе ұзын орындықта отыр. Өңінде шарасыз қатулықтың табы бар. Тегі ол мұнда анау жарлықтан бейхабар келген де, арғы жолына рұхсат берілмеген соң, амал не, налып отырған болар. Строгов қызға қарай беттеді. Қыз да оны байқап, жүзі сәл жылыды. Көмектесер деп үміттеніп үлгірді білем. Қыз орнынан тұрып, жігітке мұңын шағар сыңай аңғартқан. Бірақ дәл сол сәтте анау күзетші Строговты дауыстап шақырып, оны полиция бастығы іздеп отырғанын айтты. Соңғы үміті үзілгендей болған қыздың қатты абыржығаны анық байқалған. Алайда үміті үзілген жоқ. Бірнеше минөттен кейін қайтып оралған жігіт жанына келді де:

	– Қарындас, жүріңіз, біздің жолымызда ешқандай кедергі болмайды, – деді. Қыз түсіне қойып, оған қолын созды да, үнсіз ілесіп кете барды.





Жетінші тарау


	Еділді құлдау




	«Кавказ» жүзуге дайындала бастады. Буын бұрқыратып белгі берді. Жолаушылар ысқырық берілгенше, аспалы көпір ашылғанша орындарына жайғасуға ұмтылған. Аттанғысы келгендердің бәрінің жолы бола бермеді. Тексеріп, қадағалап кіргізуші полицейлер көп еді, олар жарияланған жарлықтың талабын толық орындап үлгірмегендерге рахымшылық жасаған жоқ, кемеге жібермеді.

	Кеменің төскейінде тұрған жұрт арасында Михаил Строгов пен ригалық қыз да бар. Олар кідіріссіз кірген. Көпес Николай Корпановтың жолсапар құжатында Сібірге саяхат жасағанында жанына бір немесе екі кісі алып жүруіне рұхсат делінген еді, ендеше қарындасына қайдағы бөгет болсын ?!

	Кеме айлақтан ақырын сырғып шықты да, өзенді құлдап жүзіп жөнелді. Төменгі Жаңақаладан Қазанға тез жетеді. Ағынның ығымен жүзу жеңіл ғой. Қазаннан біраз төмен Кама сағасына барғаннан кейін кеме ол өзенді өрлей жүзеді де, Пермьге шамасы екіжарым тәулікте барады.

	Компанияның жақсы кемесі санатындағы «Кавказда» бүгін де жолаушы лық толы. Төменгі Жаңақаладан апыл-ғұпыл аттанған алабажақ жолаушылар: ұлттық киімімен жүрген қытай дейсің бе, армян, еврей, үндіс, түрік, татар дейсің бе– сығылысқан азиялық саудагерлер. Бәрі де өткізіп үлгере алмаған тауарларын кеменің кез келген бос жеріне тықпалап әлек. Кеменің тұмсық жағына үшінші класты жолаушылар, басқа қалаларға баруларына тиым салынбаған шаруалар орналасқан.

	«Кавказға» қарсы ұшырасқан баржалы кемелерде, ағып келе жатқан салдарда есеп жоқтай. Екі жағадан біресе егіс тақталары, біресе тоғайлар, кейде жарқабақтар көрінеді.

	Строгов жолсерігі екеуіне бірінші класты каютаның екеуін алған. Өздері әзірше палубада қатар отыр. Екеуі де үнсіз. Әдепсіз көрінгісі келмеген жігіт: «Айтқысы келген шаруасы болса, өзі айтар», деп ойлаған. Қателеспепті. Біраздан кейін қыз оған қарап:

	– Иркутке кетіп барасыз ба? – деді.

	– Иә. Мен өткен жердің бәрінен сіз де өтесіз, тек абыржи көрмеңіз. Өйткені біз, – деді жігіт жимиып, – ағалы-қарындасты адамдармыз. Атымызды атап, «сен» деп сөйлесуге тиіспіз.

	– Жарайды. Менің атым – Надя. Бүгін әңгімелеспей-ақ қоялық, өйткені мен өткен күндері көп әуре-сарсаң көрдім, қатты шаршадым, ал қайда, неге кетіп бара жатқанымды ертең сұратпай-ақ айтып беремін, – деді қыз.

	– Мен жоқтан өзгеге әуес емеспін, сені сұрақпен ығыр ете қоймаспын, ал қазір каютаңа барып дем алуыңа кеңес беремін, – деді жігіт.

	Қыз кеткен соң, Строгов жолаушылардың арасына барды. Оны-мұны тың мағлұмат естігісі келген. Саудасы адыра қалған азиялық көпестер тұнжыраулы. Оларды түсінуге болады: қаншама алыс жерден әдейілеп келгенде жәрмеңке кенет жарлықпен жауып тасталды, сөйтіп қыруар зиян шекті. Әйтседе, іштегі қыж-қыж ашуды сыртқа шығарғылары жоқ, жансыздардың қармағына ілініп қалудан сескенеді. Дегенмен, Строгов құр алақан қалған жоқ, бір тұста екі кісінің емін-еркін дауыстап орысша сөйлесіп тұрғандарын байқады. Екеуі де шетелдік болса керек, тілдерінде сына бар.

	– О, қадірлі әріптесім! Бұл сіз бе едіңіз?! Сізді маған еріп жүреді деп тіпті ойлаған да емеспін! – деді біріншісі даурығып.

	– Сізге еріп жүрген мен жоқпын, қайта кедергі жасайтын шағармын, – деді екіншісі, салқын үнмен.

	– Хе, әжептәуір күшті айтылды! Біз қаздаң басып қатар жүрерміз, бірімізден біріміз оза алмаспыз.

	– Ағат айтпаңыз, мен сізден озбай қоймаймын! – деді ағылшын қырыстана сөйлеп.

	– Көрерміз, алдымызда ұзақ жол бар, тәжікелесер себеп те жеткілікті, – деді Жоливе.

	– Жауласармыз демекшісіз бе? – деп қағытты анау.

	– Мейліңіз білсін! Сіз, сүйкімді Блэнт мырза, байқауымша, тауып сөйлеуге құмар сияқтысыз, ендеше менің де солай сөйлеуіме рұхсат беріңіз.

	– Сөйлеңіз.

	– Сіз Пермьге кетіп барасыз, ә? Одан арыда, мүмкін, Екатеринборға бет аларсыз?

	– Мүмкін.

	– Сібірдің шекарасынан өткеннен кейін әрқайсысымыз өз күнімізді өзіміз көрерміз, ал оған дейін одақтас болғанымыз жөн сияқты. Мен, міне, сізге қолымды ұсындым.

	Ағылшын серігіне екі саусағын ұсынды, серігі тез алып, қатты қысты.

	– Айтпақшы, мен бүгін он сағат он жеті минөтте жарлықтың мәтінін бөлеме хабарлап та қойдым, – деп Жоливе шымшып өтті.

	– Мен де «Күнделікті телеграфқа» хабарладым, тек сізден жарты минут бұрын айттым.

	– Соныңызбен құттықтаймын, Блэнт мырза!

	– Көп-көп рахмет, – деп күбірлей салды ағылшын. Екеуі бірін бірі мазақтағандай қимылмен бас иісті.

	(Келісіммен қарындасы болған қыз түскі тамаққа келмеді, каютасында ұйықтап жатты, Строгов оны ояттырған жоқ)

	Түскі аста екі жігіт ежелгі достарша дізе түйістіре отырып, жергілікті өндірістің шампанын ішісті.

	Бұлардың сөздерін естіген, қылықтарын көрген Строгов сақтық сақтап, мылжың журналшылардан бойын аулақ салуды жөн көрген.

	Күн өте ыстық болды да, жолаушылар аптап бәсеңдеген бесіннен кейін ғана қыбырлай бастады. Қапырық каютадан палубаға шығысып, кештің салқындау лебіне омырау тосысты. Ал сағат онекіден асып, маңай суи бастағанда жолаушылардың көбі ұйықтауға кетті. Әлденеге өз-өзінен алаңдаған Строгов қана ішке енген жоқ. Палубаға алшақ іліп қойылған қызыл және жасыл екі шамның жарығында ары-бері аяңдауға кірісті. Кеменің тұмсық жағындағы үшінші кластың жүргіншілері төсек-орын іздеп әуре болмай-ақ, ұзын орындықтарға немесе еденге оны-мұны түйіншектерін жастанып жата кеткен. Шабарман оларды оятып алмас үшін аяғын аңдап басып, жоғарғы палубаға көтеріле бере әлдекімдердің даусын естіді де, еріксіз қалт тоқтай қалды. Қараңғыда сөйлесіп тұрғандардың бет-жүздері көрінбейді, бірақ кеменің тұрбасынан шығып тұрған от ұшқыны олардың киімдерінде жылт-жылт ететін тағынды бірдеңелердің бар екенін көрсетіп қалады. Сөйлесушілер сығандар сияқты, сөз мәнерлері солай. Строгов елең етті: -Мынау Төменгі Жаңақаладағы жәрмеңкеде түнде көрген сығандардың дауысы ғой?!– Строгов діңгектің көлеңкесіне жасырына қалып, құлағын түрді:

	– Мәскеуден Иркутке шабарман жіберіліпті деседі, – деді әйел дауысы.

	– Дескендер десе берсін, меніңше, ол шабарман не кешігіп жатыр, не мүлде жете алмай қалды, – деді ер дауысы.

	Строгов селт етті. Сөздерінің сұмдығын-ай! «Менің сапарымды сезіп қойған қайсысы? Кім аңдып жүр екен?!» Ол түнгі әңгімешілерден ақырын алыстап, кеменің тұмсық жағына барып отырды. Басын екі қолымен тірей еңкейіп, ұйықтап отырған кігіге ұқсады, бірақ енді ұйқы қайда?!





Сегізінші тарау


	Каманы өрлеу




	Ертеңінде, шілденің 18-күнінде, таңғы сағат алтыда, «Кавказ» Қазан айлағына жетіп тоқтады. Қазан қаласы бұдан жетпіс шақырым жерде, Қазан өзенінің Еділге құяр тұсында.

	Қазан губерниясының халқы ала-құла. Мұнда өлкенің негізгі тұрғыны татарлармен бірге шеремістер, шуаштар, мордуалар бар.

	Айлақта кісі көп екен. Бірі соңғы жаңалықтарды білуге құштар көрінсе, енді біреулері – азиялықтар – Төменгі Жаңақалада жарияланған жарлықты естіген соң одан алысқа, шығысқа тезірек алып кетер кемені тосып жүргенге ұқсайды.

	«Кавказ» зәкір тастасымен кемеден түсе бастағандар да, кемеге отыра бастағандар да мұқият тексеріске ұшырады.

	Строгов палубада тұр. Көпшілікке көз тастап. Жағаға шықпауды ұйғарған. Қала әлі алыс. Қарындасын қараусыз қалдырып кеткісі де келмеген. Ал анау екі журналист елден бұрын тұрып, жағаға тез түсіп кеткен болатын, тегі мұндағылардан жаңалықты білуге асыққан шығар.

	Кемеге келіп жатқандардың айтуынша, Түркістандағы толқу тым қауіпті сияқты, байланыс та қиындап кетіпті.

	Ұзынқұлақтың хабары алаңдатқан Строгов мән-жайды дұрысырақ білетін біреуді табу ниетімен жан-жағын шола бастағанда кемеден түсуге беттеген бір топты көріп қалды. Өзіне таныс баяғы сығандар! Олар жиырма шақты екен. Алдарында – анау жолы өзін «шпион шығар» деген сыған әйел мен шал. Шалдың кейпі абалақ-сабалақ. Қурап, оңып кеткен қалпағын көзіне баса киген. Құдды біреу-міреу танып қоймасын дегендей. Шал Сангарра деп атаған әйел қараторының әдемісі екен, екі көзі шоқтай. Ол Строговтың жанынан өте бере аяғын санап басқандай әдейі кідіріңкіреп, сенің бейнеңді көкейіме сурет етіп салып алайыншы дегендей-ақ үздіге қарағаны ғой. Жігіт қатты абыржыды. «Мені таныды ма? Әбден мүмкін. Қараңғыда көргенмен, бұл сығандардың көзі мысықтын көзінен де өткір емес пе ?!» – деді ол ішінен.

	Строговтын жағаға шыққысы, сығаңдардың қалай беттерін білгісі келді. Бірақ өйтпеді, сезік тудырудан сақтанды.

	Сығандар мұнда түсіп, Есілге алыс та болса жақын жолмен жетпек еді. Ал Строгов Пермь, Екатеринбор, Төмен арқылы жүруге тиісті. Енді ол Сібір шекарасынан сығандардан қалайда бұрын өтіп кетуді ойлады.

	Кеме Қазанға оттығын толтырып алуға ғана тоқтайтын. Сағат жетіде қайтадан аттануға қоңырау соғылды.

	Біздің кейіпкеріміз жолаушылар арасынан Блэнтті көріп қалды.

	Жалғыз жүр, әріптесі кешігіп жатса керек.

	Жоливе шынында кешігіпті. Кеме орнынан жылжи бергенде үкідей ұшып жеткен ол, көпіршенің алып тасталғанына қарамастан қарғып кеп кетіп, палубаға топ ете түсті.

	– Біз сізсіз-ақ кете берерміз деп ойлап едім, – деді ағылшын, кекесінді дауыспен.

	– Апшымаңыз, – деді анау. – Қанша ақы төлеу керек болса да, не қайық, не поштабайды жалдап, сіздерді бәрібір қуып жететін едім. Айлақ пен телеграфтың арасы бірталай жер екен. Кешіксем де, кеш қалмадым, әйтеуір.

	– Ә, телеграфқа барып келдіңіз бе?

	– Иә, – деп француз әдейі монтаны болып, сөзін жайбарақатсып жалғады: – Фофан хан әскерін бастап Семейге жетіпті, одан ары қарай Ертісті құлдап кетпекші. Соны бөлеме жеделхатпен хабарлап келдім. Міне, сізге ықыласым ауғандықтан, естігенімді жасырмай айтып тұрмын.

	Блэнт ұпай ала алмағанына қорланды білем, әріптесінен дереу теріс айналып, кеменің қарама-қарсы бетіне кете барды.

	Сағат онда палубаға Надя шықты.

	Строгов оның жанына барып, қолтығынан алды да, кеменің тұмсық тұсына баруды ұсынды. Ол жерден табиғат көркін тамашалауға болатын еді.

	Кеме Каманың сағасына жақындап қалған. Жолаушылардың көздері екі жағада: тіп-тік жарқабақ үстінде саналуан сәнді, әдемі ағаштар жапырақ жайып, жап-жасыл болып жайнап тұр. Ұштары көк аспанға жетіп, сұғыла сіңіп бара жатқандай.

	Жарасымды табиғатқа қыз ғана жайбарақат қарап тұр. Оның есі-дерті басқада – саяхатқа шығуына себепші мақсатына тезірек жетуде.

	– Мәскеуден қанша жерде екенбіз? – деді ол.

	– Тоғыз жүз шақырым,– деді Строгов.

	– О, тәңірім! Жеті мың шақырымның тоғыз жүзін ғана өттік пе?! – деді Надя, нали таңданып.

	Таңертеңгі ас мезгілі болған. Строгов серігін ертіп тамақтануға барды. Жеңіл-желпі ғана ауқаттанысты. Палубаға қайтадан көтеріліп, көпшіліктен оңашалана барып тұрғаннан кейін қыз шабарман жігітке жантартып, өзі туралы шерлі шежіре айтуды бастады.

	Әкесі Василий Федоров дәрігер екен. Ригада тұрған. Білімі, білгірлігі арқасында көпшіліктің құрметтісі болған. Бірақ көреалмаушылықтың торына түсіпті. Қызғаныштан іші күйгендердің кесірінен үйі тінтіліп, шатаққа ұшырапты. Бір жақсы танысы қайтыс болғанда оның кітәптарын үйіне әкеліп, сақтап қойған екен, бірақ олардың не туралы екеніне назар аудармапты. Тінткендер соны желеу етіп, жауларының пиғылдары үстем болып, ол сотталыпты да, Иркутке жераударылыпты. Әйелі соңынан келе алмаған, қайғыдан қайысып, қатты ауырып, біржарым жылдан соң дүниеден қайтыпты. Қыз байғұс аш-жалаңаш дерлік күйде сопиып жалғыз қала берген. Ол ақырында әкесіне баруды ұйғарыпты. Бұхарлықтар дүмпуі Ригаға жетпеген екен, оны Төменгі Жаңақалаға жеткенінде ғана естіген Надя мұнда жаңа жарлық шыққанын көріп, сапары кенеттен үзілетін болғанына қатты қынжылыпты.

	Каманың көркем жағасына көз тастай тұрып шүйіркелескен екі жас түн жеткенін байқамай да қалған. Кеме баяу жылжуда, тұрбасынан шыққан ұшқын шоқ қараңғы аспанға жылт-жылт етіп сіңіп кетіп жатыр. Жағадағы орман жақтан қасқырлардың анда-санда ұлыған үндері жетіп тұр.





Тоғызыншы тарау


	Күндіз-түні күймеде




	Жолаушылар ертеңінде Пермьге жетті. Пермь губерниясының экономикасы маңызды, яғни жері мәрмәрға, алтын мен платина құмына, көмір қорына бай болғанымен, біз әңгімелеген кезеңде Пермь қаласы көзге тым қораш еді. Оған Сібірден еуропалық Ресейге жол шегіп келе жатқан саяхатшылар еріксіз таңданатын. Орта Азияда болып, жақсы жол, жайлы орын көре алмай қажып, шаршап-шалдығып жеткен сахатшылар қаладан тәуір әсер ала алмайтын.

	Пермьнен ары шығысқа қарайғы көлік – ат-арба ғана. Саяхатшылар сол көлікті таңдап алысты. Строгов та сөйтті. Ол таңдауға кештеу кірісіп қалып, біраз абыржыды. Әйткенмен, ақырында жолы болып, көпес деген атағына сай бір күймені саудаласып жалдап алды. Көлік іздеуіне Надя ынталана көмектесті, өйткені мынау маңнан тезірек кеткісі келген.

	– Қарындасым, саған бұдан жақсы күйме таба алмағаныма өкініштімін, – деді жігіт.

	– Оқасы жоқ. Әкеме тез жету үшін жаяу кете беруге де әзір едім, – деді Надя.

	– Сенің қажыр-қайратыңа күмәнім жоқ, алайда тым ұзақ жол саған қиын тиеді-ау.

	– Ештеңе етпейді, шыдаймын! – деді қыз жігерлене сөйлеп. – Егер жол-жөнекей шаршадым деп қай жерде қыңқылдар болсам, мені сол жерде қалдырып кете бер!

	Сонымен, өзара келісім жасалып, лаушы аттарын жегуге кірісті. Строговта да, жолсерік бойжеткенде де ешқандай жүк жоқ. Бірі асыққандықтан ештеңе алмаған, екіншісінде бірдеңе алар ақша болмаған. Ол халдері – не сандықтары, не шабандарының жоқтығы – лаушыға ұнамады, шолтиған кедейлерді жолықтырғанына іштей өкінді. Ол тіпті:

	– «Өзі жарымағанның сарқытын ішпе» деген, – деп күңк етті.

	– Бауырым, абыржыма, бір шақырымға он тиын төлеймін, жақсылап жеткізе алсаң шайлығың да аз болмас, – деді шабарман жігіт.

	Лаушының жүзі жадырап сала берді, мінберіне қарғып шығып, бишігін үйіріп-үйіріп қалды. Күйме шаң шұбалтып зырлап жөнелді. Аттар лыпып келеді: екі шеткісі желе шауып, ортадағысы саржеледі. Кедір-бұдыр жол күймені қақпақылға айналдырды. Соның кесірінен Надя бірнеше рет аударылып-теңкеріліп, қатты ауырсынып та қалды, бірақ сыр берген жоқ. «Тезірек жетсем екен» деген ой ғана болды онда.

	– Егер жаңылмасам, Пермь мен Екатеринбор арасы үш жүз шақырым ғой, ә? – деді ол.

	– Иә. Сонда Орал тауларына жетеміз. Олардан асуға қырық сегіз сағат кетеді. Мен өте асығыспын, беталды аялдауға уақытым жоқ, – деді Строгов.

	– Қорықпай-ақ қой, мен сені бір минут те бөгемеймін, – деді қыз ренжіңкіреп.

	– Ендеше Иткутке жиырма сағатта жетіп барамыз.

	– Шіркін, қыс болса ғой, әлдеқайда тез жетер едік, рас қой? – деді Надя.

	– Әрине, бірақ қатты аяз болса, құрыр едік. Маған Омбыға қыстыгүні үш рет баруға тура келген-ді, сонда күннің суық болғанын айтпа! Мен ішік– мішігіммен бірге қатып қала жаздадым. Аттың үсті-басы аппақ қырау болып, құтымдағы суым мұз боп қалды. Әйтеуір, Сібірдің суығына бала жастан көндіккендігіммен ғана төтеп бердім, ал сен ондайда далада қалар едің.

	– Омбыға неге бардың? – деді Надя, оның сөзін үзіп.

	– Шешеме бардым.

	– Бәсе! Ал мен Иркутке әкемді көру үшін, оған шешемнің ақтық сөзін жеткізу үшін асығып келемін,– деді қыз.

	– Надя, сен – ержүрек қызсың, құдай жолыңды оңғарсын! – деді Строгов, тебірене сөйлеп.

	Күйме зырлап келеді. Жолаушыларымыз лаушыларға шайлықты жомарттана бергендіктен бекеттерде бөгелген жоқ. Кейбір бекетте бөгелгеннің өзінде екеуі жеңіл-желпі тамақтануға әрең үлгірді, ал басқа жерлерде ат ауыстыруға ғана тоқтады. Күндіз-түні жүріс. Надя күйменің төкпештегеніне қарамай ұйықтап алады, ал жігіт көз ілмейді, тегі ойқы-шойқы жолда күймеден құлап кетуге де болатынын ескерсе керек. Бекеттің бірінде олар алдарында жай арбалы екі саяхатшы кетіп бара жатқандарын, ең жақсы аттарды беріңдер деп ақшаны суша шашатындарын естіп білді. Күн қатты ысып, тұншықтырар болып тұр, сірә, соңыра бұзылып, найзағай ойнар. Біздің кейіпкерлеріміз таудың сойқан найзағайынан сақтанса, бекеттердің біріне қонса дұрыс болар еді, бірақ бөгелер емес. Шабарман егер аттарды аямай айдап, ертең азанда Екатеринборға жеткізе алса, шайлықты екі есе көп беретінін айтып, лаушыны тіпті асықтыра түсті.





Оныншы тарау


	Орал тауларындағы найзағай




	Орал таулары Мұзды мұхиттан Каспий теңізіне дейін созылып, Ресейді европалық және азиялық етіп екіге бөліп жатыр. Біздің сахатшылар ол арқылы Пермьнен Екатеринборға асуға тиіс. Асу оншама қиын емес, бір түнде асып түсуге болады. Олар жолдың нашарлығына назар аудармаса да, қапырық ыстық қинап, оның арты сұрапыл найзағай болып жүрер ме екен деп қауіптенулі. Күннің бұзылуынан қалайда сақтанулары керек-ақ. Күйме үстіне кенеп жабылып, жел сыдырып кетпеске жіппен таңылған. Мінбердің екі жағына екі фонарь орнатылған, ол лаушының жолды аз да болса көріп отыруына, қарсы келе жатқан ат-арбалармен соқтығып қалмасқа қажет. Жол азабын білетін лаушы жіп, шеге, балта, т. б. қажеттерді салып алды. Сөйтіп қам жасалған соң Строгов қарындасы екеуі күймеге жайғасты да, лаушыға «кеттік!» деп әмір берген. Сағат кешкі сегіз еді. Күн әлі бата қоймаса да, төңірек күңгірттене бастады. Аспанды қара бауыр бұлт торлап алған. Біраз жүргеннен кейін жолаушылар бұлттың тауды басып, жер бауырлап жатқанын да көрмек. Ауа тыныс алдырмастай. Бүкіл табиғат тылсымданып қалған. Өлі тыныштықты тастақ жолдағы арба дөңгелектерінің шиқылы, ат тұяғының дүңкілі ғана бұзып келеді. Айнала жым-жырт. Не ат-арба, не жаяу біреу-міреу жолығар емес. Көміршілер, рудник жұмысшылары жағатын шам да, от та көрінбейді.

	Ауа райына алаңдамай, уақыт оздырғысы келмей аттанған Строгов бір ғана жәйтті ойлап отыр: мынадай ауыр күнде алдарында жайсыз жайдақ арбамен кетіп бара жатқан саяхатшылар кімдер екен? Қайда, неге асығуда?

	Сағат онбірге жақындағанда найзағай ойнап жөнелді. Ол жарқ-жұрқ еткен сайын жол жиегіндегі нән қарағайлар құлардай қоқырайып, жарқабақтар жұтардай үңірейіп көрінеді. Күн күркірі еселене жаңғырығып, тау ішін астаң-кестең етеді. Жолдың өрі, ауаның қапырығы қалжыратқан аттар әрең ілбіп келеді.

	– Асуға сағат нешеде жетер екенбіз? – деді Строгов.

	– Түнгі сағат бірде жетерміз, егер жете алсақ, – деді лаушы.

	– Уайымдама, бауырым. Сен бұл жолмен бүгін ғана жүріп келе жатпаған шығарсың?

	– Рас, бірінші рет емес, алайда, мырза, сіз бекер асығыс шықтыңыз, – деді лаушы сәл қыжылмен.

	– Шықпасам мүлде жаман болар еді, – деді шабарман.

	Лаушы сөз жарыстырудың қажеті жоғын түсініп, аттарын айдай түсті. Кенет жалын найзағай бұлтты тіле жарқ етіп, күркірі тауды теңселтіп жібергендей болды. Аттар селк-селк етіп тоқтай қалды. Строгов қыздың қолынан ұстай алып:

	– Надя, сабыр сақта, найзағай күшейе бастайды, – деді.

	– Мен қорықпаймын, – деді қыз.

	Аттар шапшып, жұлқынып шегіне бастаған. Лаушы мінберінен ыршып түсіп, аттарына ұмтылды. Егер ие бола алмаса, күйменің сол жақтағы жарқабақтан ұшып кетуі мүмкін. Строгов соны байқай қойды да, шошынған аттарын тоқтатуға шамасы келмей жүрген лаушыға көмектесуге ұмтылды. Ол ғажап күшті еді, аттарды лезде тоқтатты. Ал дәл сол сәтте жоғарыдан бір жойқын дауыс естілді. Бұлар жалт қараса: түйетастардың бірнешеуі және түбірімен қопарылған ағаштар сырғып келеді екен! Бұларды мылжалап кететін!

	– Бұл жерден кету керек, – деді Строгов.

	– Қайда кетеміз, жарқабақтан құлап кетпесек?! – деді лаушы, қорыққаннан баж-бұж етіп.

	– Сен оң жақтағы атқа ие бол, мен сол жақтағыны ұстаймын, – деп бұйырды шабарман.

	Ұйтқи соққан дауыл бұлардың өздерін ұшырып кете жаздады.

	Күйме сырғи жөнелді де, құдай оңдағанда, әйтеуір, жолдың жиегінде жатқан қарағайға тіреліп тоқтады. Надя күймеден басын шығарып қарады. Қимылында үрейдің нышаны да жоқ.

	– Тақсыр, қайтсақ қайтеді? – деді лаушы.

	– Қайтпаймын! Анау асудан кейін жартастар бізге қорған болады.

	– Мынау аттарға не істерсің, ілгері аттамай тұрған жоқ па? – деп жақауратты лаушы.

	– Бос сөзді қой, жылжуымыз керек, кешікпеуді менен патшамыздың өзі талап еткен! – деді Строгов қатқыл сөйлеп, патшаны бірінші рет аузына алып.

	– Е, жануарларым, кәне, кеттік! – деп лаушы айғай салғанда аттар жүріп кетті.

	Строгов пен лаушы шеткі екі атты ауыздықтарынан ұстап, жанай жүріп келеді. Ұйтқыған құтырық жел екеуіне бірнеше рет дізе бүктіре жаздады. Мықтап байланбағанда күйменің төбесін де жалаңаштан кетердей болды.

	Күйме өрге қарай екі сағат жүріп, межеге жете берген кезде жолаушыларға тастан бұршақ жауып кетті. Строгов аттарды тезірек айдамақ болып еді, керісінше шықты – аттар тұрып алды. Қауіптің де құдіреті бола ма, кім білсін, Строгов дертені ұшынан шап беріп ұстай алды да, күймені ат-матымен кейін бірнеше қадамға итеріп алып барды. Сол сәтте беткейден құлаған түйетас жігіттің жаңа ғана тұрған жерін орып өте шықты.

	– Аға! – деп қалды Надя, жанайқайы шығып.

	– Қорықпа, құдай сақтайды, бара жерімізге аман-есен жетеміз, – деді жігіт.

	– Мен өзім үшін қорықпаймын. Маған құдайдың көзі түзу шығар, жолсерігім етіп сені жіберіпті, – деді қыз толқыған үнмен.

	Саяхатшылар жиырма-отыз қадамды ілбумен өткізіп, қалың жартастың қойнауына кірді. Ол жер ықтасын, қауіпсіздеу. Бірақ жоғарыда ұйтқыған тентек жел кейде түйдектеле құдиып келіп жартасты ұрғанда, тіпті бар-ау, жарып жіберердей болады. Строгов Надяға күймеден түсуді, алқын-жұлқын ауа райынан бір сәт тыныс алу үшін жартастың қуысына бара тұруды ұсынды. Жаңбыр шелектен жауып, ілгері жүруге мүмкіндік қалмаған да. Біздің кейіпкеріміз қаншалықты асықса да, мынадай аласапыранда және көзге түртсе көргісіз қараңғылықта жол жүру тым қауіпті екенін ескеріп, аялдай тұруды жөн санады.

	– Дауыл күшейіп кетті, бірақ ұзаққа созыла қоймас. Сағат үшке таман таң да белгі берер, ойға содан кейін түскеніміз дұрыс болар, – деді жас жолсерігіне.

	– Шаршайды-ау, қауіпке ұшырайды-ау деп мен үшін алаңдамай-ақ қойыңдаршы! – деді Надя.

	– Қарындасым, сенің неге болсын төтеп бере алатыныңды білемін. Ал мен өзім үшін қауіптенемін, себебі менің орындауға тиіс аса жауапты міндетім бар.

	Надя жауап қатып үлгірмеді. Бір сұмдық сатыр-күтір дауыс естілді де, күкірт исі бұрқ етіп, тынысты буа бастады. Күймеден жиырма қадамдай жерде тұрған самырсынға жай түсіп, зор ағаш лапылдап жана жөнеліпті. Лаушы қатты дауыстан қалпақтай ұшқан, тек дін аман қалыпты. Күркір бірте-бірте ақырындай бастады. Кенет Надя жолсерігін қолынан ұстай алып, үрейлене сөйлеп:

	– Аға, мен бір айқай естідім! Біреу көмекке шақырып шыңғырып жатыр! – деді.





Он бірінші тарау


	Саяхатшылар азабы




	Олар шынында бір айқай естіді. Күйме тығылған тұстан сәл қиыстау жол жақтан естілді.

	– Әлдебір қиыншылыққа тап болған саяхатшылар шығар! – деді Надя, ышқыныңқырап.

	– Оларды қайте қоямыз, Құдай өзімізді қор қылмаса екен! – деді лаушы.

	– Неге көмектеспеске? Мен байқап келейін, – деді Строгов.

	– Мен де барамын, – деп қалды Надя.

	– Сен, қарындасым, тырп етпе, осында бол, күймеден ұзама.

	– Жарайды, – деді қыз. Строгов көрінбей кеткен кезде лаушы:

	– Бойжеткен, ағаң ағаттық жасады, бекер кетті, – деді қызға қарап.

	– Жоқ, ол дұрыс істеді, ондағыларға жәрдем керек болып қалған шығар, – деді қыз салмақты сөйлеп.

	Шабарман жігіт аяғын жебей басқан. Қиын жағдайға ұшыраған жүргіншілерге көмектесуге асығып та, «мынадай аласапыранда тауға саяхатқа шыққан кімдер екен?» деп іштей таңданып та келеді. Жаңбыр толастағанымен жел ұлуын қояр емес. Құтырған жел біздің кейіпкерімізді де қаңбақша дедектетіп ала жөнелердей. Іркес-тіркес арсаланған жартастар ешкімнің қарасын көрсетпейді, бірақ шабарманның құлағы мына бір сөздерді шалып қалды:

	– Ұста деймін, ұста! Көлігінің сиқын қарашы! Осындай итаяқпен жолға шыққышын! Бұл үшін, жексұрын неме, сенің үстіңнен арыз жазса, сауап болар еді!

	Осылай зіркілдеп жөнелгеннің сөзін қатты қарқылдаған күлкі бөліп жіберді. Сірә, оның сес көрсете бастағанына серігінің күлкісі келген болар. Күлген дауыс:

	– Әрине, еркіңіз ғой, бірақ күлмеске болмады, – деді.

	– Оның несі күлкі, түсінбедім, – деді біріншісі.

	– Жаным-ау, өзің айтшы, енді не істеуіміз керек? Ал менің күлетінім: біз бұл дүниеде басқа еш жерде мұндай халге ұшырамас едік, – деді екіншісі.

	– Англияда мұндайға тап болмасымызды мен де сезем, – деді біріншісі, ашулана сөйлеп.

	Тұмсық жартасты айналып өткен Строгов өзінен жиырма қадамдай жердегі әлгі сөйлескендерді көрді. Найзағай ойнап өткен сәтте ол бір арбаның батпақтан соңғы жағы ғана көрініп тұрғанын байқады.

	«Жарты арбада» жарбиып екі ер адам отыр. Мәссаған, кемеде өзімен бірге келген шетелдік тілшілер!

	Строговты көре қойған француз қулана сөйлеп:

	– Әп, бәрекелді! Сәлеметсіз бе? Сізге әріптесімді таныстыруға рұхсат етіңіз, мінеки, әрі бәсекелесім Блэнт мырза, – деді.

	Ағылшын маңыздана бас изеп, сонсоң серігін таныстыруға ыңғайлана бергенде Строгов одан бұрын сөйлеп:

	– Әуреленбеңіз, біз таныспыз ғой, Еділді құлдай бірге жүздік емес пе? – деді.

	– Е, иә, солай. Мархабат етіп, кім екеніңізді айтпас па екенсіз? – деді француз.

	– Иркут көпесі Николай Корпановпын. Ал сіздер мұнда не күйге ұшырадыңыздар? Біріңіздің ашуланып, біріңіздің күлгеніңіз қалай?

	– Корпанов мырза, өзіңіз айтыңызшы, міне, арбамыздың кіндігі шығып кетіп, аттар алдыңғы екі дөңгелек жақты алып кете барды, лаушымыз қуып жетпек болып соңдарынан жөнелді, қуып жетер-жетпесі белгісіз. Арбаның артқы жартысы батпаққа батқан күйі қала берді, міне, үстінде біз отырмыз, бұл күлкілі емес пе?

	– Тіпті де күлкілі емес. Енді ары қарай қайтпек керек? – деп тырсиды Блэнт.

	– Оқасы жоқ. Ат орнына сізді жегеміз де, делбені мен алып, сізді кәдімгі лаушыша айдаймын. Сіз желіп ала жөнелесіз, – деп француз қалжыңдады. Ағылшын ашу шақыра сөйлеп:

	– Жоливе мырза, аузыңызға ие болыңыз, мен мұндай қалжақты ұнатпаймын, – деді.

	– Абыржымаңыз, әріптесім, сабыр етіңіз. Сіз болдырған кезде орныңызға мен жегілемін, сонсоң сізде де мені тілмен емес, бишікпен сыбайтын боласыз.

	Екеуінің қағытпаларын тыңдаған Строгов күліп жіберіп:

	– Мырзалар, – деді, – менің сіздерге тиімді мынадай бір ұсынысым бар: менің күймем анау тұста, алыс емес. Лаушымда қосалқы дөңгелек те, кіндік те болып қалар, арбаларыңа жегуге аттарымның біреуін және бергізейін, сөйтіп, ертең Екатеринборға бәріміз бірге барсақ деп ойлаймын. Өкінішке қарай, сіздерді өз күймеме алуыма мүмкіндігім жоқ, онда орын екеу-ақ, менімен бірге қарындасым келе жатыр, – деді.

	– Сіздің қамқор көңіліңізден садаға кетейін, – деді Жоливе.

	Ағылшын да солай бірдеңе деп міңгірледі. Строгов екі жорналшыны: Лаушыларың келгенше бізде болыңыздар, деп ертіп күймесіне беттеді.

	Ал лаушылары сопиып жалғыз қайтып келеді. Жоливе жол-жөнекей ауыз жаппады:

	– Корпанов мырза, сіз бізге үлкен көмек бердіңіз. Егер Түркістанда тағы бір кездесе қалғандай болсақ, сіздің бұл жақсылығыңызды еселеп қайтарарымыз сөзсіз.

	Саяхатының мақсатын сездіргісі жоқ Строгов өзінің Омбыға кетіп бара жатқанын айтып, олардан бүлікшілдер басын алған жерге баруға жүректері қалай дауалағанын сұрады.

	– Шынымды айтсам, соңғы жаңалықтарды ести қоятын жерде болғымыз келеді-ақ, бірақ содан соң қайда баратынымызды білмейміз, сірә, Есілге бет алармыз, – деді француз. Шабарман:

	– Олай болса, Есілге дейін бірге баралық, – деп ұсыныс жасады.

	Әлбетте, оның жалғыз жүргісі келген, алайда өйтер болса, мыналардың күдіктенуі мүмкін. Соны ескерген шабарман: «Бұлар Есілде ат шалдыратын шығар, сол кезде оп-оңай жылыстап құтылып кетермін», деп ойлап тұрды. Әңгіме татар басқыншылығына ауысты.

	– Пермьде естіген хабарым: Фофан хан баукеспелерін шұбыртып барып Семей облысын басып алыпты да, Ертісті құлдап кетіпті, сондықтан сіз Омбыға одан бұрын баруға тырысыңыз. Тағы бір естігенім: Огарев сыған болып киініп шекарадан өтіп алыпты да, Қазаннан Екатеринборға жүріп кетіпті, – деді француз.

	– Сіз соны да біліп үлгердіңіз бе?! – деді ұпайсыз қалған Блэнт баж етіп.

	– Әрине. Бөлеме хабарлап та үлгірдім, – деді Жоливе.

	– Қазанда қарап жүрмепсіз.

	– Әрине! Біздің кеме отын іздегенде мен жаңалық іздеген болатынмын, – деп француз рахаттана күлді.

	Строгов журналшылардың сөз қағыстарына мән бере қоймады. Оның ойын астаң-кестең еткен жәйттер: француздың сығанға айналған Огарев туралы айтқаны; Төменгі Жаңақалада қаңғыбас қарт сығанмен кездескені; Еділде жүзгендерінде сығандар тобының Қазанда кемеден түскені болды. Кенеттен мылтық дауысы естілді. Үшеуі солай қарай ұмтылды. Найзағай өртеген самырсын жартасты қуысына дейін жарық етіп тұр екен. Надя сонда қалды емес пе?! Строгов пен екі тілші жетіп үлгіргенше мылтық екінші рет атылды. Озыңқырап барған Строгов бір үлкен аюдың жатқанын көрді. Аласапыран ауа райынан ық іздеген аю күйме тұрған қуысқа барған. Одан шошыған аттар жанталасып тұра қашқан. Лаушы аттарды тоқтатпаққа соңынан кеткен. Енді Надяға қауіп төнген. Ол болса, үрейге жеңдірмеген, күймеге жүгіріп барған да, Строговтың оқтаулы бесатарларының бірін ала салып, аюды атып қалған. Жараланған хайуан дереу қызға ұмтылған. Қорқынышқа құл болса құритынын білген қыз саспаған, қарсы келіп қалған аюды екінші рет атқан. Дәл сол сәтте жеткен Строгов теңселіп тұрған аюға аңшы пышағын дәлдеп салып, жайратып тастады.

	– Қарындасым, қалай, жарақаттанып қалмадың ба? – деді шабарман жігіт, қатты алаңдаған үнмен.

	Қарындасы дін аман екенін айтты. Оқиғаны көздерінен өткізген екі журналшы жақындап келіп, Надяға құрметпен бас иісті.

	– Корпанов мырза, қару сілтесіңізге қарағанда, сіз жай ғана көпес емес сияқтысыз! – деді Жоливе.

	– Мырзалар, сібірлік өмір осылай, бәрін де үйренуге мәжбүр боласың, – деді шабарман.

	Сол әредікте екі атын жетектеп лаушы да оралды. Ол аттарды жегуге кіріскенде француз әріптесіне сыбырлап:

	– Қарындасы ағасына сай екен, екеуі де тегін болмады, – деді. Строгов екі саяхатшының жағдайын лаушысына түсіндірді де,

	аттардың біреуін соларға бере тұру керектігін айтты. Лаушының көнгісі келмеп еді, бірақ шайлығына тағы қосымша берілетінін естіген соң келісті. Балтасын алып, кіндік жасап берді, қосалқы дөңгелегін апарып орнатты. Екінші дөңгелектерінің орнына көлбеу сүйретпе сырық орнатты. Сөйтіп, бірнеше сағаттан соң біздің жолаушылар Екатеринборға аман-есен ұшарласып жетті. Блэнт өздеріне жалға көлік берген кісіге жолда көрген қорлықтары үшін қатты-қатты сөз айтты. Оның түтіге ашуланғанына ішек-сілесі қата күлген француз күлкісін тиды да, өзінің қойын кітәпшасына: «Ресейде саяхатқа шыққанда төрт дөңгелегі болатын, саяхаттың соңында екі дөңгелегі ғана қалатын арбаны көлік деп атайды», деген сөйлемді жазды.





Он екінші тарау


	Шатақ




	Оралдың басқару мекемелері де, өркенді өнеркәсібі де Екатеринбор қаласында орналасқан. Әншейінде әжептәуір көп халқы бар қала біз әңгімелеген тұста Түркістаннан, қырғыз даласынан қашып келген босқындарға толып кеткен-ді. Төмен мен Есілге апарар жол осы жерден басталады, әуелде тауды аралап, Орал қыраттарымен де өтеді, одан арыда жүз жетпіс шақырымдағы Қызылжарға дейін шексіз жазық дала. Строгов жолай еш жерде тоқтамайтынын жолсеріктеріне алдын ала ескертті. Тілшілер де бөгелмейтіндерін мәлімдеді. Жоливе әріптесі екеуіне жақсы күйме жалдап алып, екі көлік түс кезінде Екатеринборға бет түзеді.

	Надя жан-жағынан қызыға көз тастап, қатты толқып отыр. Ақырында Сібірге, туған жерінен сотпен жераударылған әкесі тұрған өңірге жетті ғой! Қыз жанары жап-жазық даланы аймалап келе жатқандай. Мұнша далаға ештеңе егілмегені еріксіз таңдандырған.

	Бұл маңның топырақ беті құнарсыз. Оның есесіне терең қабаттары ерекше минералға бай.

	Әкесін ойлап отырған қыз қасындағы серігін де көңілінен шығарған емес. Өзі үшін аса сәтті болған бұл сапарының куәгері де қамқоршысы Строговпен қалай ұшырасқанын ұмыта алмас. Жолсерік етіп осындай адамды, шын мәнінде бірге туысқан ағасындай болып кеткен сенімді жанды жолықтырған Құдайға алғыс айтып келе жатқан жайы бар. Бұл жігітпен бірге жүргенде оған ешқандай кедергі қауіпті болмақ емес, көздеген жеріне де қиналмай жете алады. Строгов та осы бір жолғасудың мәнін ойлап, Надямен танысудың қисынын келтірген тағдырға ризашылық білдіріп келе жатқан. Қызға қамқоршы болғаны адамгершілік болумен қатар өзінің жүріс-тұрысына күмән-күдік келтірмес жәйтке де айналды. Қыз шынында оның рухани қарындасы іспеттес, мінез-құлқы ұқсайды: бірбеткей адал, кеңпейіл, батыл.

	Строгов өзіне еуропалық Ресейден гөрі осында қауіп көбірек екенін, әсіресе Огаревтің шекарадан өтіп кеткені қатерлі екенін түйсінді. Шабарман екені айғақталып қалар болса, онда алған тапсырмасымен қоса өзі де құриды. Ол жүктелген жауапкершіліктің аса ауыр екенін де жете ұғынып, бұдан былай барынша сақ болуды ойлады. Мұнда Строгов пен Надя әрқайсысы өз ойымен болып отырса, екінші күймедегілер де ой үстінде келе жатқан. Екі тілші жолай көріп-білгендерін қойын дәптерлеріне жазып алуда. Бірін бірі қайталаса да жазып әлек. Аялдаған жерлерде жігіттер бас қоса қалғанмен сөздері жарасып кете алған жоқ, ал Надя олар тамақ ішкен кездерде қосылады да, басқа уақытта күймеден шықпайды. Көре қалғанда бәйек болып силауға тырысқан Альсид Жоливеге жылы шырай көрсетпеді. Ал ағылшын, керісінше, қызға көз салмады, әрқашанғысынша ыздиып, шытынан жүрді. Бірде Жоливе оған:

	– Корпановтың қарындасы неше жаста дей аласыз? – дегенде ол самарқау пішінмен:

	– Қарындасы дейсіз бе? – деді. Ол қылығына қитығы келген Жоливе:

	– Жо-ға, әжесі! – деп алды да: – Оның жасы нешеде деп отырмын ғой?! – деп еді, Блэнт:

	– Мен қайдан білейін, шоқындырылғанда жанында тұрған жоқпын, – дей салды.

	Әнгімелері сонымен доғарылды.

	Біздің жолаушылар жүріп өткен жерлерде тірі жан кездескен жоқ. Мекендердің бәрі қаңырап жатыр. Тұрғындары малдарын, дүние-мүліктерін алып, қауіпсіз жаққа ауып кеткен. Көтеріліске қатыспаған қырғыздар да артынып-тартынып, Ертістің, Обтың арғы жағына тайып тұрған. Ал Строгов пен оның жол серіктері өткен қалаларда пошта, телеграф ақаусыз, тыныш істеп тұр, онысы қолы жеткен мағлұматты тиісті жеріне хабарлауға асығып келе жатқан екі журналшыға жақсы болды.

	Строгов саяхатының кедергісіз жалғасуына дән риза. Осылайша тыныш болса, Иркутке ертең-ақ жетіп барады.

	Біздің кейіпкерлеріміз шілденің 22-сі күні Төменге ат басын тіреді. Металл қорыту, қоңырау құю заводтарымен атағы шыққан қала ерекше ию-қию жағдайда екен. Саяхатшыларға мағлұмат та мол болып шықты: Фофан ханның әскерлері Есілге тақалыпты. Иван Огарев оларға әлде қосылып кеткен, әлде бүгін-ертең қосылмақ. Еуропалық Ресейден шақырылған әскерлер жолдың қашықтығы салдарынан әлі жете алмай жатыр. Оған дейін Тобыл губерниясының казактар полкі Төменге келіп, бүлікшілдердің жолын кесуі керек.

	Біздің кейіпкерлер кешке Тобылдан пароммен өтіп шықты. Ағыны баяу өзеннен өту оңай болды. Сөйтіп, саяхатшыларымыз Сібір даласына енді. Бұл жер – қалың шөп басқан, бірде-бір төбегіші жоқ аса кең жазық. Жол дегенің, егер шаңдағаны көрініп жатпаса, жап-жасыл жалпақ әлемнің үстінде қалған ұп-ұзын арқан тәрізденеді.

	Келесі күні кеште, Есілге отыз шақырым қалғанда, Строгов бір күймені қуып жетті. Ол, егер ол күймеден озып кетпесе, пошта стансасында ат ауыстырудан құр қаларын түсінді. Бейтаныс күймемен қатарласа бергенде одан біреу басын шығарып:

	– Тоқта! – деп айғай салды.

	Біздің кейіпкерлер ол айғайға құлақ қойған жоқ, күймелері жарыса зымырап кете барды. Бейтаныстың үш аты да титықтаған күймесі кейіндеп, біраздан соң артта көрінбей қала берді.

	Строгов пен Надя және екі тілші кешкі сағат сегізде Есілдің почта стансасына жетіп аялдады. Онда жағдай мәз емес екен. Бұхарлықтар қалаға жақындап қалғандықтан мұндағы үкімет Тобылға көшіп кетіпті. Строгов ат ауыстырып беруді дереу талап етті. Тездетіп жеткендері дұрыс болыпты, әйтпесе атсыз қалады екен. Поштабайдың қолында тың үш-ақ ат бар болып шықты. Сол жаңа аттары жегіліп жатқан әредікте Строгов қош айтуға екі журналшыға барды, өйткені ол екеуі Есілде қалатын болған. Екі журналшы оның өздеріне қысталаңда жәрдем бергеніне ризашылық білдірісіп, шабарманның қолын қатты қысып қоштаса бастады. Сол кезде есік айқара ашылып, манағы артта қала берген бейтаныс кіріп келді. Жасы қырық шамасында. Еңгезердей. Сиқы әскери адамға ұқсайды. Жамбасында – атты әскердің қылышы, ал қолында – бишік.

	– Ат керек! – деді ол қатқыл үнмен бұйыра сөйлеп.

	– Бос ат қалмады, – деді поштабай.

	– Күймеге жегіліп жатқан аттар қайдан келді?

	– Оларды мына мырза алды, – деп поштабай Строговты меңзеді.

	– Оттапсың! Сол аттарды маған бер, тез, тосатын уақытым жоқ! – деді бейтаныс бақыра бұйырып.

	Ол көрініс көңілін қамықтырған Надя ағасының жанына барып тұрды.

	– Сен, немене, естіген жоқсың ба? Анау аттарды менің күймеме жек! – деп бейтаныс жолаушы поштабайға тағы ақырды.

	Поштабайдың есі шығып, жапақтан Строговқа қарады. Не боп қалғанын білмекке екі жорналшы олардың қастарына келді.

	– Ол аттар басқа күймеге жегілмейді, – деді Строгов, жайбарақат сөйлеп. Жоқтан өзге себеппен жолынан қалмауды ойлаған. Бейтаныс оған бетпе-бет келді де, дөрекі түрде:

	– Солай деңіз?! Аттарыңызды маған бермейсіз, ә?! – деді.

	– Бермеймін, – деді Строгов.

	– Жақсы! – деп баж етті бейтаныс. – Олай болса, олар қай жеңгенімізге бұйырады. Қорғаныңыз, кәне! – деп қылышын қынынан суырып алды.

	– Мен қылыштаспаймын, – деді Строгов саспай, екі қолын айқастыр кеудесіне қойып.

	– Немене?! Қылыштаспайсыз, ә?! Ал мынадан кейін ше?!

	Басқалар ауыз ашқанша болған жоқ, бейтаныс бишігімен Строговты иығынан тартып кеп жіберді. Намысы қорланған шабарман қанын ішіне тартып, қос жұдырығы түйіле қалды.Ол мынау бейтаныстың аяғын аспаннан келтірмек еді, бірақ барынша сабыр сақтады. Жекпе-жекке шығып шайқасар болса, біріншіден, жолынан қалады, екіншіден – шатаққа ұрынады да, алған тапсырмасы орындалмайтын болады. Ол өзін өзі күштеп тежеп, тырп етпеді.

	– Қорқақ! – деп бақ еткен бейтаныс одан теріс айналып, поштабайға:

	– Бол, тез! Аттарды жек! – деп бұйрық берді.

	Бейтаныс сыртқа беттеді. Строговқа риза болмаған поштабай оның соңынан жөнелді.

	Екі тілші де Строговқа іштей мін тақты білем, тұрған жерлерінде қоштасудың салқын ишаратын жасасты да, тез шығып кетісті. Бірнеше минөттен кейін сырттан орнынан тез қозғалып ұзай берген күйме дүбірі естілді.

	Надя мен Строгов оңаша қалған. Жігіт екі қолын кеудесіне қойған қалпы тас болып қатып қалғандай. Өңі әлемтапырық. Оның жаңағы бейбастақтыққа қайыра қылық көрсетпегені бұл жаққа келуінің төзімділікті талап еткен ерекше себебі барлықтан екенін Надя бірден ұқты да, жігітті қолынан ұстап, оның көзінен домалап кеткен тамшы жасты анаға тән мейірімділікпен ақырын ғана сүртіп алды.





Он үшінші тарау


	Парыз бәрінен қымбат




	Лау аттары келесі күні ғана табылатын болған соң басқа істер қайраны жоқ екі жасқа пошта стансасында түнеп шығуға тура келді. Ағасының оңаша болғаны дұрыс деп топшылаған Надя өзі де дем алу үшін жеке әзірленген бөлмесіне кетті. Строгов түні бойы көз ілген жоқ. Өзін қорлаған бейтаныстың сиқы жадынан өшер емес. Оның кім екенін, қайдан келгенін, қайда бара жатқанын қайткен күнде білуі керек. Ол поштабайдан соны сұрап еді, анау ештеңе айта алмады, айтуға зауқы да жоқ сыңай танытты.

	Ертеңінде аттар әзір болып, біздің кейіпкерлеріміз Есілден аттанды.

	Екеуінің де жүрегінде кешегі көріністің зілі жатты.

	Сол күні екеуі Есілден пароммен өтіп шықты. Есіл – Ертістің бір саласы. Ағысы қатты екен. Анау жолы Тобылдан өткендегідей қиыншылық болды. Өзеннен өткізушілердің айтуларынша, Фофан хан әскерлерінің алды Тобыл губерниясының оңтүстігіне келіп жеткен. Тосқауылдаушы орыс әскерлерімен болған қақтығыстарда бұхарлықтар жеңіп шығып, жолындағы жұртты жайпап келе жатқан көрінеді. Тұрғындар бас сауғалап босып кетіпті. Сол жаңалықты естіген Строгов барар жеріне жете алмай қалудан сескенген. Өздері өтіп шыққан тұста сібірлік шекара бекіністерінің соңғысы ғана қалыпты, басқаларын бұхарлықтар қиратып, өртеп жіберіпті. Екі саяхатшымыз иен даламен жол тартып келеді. Строговта үн жоқ. Оның қиналып келе жатқанын түсінген Надя жігіттің Омбыдағы шешесінен не хабар барын сұраған.

	– Ешқандай хабар жоқ, – деді шабарман.

	– Анаңа осы жолы соғасың ба? – деді қыз.

	– Жоқ, қайтар жолда барамын, – деді жігіт.

	– Ол Омбыдан кетіп қалған шығар әлде?

	– Мүмкін. Тобылға жетіп үлгірген шығар деп те үміттенулімін. Ол бұл жақтың ойы-қырын жақсы біледі. Әкем екеуі талай жүрген жерлері. Менің сәби кезімде, – деді Строгов.

	– Анаң әлі Омбыда болса ше? Шынымен бармайсың ба? – деді Надя.

	– Жоқ, – деді жігіт селт етіп. – Надя, сен ол жағын сұрамашы. Анама соқпауымның себебі кешегі жексұрынның дертесін қайырмаған себеппен бірдей.

	Оның дауысы дірілдеп кетті.

	– Сабыр ет, ағатай, енді сұрақ беріп мазаламаймын. Сенің ойыңда жоқта төзімділік көрсеткенің ана алдындағы перзенттік парызыңнан да күшті бір қажеттіліктен туындады деп білем.

	Келесі күні, шілденің жиырма бесінде, жас саяхатшыларымыз таңсәріде жолға шығып, Есілден жүз жиырма шақырым қашықта кетіп бара жатты. Аялдаған пошта стансасында лаушы оларға жатып жалынып, одан ары қарай жүрмеуді өтінді, жүрер болсақ бұхаралықтардың қолына түсіп қаламыз, олардың отрядтары жердің асты-үстін адалап жүрген көрінеді дегенді айтты. Шабарман оған ақша беріп, аузын әрең жапты.

	Строгов жол бойында ешкімге құдіреті күшті төлқұжатын көрсеткен жоқ. Өйтер болса, өзіне назар аудартуы әбден мүмкін еді.

	Олар ары қарай аттанды. Жол жақсы екен. Түс ауа, сағат үшке таман, Ертістің жағасына жетті. Омбы небәрі жиырма шақырым алда. Сібірдің ең үлкен өзендерінің бірі Ертіс Алтай тауларынан бастау алып, солтүстік-батысқа қарай жеті мың шақырым ағып барып, Обь өзеніне құйылады. Жаңбыр мол жауып тұрғандықтан өзен арнасы толы екен. Бұл жерде де паром арқылы өтуге тура келді. Қатты ағыс паромға қиын тиетін көрінеді, бірақ Строгов пен Надя сескенген жоқ. Екеуі қандай қиындықтан болсын жасқанбай, тезірек ілгерілей беруді ғана ойлайды. Ағасы арғы жағаға әуелі күймені өткізіп, содан соң Надяны алып өтуге қайта келуді жөн көрген. Оған Надя көнбеді. Уақытты ысырап ету деді. Су тым көтеріліп кеткендіктен паром да биіктеп, оған күймені шығару бір қиямет болды. Әйтеуір, өйтіп-бүйтіп ретін келтірген соң паром орнынан жылжыды. Паромшы екі жігіт ұзын сырықтарын тірей итерісіп, паромды басқаруға кіріскен, алайда өзеннің ортасына тақалғанда сырықтары су түбіне жетпейтін болып қалды да, өзен ағысы паромды үйреншікті жолынан шығарып жіберді. Күймеде отырған Строгов пен Надя оның ақыры қалай боларын еріксіз күтісті. Әйтсе де, паромшы жігіттер жанталаса қимылдап, паромды бағытынан жаңылдырмауға тырысты. Ақырында ағысқа ырық бермей, арғы жағаға жеткізді, бірақ паром тұрақты айлағынан бес шақырым төмен барып тоқтауға айналды. Өйткізбеске шара болмады ғой.

	Кенет біздің кейіпкеріміз өзенді құлдап келе жатқан бірнеше үлкен қайықты көрді. Ескектері сыпылдап, жақындап та қалды. Строгов Надяға айтуға ауыз ашып үлгіргенше әлдекім:

	– Бұхарлықтар! – деп баж етті.

	Шошып кеткен паромшылар сырықтарын тастай салуға ыңғайлана бергенде Строгов оларды сабыр сақтауға шақырып, ағынды абайлап ілгерілей беруді өтінді, мол ақы беретінін ескертті.

	– Надя, сақтанып дайын отыр, суға секіруге мәжбүр болуымыз да мүмкін, – деді қызға.

	Қайықтар жүз қадамдай жерге келіп те қалған. Бұхарлық солдаттар екені ап-анық көрінді. Строгов сырықтың бірін ала сала паромшыларға көмектесе бастады. Ондағы ойы – жағаға бұрын жетіп, күймемен тайып тұру. Өйте алса көліксіз бұхарлықтар жер соғып қала береді. Бірақ ойы орындалмады. Қайықтағылар оқ жаудырып жіберіп, екі ат бірден омақасты. Алдыңғы қайық паромға тақалып та қалған. Строгов қызды қолынан ұстай суға секіріп кетіп еді, тек әлдене иығына сарт етіп, көзі қарауытып, басы айналғандай болды.

	Бұхарлықтар паромшыларды өлтіріп тастады да, қатты қарсыласқан Надяны байлап-матап, қайыққа салып алып, Ертісті құлдап кете барды.





Он төртінші тарау


	Ана мен бала




	Омбы – Батыс Сібірдегі ең ірі қалалардың бірі. Екі бөліктен тұрады. Бірін губернатор және жұртшылық мекемелері мекен етсе, екінші бөлігіне коммерсанттар ие. Қала әр бұрышында қарауыл мұнарасы бар дуалмен қоршалған, алайда монғол текті шапқыншылар оншама биік емес дуалды тез талқандап, тұрғандарының жанкешті қарсылықтарын басып-жаншып, қаланы қиратқан. Бүлікшілдер соңдарынан көмек алып, күшейе түсуде. Олардың жойқын қимылдауына сатқын Иван Огаревтің, аса білімдар да ержүрек кісінің басшылық етуі бірден-бір себеп-ті. Полковник Огаревтің шешесі татар еді, яғни монғол қанды ұлы нағашыларына тартқан ерекше қу, аса қатыгез болды. Сол қырымен танылып, Фофан ханға көмекші болып алған. Строгов Ертістен өткен күндері Огаревтің әскерлері Омбына алып, енді шығысқа – Томға асыға аттанды, онда оларға әмірдің қалған әскерлері қосылмақ. Ал Огарев шабуылшыларды ең негізгі тірек Иркутке бағыттап жіберуді ойлаған, себебі оған керек үлкен кнәз сонда ғой. Сатқынның ол ойы, бізге таң болғанындай, императорға да белгілі еді, соған қарсы әрекет жасауға Строговты таңдап жібергені сондықтан.

	Жас шабарман суға секіріп түскен сәтте иығына соққы тигенмен, абыржыңқырап қалғанмен, есін тез жиып, жағаға қарай жүзе жөнелген болатын. Жағаға шыққан кезде кенет әлсіреп, аяғын басып тұра алмай, құлап түскен. Есін жиып, жан-жағына ақырын қараса – біреу өзіне үңіліп тұр. Сөйтсе, ол қарапайым шаруа екен, үй де соныкі. Ес-тұссыз жатқан жерінен алып келген ғой. Строгов мән-жай сұрамаққа оқтала бергенде шаруа оған:

	– Мырза, сізге сөйлеуге болмайды, қиналып қаласыз.. Сізге не болғанын, мұнда неге жатқаныңызды сұратпай-ақ айтып берейін, – деді.

	Шаруа паром тоқтайтын тұста тұрады екен. Паромның ыққанын, бұхарлықтардың біздің саяхатшыларға шабуыл жасағанын, Строговтың жандәрмен жағаға шығып құлағанын көріпті, сонсоң жаралы жігітті үйіне арқалап алып келіпті. Строгов дереу омырауын сипаласа, патшаның хаты орнында екен.

	«Жоғалмапты, құдайға шүкір» дей бере ойына екінші бір қорқынышты жәйт келді:

	– Құдайым-ау, мен жалғыз емес едім ғой, менің қасымдағы қарындасым қайда? – деді ол ышқына сөйлеп.

	– Көкетай, сабыр етіңіз, олар бойжеткенді өлтірген жоқ, қайыққа салып алып кетті, Ертісті құлдап кетті. Құдай қосса, қарындасыңызды тауып аласыз әлі-ақ, – деді шаруа жұбата сөйлеп.

	Сұмдық хабар тынысын буғандай болған Строгов сөйлей алмай қалды. Біраздан соң ғана оңалып:

	– Омбы алыс па? – деді.

	– Екіарамыз – бес шақырым ғана. Мырза, сіз дем алып, әбден тынығыңыз. Содан кейін барасыз. Құдай сақтағанда анау қарақшылар сізді өлтірмеді. Басыңыз аман, ақшаңыз жаныңызда. Иығыңыздағы жара көп ұзамай жазылады, – деді шаруа.

	– Құрметтім, айтыңызшы, мен мұнда жатқалы неше күн болды? – деді шабарман.

	– Үшінші күн, мырза.

	– Құдайым-ау, үш күнді жоғалттым ғой?! – деді жігіт қыстығып.

	Сонсоң шаруаға жалт қарады: – Сенің ат-арбаң жоқ па?

	– Жоқ, көкетай, атаңа нәлет татарлар түк қоймай тонап кетті. Сіз шынымен жолға шықпақсыз ба? Жүруге шамаңыз жоқ қой?!

	– Ештеңе етпейді, бір минөт те бөгеле алмаймын, – деді Строгов кесіп сөйлеп.

	– Олай болса, еркіңіз, жаяу барайық, мен сізді Омбыға апарып салайын, – деді шаруа.

	– Құрметтім, сен маған көп жақсылық жасадың, ризамын саған, рахмет! – деді шабарман тебіреніп.

	Үйден шығып, бірнеше қадам басқаннан кейін-ақ жігіттің басы айналып, жарасы жанына бата бастады. Ол күш-қуатын шамалай алмағанын түсінді. Әйтседе, ешбір бөгелмеуді, Иркутке қалайда тезірек жетуді ойлады, бетінен қайтпады. Иркутке жеткені–мақсатының орындалғаны. Әлдезаманда шаруа екеуі Омбының сауда орындары орналасқан бөлігіне барып жеткен. Онда бұхарлық әскерлер қожа екен. Қала төтенше жағдайда көрінеді: татар отрядтары жыртылып айырылады, негізгі күштері ортадағы алаңда тұр, аттануға бұйрық алса-ақ тұра ұмтылардай. Ал қаланың мықтап қорғаныс жасаған жоғарғы бөлігіне бүлікшілдер әлі аяқ баса алмапты.

	Строгов пен серігі қаланың пошта стансасына баруды жөн көрді, шаруаның айтуына қарағанда, ат-арба содан ғана табылуы мүмкін. Екеуі бір тар көшемен келе жатыр еді, кенет артқы жақтарынан ию-қию дауыс естілді. Жалт қараса – бұхарлық атты әскер отряды шауып келеді. Екеуі көшенің бір қалтарасына тығылып үлгірді, әйтеуір. Отрядты орыс әскери киіміндегі бір офицер бастап кетіп барады. Ол Огарев еді. Строгов оны көзімен ұзатып тұрып, ызадан жарыла жаздады: Есіл поштабайы алдында өзіне қол жұмсаған саяхатшыны танып үлгірді. Строговтың көз алдына Төменнің жәрмеңкесінде ұшырасқан қарт сығанның да бейнесі келе қалған. Демек, мынау офицер мен анау сыған – бір кісі! Әуелі сығанша киініп, солардың тобында жүрген де, Омбыға келгенде жеңімпаз бола қалып, офицер киімін киіп шыға берген.

	«Енді мүлде сақтанып жүруім керек те, бұл жексұрынмен кездеспеуім керек. Кім екенін біліп алдым, таныдым, реті келгенде кегімді қайтарамын!» деді Строгов іштей.

	Біздің кейіпкеріміз поштабайдан ұзақ жолға төзімді делінген бір жақсы атты алды. Жалғыз өзі жүретін болғандық енді салтатпен кету керек деп ой түйген. Ал қаладан түн ортасынан ауа шықпаса болмайды, күзетшілердің, қарауылшылардың көзіне түсіп қалу оп-оңай. Сондықтан ол пошта стансасында бола тұруды ұйғарды. Бір үстел басына жайғасып, өзіне кешкі ас әкелуге тапсырыс берді. Бөлмеде кісі көп. Қорқып, шошынып жүрген жұрт жаңалық атаулыны осында еститіндей жиналса керек. Шабарман олардың ешқайсысына көңіл аудармаған, көз тастамаған. Бірақ кенет:

	– Ұлым-ау! – деген дауыстан селк етіп, жалт қараса: қол созым жерде бұған құшағын жайып өзінің анасы тұр! Строгов ұшып барып құшақтай алуға шақ қалды, бірақ патшаға берген анты маңдайына шоқпарша сарт еткендей болып, дереу тежелді. Патша шешесімен жолығуға тиым салған, себебі: шешесі ұлының қандай қызметте екенін біледі, яғни жұрт көзінше шұрқырап табысу Строговтың өзін өзі әшкерелеп бергені болмақ. Сондықтан ол мейлінше сабырлы, салмақты, жайбарат болуды ойлап, орнынан тұрмады.

	– Миша! – деді анасы, жаны шырқырап.

	– Сіз кімсіз? – деді Строгов ақырын ғана.

	– «Сіз кімсізің» не? Балам-ау, мұның қалай, шешеңді танымай отырсың ба?!

	– Кісіге кісі ұқсай береді, сіз қателесіп тұрсыз, – деді Строгов салқын үнмен.

	– Миша, ұлым менің, сен менен шынымен безінбексің бе?! – деді байғұс ана пұшайман кейіппен.

	Енді бір сәт бөгелер болса төзімі таусыларын сезген Строгов шешесінің жүзін көрмес үшін көзін төмен түсіре самарқау сөйлеп:

	– Сіздің қылығыңызды түсінбедім. Мен сіздің ұлыңыз емеспін, менің атым Михаил емес. Мен – иркут көпесі Николай Корпановпын, – деді. Дауысына діріл араласа бастағанын аңғара қойды да, орнынан шапшаң тұрып, бөлмеден шығып кетті.

	– Балам-ау! Ұлым-ау! – деп шыңғырып жіберген кемпір орындықты құшақтай құлады. Әйтседе, оған бір ой сап ете қалды: өзінің ұлы екені

	– ұлы, ешқандай шүбәсі жоқ; шешесінен безінбейтін жан екені және аян, бірақ безінді, яғни өйтуіне бір ерекше себебі болды.

	Бөлмедегілер кемпірді қоршалап алды. Бірінен бірі не болғанын сұрасады, кемпірдің өзінен де сұрасты. Кемпір түрегелді де, байсалдана сөйлеп:

	– Ол шынында менің ұлым емес екен, қалай қателескенімді өзім де білмеймін, – деді. Ол шығар есік көзіне бара бергенде кіріп келе жатқан Огарев оның жолын кескестеп:

	– Сіз Марфа Строговасыз ба? – деді.

	– Иә, – деді кемпір.

	Огарев оған соңынан еруді ишарат етті де, алға түсті. Кемпір соңынан ерді. Сатқынның жалдаптары пошта стансасында көргендерін оған дереу жеткізген болатын. Содан сезік алған ол кемпірді тергеуге кірісті. Бірінші сұрағы:

	– Сіздің фельдъегер болып істейтін балаңыз бар ма? – болды.

	– Иә, бар.

	– Ол қайда?

	– Мәскеуде.

	– Хабарласып тұра ма?

	– Осыдан екі ай бұрын хабарласқан.

	– Ал жаңа ғана сіз ұлым деген жігіт кім?

	– Білмеймін. Қалаға қырық ру жұрт толып кеткеннен бері жігіт біткеннің бәрі маған менің ұлым сияқтанып көрінетін болды. Мен оншақты рет өстіп шатастым, – деді Марфа Строгова байыпты сөйлеп.

	– Жақсы. Тек есіңізде болсын: егер сөйлеткім келсе, мен сені сайратып жіберемін! – деді Огарев зіркілдеп. Кемпір абыржымады:

	– Мен шындықты айттым, бұл айтқанымнан мені тірі жан жаңылдыра алмайды. Менің ұлымдай баладан ешкім безіне алмақ емес, – деді.

	Огарев оған сүзе қарап тұрған. Ол Корпановпын дегеннің мына Марфа Строгованың ұлы екенін түсінді. Ұлы шешесін құдды танымаған болса, ал шешесі оның құдды танымағанын қостап тұрған болса, екеуінің арасында өйтудің бір себебі бар. Огарев ол себепті білуге тиіс, артық болмайды. Ол кемпірді Томға жіберуге, ұлының соңынан қуғыншы аттандыруға әмір етті.

	– Кәрі албасты, сен көр де тұр, зарлайсың да сайрайсың менің алдымда! – деді ол, тістене сөйлеп.





Он бесінші тарау


	Барабин даласының батпағы




	Сәтін салғанда Строгов өзін ұстау туралы әмір тиісті жерлердегі қарауылдарға барып жеткенше Омбыдан шығып кеткен. Ойда жоқта болған оқиға – біздің кейіпкеріміздің көпшілік алдында анасымен жолығып қалғаны – оның құпиясы ашылғаны еді, яғни Строгов енді өзін іздеу, қырсоңына түсу басталатынына шүбәланған жоқ. Оның қалтасындағы қағаздардың Огаревқа ерекше қатысы бар, демек, ол оны қолына түсіру үшін жанталасар. Строговқа астындағы атқа сену ғана қалды. Ат жүрісті екен, түн ортасында Омбыдан жетпіс шақырым Кульков станцасына жетті. Бұхарлықтар мұнда болып, бәрін бүлдіріп, талап, тонап кетіпті. Строгов, күйме тұрғай, ауыстырар ат таба алмады да, астындағы атына оны-мұны жем тауып беріп, өзі де тамақ ішіп, ілгері жөнелді. Ауа райы қолайлы, ай жап-жарық. Строгов анда-санда атынан түсіп, жерге құлағын төсейді. Онысы – соңынан қуғыншылар келе жатыр ма, жоқ па, деп тың тыңдағаны.

	Ол шілденің 30-ы күні Туромов стансасынан өтті. Алдында Барабин даласы жатыр. Одан өтуде көптеген қиыншылық кездесерін біледі. Бұл даланың о шеті мен бұ шеті 300 шақырым. Топырағы негізінен сары балшық та, суды бойына тартпайды, сыртқа тебеді, әйгілі батпақты жер болғаны сондықтан. Амал не, Иркутке бару үшін батпақтайсың, айналып өтер басқа жол жоқ.

	Даланың жол басы тастақ болған еді, енді өзгере бастады. Жол атты кісі көрінбес биік те қалың қамысқа кірді, қамыстың түп жағындағы шөптесінде су гүлінің сан түрлі әдемісі өсіп тұр. Аттың аяғы астынан дерлік ауық-ауық топ-топ үйрек ұшып, маңайды қиқуға толтырып жібереді. Кейбір тұстың тым батпақты болатыны соншалық, ат басын ол тұсқа әлдекімдер әкеліп төккен құм-тасты жасанды жолға бұруға тура келді.

	Строгов атын аямай айдап әлекке түсті, себебі бұлтша торлаған шыбын-шіркей өзін де, атын да шағып, буып, азаптай бастаған. Аты ширығып, шапшып-шапшып қояды. Строговтан басқа бостақым біреу болса, бағана-ақ ұшып түсер еді.

	Батпақты, шалшықты жер болса да, Барабин даласы иен жазық емес екен. Елді мекендер жиі ұшыраса бастады. Олардың тұрғындарының көпшілігі қырда, мал соңында жүр. О тұс, бұ тұста алау-от көрінеді, сірә, малдарын шыбын-шіркейге шаққызбасқа жасайтын амалдары болар. Ашты түтін шыбын-шіркейді бездіріп жібереді ғой.

	Аялдаған жерлерінде шабарман өзінен бұрын атының жағдайын күйттеді, оған сұлы тауып берді, шыбын-шіркей шаққан денесі қышып әлек болмас үшін үстін шошқа майымен сылады. Кезекті бір селоға жеткенінде, қаншама асығып келе жатса да, атын тыңайтып алу үшін сонда қонды. Алдындағы бекеттерден тың ат табыла ма, жоқ па, оны құдай білсін. Өзіне салса асықпас та еді, бірақ Мәскеу берген нұсқауда тез жету жүктеліп, сонымен қатар сақ жүру ескертілген-ді. Таң белгі бере атқа тағы қонды да, соның ертеңінде Покров селосына жетті. Онда тағы қонуға мәжбүр болды, өйткені аты болдыруға айналған.

	Саяхатшымыз тамыздың 2-сі күні Каинге кірді. Сутартқыш құбырлар жүйесі жасалған бұл жердің батпағы мейлінше азайған екен. Қалашықтың маңайы кәдімгі жайылым-жайлауға айналған. Батпағы шылқыған өңірдің ортасындағы өзгеше бір жайлы мекен-арал дерсің. Әйтседе, жаз кезінде бұл жердің де бір жайсыздығы бар көрінеді, ол – безгек ауруының шығуы.

	Шетсіз-шексіздей батпақты дала ортасындағы Каин Сібірдің батысындағы басқа қалалардай бүлікшілдердің ойранына ұшырамапты, тұрғындары босып кетпеген, алайда, егер жау жақындай бастаса, көше жөнелуге әзір отырған сыңайда. Біздің саяхатшы мұнда жаңалық естіп жарымады, қайта, егер тұрғындар оның нақты кім екенін білсе, өзін сауалдың астында қалдырғандай. Тауқымет тартып келе жатқан жігітіміз мұнда да ерекше сақтық ойлап, ешкімнің көзіне түскісі келмей, жалдап алған бөлмесінде тәулік бойы тырп етпей жатты. Қатты қалжыраған, бірақ жайланып ұйықтай алған жоқ. Көз алдына біресе кемпір шешесі, біресе байғұс Надя келеді. Надяның қорғансыз қалған күйі қабырғасына қатты батты. Өзіне тапсырылған іс те алаңдатулы. Жолының мұншама ұзақ, ауыр болып кеткенін айтсаңшы. Шіркін, екіаралықты ұшақпен ұшып өтіп, патшаның хатын кнәзге тезірек тапсырса ғой!

	Каинде күйме табылады екен, бірақ Строгов алмады, себебі қыруар ақша шығарумен көзге түсуден қауіптенді. Оның үстіне батпақта күймемен жүру тым қиын, алда әлі батпақты талай жер жатыр. Астындағы аты тақымына жағып та қалған, басқа атқа айырбастағысы жоқ, тек уағымен дем алдырып, жемге тойғызып отырса болғаны. Бүлікшілдерден осы атпен-ақ құтылып кете алар.

	Ертеңінде Сторогов жолсапарын жалғады. Батпақты даланың кейбір тұстарында тоған жасалған ба-ау, көлшік бар ма-ау, әйтеуір, жүрісті ауырлата берді. Бірде тіпті көлге де кездесті, Шанық деп аталған ол көл жағрафиялық картада бар болып та шықты.

	Барабин даласы біткен тұстағы Икүл селосына жетіп қонған Строгов жаңа қауіп-қатер барын көрді: Обтың екі жағасында бұхарлықтар бықып жүр, Иркутке тура тартар болса, бүлікшілдер отрядының қолына түсері сөзсіз. Ал егер даланы шиырлай айналып жүрер жолмен кетсе, онда да жеңіл болар дәнеңе жоқ: елді мекен өте сирек, олардың баспана деген аты ғана бар жыртық-жырым лашықта тұратын халқы ашаршылық халде.

	Тамыз айының 5-інші күні. Кейіпкеріміз Мәскеуден шыққалы үш апта. Ал Иркутке дейін әлі мыңжарым шақырым жол жатыр.





Он алтыншы тарау


	Ақырғы әрекет




	Строгов Барабин даласынан шыға бере-ақ тіксінді. Оның күдігі растала бастады: тап-тақыр өңір, өртелген селолар мен деревнялар. Бұхарлықтардың қылмақшы қылғаны көрініп тұр. Шабарман жігіт ауыр ой кешті: мұндай айуандықты бүлікшілердің алдыңғы отрядтары жасады ма, әлде әмірдің әскері ме? Фофан хан қайда?

	Енесай губерниясының шегінде ме, жоқ па? Бұл сұрақтарына бір ауыз болсын жауап таба алмай келеді. Міне, екі шақырым бойы тірі жан кездескен жоқ. Содан кейін ғана ол өрт шалған селоға жетті. Жанып жатқан шеткі үй жанында, зареңіреген шиеттей балалардың ортасында бір шал отыр, жанында, тегі балалардың шешесі шығар, бір келіншек отыр. Строгов жақындап барып тоқтап:

	– Құрметтім, айтыңызшы, бұл жерде татарлар болып кетті ме? – деді.

	– Болды, болып кетті, міне, үйімізді өртеп жіберді, – деді шал.

	– Олар көп пе?

	– Көп болғанда қандай... Қарасаңшы, әне, даланың шаңын шығарып кетті, жауыздар...

	– Оларды кім бастап барады?

	– Ит білсін, әйтеуір, қоқырайған біреу, шені айтуға қиын бірдеңе.

	– Демек, әмірдің Томда болғаны. Олардың Колыванды алған-алмағанын естімедің бе? – деді шабарман оған.

	– Естіген жоқпыз, мырзам, алайда онда әлі тыныш болса керек.

	– Менен нендей көмек тілейсіз? – деді жігітіміз.

	– Әй, шырағым-ай, аш-жалаңаш қалған бізге нендей көмек дерің бар ма?! – деді қарт шаруа күйіне сөйлеп.

	Строговкеліншектіңдізесінежиырмабессомдыққағазақша тастады да, ол алғыс айтып үлгіргенше тақымын қысып қалып, шаба жөнелді. Шалдың сөзіне қарағанда, Томға бару тым қатерлі. Колыванға барып, мән-жайды барлап, содан кейін Обқа тартып, өзеннен өтіп шығуды қарастыруы керек. Обқа дейінгі жол қырық шақырымдай. Одан қалай өтуге болар екен. Егер бұхарлықтар паромды, қайықтарды өртеп кеткен болса, онда атын малтатып шығып, Колыванда ауыстырып алмай болмас. Бүлікшілердің тобыры тіміскіленіп жүрген жерлерден тың атпен тез өтіп кетуі қажет.

	Түн болды. Әлбетте, жылдың бұл мезгілінде мұнда түн қап-қараңғы болады. Кешкі самал тиылды. Төңірек тып-тыныш. Ат тұяғының дыбысы еселене күшейіп естіле бастады. Сақтықты да еселеу қажет. Жолдың екі жағы ну қамыс. Обқа құятын бұлақтардың біразы басын осы қамыс астынан алады. Строгов анда-санда тоқтап, дұрыс-бұрыс келе жатқанын біліп алуға төңірегіне көз жібереді. Кенет ат тұяғының дүрсілі естілді. Ол атынан түсіп, құлағын жерге төсей тың тыңдады.

	Қате естімепті: соңынан, мөлшері екі шақырымдай жерде, салтатты отрядтың келе жатқаны даусыз. Тұяқ дүрсілі үсті-үстіне үдей бастады, сірә, жақындай түскені.

	«Кімдер екен? – деді Строгов ойланып. – Егер біздің кісілер болса, онда жақсы, қосыла саламын, ал бұхарлықтар болса, көздеріне көрінбеуім керек». Дәл қазір тығылу да оңай емес, төңірек – жазық дала. Сол әредікте жігітіміз жолдан жүз қадамдай қиыста қарауытқан мол әлденені көріп қалды: Жақындап қараса – шағын тоғай екен. Сәтін салған осылай болар-ақ. Ол атынан түсіп, ақырын жетелеп, тоғайға ендей кірді. Қырық қадамдай жүргенде тоғанды көрді. Ол тоғайдың Строгов келген жағын жасалған жарты шеңберге ұқсап қоршалап тұр. Строгов атын ағашқа байлап, өзі жол жақтағы бір түп жыңғылға барып жасырынды. Оны іздеп тауып алу үшін тоғайдағы әрбір ағаштың түбін қарау керек болар.

	Көп кешікпей әудем жерден жыпылықтаған от көрінгендей болды. Шабарман түсіне қойды, ол – келе жатқандардың алдыңғы біреуінің қолға ұстаған алауы. Елу шақты салтатты екпіндеп келіп те қалды. Біздің кейіпкер тығылып жатқан тоғайға тақала тоқтасты. Жан-жақты шолып алмақ ниетте болса керек. Строгов тоғайдың ортасына қарай жылжып, тоғанның жағасына барып жатты. Мәжбүр болған жағдайда суға сүңгіп кетпек ойда. Келгендерде тоғайды тінтер пиғыл жоқ сиқты, ат шалдыруға тоқтаған болар. Солай екен. Ер-тоқымдарын алды да, аттарын жайылымға қоя берісті. Өздері де ошарыла жатып, азық-түлік дорбаларын ортаға алысты.

	Бұл бұхарлық атты әскер отряді еді. Әскерлер белін буына шағын шекпен киген. Аяқтарында – тұмсығы тұштиған сары тері етік, бастарында – тері малақай. Әрқайсысында – қайқы қылыш, кездік. Мылтықтары ерлерінің алдыңғы қасына ілінген. Аттары – жатаған бітімді татар жылқысы; олар күшті, төзімді, жүйрік. Отрядты екі бастық бастап жүрген: құзырында елу салтатты бар пенджа-баши және оның қоластындағы дег-баши (он солдаттың құзыршысы). Бұл екеуінің басқалардан сырттай айырмашылы: қару-жарақтары көп және ерінің басына ілінген дүрбілер бар.

	Тырп етпей тығылып жатқан Строгов татар тілінде сөйлесіп отырған мынау екеудің сөздеріне құлақ түрді. Сөйтсе, әңгіме мұның өзі туралы екен.

	– Ол шабарман біздің алдымызды орап кете алмаған шығар, Барабин даласынан басқа жермен жүрер жол жоқ, – деді пенджа-баши.

	– Омбыдан шыға алды дейсің бе соны, – деді дег-баши.

	– Шыға алмаса жарар еді, ол шабарманның қолындағы хат анау жаққа жетпесе, полковник Огаревтің көңілі де тыныш болар еді.

	– Ол өзі Сібірде туып-өсіпті, жер жағдайын жақсы білетін көрінеді. Ендеше, оның Иркут жолынан әдейі шығып кетіп, керек еткен жерінде ғана қайта оралып, қулық жасауы әбден мүмкін ғой, – деді дег-баши.

	– Өйтсе, онда ол бізден қала қоймас. Біз Омбыдан одан бір сағат кеш шықтық қой, ал оның аты біздің аттарға ілесе де алмайды, яғни оған Иркутке өлсе де бізден бұрын жету қайда! – деді үлкен бастық.

	– Сен оның шешесін айтсаңшы! Жалған көпесті «Менің ұлым емес!» дегенінен танбайды, ей! Мейлі, бірақ полковник Огаревті алдай алмас, ол кәрі албастыға мойындатпай қоймайды, – деді дег-баши.

	Бұл сөзді естіп жатқан шарасыз Строговтың бар қаны басына шапшыды. Сауда бітті деген осы шығар: оның келгенін біліп қойды, соңына қуғын салды; бәрінен де ауыры – байғұс шешесі Огаревтің қақпанына түсіп қалды, оны қатты қинайтын болар, тіпті өлтіріп те тастар. Шешесінің қайраттылығын білетін Строгов оның екі сөйлемесіне, жасымасына сенеді. Аяулы анасына тажал болмақ жәдігөйге – отанын сатқан опасыз Огаревке өшпенділігі бұрынғыдан өршіп, көзі қарауытты.

	Бұхарлық шолғыншылардың одан арғы сөздерінен Строговтың және аңғарғаны: орыс әскерінің Томға жіберілген шағын отряды Колыван маңында Фофан ханның қисапсыз әскеріне ұшыраспақ. Онда, әрине, бүлікшілдер жеңеді де, оларға Иркутке барар жол ашылады. Сондай-ақ, Строговтың басы бәйгеге тігіліпті, оны өлідей болсын, тірідей болсын тауып әкелуге бұйрық берілген. Соны естіген кейіпкеріміз мына бұхарлықтардан қара үзіп кету үшін дереу аттануды ойлады. Тез кету керек, әйтпесе, таң да жақын, қауіп те күшейе түспек. Жау отряды әлі біраз дем алатынға ұқсайды, яғни уақыттан ұту керек. Строгов маңайды мұқияят шола бастады: әуелде өзі жасырынған жыңғыл әне, одан арыда – жан-жағы ну қамысты тоған. Бұл жақпен жасырын кету қиын болар, яғни үлкен жолға қалайда жетіп алу керек те, қашып құтылуға тырысу керек. Обқа бір жетсе, одан болса – пароммен, болмаса – малтап-ақ өтіп кете барады. Өзінің өмірі де, тапсырылған істің тағдыры да осындай сын сағатқа кезікті.

	Бұхарлықтар да жолға шығуға кірісті ме, қалай, қыбыр-жыбырлары көбейе бастады. Соны аңғарған Строгов еңбектеп атына барып, абайлап ертеп, айылын тартып, дізгінінен ұстап жетектеп жөней берді. Жылқы жарықтық есті ғой, аты да аяғын жұмсақ басып, иесінің соңынан ерді, не оқыранған, не кісінеген жоқ. Байқалып қалмауды ойлаған Строгов екі жүз қадамдай жерге осылайша жаяу барып, атына соңсоң ғана мінуді ойлаған. Кесірлердің біреу-міреуі кездесіп қалса, қылжита салу үшін алтыатарын оқтап ыңғайлап ұстап келеді. Ол тоғайдың шетіне шыға бергенде татарлардың бір аты көріп қалып, кісінеп жіберді. Иесі болар, біреу пайда бола кетіп, әлгі атқа қарай жүгіре жетіп, қарғып мінді де:

	– Әй, мұнда келіңдер! – айғай салды.

	Қуғыншылар өре түрегелді. Аттарына қарай жүгірді. Строгов өзенді бетке алып, атының басын қоя берді. Тезірек ұзап кетпек. Алайда, шамасы он минут өткенде бірнеше салт аттының тақымдай бастағанын сезді. Құлағының түбінен оқ зуу етті. Ол жалт қараса – топ алдында еліріп дег– баши келеді екен. Сторогов жандәрмен алтыатарының құлағын қайырып, бұрылмастан көздеп, шүріппесін басып қалды. Дег-баши мұрттай ұшты. Басқалары оған қараған да жоқ, тасыр-тұсыр шауып келеді. Қашқынымыз екіараның қысқара түскенін байқады, өйткені оның аты алғашқы қарқынынан айрыла бастаған еді. Жануардың көп ұзамай барлығып бітуі де мүмкін.

	Таң атқан. Строгов екі шақырымдай жерде көкжиекпен шектескендей болып Обь жатқанын аңғарды. Иә, Обь өзені! Жағасындағы сирек ағаштары айқын көрінді! Стогов іштей серпіліп, жігерлене түсті. Атына қамшы басты. Жан-жағынан оқ зу-зу етеді. Бұл да атып-атып қалады, сірә, оғы далаға кетпейтін болуы керек, өйткені қуғыншылардың саны азая түскендей. Ол өзенге қуғыншылардан оқ бойы озып жетті. Өзенде не паром, не қайық көрінбейді. Малтап өткеннен басқа лажы қалмаған шабарманымыз өзенге ат-матымен күмп етті. Ағыс қатты тұс екен. Өзеннің жалпақтығы жарты шақырым шамасы. Бұхарлықтар да жетіп, жағада тізіле қалды. Пенджа-баши мылтығын кезеп, көздеп атып-атып жібергенде бір оғы Строговтың атына сарт етті. Жануарының суға батып бара жатқанын аңғарған Строгов онымен іштей қимай қоштасты да, тез жүзіп жөнелді. Жауған оқтан қорғану тәсілін ойлап, суға әлсін-әлсін сүңгіп кетіп жүзді. Ақырында Обтың оң жағасына аман-есен жетіп, қалың қамысқа кіріп кете барды.





Он жетінші тарау


	Бір сөз, бір тақпақ




	Жағаға аман-сау шыққаннан кейін Строговтың көңілі сәл-пәл орныққан. Бұхарлықтардың қарасы көрінбейді, мұны атымен бірге суға батып кетті десіп қайтқан шығар. Ал біздің кейіпкер қамыс түбін басып жатқан шалшықты кешіп, енді қайда барарын ойлап келеді. Жағдайы тым қиын. Әрі жаяу, әрі ашқұрсақ, қайда, қалай бармақ?Нысаналы жер алыс. Бүлікшілердің отрядтары бұл төңіректі де тып-типыл етіп кетіпті. Строгов қамыстан шығып, жан-жағына қараған. Қалашықтардың біріне жетіп, ат тауып алып, күре жолдардан аулақтай жүріп, Қызылжарға жетсем деп ойлайды. Екі шақырымдай жүрген Обтың жағасына орналасқан көркем қаланы көрді. Күмбездеріндегі крестері күнге шағылып, жарқырап тұр. Ол қала Колыван еді. Тұрған жері, ауа райы жақсы болғандықтан осы өңірдегі – Каин мен басқа да қалалардағы жоғары дәрежелі шенділер жазда келіп дем алатын орынға айналған. Строгов бүлікшілер Колыванды басып алмапты деп естіп, солай қарай аяңдады. Қаланың маңы да, өзі де тып-тыныш, тіпті өлі маң сиқты. Тықыр таянған соң тұрғындар солтүстікке, Енесай губерниясына қарай қашқан.

	Строгов қалаға бет алып, аяғын жебей басты. Кенет зеңбірек дауысы естілді. Тегі жуық бір тұста орыстар мен бұхарлықтар соғыс бастаған болар. Зеңбірек зіркілі естіле түсіп, енді бірде көз ұшында көк түтін көрінді. Атыс қалаға солтүстік жақтан жақындап келе жатқан тәрізді. Бұхарлықтар қалаға шабуыл бастады ма екен, әлде орыстар қаланы азат етуге кірісті ме екен,– ол Строговқа беймәлім. Енді бір сәтте қала үстінде қара түтін бұрқ етті де, іле-шала жалын лаулап, желдің айдауымен шіркеуге қарай лап қойды. Оқыс та сұрапыл көрініс соғыстың қала ішінде жүріп жатқанын ұқтырған. Строгов тоқтай қалды. Қалай бару керек? Омбыдан оңай шығып кеткеніндей, бұл Колываннан ары қарай есен-сау өтіп кете ала ма? Жігітіміз біраз ойланды да, ат таба алу үшін енді басқа қалаға барған дұрыс болар деп шешті. Ол оңға бұрылып, қозы өрісі жердегі тоғайға қарай жөнелді. Жау көзіне түсіп қалмай тұрғанда соған жетіп алуы керек.

	Өрт өршелене өрістеп, қаланың бір бөлігін қамтып үлгірген.

	Асыға келе жатқан Строговтың алдыңғы жағын қиыстап бұхарлық атты әскер жасағы шықты. Ойда жоқта тап болғандардан дереу сытылып кетуді ойлаған кейіпкеріміз жолдан шеткерірек тұрған бір үйді көре қойып, соған ұмтылды. Сонда тығылып қалу, ал реті келсе, тамақтанып алу да ойы болды. Ол үй телеграф кеңсесі екен. Строгов кіріп барды. Құрал-жабдықтар үстелі жанында бір шенеунік тұр. Бұл жақта болып жатқан жәйттерден мүлде хабарсыз жандай жайбарат. Сол кейпіне еріксіз таңданған Строгов:

	– Колыванда соғыс болып жатыр ма, білесіз бе? – деді.

	– Болған шығар, – деді шенеунік селқос үнмен.

	– Кімдер жеңді екен?

	– Білмеймін.

	Ол Строговтың телеграф жұмыс істейтін-істемейтінін білгісі келген сұрағына хат-хабарды еуропалық Ресейдің шекарасына дейін жіберуге болатынын, бір сөз үшін күміс он тиын төлеу қажеттігін айтты да, қызмет көрсетуге әзірлігін аңғартқан кейіппен қарады. Строгов жер қозғалса да қозғалмастай оған қызметінің қажеті болмасын айтуға оқтала бергенде есік айқара ашылып, дарылдай сөйлескен екі жігіт кіріп келді. Кейіпкеріміз оларды бірден таныды: сөз бәсекесінен жалықпайтын қос тілші – Альсид Жоливе мен Гарри Блэнт! Олар Есілден Строговтан соң, бірнеше сағат кеш шықса да, Колыванға одан ерте келген. Өйткені біздің кейіпкеріміз Ертіс өткелінде үш күн еріксіз бөгелді ғой.

	Колыванға келіп, мұнда шайқас болып жатқанын көрген екі жорналшы соңғы жаңалықты өз гәзеттеріне хабарлау үшін телеграф кеңсесіне тұра жүгірсе керек. Олармен кездесуді суханы сүймеген Строгов оңашаланып кетті.

	Екі тілшінің де қолында жеделхат сөзі жазылған бір-бір жапырақ қағаз бар. Ағылшын телеграфшыға әріптесінен бұрын жетті де, қалтасынан несие билеттерін қобырата суырып алып, телеграфшының алдындағы үстелшенің ойығына қоя бастады. Телеграфшы аппаратын іске қосып, оның жазғанын дауыстап оқуға кірісті:

	– Лондон. «Күнделікті телеграф» редакциясына. Тамыз айының 9-ы. Колываннан. Орыстар мен бұхарлықтар соғысты. Орыс әскерлері талқандалды. Бұхарлықтар Колыванды басып алды.

	Баяғы бөлесіне жеделхатты тезірек жеткізуге жанталасулы Жоливе әріптесін үстелшеден әрірек итеріп, телеграфшының алдына жетпек болып еді, ағылшын оған орын босатқысы келмейтінін анық аңғартып, тырп етпей тұра берді.

	– Сіз жеделхатыңызды беріп болдыңыз ғой, солай ма? – деді француз киліге түсіп.

	– Болған жоқпын, – деді ағылшын қасарысып. Ол қағазына тағы бірнеше сөз жазып, телеграфшыға ұсынды. Телеграфшы тағы оқыды:

	– «Құдай әуелі аспан мен жерді жаратты». Ағылшын орынды босатпас үшін уақыт созу ниетімен «Тіршіліктің»

	бастапқы тармақтарын тіліне тиек етті. «Бірер жүз фунтты артық төлеу біздің редакцияға бұйым емес, оның есесіне соңғы хабарларды бұрын таратады, француздарға шаң қаптырып», деп іштей мырс етті ол.

	Әріптесінің айласын аңғарған Жоливенің жыны келе бастаған. Жеделхатын ағылшынның басынан асыра ұсынып еді, телеграфшы да қырсығып:

	– Кезегіңіз келеді, шыдаңыз, – деп шытынады.

	Соңғы жазып бергендерін телеграфшы көшіріп алғанша Блэнт бөлменің терезесіне барып, сыртқа қарап-қарап алды да, үстелге қайтадан келіп, телеграфшыдан мына сөздерді жазып алуды өтінді:

	«Өрт қаланың оң жақ бөлігіне қауіп төндіруде. Екі шіркеу жанып жатыр. Жердің үсті мазасыз, Құдай рухы су үстінде қалықтап жүр».

	Жоливе телеграфшыны тағы тақымдап еді, ол:

	– Тоса тұрыңыз, кезегіңіз жеткен жоқ, – дей салды. Ағылшын әлі айтып тұр:

	«Тұрғындар босып кетті. Құдай: жарық болады, жарық болды да, деген».

	Жоливе құтырып кете жаздап тұрған. Бірақ ашуын ақылға жеңдірді: айтар жаңалық іздеген ағылшын терезе жаққа тағы кете қалғанда телеграфшының үстелшесіне лып етіп барды да, жеделхатын ұсына қойды. Ол былай деп жазыпты:

	«Париж. Монмарт. Мадлен Жоливеге. Тамыз айының 6-сы.

	Колываннан. Орыстар жеңіліп, қашып кетіп барады. Бұхарлық атты әскерлер тырқыратып қуып барады».

	Ағылшынның қайта келе жатқанын байқай қойған француз сөзін әдейі созудың амалын ойлады. Сонсоң, діни сөздерді тықпалауды жөн көрмей, жеделхатын көңілді тақпақпен аяқтағысы келіп:

	– Алмадай алқызыл, тек киімі көне, – деді.

	– О! – деді ағылшын ызалы дауыстап, ал Жоливе айылын жиған жоқ.

	Ол әредікте атыс қыза түскен-ді. Кенет бүкіл кеңсе теңселіп кеткендей болды. Терезе салдыр-гүлдір сынып, зеңбіректің доптай оғы тап ортаға топ етті. Жоливе оған бір-ақ секіріп барды да, көтеріп алып, терезеден сыртқа лақтырып кеп жіберді. Сонсоң телеграфшыға қайта келіп, жеделхат сөзін жалғай берді:

	«Мас қана емес, әулекі неме. Зеңбірек добы бұршақша жауып, телеграф кеңсесіне топ етті, әне».

	Атыстың жақындап қалғаны болар, жан-жақта оқ зуылдай бастады. Бір сәтте ағылшын сұлап түсті – оның иығына оқ тиген екен. Жоливе оған бір қарап қойды да, ол оқиғаны жеделхатына қосуға асықты:

	– «Күнделікті Телеграфтың» тілшісі Гарри Блэнттің иығына оқ тиді...

	Телеграфшы оған:

	– Тоқтай тұрыңыз, сымы істен шықты, – деді де, орнынан жайлап тұрып, бүйірдегі бір есікті ақырын ашып, кіріп кетті.

	Арада бір минут өтер-өтпесте бұхарлықтар апыр-топыр кіріп келді. Жоливе жаралы әріптесін көтеріп ала қашпақ болып еді – үлгірмеді. Екі тілші де, Строгов та тұтқындалды.





ІІ-БӨЛІМ





Бірінші тарау


	Фофан ханның лагері




	Колываннан бірер күндік жерде, Дьячинскіден бірнеше шақырымда биік-биік үйеңкі мен кедрі мол кең алқап жатыр. Сібірдің көшпенді халқы жаздың ыстық мезгілін осы өңірде өткізетін. Мың сан малдары осында жайылатын. Ал бүгінде мұнда бейбіт тіршіліктегі көшпенділерден ешкім жоқ. Бірақ алқап иен емес, керісінше, алас-күлес әрекетке тым толы, бұхарлықтардың қисапсыз ала шатырлары тігілген, Фофан ханның лагері орналасқан. Фофан хан – бұхарлықтардың қатігез әміршісі. Тамыз айының 7-сі күні Колыванда бұхарлықтар орыстардың шағын отрядін талқандаған болатын, енді сонда тұтқындалған байғұстарды осында алып келмек. Орыстар екі мың еді. Омбы мен Томды жайлаған бұхарлықтар оларды екі бүйірінен қысып, қырып, ақырында бірер жүзі ғана қалған.

	Сөйтіп іс насырға шапты. Бірақ олай болып қалуға тиіс емес-ті. Әзірше көнбеске көнуге мәжбүр болса да, орыстар қатыгез басқыншылардың жабайы жасақтарын, ерте ме, кеш пе, қалайда қуып жіберуі керек. Бұхарлықтар орта Сібірге ауыз салды, одан арғыларға қауіп төндірді. Қанды қырғынды батыс губерниялардан бастай ма, әлде шығыс губернилардан ба, – сонысы ғана белгісіз.

	Иркут Еуропадан мүлде бөліп тасталды. Егер Амур мен Якут облыстарының әскерлері кешікпей келіп жетпесе, азиялық Ресейдің бұл астанасы бұхарлықтарға бұйырады, себебі өзін өзі қорғай алатын күші жоқ. Ал қаланы қайтарып аламыз дегенше патшаның інісі – үлкен кнәз Иван Огаревтің қолына түсіп қор болмақ.

	Михаил Строгов не халде? Тағдыр тәлкегіне тап болғанына көндігіп тынды ма? Жолы болмасына, мақсаты орындалмасына көзі жетті ме?

	Жоқ, Михаил Строгов можантопай жан емес, оның күш-жігерін, қайсарлығын, қабілет қарымын ажал ғана жеңе алуы мүмкін.

	Ол тірі. Жарадар да емес. Патшаның хаты өзінде. Ешкім оны таныған жоқ. Рас, тұтқында қалды, әскери тұтқындардың арасында, не көрсе де, солармен бірге көрер. Томға әкеле жатқаны – Иркутке жақындай түскені. Қалай болғанның өзінде де, ол Иван Огаревтен озып келеді.

	«Мен көздеген жеріме жетемін!» деп іштей сан рет серт еткен.

	Колываннан кейінгі жағдайында ол қалайда бостандыққа шығуы қажеттігін ойлаумен болды. Сонда әмірдің әңгіраяқ ойнатып жүрген солдаттарынан қалай қашып құтыла алмақ?.. Оны кезінде көре жатыр. Фофан ханның лагері шынында аса салтанатты көріністің куәсі еді. Аң терісі, киіз, жалтыраған жібек маталар жабылған мыңдаған шатыр неше түрлі бояумен салынған сурет дерсің. Әрбір шатырдың күмбезделген төбесіне шаншылған ұзын шашақты жығалардың әрбірі түр-түсіне қарай өзінше ерекше. Шатырлардың ең көрнектілері Фофанға ең жақын кісілердікі, сеидтер мен қожалардікі. Ұшына жылқының құйрығы байланған ақ және қызыл сырықты айрықша тулар татар басшылардың дәрежесін көрсетеді. Осынау шатырлар ордасының шет жақтарында шашырап жатқан жұпыны кішкене шатырлар – түрікмендер түйеге артып алып жүретін «қара үйлер».

	Татарлардың лагерінде «аламан» деп аталатын, жаяу әскерлер мен атты әскерлерден құралған, саны кемінде жүз елу мың болатын жасақ бар. Олардың арасындағы ең көрнектілер – Түркістанды жайлаған тәжіктер. Бойшаң, сымбатты, аққұба өңді, қара шашты, қара көз жігіттер. Татар әскерінің көпшілігі – осылар. Олардың Қоқан, Құндыз хандықтары Бұхар хандығынан осал емес-ті. Түркістанды мекендеуші басқа ұлт пен ұлыс өкілдері жалпылап тәжік делініп кеткен болатын. Олардың кейбіреулері: Михаил Строговты қууға қатысқан жатаған бойлы, жирен сақалды өзбектер; қалмаққа ұқсас жалпақбет қырғыздар. Айтпақшы, қырғыздар шәркей киіп, мылтық асынып, қылыш тағып, ерекшеленіп жүреді, ал қолдарына азиялық садақ және «шақан» деп аталатын өткір құрал – кішкене балта ұстайды. Сондай-ақ, мұнда монғолдар да бар. Олар орта бойлы, қоңырқай дөңгелек жүзді, шүңірек өткір көзді, сирек сақалды, қара шашты. Ал шаштарын ұзын өсіріп, бұрым етіп қояды. Үстеріне көгілгір түсті ықшам көйлек киіп, белін күміс қоңыраулар таққан белбеумен буған. Жібекпен тыстаған тері малақай киіп, артқы жағына желбіретіп үш таспа тағады. Қошқыл-бурыл кескінді ауғанды да, семит нәсілдіге ұқсас келбетті арабты да, жайдақ қабақты түркменді де кездестіре аласың. Бұлар бәрі әмірдің, қарақшылардың, жүрген жеріне шөп өспес пәлекеттердің туы астына топтасқан. Еркін жүрісті бұлармен қатар мұнда құл әскерлер, негізінен парсылар да бар, ал бұларды өздерінің офицерлері басқарады және олар Фофан ханның басқа әскерлерімен тең дәрежеде сый-құрметке ие.

	Бұл ала-құла топқа: татарларға қызметші болып жүрген тар көйлекті, жіп белбеулі, алақандай ғана қоңыр тақиялы еврейлерді; діндар қайыршыларға ұқсас жұтаң киімді, иығына қабыланның терісін іле салған «жалаңтөстер» делінетіндерді қосыңыз. Татар жасағы дейтін жалпы атқа ие сан-сапалақ құрама, міне, осы. Бұлардың елу мыңы – атты әскер. Аттары да өздері сияқты түрлі-түрлі тұқымның түліктері. Қатар тартылған қос желіге он-оннан байланған бұл жануарлардың құйрықтары түйілген, үстеріне қара жібек тор көз жабу жабылған. Соның өзінде қай жердің малы екенін бірден тануға болады: тұрпаты ұзын, жүні тықыр, жіңішке ұзын сирақты, әдемі аққу мойынды түрікмен; шомбал өзбек; иесіне қоса шатырын, қапшық толы аяқ-табақты алып жүре беретін қоқан; сары-жирен жүнді аласа қырғыз жылқылары бар. Көлік тобында жүні ұзын, қомы қалың, өркеші мығым, қимылы баяу, ауыр-жеңіл жүкке лайықты, жаратылысынан төзімді түрлі түйелер-нарлар бар; күші де адал, еті де адал есектер кездеседі (татарлар есек етін жақсы көреді).

	Іші-сырты жан-жануарға толы сансыз шатырларға топ-топ болып тұрған биік те әсем шыршалар мен кедрлер өздері сиқты жап-жасыл түсті көлеңке түсіріп тұрғандай. Колыванда тұтқындалғандардың отрядтары осы лагерьге жақындай бергенде барабандар дүңкілдеп, тұрбалар дарылдап, мылтықтар тарсылдап, содан кейін зеңбіректер құлақ тұндыра күркіреп атыла бастады.

	Фофан хан лагері сол бір сәтте әскери жорық жағдайында сияқтанды. Ал ханның пәтері, өзінің де, нөкерлерінің де гаремдері татарлардың қолындағы Том қаласында болатын. Шығыс Сібірдің астанасына ауысқанға дейін хан сарйы Томда орналаса тұрмақ.

	Фофан хан шатырының сән-салтанаты бәрінен артық. Төңірегін шашыраңқы қайыңдар мен ұзын-ұзын қоңырқай шыршалар көмкерген көгалдың тап ортасында. Алтын зерлі жібек баулары тамырдай білеуленген, алтынмен аптағандай жібек шашақтары ғажап сән бере жалтылдаған жібек мата шатырға құйылып тұрған нұрға ұқсайтындай. Шатыр алдына қымбат ағаштан жасалып боялған, асыл тастармен безендірілген үстел қойылған. Үстелде қасиетті кітәп

	– Құран ашық жатыр, оның жұп-жұқа алтын парақтарындағы жазу тізілген маржандай. Ал шатыр үстінде бұхар жалауы желбірейді, оның бетінде әмірдің қару-жарақтары бейнеленген. Хан шатырынан әрірекке жарты шеңбер үлгісімен басқа шатырлар тігілген. Олар

	– Бұхардың жоғары лауазымды шенеуніктерінің: ханнан бір елі қалмауға тиіс Бас атбегінің; Бас құсбегінің; Мөр сақтаушының; зеңбірекшілер Басшысының (қожаның); ханмен құшақтасып сүйісуге, белбеуін бос салып жүруге құқы бар Бас кеңесшінің; Бас заңгер әрі уағызшылардың өкілі – шейх уль исламның; әскерлер арасындағы дау-дамайға хан жоқта төрелік айтуға тиіс қазының; хан жорыққа шығарда жұлдыздарға қарап болжау айтуға міндетті Бас сәуегейдің шатырлары.

	Тұтқындар лагерьге әкелінген кезде хан шатырында отырған. Ол сыртқа шықпады. Шыққаны тұтқындарға сор болатын еді, өйткені оның бір ымдағанының өзі небір қасіретке жол ашатын. Жалпы ол жұрт көзіне көріне бермейді. Шығыс әміршілерінің құдіретті көрінер құпиялары да сонда еді. Оның тірлік құпиясы қарапайым халыққа бір тылсым күш болып елестейтін де, көпшілік оған сиынатын, одан қорқатын.

	Айдап әкелінген тұтқындарды айнала қоршап тасталған қора іспетті арнаулы орынға қамады да, есіктерін жауып тастады. Сөйтіп ол бейбақтар суыққа тоңатын, желге нысана етілетін жаңбырдың астында қалатын болды. Олардың арасындағы ең момыны, ең төзімдісі, әрине, Михаил Строгов болуға тиіс. Ол айтқанға көнбек, айдағанға жүрмек, себебі оны жеткісі келген жаққа әкелді ғой. Тұтқындалғанына дейін жүріп өткен жолдарында болмаған қауіпсіз жағдайға кез болғаны және бар. Томға жетпейінше қашып кетудің де қажеті жоқ, егер тәуекел деп қашар болса, онда даланы тіміскілеп жортып жүрген татар барлаушыларының құрығына ілігіп қалуы ықтимал. Михаил ойға шомды. Шекараның шығыстағы шегі Том арқылы өтетін 82-нші ендікте болса, ол бүгінде бұхар әскерлерінің құзырында. Шіркін, сол ендіктен ары қарай өтіп кете алса, мүлде қауіпсіз болар еді, Енесайдан еркін өтіп, Қызылжарға Фофан ханнан бұрын жетер еді. Ол кейде еріксіз шыдамсыздануға тап болады да, әйткенмен өзін өзі тоқтата біліп, сабыр сақтап, ойлана бастайды. Міне, сірә, жүзінші рет шығар:

	«Томға жетер болсам» деп іштей сөйлеп қойып, ойын жалғастырды:

	«Томға жетер болсам, бірнеше минуттан соң дұшпандардың шебінен өтіп, Иркутке Фофан мен Иван Огаревтен бір тәулік бұрын барар едім».

	Михаил Строговқа ең қауіптісі, – қауіп болғанда қандай! – Иван Огаревтің татарлар лагерінде екендігі. Оның танып қоюы мүмкін. Ендеше, ол жексұрынның алдын қалайда орап кетуі керек. Егер Иван Огаревтің әскері Фофанның әскерімен қосылар болса, онда ол аса қауіпті де жойқын күш Сібірдің астанасына қарай тасқын-селдей жөңкіледі. Михаил Строгов ең басты қатер осы жерде деп білді және әмір адьютантының келіп жеткенін хабарлап дабыл қағылатын қарғыс атқыр минөтті күтіп алаңдап жүрді.

	Иван Огарев есіне түскенде шешесінің, Надяның бейнелері көз алдына келе қалады. Бірін Омбыда тұтқындады, бірін Ертіс өткелінде қолға түсіріп, төмен жаққа алып кетті. Надя да Марфа Строговаша тұтқын болды. Амал не, оларды құтқарып алуға әрекет жасар мұршасы жоқ. Енді оларды көре алар ма? Тым ауыр сұрақ. Жүрегі бар болғыр шаншып-шаншып кетеді.

	Жау қоршауына әкелінген тұтқындардың арасында Гарри Блэнт пен Альсид Жоливе де бар болатын. Олармен бірге саяхат жасаған, телеграф стансасында олармен бірге тұтқындалған Михаил Строгов олардың – мәртебелі тілшілердің осында қамауда екенін білсе де, әсте жолықпауды жөн көрді. Есілдегі сонау көрініске куә болған олар одан кейін бұл туралы не ойлады екен? Қазір оң көзқараста ма, теріс көзқараста ма? Ә, мейлі, одан келіп-кетер не бар? Ол өзімен өзі болуды, бір әрекет жасар сәт келсе, өзі жеке қимылдауды жөн санады да, оңашалана берді.

	Гарри Блэнт жарадар болып қалысымен Альсид Жоливе оны қамқорлығына алған. Колываннан татар лагеріне жеткенге дейінгі ұзақ жолда Гарри Блэнт бұрынғы бәсекелесінің қолына сүйеніп, арбаға әрең ілесе алды. Неге болсын ой көзімен қарайтын Альсид Жоливе жаралы серігіне күшімен де, жылы сөзімен де демеуші бола білді. Лагерьге келісімен Гарри Блэнттің жарасын көруді ойлады. Еппен тез шешіндіріп қараса – жара қауіпті емес екен, иығының сүйегі сау, бытыра етін аздап айғыздап кетіпті.

	– Сүйікті досым, жараң жеп-жеңіл екен. Азын-аулақ сызат қана! Екі-үш мәрте жуып-шайып, таза ораса болды, ешқандай із де қалмайды! – деді ол.

	– Кім тазалап орамақшы? – деді Блэнт.

	– Мен.

	– Сіз дәрігер емессіз ғой?

	–Француздардың бәрі де аз-маз дәрігер, – деп күлді Жоливе. Содан кейін, айтқанын дәлелдегі келгендей, қолорамалын алып екіге бөліп жыртты да, бір жағының талшығын суыртпақтап жіп есті, екінші жағын бірер бүктеп тампон жасады, сонсоң құдықтан су алып келіп, жараны мұқият жуып, тампонды төсеп байлады. – Мен сізді сумен емдеймін. Су жараның солқылдап ауырғанын басады, қазірде осылай емдеу шықты. Дәрігерлер емдеудің бұл тәсілін табуға алты мың жыл жұмсады. Рас айтамын. Бақандай алты мың жыл! – деді.

	– Көмегіңізге көп-көп рахмет! – деді Гарри. Ол қайыңның көлеңкесінде, құрғақ жапырақтан француз жасап берген төсеніште жатқан.

	– Рахметіңізге рахмет! Менің орнымда сіз болсаңыз, сіз де осылай істер едіңіз.

	– Кім білсін... – деді ағылшын күмілжіңкіреп.

	– Жә, жасымаңыз. Осы ағылшындар осал-ақ.

	– Ал француздар ше?

	– Француздар ма? Француздар баяғыдан қайырымды. Түйсіксіз қайырымды, егер шынын айтсам. Француз екендіктеріне мәз болып жүргендері. Жә, бұл әңгімені қоялық, егер менің айтқаныма көнер болсаңыз, екеуіміз жалпы сөйлескенді қоя тұралық. Сізге дем алу керек.

	Гарри Блэнттің үндемей жата бергісі жоқ-ты. Денсаулығын күйттеу, дем алу керек болса да, «Күнделікті Телеграфтың» тілшісі өйтпеуге тиіс.

	– Жоливе, біз жіберген соңғы хабарлар орыс шекарасынан асып кете алды ма, жоқ па, қалай ойлайсыз? – деді ол.

	– Неге өте алмасын? – деді француз. – Менің сүйкімді бөлем Колыванда болған оқиғаларды бес саусағындай біліп отыр, оған шүбәланбағайсыз.

	– Сіздің бөлеңіз әрбір хабарды неше дана етіп таратады? – деді ағылшын, оның бөлесі туралы алғаш рет ашық әңгіме бастағысы келіп.

	– Уәйда! Менің бөлем--ерекше қарапайым жан, өзі туралы әңгімелеуді ұнатпайды. Егер сіздің өзін ойлап ұйықтай алмай жүргеніңізді білсе, ол біраз ренжір еді, – деді Жоливе күліп.

	– Менің онысыз да ұйқым келмейді. Сіздің бөлеңіздің Ресей туралы ойы қандай, соны айта аласыз ба? – деді ағылшын.

	– Ресейдің халі дәл қазір өте жаман екені мәлім. Алайда Мәскеу үкіметі қуатты ғой, бұхарлықтардың бүлігіне қыңқ ете қоймас.

	– Өзін асыра бағалау небір ұлы елдердің де сорын қайнатқан! – деді Гарри Блэнт.

	Ол Ресейдің Орта Азиядағы мүддесі дегенде «қызғанышы» қызып кететін ағылшындардың бірі еді.

	– Саясатты қайте қоямыз?! – деді француз ойнақы үнмен. – Медицина факультетінде оған тиым салынған. Саясат дегеніңіз сіздің жараңызға жақпайды, керісінше, асқындырып жіберуі мүмкін!

	– Ендеше, Жоливе, не істеуіміз керек екенін әңгімелейік. Менің мынау татарлардың тұтқыны болып қала бергім келмейді!

	– Менің де айтарым осы!

	– Демек, қалайда қашу керек, ә?

	– Иә. Бостандыққа шығар басқа жол табылмауға айналғанда сөйтуіміз қажет.

	– Сіздің білетін басқа жолыңыз бар ма? – деді Гарри Блэнт, серігіне барлай қарап.

	– Әрине! Біз қалыс адамдармыз ғой, соғысқа ешқандай қатысымыз жоқ. Біз кім екенімізді айтып береміз де, босап кете барамыз.

	– Кімге айтып береміз? Анау Фофанға ма?

	– Жоқ, ол оны түсінбейді. Біз оның адьютанты Иван Огаревқа айтып береміз.

	– Ол нағыз жексұрын ғой!

	– Әлбетте, бірақ ол – жексұрын болса да орыс. Адамның бас бостандығымен ойнауға болмайтынын ол біледі. Бізді бөгеуден оған келер пайда бар ма? Керісінше, зиян табады. Амал не, ол мырзамен сөйлесуді суханым сүймесе де, бірдеңе деуім керек.

	– Ол мырза мұнда жоқ, мен, мысалы, оны көре алмадым, – деді Блэнт.

	– Ол келеді. Айтпадың демеңіз. Ол әмірді қуып жетуге тиіс. Сібір екіге бөліп тасталды емес пе, Иркутке аттану үшін Фофан оны осында тосады.

	– Еркіндікке шыққан соң екеуміз не істейміз?

	– Еркіндікке шыққан соң саяхатымызды жалғастырамыз, татарларға ереміз. Басқа лагерьге өтіп кетуіміздің сәті түскенше солармен бірге жүре береміз. Керек шаруамызды жаңа ғана бастадық қой, оны орта жолда қалдыруымызға болмас. Сіз болсаңыз, «Күнделікті Телеграфқа» қызмет істеуіңіздің арқасында бір жарақат алдыңыз, мен болсам, бөлеме қызмет істегенім үшін әлі дәнеңе алған жоқпын. Содан... – Альсид Жоливе тілін тістей қойды, – мынау қалғып кетіпті ғой?! Бұл бірнеше сағат ұйықтап алса, мен жарасын бірнеше рет сылап-сипап берсем, ағылшыным құр аттай ойнақтап шыға келер. Бұлар – итжанды немелер!

	Гарри Блэнт ұйықтапжаттыда, Альсид Жоливеоныңжанындақойын дәптеріне әлденені жазып отырды. Бастарына түскен қиыншылық екеуін табыстырып, достастырып жіберген. Араларындағы қызғаныш шоғы сөнген. Ал Михаил Строгов қауіптенген жәйт бұл екеуінің бірден бір көксегендері еді. Иван Огаревтің лагерьге келуі бұларға пайдалы болар. Бұлардың шет елдердің азаматтары екенін білісімен босатып қоя берер. Ол жорналшы мырзаларды анау жансыздармен шатастыруға болмайтынын әміріне түсіндіре алар. Яғни Альсид Жоливе мен Гарри Блэнттің тілектері Михаил Строговтың тілегіне қарама-қарсы. Строговтың жағдайы мүлде басқаша, сондықтан ол бұлармен кездеспеуге тиіс.

	Арада төрт күн өтті. Ешқандай өзгеріс болған жоқ. Лагерь орнынан қозғалады, татарлар жаңа жорыққа аттанады деген сыбыс естілмейді. Тұтқындарды қарауылдау қатаң. Олар өздерін күні-түні күзетушілердің маңына да жолай алмайды.

	Беретін тамақтары мардымсыз. Тәулігіне екі рет тамақтандырады. Беретіндері: ешкінің көмірге пісірілген ішек-қарыны, немесе қой сүтінің ірімшігі -– сонымен болды. Қырсыққанда ауа райы да бұзылды: жаңбыр жауып, суық жел соға бастады. Тұтқын байғұстарда көнгеннен басқа амал қалмады. Адам ғой деп көңіл бөлер ешкім жоқ. Жаралылардың, әйелдер мен балалардың кейбірі қайтыс болды. Оларды жерлейтіндер де – тұтқындар. Татарлар тым құрыса көмер жер тауып беруді де ойластырмайды. Сондай жағдайда еңсесін түсірмегендер Альсид Жоливе мен Михаил Строгов қана шығар. Екеуі шарасыздықтан шарт сынуға айналғандарға, уайымға салына бастағандарға ақылшы болып, күш-жігер беруге тырысып жүр. Е-е-е... бұл қиямет жағдай қашанға дейін созылар екен?

	Алғашқы жеңістері көңілін көншіткен Фофанның біраз уақыт дем алып, Иркутке аттануға асықпауы мүмкін бе?

	Олай болуы мүмкін еді, бірақ болмады. Михаил Строговтың күткені емес, Альсид Жоливе мен Гарри Блэнттің күткені болды. Тамыз айының 12-сі күні таңертең барабандар дүңкілдеп, сырнай-керней тартылып жөнелді. Колыван жақтағы жолда шаң-құйын үйірілді.

	Мыңдаған қолды бастаған Иван Огарев Фофан ханның лагеріне келіп кірді.





Екінші тарау


	Альсид Жоливенің жағдайы




	Иван Огарев әмірге толық әскери корпус алып келген. Онысы Омбыны алған әскерлердің бір бөлігі болатын. Омбыда губернатор және жергілікті әскери гарнизон тұтас тұрғандықтан қаланы қиратудың қажеттігі болмады да, Огарев шығыс Сібірді бағындыруға тиісті әскерді бөгелдірмей, оны айналып өтіп кеткен. Қалада гарнизонның әжептәуір бөлігін қалдырып, өзі бастаған қолды Колыван жеңімпаздарымен толықтырып алып, Фофанға қосылу үшін лагерьге асыға жеткен еді. Огаревтің әскері лагерьдің сыртына тоқтады. Лагерьге кіруге бұйрық болғанша. Шынтуайтында Огарев мұнда аялдауға ынталы болмады, ол алдағы шешуші шайқастардың орталығы болуға тиіс маңызы бар Том қаласына асыққан. Ол Омбыда, Колыванда қолға түскен тұтқындардың – сібірліктер мен орыстардың жаңа отрядін өз әскерімен бірге ала келген-ді. Оларды қоршауға кіргізген жоқ, қоршау іші оларсыз да тарылған болатын, яғни тұтқындар лагерь сыртында ашық-шашық, тіпті азық-түліксіз қала берді. Бұл сормаңдайларға Фофан хан не «силар» екен? Томға алып жөнеле ме, әлде татар қолбасшыларына тән қатыгездікпен осы жерде өлік етіп қалдыра ма? Ол есірген бейбастақ әмірдің әрекетіндегі көп құпиялардың бірі еді.

	Жаңадан келгендердің соңынан қайыршылар, ұры-қарылар, көпестер мен сығандар шұбырып жетті. Жорықтағы әскерге ілесе жүретіндер – бұлар. Бәрінің тамағы да, табысы да жол-жөнекей табылатыны бар. Бұлардан кейінгі жер бетпақдала болып қалып жатады.

	Батыс губерниялардан босып келген сығандар арасында Михаил Строговқа Пермьге дейін ілесе келген топ та бар еді. Сангарра да жүр. Бұл шайпау жансыз – Иван Огаревтің көлеңкесі, қожайынынан бір адым қалмайды. Олар Ресейде, Төменгіқала губерниясында шатақ шығарғанда да бірге болған. Оралды басып өткеннен кейін ғана бірнеше күнге айырылысқан-ды. Иван Огарев Есілге асығыс аттанды да, Сангарра мен оның тобы оңтүстік жолмен Омбыға тартты. Бұл әйелдің Огаревқа қаншалықты зор көмек жасағанын түсіну оп-оңай. Ол өз ықпалындағы сыған қыз-келіншектерді керек жағына жұмсап, өзі де аяғы жеткенінше жүріп, сығалап, тыңдап, естіп-білгенін мәлімдеп тұратындықтан Огарев ең соңғы жаңалықтардан дер кезінде хабардар болып отырады. Оған жүздеген құлақ пен көз қызмет етеді. Жансыздарынан ол да ақша аяп көрген жоқ.

	Сангарра бір кезде қылмысты болып қалып, жазадан орыс офицерінің арқасында құтылып кеткен еді. Содан кейінгі жерде орыс офицеріне құлдық ұратын болған. Сатқын Огарев сонысын біліп алды да, оны мықтап пайдалуды ұйғарды. Ол нендей тапсырма берсе де, Сангарра өліп-тіріліп орындайды. Алғыстан да күшті құлдық сезімі оны жексұрынға жағымды етті, Сібірге қуылған күнінен бастап ол Огаревқа құлай берілген. Отаны жоқ, отбасы жоқ, ойнақтап күн өткізуге төселіп, оның ең жақын досына, кеңесшісіне айналған-ды. Жаратылысынан қулық-сұмдыққа епті жұрттың жұрнағы емес пе, сонысына қоса қатыгездікке де әбден бой ұрған, дәніккен болатын. «Апама жездем сай» дегендей, Огарев екеуі Омбыда ұшырасты да, араларынан қыл өтпестей болып табысқан. Ол Марфа мен Михаил Строговтардың қалай жолыққандарынан, не болғанынан ой түйді. Патша шабарманы Огаревтың тынышын кетіре бастағанын сезіп, оған қалайда көмектесуді жоспарлаған. Марфа қолға түсісімен ол жансызға тән мәймөңкелеуімен жаны ашығанси сөйлесіп, байғұс шешенің іштегі шерін тарқатуға, көңіл құпиясын біліп алуға кіріскен. Бірақ ол құпия Иван Огаревқа әзірше керек болмады да, Сангарраның тосуына тура келді. Тосқанда жайына кетпеді, шарасыз әйелдің әрбір қимылын күндіз-түні көзінен таса етпей, қия басқан әрбір қадамын аңдып, қамығулы жанның аузынан «ұлым» деген сөз шығар халге жетуін тосты.

	Барабандар дүңкілдеп, сырнай-керней сарнап жөнелісімен-ақ Бас зеңбірекші мен Бас атбегі соңдарынан атты әскер-өзбектерді шұбыртып, Огаревті қарсы алуға шыққан. Жолғасқан сәтте онымен шығыстық салт-дәстүрлерінше сәлемдесіп, содан соң одан Фофан ханның шатырына жүруді өтініскен.

	Әрқашанғысынша сабыр сақтаған Иван Огарев өзін қарсы алуға жіберілгендермен ұстамды қалыпта сәлемдесті. Ол қарапайым киінуге бейім еді, алайда, бұл жолы саппастыққа басып, орыс офицерінің киімімен жүрген.

	Келгендер лагерь алдына аялдап, Огарев атынан түскен кезде оны қоршалаған атты әскерлер арасынан Сангарра жылтың етіп шыға келді.

	– Қалайсың? – деді оған Иван Огарев.

	– Бірқалыпша.

	– Бекем бол.

	– Кемпірді сайратар сағатың жақындады ма?

	– Жақындады.

	– Қашан сайрайды?

	– Біз Томға барғанда.

	– Онда қашан боламыз?

	– Үш күннен соң.

	Сангарраның қап-қара бадырақ көзі сұп-суық боп жалт-жұлт еткен.

	Шалымды әйел, көңілі көнши бұрылып, жөніне кетті.

	Огарев әмірдің шатырына қарай жүрді. Фофан хан адьютантын тосып отырған. Ол патша мөрін сақтаушыны, қожаларын және басқаларды шақырып, кеңес өткізген болатын.

	Фофан хан – қырық жас шамасындағы еңгезердей кісі. Ызғарлы өткір көзі қуқылдау өңіне тағы аңның кейпін бергендей. Қап-қара сақалы бұйрасынданып, омырауына түсіп тұр. Ханның үстінде: алтын-күміс сым торлы сауыт; асыл тастармен әшекейленген алтын шпорлы, ұзын қонышты етік; маңдайына жалтылдаған гауһар тас қадалған дөңгелек бөрік. Бұлайша киінуі оны ожарландыру орнына бейжай кісі әлпеттендірген. Бірақ айрықша марапатпен Бұхар әмірі делінген бұл атақта кісі – шексіз билік иесі, құзырындағылардың тағдырына ғана емес, өміріне де иелік етеді.

	Иван Огарев кіріп келгенде шатыр толы шонжарлардың ешқайсысы орындарынан қозғалған жоқ, алтын жіппен айшықталған жастықтарын шынтақтап отыра берді. Фофан болса, шатыр төріне қойылған, қалың бұхар кілем жабылған сәнді диванынан тұрып, Огаревті құшақ жая қарсы алып, бетінен сүйді. Ол сүйісі тегін емес-ті. Онысы адьютантты Бас кеңесшісі еткендігі, шен-дәрежесін қожалардан арттырғаны болатын.

	– Мен сені сұрақпен мезі етпеймін. Осындағы құлақ атаулының бәрі сенің айтарыңды тосулы, – деді Фофан Огаревке.

	– Тақсыр, саған айтарым баршылық, – деді Иван. Ол шығыс тіліне сай шырайлы сөздерді қолдана татар тілінде сөйлеп кетті.

	– Бос сөзбен уақыт өткізудің қажеті жоқ, – деді ол. – Сенің әскеріңнің күшімен не тындырғаным саған мәлім. Есіл мен Ертіс арасы сенікі. Қырғыз ордаларындағылар сенің дауысыңды ести сала бір кісідей көтерілді. Сібірдің Есілден Томға дейінгі бас жолы сенікі. Яғни сен полктарыңды күн ұясына қонар батыс жаққа ма, күн ұясынан шығар шығыс жаққа ма, қайда бастап барсаң да жолың ашық.

	– Ал егер мен күнмен бірге жүруді қаласам ше? – деді әмір.

	– Күнмен бірге жүру – Еуропаға бару, күнмен бірге жүру – Тобыл мен Орал таулары аралығын иелену, – деді Огарев.

	– Ал егер күннен озшам ше?

	– Күннен озу – Орта Азияның ең бай елдерін әміріңе бағындыру!

	– Бірақ Петербордың сұлтаны... – деп Фофан Огаревқа сынай қарады. «Сұлтан» деп іліп отырғаны Ресейдің императоры еді

	– Сен олардан шығыста да, батыста да сескенбе. Сенің шабуылыңның сұрапыл болғаны соншама, орыстардың есі шығып кетті. Олар Иркут пен Тобылдан қалай айрылып қалғанын білмей де қалар. Патша әскері Колыванда быт-шыт болды, сол сияқты, бұдан былай да сенің әскеріңнің оларды талқандай берері айдан анық.

	– Енді не істеу керектігіне өзіңде нендей пікір бар, сенімділерің не айтады? – деді әмір, бір минөттей үнсіз отырғаннан кейін.

	– Менің пікірім – күннен озуың керектігі. Шығыс даласының шөбі түрікмен жылқыларына жем болсын. Шығыстың астанасы – Иркутті алу керек, оған қоса бұл елдің тұтқасын ұстап отырғанның өзін кепілдікке алу қажет. Патшаның өзі болмаған күнде оның бауыры – үлкен кнәз сенің қолыңда болсын, – деді Иван шапшаң сөйлеп.

	Бұл айтқаны Иван Огаревтің басты мақсаты етіп жүрген мәселесі болатын. Жұрттың оны ХVIII ғасырда орта Ресейдің халқын дүрліктірген атышулы бұзақы, екінші Стенька Разин деп лақапқа айналдырғаны тектен тек емес-ті. Үлкен кнәзді ұстап алып, қылмақшыны қылып өлтірсе – кегін қайтарып тыныш таппақ. Иркутті тездетіп басып алса, онда шығыс Сібірді тұтас иемденуі оп-оңай.

	– Иван, ойың орындалады, – деді Фофан.

	– Тақсыр, тағы қандай әмірің бар?

	– Біздің бас пәтеріміз бүгін Томға көшірілуі керек.

	Иван Огарев басын үнсіз иді де, шатырдан шығып кетті. Аяғын үзеңгігесалабергенісоледі, әудемжерден, тұтқындарорналастырылған тұстан әуелі айқай-ұйқай естіле қалды да, іле-шала мылтық атылды. Огарев сол жаққа баруға бұрыла бергенде солдаттардан сытылған екі жігіт оған қарай жүгіріп келе жатты. Огаревтің жанындағы құсбегі ойланбастан оларға қылыш сілтеп кеп қалды. Иван Огарев оның қолын қағып үлгірмегенде анау екеудің бұрынырақ жеткенінің басы домалап түсер еді. Иван ол екеудің шетелдік кісілер екенін аңғара қойып, оларға тиіспеуге ишарат жасады.

	Ол екеу Гарри Блэнт пен Альсид Жоливе болатын. Иван Огаревтің лагерьге келгенін білісімен соған жолығуға ұмтылысқан, бірақ солдаттар жібермеген. Сонсоң шетелдіктер қашып кетпек болған, ал солдаттар жолдарын бөгеген. Жанжалдары төбелеске ұласып, солдаттар мылтық атуға мәжбүр болған. Егер Огарев арашаламаса, журналистердің жер жастанары сөзсіз еді.

	Айтпақшы, бұл екеу Есілде болған сонау бір оқиғаға – Иван Огаревтің Михаил Строговты ұрып жібергеніне куә болды ғой. Алқын-жұлқын кіріп шыққан саяхатшы залда ешкімге назар аудармаған-ды. Ал Гарри Блэнт пен Альсид Жоливе, міне, оны бірден таныды.

	– Е-е, полковник Огарев пен Есілдегі анау дөрекі неме екеуі бір кісі екен-ау! – деді француз өз-өзінен күбірлеп. Сонсоң Блэнттің құлағына сыбырлай сөйлеп: – Мынаған біздің хал-ахуалымызды түсіндірші! Татарлар лагеріндегі бұл орыс полковник жаңа ғана менің басымды сақтап қалса да, менің бұған қарағым да келмейді, сұмдық жеккөремін, – деді. Айтарын айтты да, Огаревтің басынан аяғына дейін ұнатпаған пішінмен бір қарап алып, тәкәббарлана бұрылып кетті. Тұтқынның тәкәббарланғанын Огарев байқады ма, жоқ па, кім білсін, қалайда сыр бермеді.

	– Сіздер кімсіздер? – деді орысшалап.

	– Ағылшын және француз баспасөздерінің тілшілеріміз, – деді Гарри Блэнт жайдарыланып.

	– Кім екендеріңізді растайтын куәліктеріңіз бар шығар?

	– Біздің Ресейде, ағылшын және француз кеңселері құзырында тұруымызға берілген хат бар, міне.

	Иван Огарев хатты алып, мұқият оқыды.

	– Сіздер біздің әскерлерге ере Сібірге баруға рұхсат сұрамақсыздар ма?

	– Бізді босатып, еркімізге жіберіңіз, – деді ағылшын тілші нығызданып.

	– Мырзалар, боссыздар.«Күнделік Телеграфқа» жазғандарыңызды оқуға мен де ынталымын, – деді Иван Огарев.

	– Мәртебелі жарылқаушым, ол гәзеттің бір данасы пошта шығынын қоса есептегенде 6 пенс қой, – деді Блэнт, ағылшындарға тән салқынқандылықпен сөйлеп. Солай деді де, өз сөзіне өзі риза пішінмен жолдасына бұрылды. Иван Огарев оның жауабына мән бермеді, атына ырғып мінді де, нөкерлерін бастап, құйғытып кете барды.

	– Иә, Жоливе, полковник Огарев туралы, татар әскерінің қолбасшысы туралы пікіріңіз қандай? – деді ағылшын.

	– Қымбатты досым, меніңше, құсбегінің біздің басымызды қырқып түсірмек болғаны сүйсінерлік-ақ! – деді Жоливе қулана жымиып.

	Қалай дегенмен, қандай себебі болғанмен, Иван Огарев екі жорналшыға рахымшылық жасады. Енді бұлар еркіндікте, соғыс аймағының қай жеріне барғылары келсе де, ешбір кедергісіз жүре береді. Сөйтіп, олар саяхаттарын жалғастырды. Бір кездері бірін бірі жеккөрген екеуі енді достасты. Блэнт француздың өзіне жақсылық жасағанын ұмытпастай, ал досы ол туралы ләм деместей. Екеуінің достасуы оларға ғана емес, оқырмандарына да пайдалы болмақ.

	– Бостандығымызды енді неге жаратуымыз керек, соны айтшы! – деді Г:арри Блэнт.

	– Оны тойға айналдырмаспыз, бар болғырды. Асықпай-үсікпей Томға барамыз да, сол жерде бәрін бажайлап отырамыз, – деді Жоливе.

	– Орыс отрядтарының біріне қосылатын әлгі, меніңше, сәтті минөтке дейін бе?

	– Қымбатты досым Блэнт, сіз татар мәнерімен сөйлей бастағандайсыз. Жеңімпаздың қаруы жеңілгенге шипа болса, ол жақсы. Ал қазіргі жағдайға көз жіберсек, Орта Азияның халықтары татар басқыншылығынан дәнеңе ұтпайды, қайта ұтылады. Рас, орыстардың татарларды аластауы мүмкін. Оны енді көре жатармыз.

	Иван Огаревтің келуі шетелдіктерге бостандық берсе, Михаил Строговқа сөр әкелмек. Егер екеуі бетпе-бет жолыға қалса, Огарев Есілде өзінен таяқ жеген саяхатшыны тани қояры анық. Онда Михаил үнсіз құтылғанмен, бұған енді назар аударылмай қалмайды, ал өйтер болса, оның жоспарларының орындалуы екіталай. Иван Огаревтің келуінің жаман жағы осы. Мәселенің жақсы жағы – Фофанның бас пәтерді Томға дереу көшіруге бұйрық бергені. Яғни Михаил Строговтың көктен тілегені жерден табылды. Ол Томға жетіп, көп тұтқындардың арасына сіңіп үлгірсе, мына қаланың іші-сыртын жанталаса тіміскілеп жүрген барлаушылардың қолына түсуден құтылар еді. Енді Иван Огарев пайда бола кетті. Не істеу керек? Көзіне шалынып, танылып қалмас үшін бұл татар лагерінен қалайда қашып кетсе ше? Михаил осы ойын оң санап еді, бірақ бір оқыс жаңалық естіле қалды: Фофан хан мен Иван Огарев бірнеше мың атты әскерді бастап, Томға аттанып кетіпті.

	«Не істеуім қажет? – деп ойланды Строгов. – Қашудың бір қолайлы сәті туғанша тоса тұруым жөн болар. Томға жетудің қаупі күшті, ал егер Томға жете алсам, арғы жағында татарлардың күзет бекеттерінен өтіп шығып, еркін таныстар едім. Енді үш күн шыдасам... Құдай өзі қолдар».

	Үш күн... тұтқындардың қалаға жетулеріне осынша уақыт кетпек. Лагерь қаладан жүз елу шақырым жерде. Тұтқындарды, әрине, мың сан татар отряды алып жүреді.

	Жарау аттай тың солдаттарға бұл жолдың ешқандай қиыншылығы жоқ, ал арып-ашқан, діңкелеген, ауру-сырқау тұтқындар үшін нағыз қиямет. Сібірдің бұған дейінгі жолдарында қанша өлік қалғанын кім білсін. Тамыз айының 12-сі күні, түстен киінгі сағат екіде, топбасы жолға шығуға бұйрық берді. Аспанда бір түйір бұлт жоқ, күн қайнап тұр.

	Альсид Жоливе мен Гарри Блэнт ат сатып алып, Томға ерте жүріп те кеткен.

	Тағдыр ісіне дауа бар ма, романның барлық бас кейіпкерлері осы қалада кездесті.

	Татарлардың қарамағына Иван Огарев алып келген тұтқындардың арасында бір қария әйел бар. Маңайындағылардан бір ерекшелігі – ешқашан үндемейтіні. Нендей ауыртпалық көрсе де, жағын ашып шағынған жан емес. Құдды жанды тасмүсін дерсің. Қимылы жоқ, үні жоқ сол әйелден күндіз-түні көз жазбай Сангарра жүр. Басқалардай емес, ол әйелге дөрекі мінез де көрсетеді, тіл де тигізеді, бірақ әйел соның ешбірін елемейді. Алайда оған тәңір қорғаушы періште жібергендей – бір бойжеткен ол әйелдің жағдайын түсініп, рухын көтергісі келіп бәйек болуда.

	Ғажап сұлу ол қыз да – тұтқын. Маңайында не болып жатқанында оның да шаруасы жоқ, тек кәрияны өзінің шешесіндей құрметтеп, күтіп, көмектесіп жүргені. Шешіліп сөйлесіп көрмесе де, қажет сәтінде қызметіне әзір.

	Кәрия болса, бұл сұлу қыздың әрекеттеріне о баста онша сене қоймады, бірақ бірте-бірте бойы үйреніп, жап-жас қыздың ашық жанары, жылы шырайы, биязы мінезі, қалтқысыз қылықтары тым тәкәббар Марфа Строгованың мейірімін оятты. Ол қыз Надя еді. Сонау күндерден бері өзіне қамқоршы болып жүр. Надяның жан жомарттығы туа біткен қасиеті еді десек, ол қасиеті мына кәрия анаға жолыққан күннен бастап еселене түскендей. Ана алдындағы балаша арқаланып, ажарланып, марқайып жүр. Үндеспей ұғынысатын бұл екеуін былайғылар әжесі мен немересі деп білетін, жарасымдылықтарына тәнті бола силайтын.

	Татар барлаушылары Надяны ұстап алып кеткенін білесіздер. Оны Омбыға апарған да, Иван Огарев тұтқындаған көпке қосқан. Марфа Строгова мен Надя сонда ұшырасқан. Егер Надя жасық болса, ол қабаттасып тап болған тауқыметке шыдай алмай, құрбандыққа ұшырап кетер еді. Саяхатының сәтсіз болып қалғаны, Михаил Строговтың өлімі жанына қатты батты, күйіндірді. Әкесін ешқашан көре алмас күйге түсуі, ержүрек жолсерігінен айырылуы шарасыздыққа ұрындырды. Ертістің суы жұтқан Михаилдың бейнесі көз алдынан кетер емес. Ол суға шынымен батып кетті ме? Адал, ақжарқын адам, әрі мезгілсіз, әрі қапияда мерт болғаны несі? Ондайларға Құдайдың көзі түзу болатыны қайда?

	Надяның бұлайша налуы кейде қайғыруға ұласатын. Михаилдың Есілде анау әумесерден қорлық көргені, оған қалайда шыдағаны есіне түсіп кеткенде қаны қайнайтын. «Марқұмның кегін кім қайтармақ? Оу, Құдайым, қайтып келмес өлінің мұндағы тірі жәдігөйден кек алуын маған жазшы!» – дейді Надя, Құдайға қалтқызыл көңілмен іштей жалбарынып.

	Егер Михаил Строгов өмірінің ақырғы сәтінде Надяға іштегі құпиясын ашып үлгірсе, әлі бала дерлік жастағы бойжеткен оның жолын жалғап, мақсатына жете алар еді, бірақ Құдай мұның ағасына ақтық сөзін айтқызбады.

	Ауыр ойдың құзырында қалған Надя тұтқындағы тауқыметіне мән беруді ұмыта бастағандай еді, тағдыр Марфа Строговаға кезіктіріп, басқаша хал кештірді. Ол кәрияның кім екенін білген жоқ. Тұтқындағы бұл кемпір көпес Николай Корпановтың шешесі дегенге Надя ешқашан сенбес те еді. Кім, қалай сендіре алар? Марфа болса, мынау бейтаныс бойжеткеннің ілтипатты қарым-қатнасынан қыздың өз ұлымен байланысты болғанын ол қайдан білсін?!

	Надя Марфа Строговаға бірден назар аударды. Төңірегінде болып жатқан жәйттерге солқос қарайтын, ештеңені талап етпейтін бұл әйелдің үнсіз қасіреті жаратылысындағы бір ізгі қасиетінің нышаны-ау деп ойлаған. Қателескен жоқ. Міне, ақырында, екеуі тілсіз табысып, біріне бірі аса қымбат жандар болып шықты. Соқпақ-сүрлеусіз мынау жолда біріне бірі сүйеніш. Әуелгі кезекте, әрине, Надя елгезектік танытып, Марфаға тар жерде таяныш-тірек болып жүр. Тұтқындарға тамақ таратқанда кемпір барып алуға аяқ баспайды, сондайда Надя өзіне берілген азын-аулақ тағамды оның аузына тосады. Балғын қыздың сүйеуімен ғана жүре алатын Марфа Строгова тұтқын тобына әрең ілесіп келеді. Топты күзетпен алып жүрген солдаттар өздігінен ілесе алмайтындарға небір қатігездік жасайды. Кемпір солардың мазағына ұшырымағанына шүкіршілік жасаулы. Марфа Строгова бірде Надяға:

	– Қызым, сен мені силасаң, Құдай сені жарылқасын, ризамын саған! – деді. Бұл оның екеуі кездескеннен беріде білдірген бірінші лебізі болатын.

	Сұрықсыз өтіп жатқан сұрқай күндерде екеуінің шүйіркелесулеріне болатын-ақ еді, бірақ Марфа Строгова сөйлемеуге серт бергендей. Ол ұлы туралы, онымен оқыс кездесуі жайында жақ ашпады. Надя да, мүлдем үндемей жүрмесе де, қажеттіні айтарында ғана бірер ауыз сөз айтады да тынады. Алайда, кәрияның тегін адам еместігін аңғара алған соң, бір күні сезіміне ерік беріп, Владимирден шыққанынан бастап осы жол бойы көргендерін Николай Корпановтың қаза болуына дейін айтып берді. Қыздың өзіне жолсерік, қамқоршы болған жігіт жайындағы сөзіне кемпір ерекше ынта қойды.

	– Николай Корпанов? Бүгінгі жастардың арасынан іс-әрекеттері, мінез-құлқы мені тым таңдандыра қоймайтын бір ғана жігітті білемін. Николай Корпанов! Ол оның шын аты-жөні ме екен? Оған көзің жетті ме, қызым?

	– Ол мені бір сәт те алдап сөйлеген жоқ, мені алдағаннан не табушы еді? – деді Надя.

	Ал Марфа қалайда бір сезікке тап болып, ол жігіттің жайын біле түсуге құмартты:

	– Қызым, сен оны ержүрек жігіт дедің. Айтқаның мені иландырды! – деді ол.

	– Иә, нағыз ержүрек еді, – деді Надя.

	«Менің ұлым да ержүрек жігіт болатын», деді Марфа Строгова іштей. Сонсоң Надяға:

	– Ол ештеңеден тайсалмады, жасқанбады дедің. Өте сыпайы, биязы еді, қайратты бола тұра нәзік жан еді, маған әрі ағам, әрі апайым сияқты қамқорлық жасады, тіпті анамдай жанашыр болды дегенді айттың, ә? – деді.

	– Иә, иә! Ол маған әрі аға, әрі апай, әрі ана болды! – деді Надя елжірей дауыстап сөйлеп.

	– Сені қорғау керек болғанда арыстанша айбаттанды дедің ғой?

	–Иә, арыстанша айбаттанды! Арыстанға да, нағыз батыр адамға да ұқсап кетті! – деді Надя көңілдене түсіп.

	«Ол – менің ұлым, менің ұлым!» – деді кемпір, тағы іштей тебіреніп.

	– Есіл пошта стансасында сұмдық жәбір көргенде де шыдамдылық танытты дедің бе?

	– Иә, сөйтті! – деді Надя дегбірсізденіп.

	– «Сөйтті», – деді Марфа Строгова күбірлеп.

	– Оны кінәләуға болмайды! – деді Надя шыр-пыр болып. – Өйтуге, меніңше, оның бір құпия себебі болды. Иә, бір құпия себеппен шыдап бағуға мәжбүр болды!

	Бір Құдайға ғана мәлім құпиялар болады!

	– Ал сен, – деп Марфа еңсесін жаза Надяның көзіне тура қарады, сірә, көкейіндегісін көрейінші деп ойласа керек, – ол жазықсыз жәбірге жауап бермеген сәтте сен оны жеккөріп қалмадың ба?

	– Мен оның шыдау себебін түсінбесем де, сүйіне қайран қалдым.

	Дәл сол сәтте кім болса да оны құрметтер еді! – деді қыз.

	Кемпір бір минөт мөлшері үнсіз отырды да:

	– Ол бойшаң ба еді? – деді .

	– Ұзын бойлы!

	– Сұлу жігіт қой, а? Айтшы, қызым, солай ма?!

	– Өте сұлу жігіт, – деді Надя қызарақтап.

	– Ол – менің ұлым! Естіп отырсың ба, ол – менің ұлым! – деп кемпір дауыстап жіберіп, Надяны құшақтай алды.

	– Сіздің ұлыңыз ба?! – деді Надя таңдана да имене сөйлеп. – Ол сіздің ұлыңыз ба?!

	– Айтшы, маған бәрін айтып берші! Сенің жолсерігің, досың, жанашырың шешесі туралы ештеңе демеді ме? – деді Марфа.

	– Шешесі туралы ма? Мен оған әкем жайында айтқан сайын ол шешесі туралы айтып отырды. Анасын ерекше ардақ тұтады екен!

	– Надя, Надя, сен маған ұлым туралы айтып отырсың! Айтшы, ол Омнан өтерінде шешеммен жолығуым керек демеді ме?

	– Жоқ, жолығуға тиістімін демеді.

	– «Жоқ» дедің бе? Бұл сөзді дәтің барып маған қалай айтып отырсың?! – деді Марфа наразы үнмен.

	– Мен айттым ғой, ол маған беймәлім әлдебір себеппен, өте маңызды себеппен құпия жүруге мәжбүр болды. Николай Корпанов өмір мен өлімнің ортасында жүрді... жоқ, ол – ары мен парызына бағынған жан!

	– Рас айтасың: ол парызын, ең ұлы парызын арқалап жүрді, – деді кемпір толқи сөйлеп. – Ол бұл өмірде ештеңені сол парызынан жоғары қоймады, тым болмаса кемпір шешесін ақтық рет құшақтап сүймеді де. Надя, саған беймәлім болған, өзіме де құпия болған жәйтті енді ұқтым! Сенің әңгімең ұқтырды. Ал мен санама сәуле түсірген жәйттің себебін саған айтып бере алмаймын. Саған менің ұлым ашпаған құпияны ашуға менің құқым жоқ. Надя, сенің жақсылығыңа осылайша жауап қайтарғаныма сен ренжіме, кешір!

	– Ана-жан, пәленді айтыңызшы деп ешқашан мазаңызды алмаймын, – деді Надя.

	Сөйтіп, сібірлік кәрияға барлық жәйт, Омбыда ұлының жұрт көзінше бөтен біреу бола қалғаны да түсінікті болды. Бойжеткеннің жолсерігі болған жігіттің Михаил Строгов екені айдан анық. Бүлікшілер басып алған жерлер арқылы өту үшін, әлдебір аса маңызды хат-хабарды тиісті кісілерге жеткізу үшін өзінің патша шабарманы екенін жасыруға мәжбүр болған ғой.

	«Айналайын ұлым, мен сені ешқашан сатпаймын, Омбыда ұлымды кездестіргенімді өліп кетсем де айтпаймын!» – деп Марфа Строгова өзіне өзі іштей серт берді.

	Марфа Строгова сол әредікте Надяның жасаған жақсылығына жақсылық жасап, оны бір ауыз сөзбен-ақ қуанта алатын еді. Жолсерігі Николай Корпановтың, яғни Михаил Строговтың Ертіске батып кетпегенін, сол оқиғадан бірнеше күн кейін оны көргенін, сөйлескенін айтса жетіп жататын еді. Бірақ айтпады, өзін өзі тежеді. Оның есесіне қызды жұбата бастады:

	– Жасыма, қызым! Бар өмірің алда, әлі-ақ бақытқа бөленесің! Әкең екеуіңнің табысатындарыңа мен сенімдімін. Сені қарындасындай көрген кісінің аман қалуы да мүмкін. Ол батыл серігіңе Құдай оң көзімен қарап, тірі сақтап та қалған шығар. Қызым, жасыма, үмітіңді үзбе!.. Маған қарасаңшы! Қайғыдан қабырғам сөгілсе де, ұлымды өлді деп жоқтап отырған жоқпын ғой?!





Үшінші тарау


	Қарымта қайтты




	Надя мен Марфа Строгованың тағдырлары табысқан тәрізденді. Кемпір бәрін де түсініп, біліп, түйіп алды. Бойжеткенге жолсерігінің өмірі күңгірт те неғайбыл, бірақ, оның есесіне, өзіне шешесіндей болып келе жатқан мына әйел сонау жолсерігінің шешесі екенін аңғарды. Бұл кісімен жолықтырған Құдайға ризалығы шексіз. Тұтқын кәрияға ұлы орнына ұл болуға кезіктірген де – Құдай, деп іштей қуанады. Алайда, Михаил Строговтың Колыванда қолға түскенінен және өздерімен бірге осы топта Томға айдалып келе жатқанынан екеуі де бейхабар. Иван Огарев тұтқындағандарды осындағы татар қолындағыларға әкеліп қосқан-ды. Мұнда сібірліктер де, орыстар да және әскерилер мен жай кісілер де бар. Жиыны бірнеше мың. Мүсәпір халдегі мұңлықтар, бас-аяғы әлденеше шақырымға созылып, ілбіп жүріп келеді. Кейбіреулерін, қауіпті қылмыскерлерше аяқ-қолдарын кісендеп, біріне-бірін тіркеп қойған. Қолдарын арқанмен матап, оның екінші ұшын салт атты қарауылдың таралғысына байлап алған әйел тұтқындар да бар, олардың өздігінен жүре алмағандарын тулықша сүйретіп, шаң қаптырып әкеле жатыр.

	Михаил Строгов колывандық тұтқындармен бірге алдыңғы лекте келеді. Омда ұсталғандар олардан кейінде. Марфа Строгова мен Надя да, Михаил да бір-біріне жақын екендерінен хабарсыз.

	Татар лагерінен Томға дейінгі тұтқын жолы қияметке толы еді. Қатігездік тауқыметіне тап болғандардың барлығы қорлық көруге мәжбүр болып, таяқ жеп келе жатса, бірсыпырасы осы желде өлім құшып, көмусіз қалып та жатыр. Дала жолының шаңы аспанды жауып кетердей, себебі жақында ғана әмір әскерлерінің алғы шебі жүріп өткен жол жыртылған жердей болып қалған-ды. Тұтқындарға тез жүру бұйырылған. Анда-санда ғана азын-аулақ аялдатады. Күн қақтап тұрған жүз елу шақырым жол мәңгі-бақи бітпестей!

	Обь өзенінің оң жағасы солтүстікте де, оңтүстікте де Саян тауларының етегімен астасып, мекенсіз де меңіреу жазық болып созылып жатыр. Күн қызуына төзімді тырбықай сирек бұтасымақтар ғана кездеседі. Судың тапшылығынан мұнда басқа дәнеңе өспейді. Сусыз дала тұтқындарға да азап шектіре түсті. Су көзі бұдан елу шақырымдай жерде, шығыста, Саян тауларының Обь пен Енесай бассейні тоғысар тұсындағы бөктерде. Ол – Обьтың жіңішке бір айрығы – Том өзені. Том қаласы арқылы солтүстікке қарай ағып, сулы-нулы алқапқа кетеді, ал ол жақтың даласы көгалды, ауасы қапырық емес.

	Тұтқындар отрядінің бастықтарына Томға ең қысқа жолмен, тез жету тапсырылған. Әмір орыстардың әлдебір армиясы солтүстіктен тұтқиылда тарпа бас салып, күшімді екіге бөліп тастар деп үрейленулі еді. Біздің тұтқындар келе жатқан Үлкен Сібір жолы Томнан елу шақырым қиыста. Яғни, байғұстардың азабын айтып жеткізу қиын. Әлі әбден құрығандары жүздеп құлап, діңкелеп өліп қалып жатыр. Олардың мүрделері кезбе қасқырлар мен құзғындарға жем болмақ.

	Кәрияның қасынан қия баспай, қашан болсын қол ұшын бере қоюға әзір отыратын Надя сияқты, Михаил Строгов та өзінен көмек керек жандарға дер кезінде жәрдемдесіп жүр. Оның аяқ-қолына кісен салынбаған-ды, яғни тұтқындар тобын еркін аралап, оларды ісімен де, сөзімен де жігерлендірді. Тек бірде әлгі бақылаушы солдаттардың бірі сонысын жақтырмай, қамшы үйірген соң ғана тиылды. Ал ол бос жүргендігін пайдаланып қашып кетуді неге ойластырмады екен? Ойлаған, бірақ өйтуді қаламады, себебі: жапан далада жасырыну мүмкін емес еді, бүлікшілдердің қисапсыз отрядтары далада күндіз-түні ерсілі-қарсы шұбырып жүріп жатыр, байғұс қашқынның бірер шақырым ұзап үлгірмей-ақ қайтадан тұтқындалары сөзсіз. Ал татар атты әскері ше? Ол ойда жоқта жерден шыға келгендей сап ете қалады, жауын алдындағы шіркейдей құжынап жүр. Олар күзетулеріне берілген тұтқындардан көз жазбайды, біреуінен айырылып қалса бастарымен жауап беретіндерінен қорқады. Мұндай жағдайда қашудан пайда жоғын білген Михаил Строгов «әмірдің аясында» Томға баруды ұйғарды.

	Сонымен, тамыздың 15-і күні тұтқындар Томнан отыз шақырымдағы Зарбұйда селосына жетті. Жол Том өзенінің жағасына жақын екен. Тұтқындардың өзенге тұра ұмтылғылары келген-ақ еді, бірақ солдаттар бірде-бірін шептен шығармай қойды. Біраздан соң отряд бастықтарының аялдауға рұхсат еткен бұйрығы келді.

	Томөзенініңбұл тұста ағыныөтеқаттыекен. Әйтседе, тұтқындардың арасынан бостандықты аңсаған жанкештілер, қорлықтан құтылуға бел байлағандар табылып, өзенге қойып кетулері, тіпті құтылып кетулері мүмкін ғой? Содан қауіптенген бастықтар қашқандарға ең қатал жаза қолданатындарын ескертті.

	Өзендегі кемелер бір-біріне шынжырмен байланып, ешқайсы жеке жүзіп кете алмайтын етіліп қойылыпты. Ол да – сақтықтың бір түрі. Ал дем алуға аялдатылған тұтқындарды айнала әскерлер қоршап тұрды, олардың арасынан қашып өтер саңлау табу мүмкін емес.

	Қашып кетуге аялдар бір сәтті күткен Михаил Строгов тәуекелге бас тікпеді, жеке өзінің бостандығын ойлаған әрекеті тапсырманы орындауына кесел келтіріп жүрер деп сақтанды.

	Тұтқындар сол түні Томның жағасында өткізуге тиіс болды.

	Әмір әскерінің Томға кіруін келесі күнге қалдырған. Қаланы алуды әскери үлкен мерекеге айналдыруды да көздеген.

	Фофан хан бекінісінде отырды. Әскерінің негізгі бөлігін қала іргесіне апарып қойды. Иван Огарев болса, әмір екеуі Томға жеткен күннің ертеңінде қайтадан Зарбұйдаға аттанды. Ондағы ойы – татар әскерінің күзет бөлімдерін алып келу.

	Селода оны сән-салтанатты үлкен үйге түнетті. Ол күн көтеріле салтаттылар мен жаяу әскерлерді бастап Томға аттанбақ. Әмір оны азиялық билікшілдерге тән жомарттықпен қошеметтеп қарсы алмақ.

	Тұтқындар лагерь етіліп орналастырылған-ды. Қаталаған көпшілік әлдезаманда өзенге тұра ұмтылды. Марфа Строгованы қолтығынан демеген күйі Надя өзен жағасына жеткенде күн батып, бірақ айнала әлі де әжептәуір жарық болып тұрған. Екеуі өзенге бас қойған жұрттың арасынан алға жылжыр жол таба алмай, кезек күтіп қалды. Суға жеткендерінде кемпір қалт-құлт етіп еңкейе беріп еді, қыз тез қимылдап, мөлдір суды қос алақанымен қармап алып, оның ерні кеберген аузына тоса қойды. Шешесінің шөлін сөйтіп қандырғаннан кейін ғана өзі де шөлін басты. Томның салқын да таза суы екеуін әжептәуір сергіткен. Қайту үшін жағадан бұрыла бере еңсесін жазған Надя еріксіз дауыстап жіберді. Өзінен бірер қадам жерде Михаил Строгов тұр!.. Иә, сол!.. Сол!.. Оның жүзін кештің соңғы шуағы аймалап тұрғандай!

	Надяның жандауысы Михаилды дірр еткізген... Бірақ ол сабырынан айырылмады, ләм демеді. Сағыныш сезіміне ерік берсе, әшкереленіп қалары сөзсіз. Надяны таныған сәтте оның жанындағы шешесін де тани қойды... Оқыс кездесудің ақыры опа бермесін ұқты да, нәзік сезіміне бой бермей, алақанымен көзін баса тез бұрылып кете барды. Надя тұра ұмтылған, бірақ кемпір оны қолынан ұстай алып, жібермей қойды.

	– Сабыр ет, балам, – деді, сыбырлай сөйлеп.

	– Сол! Тірі екен, тірі! – деді жүрегі алып ұшқан Надя алқынып.

	– Ол – менің ұлым, Михаил Строгов. Мен танысам да тырп етпедім, көріп тұрсың ғой? Қызым, екеуіміз оны танымаған болуға тиіспіз!

	Михаил Строгов адам баласының ғұмырында кездесер-кездеспесі екіталай аса күшті толқыныс, қиналыс сезімін басынан кешірді.

	Шешесі мен Надя тұтқында! Екеуі де – ең қымбаттылары. Құдай табыстырған екеуінің тап болған тауқыметтері де бірдей болғанын қарашы! Надя не күйде? Ол мұның кім екенін біле ме? Жоқ, білмейді.

	Михаил Надяның өзіне тұра ұмтылғанын және оны шешесінің бөгеп қалғанын көрді. Демек, Марфа Строгова ұлын таныды, бірақ оның құпиясын ашпады. Сол түні Михаил шешесіне баруға әлденеше рет оқталды. Кім біледі, мүмкін ақырғы жолығулары болып жүре ме? Барғысы, құшақтағысы келді. Жолсерігі болған қызды көруге, қолын қысып амандасып қайтуға көңілі соқты. Алайда ақылға жеңдірді, өзі де арандап қалудан, оларды да арандатып алудан сақтанды. Шешесімен жолықпауға ант бергені және бар... жолықпайды. Осы түнде қашып кетудің де реті келер емес. Оқасы жоқ, Томға барған соң қалайда қашып кетеді. Жанына балаған қымбат екі адамымен жолыға алмай, оларды бір Құдайға тапсырып тайып тұрар.

	Шешесімен, Надямен оқыста жолығып қала жаздағанын ешкім көрген жоқ, ол кездесу сол беймәлім күйінде қалар деген Михаил Строговтың ойы орындалмады. Тірі жан аңғармастай сол бір сәткі көрініске Иван Огаревтің жансызы Сангарра куә болып қалған. Сыған әйел әдетінше сібірлік кәрияны аңдып, жағадан бірнеше қадам жерде тұрған. Ол Михаил Строговты көріп үлгірмесе де, Надяның қимылын, кәрияның оны қолынан ұстай алғанын байқап қалған. Кәрияның әрекетіне қатты күдіктенген. Ол патшаның шабарманы Марфа Строгованың ұлы екеніне, оның осында, Иван Огаревтің тұтқындары арасында жүргеніне күмәнданған жоқ. Тек әзірше танымайды және бүгін қараңғыда қарақұрым жұрттың арасынан іздеудің керегі жоқ. Нина мен Марфа Строгованы аңдудан да ештеңе шықпасы анық: ол екуі сақтанып бағады, патша шабарманын шалдыртпауға тырысады. Демек, сыған әйелде бір ғана амал қалды: Иван Огаревке барып, көрген-білгенін айтып беруі керек. Арада жарты сағат өтер-өтпесте ол Зарбұйдаға жетіп, әмір адъютантының есігін қақты. Иван Огарев оны дереу қабылдады.

	– Иә, Сангарра, не керек боп келдің? – деді ол.

	– Марфа Огаревтің ұлы біздің лагерьде, – деді Сангарра.

	– Тұтқын ба?

	– Тұтқын!

	– Солай де?! Білдім! – деді Иван Огарев өркештеніп.

	– Иван, сен ештеңе білген жоқсың, оны көрмей жатып қайдан білесің? – деді сыған әйел.

	– Мен білмесем, сен білесің! Сангарра, сен оны көрдің ғой!

	– Мен оның өзін көрген жоқпын, бірақ шешесінің бір қимылынан ұлының осында екенін сезе қойдым.

	– Қателескен жоқсың ба?

	– Жоқ, мен қателескепеймін!

	– Патша шабарманын ұстапалуғаменіңқаттықұлшыныпжүргенімді сен түсіне алсаң ғой! – деді Иван Огарев. – Егер ол Мәскеуде алған хатын Иркутке жеткізсе, хат үлкен кнәздің қолына тисе, кнәз дереу сақтана бастайды да, мен оған жол таба алмай қаламын! Ал сен, міне, келе қалып, ол хатты жеткізбекші кісінің менің қоластымда екенін айтып отырсың! Мен қайталап сұраймын: Сангарра, сен қателескен жоқсың ба? – Мұны айтқанда Огаревтің дауысы бұзылып кетті. Ол патшаның хатына ерекше мән берген болатын. Оның әлі де сенбей, тағыда сұрақ қойғанына Сангарра қыңқ етпеді.

	– Иван, мен қателеспеймін дедім ғой! – деді, ол да бір айтқанын тағы қайталап.

	– Сангарра, лагерьде мыңдаған тұтқын бар, ал сен Михаил Строговтың бет-жүзін көрген де емессің, қалай танисың?

	– Иван! – деді сыған әйел, әлдебір қуанышы қойнына симастай өршеленіп. – Мен танымасам да, шешесі таниды! Шешесінің жанын шығара айтқызу керек!

	– Мен оған ертең-ақ айтқызамын! – деді Иван Огарев айқұлақтанып. Ол сығанға қолын ұсынды. Сыған оның қолын сүйді. Мұндай қарым-қатнас нышаны екеуіне де оғаш көрінбеді.

	Сангарра лагерьге оралды. Надя мен Марфа Строгованы көзімен іздеп тауып, екеуіне жақынырақ жайғасты. Кемпір мен қыз әлі ұйықтамапты. Бағанағы жәйт екеуіне де шаршасты ұмыттырып, сергектік силағандай. Михаил Строгов тірі, бірақ екеуі сияқты тұтқын. Бұлардың тірі екенін ол да білді. Осы бір жаңалық екі жақтың да көңілдеріне медеу. Надяның көңіліндегі қуаныш – өлдіге санаған адамының тірі екендігі! Ал Марфа Строгова алдағы күндерін ойлап отыр. Мен не болсам, о болайын, ұлым аман жүрсе екен деген тілекте.

	Түн жамылған Сангарра кемпір мен қыз отырған тұсқа тағыда жақындай түсіп, екеуінің сөздерін естуге құлағын түріп, бірнеше сағат сарылып отырды. Бірақ ештеңе естіп жарыған жоқ. «Сақтансаң – сақтаймынды» ұстанғандай-ақ екі тұтқын жақ ашпады.

	Келесі күні, тамыздың 16-сында, сағат 10-да лагерьді дабыл үні кернеп кетті. Татар әскерлері мылтықтарына жармасты. Ондаған-жүздеген нөкерлі Иван Огарев лагерьге жетіп келді. Ол ерекше түнеріп алған. Ішінде бұрқ-сарқ қайнаған ашу-ыза жындандыра жаздап, әне-міне лақ етіп ақтарылардай. Көп арасында тұрған Михаил Строгов тап қасынан өткен оған тіксіне қарады. Ол бір сұмдықтың боларын сезді. Огарев мұның шешесін біледі, Михаилдың шабармандар корпусының капитаны екенінен де хабардар.

	Иван Огарев лагерьдің ортасына жете атынан қарғып түсті. Бірге келген офицерлері оны кең қоршалап тұра қалды. Сол әредікте Сангарра келіп:

	– Иван, саған айтар жаңа хабарым жоқ, – деді. Огарев оған жауап қатпады да, бір офицеріне бірдеңе деді. Сол-ақ екен, солдаттар тұтқындарға тұра ұмтылып, басқа-көзге төпелеп ұрып, бәрін сапқа тізіп болғанша құтырынды. Жаяу әскерлер мен атты әскерлер лагерьді төрт қатар болып қоршап, тірі жан өтер сақылау қалдырмады.

	Лагерь тым-тырыс болған кезде Иван Огарев бір белгі берді де, Сангарра көрініп, Марфа Строгова тұрған топқа қарай жүгірді. Кәрия да оны байқап, не істерін түсініп, жиіркінген пішінде тәкәббәр жымиды да, жанындағы Надяға бұрылыңқырап, сыбырлай сөйлеп:

	– Айналайын қызым, осы минөттен бастап сен мені танымайтын бол. Не болса да, қандай қыспақ, азап көрсек те төзе білейік. Мені ойлама, ұлымды ойла, – деді. Сол әредікте Сангарра келіп, оның иығынан ұстады.

	– О не, не керек? – деді Марфа.

	– Бері жүр! – деген сыған оны Огаревқа сүйрегендей етіп алып барды.

	– Көріп тұрған Михаил көзін төмен түсірді. Көзіммен сыр беріп қоймайын дегені еді.

	Огаревтің алдына апарылған Марфа еңсесін көтеріп, екі қолын кеудесіне айқастыра тұрып, тік қарады.

	– Сен Марфа Строговасың ғой? – деді Иван Огарев.

	– Иә, – деді кемпір абыржымай.

	– Осыдан үш күн бұрын Омбыда менің сұрақтарыма не деп жауап бергенің есіңде ме?

	– Иә.

	– Яғни сен ұлың шабарман Михаил Строговтың Омбыда болғанын білмейсің ғой?

	– Білмеймін...

	– Пошта стансасында ұлым деп қалған кісің ол емес, сенің ұлың емес қой?

	– Менің ұлым емес екен.

	– Сен онымен осында, тұтқында кездескен жоқсың ба?

	– Жоқ.

	– Егер оны саған көрсетсек, таныр ма едің?

	– Жоқ.

	Кәрияның «жоқ» деген жалғыз ауыз сөзінде табандылықтың, қайсарлықтың қуаты бар еді. Жұрт оның өзі өліп кетсе де ұлын сатпасын түсінген. Күбір-сабыр естіле бастады. Огарев шыдай алмай:

	– Әй, сен бері қара! – деп ақырды кәрияға. – Сенің ұлың осында, сен дәп қазір оны маған көрсетесің!

	– Жоқ.

	– Омбы мен Колыванда тұтқындалғандардың бәрі қазір сенің қасыңнан өткізіледі, егер сен солардың ішінен Михаил Строговты маған көрсетіп бермесең, қасыңнан неше тұтқын өткен болса, сонша таяқ жейсің!

	Қайсар кемпірді ешбір айбатпен, азаппен сөйлете алмасын Огарев түсінген, сондықтан оның қаразы кемпірде емес, Михаилда болды. Шешесі мен ұлы кездескен сәтте екеуінің бірі сыр бермей қала алмас. Огарев үшін мәселе хатта ғана емес, олай болғанда тұтқындарды жаппай тінтуге бұйрық бере салар еді. Тұтқындалған Михаилдың ол хаттың мазмұнын біліп алып, өзін құртып жіберуі әбден мүмкін. Ал айласын асырып құтылып кетіп, Иркутке жете қалса, Иван Огаревтің жоспары күйреді дей бер. Демек, бұл жексұрынға хат ғана емес, оны жеткізбек кісінің өзі де керек.

	Надя бәрін көріп те естіп те тұр. Михаил Строговтың кім екенін, Корпановпын деп шын аты-жөнін неге жасырғанын түсінді.

	Огарев белгі берісімен еркек тұтқындар Марфа Строгованың қасынан тізіп өткізіліп бастады. Кемпір қыбыр етпей, үндемей, тас мүсінше тік тұр. Өңінде тәкәббәр немқұрайдылық табы бар. Оның ұлы соңғы жақта болатын. Ол шешесіне жақындай бергенде Надя қарамасқа тырысып, көзін жұма қойды. Михаил Строгов байсалды болып көрінгенімен, жұдырығын тастай етіп қатты жұмғаны соншалық, тырнақтары алақанына қанын шығара қадалаған.

	Шешесімен мен ұлы Огаревтен басым түсті, сыр бермеді, жеңді! Огаревтің қасында тұрған Сангарра күбір етіп:

	– Жазала! – деп қалды.

	– Әй! Мына кәрі қақпышты ұрыңдар! Таяқтың астында өлсін! – деді Огарев, жын қаққандай айқайлап.

	Татар солдат қамшы алып келді. Жазалаудың ол құралы сым қосып өрген дырау қамшы еді. 20 рет ұрғанда кімді болсын өлімші етеді десетін. Оны Марфа да естіген, бірақ ол ұлын сатқанша өзінің өліп тынғанын артық көрді, селт етпеді. Екі солдат тарпа бассалып, шөке түсірді. Солдаттар көйлегін дар еткізіп жыртып, арқасын жалаңаштады. Қарсы алдына, қара жерге қарш еткізіп қылыш шанышты. Соққыдан бүгілсе, қылыш тіліп түспек. Қамшысын білеп татар тұр.

	– Баста! – деп ақырды Иван Огарев.

	Қамшы ауаны тіле ысылдап төне берген... кезде байғұс әйелге қаһарын төккен жендет қамшысынан айырылып қалды. Оны Михаил Строгов жұлып алған еді. Ол сұмырайлардың сұрқиялықтарына енді шыдай алмаған. Сонау жолы Есіл стансасында тұщы етіне ащы таяқ тигенде амалсыз төзген жігіт шешесін ұрғызып қойып тұра алмады. Огарев оған массатана қарады: мақсатыма жеттім деп мардымсығаны.

	– Михаил Строгов! Е, баяғыда Есілде кездеске неме осы екен-ау! – деп дарылдай сөйлеп, Михаилға тақала берді.

	– Дәл өзі! – деген Михаил шалт қимылдап, Огаревті қамшымен бастан тартып кеп жіберіп: – Бір де бір! – деді қатқыл үнмен. Сол кезде топ ішінен әлдекім:

	– Қарымта қайтты! – деп қалды.

	Солдаттар Михаил Строговқа жабыла кетті. Өлтіріп жіберуге бар, сірә... Бірақ Огарев оларды тоқтатып:

	– Мұны әмірдің өзі соттайтын болады. Тінтіңдер! – деді.

	Патша мөрі басылған хат Михаилдың кеуде қалтасында болатын. Михаил оны жойып үлгірмеді де, тінтушілер тауып алып, Огаревқа апарып берді.

	Ал Михаилдың қамшы сілтесін құптап сөйлеп жіберген кісі Альсид Жоливе еді. Зарбұйда лагеріне келген ағылшын екеуі мұнда жаңа ғана болған жәйтті түгел көрген.

	– Сібірліктер қатыгез халық, бар болғыр! Шыныңызды айтыңызшы, біз манағы жігітке риза болуға тиіспіз! Корпанов па, Строгов па – бәрібір мықты! Меніңше, ол Есілдегісінің есесін қайтарды! – деді ол Гарри Блэнтке.

	– Рас, қарымтасын қатырып қайтарды, бірақ Строговтың ендігі сыбағасы өлім болар. Сонау өткенді есіне алмай-ақ қоюына болатын еді ғой, – деді Гарри Блэнт.

	– Сонда шешесін таяқтатып қойып қарап тұруы керек пе?

	– Онысымен ол шешесі мен қарындасының халін қиындата түсті емес пе? Соны ойлаңызшы!

	– Мен ештеңені ойламаймын да, білмеймін де. Оның орнында болсам, мен де оңдырмас едім! Тыртықты өшпестей етіп салды-ақ! Ойпырым-ау, бір уақ қаһарлануға болады ғой! Егер біз не пәлекеттің бәріне көніп, бұғып отыра беруге тиіс болсақ, Құдай біздің ағзамызға қан орнына су құйып берер еді! – деді Жоливе.

	– Біздің хабарымызға қажет жақсы оқиға болды! Енді, шіркін, Иван Огарев бізді хаттың мазмұнымен таныстырса ғой! – деді Блэнт. Бетінің қанын сүртіп болған соң Огарев хатты алып, сорғыш-мөрін уатып ашып, оқып шықты да, құдды жаттан алғысы келгендей-ақ, тағы бірнеше рет оқыды. Сонсоң Михаилды байлап алуға бұйрық берді де, атына мініп, қалың қолын бастап жөнеле берді. Сырнайлатып-кернейлетіп Томға қарай тартты. Оны онда әмір күтіп отырған.





Төртінші тарау


	Жеңімпаздық шеру




	1604 жылы Сібірдің тап ортасында салынған Том қаласы -– азиялық Ресейдің маңызы зор қалаларыың бірі.

	Алпысыншы бойлықтағы Тобылға, жүзінші ендіктен әрідегі Иркутке Томның салынуы тиімді болмаған. Бірақ, тез өсе бастағанмен, ол тұста Том губернияның бас қаласы болған жоқ. Генерал-губернатор бастаған ресми билік иелері Омбыда тұрды. Том өнеркәсіптік маңызы жағынан ғана алда болды. Шынында, Алтай таулары аймағында, яғни қытай мен қыпшақ далаларының шекарасында Томнан бай қала жоқ-ты. Алтай таулары сілемдерінен Том жазықтығына дейінгі жерде: платинаның, алтынның, күмістің, сары қорғасынның бай қоры жатқан. Бай елдің қаласы да бай. Осыншама түрлі кен ордасының тап ортасында Том қайла мен балғаның көмегімен байыған миллионерлердің қаласы еді. Ғимараттарының, құрылыс әлпетінің, көліктерінің келісті болуы жағынан еуропаның бірінші делінген астаналарынан кем түспейтін, мемлекет билігіндегілердің мекені бола алмағанымен, таулы Сібір округының басшысы тұрған қала болды.

	Том бір кезде жердің ең шетінде сияқтанатын, оған бару – ең ұзақ саяхат жасау болып көрінетін. Қазірде ол -– қыр астындағы көп қалалардың бірі, алайда күні ертең Орал мен Пермь арқылы өтетін темір жолдың бойындағы қалаға айналмақшы.

	Том әдемі қала ма? Саяхатшылар оның сұлулығы туралы бірауызды пікір айтпайды. Мысалы, Шанхайдан Мәскеуге барған жолында онда біраз аялдаған Бурбулон бике өзінің жолжазбаларында оның көзтартарлық емесін айтыпты. Оның суреттеуінше, ол – ескі ағаш үйлері бар, көшелері өте лас қалашық қана. Мұжықтары маскүнем, олардың «арақ ішулерінің өзі сібір халықтарының тірлігіндей жиіркенішті».

	Саяхатшы Генрих Руссель-Киллуг, керісінше, Томның көркіне табыныпты. Кереғар пікірдің олайша тым алшақтығы Руссель-Киллуг мырзаның онда қыстыгүні, ал Бурбулон бикенің жазда болғандығынан шығар. Ол да мүмкін. Суық жақтағы қалалардың қыста, ал ыстық жақтағы қалалардың жазда сұлу көрінетіні бар. Қалай дегенмен, Руссель-Киллуг мырзаның пікірінше, галереяларымен, колонналарымен, тақтай тротуарларымен, кең де ұзын көшелерімен ерекшеленетін Том – мейлінше көрікті қала. Бейнелері Том өзенінің суында суреттей боп көрінетін тамаша он бес шіркеуі қандай! Францияда ондай жалпақ өзен мүлде жоқ. Яғни Том – Сібірдегі ғана емес, дүние жүзіндегі ең сұлу қалалардың бірі!

	Сірә, қала көркі жайындағы нақты шындық осы кереғар екі пікірдің ортасынан шығар-ау!

	Жиырма бес мың шамалы халқы бар Том шынында алуан түрлі төбелерден түзілген көкмайса жерде орналасқан. Әттең, не керек, оның көркін ию-қию қырқыс, соғыс бүлдіріп тастады. Жан беріп, жан алып арпалысушылар қаланың сәнін не қылсын?! Жаяу казактардың аз жасағы әмірдің екпініне төтеп бере алмады. Қаланың қыруар татарлары келіп жеткен бүлікшіл татарларды қуана қарсы алды. Жартылай сібірлік, жартылай орыстық қала енді кәдімгі татар қаласына айналып кетті. Том әлде Қоқанд, әлде Бұхар хандығына көшіріліп апарылды дерсің. Әмір өзінің жеңімпаз әскерін, міне, осы осы қалада қарсы алғалы отыр. Соның құрметіне әні әуелеген, биі дөңгеленген ұлан-асыр той-думан жасалмақшы. Ол үшін Том өзенінің жағасындағы төбелердің біреуінің кең баурайы таңдап алынған. Онда әсем үйлер ұзыннан-ұзақ сап түзеп, шіркеу күмбездері жалтырап тұр. Иіріле аққан өзен үстінде бозымық жұқа тұман бар. Бүкіл баурай қоңыр-жасыл жапырақты сұңғақ самырсындар мен бұйрасынды кедрлердің кең құшағында сияқтанады. Алаңның сол жағында, төбенің етегінде ерекше қанық боялған сәулетті сарай тұр. Жартылай мавритандық, жартылай татарлық сәулет сәнімен салынған бұхарлық ескерткіштің қызық үлгісі. Сарайды қоршаған мұнараларда қолға үйретілген жүздеген көкқұтан отыр. олар татар әскерлері ізімен Бұхардан ұшып келіпті. Сарай алдына әмір мен хандар, олардың одақтастары, сарай қызметіндегі татар ақсүйектері және Түркістан төрелерінің гаремдеріндегі әйелдер отыратын арнаулы орындықтар қойылған. Көпшілігі Ішкі Кавказ бен Парсы елдерінен күң есебінде сатып әкелінген бикелердің бірқатарының беті ашық, бірқатары пәрәнжә киген. Пәрәнжә бөгде еркектердің сұғанақ көзінен қорғану үшін киіледі екен. Әйелдер әшекейлі бешпенттерінің жеңдерін иықтарынан асыра артқа тастаған, жалаңаш қолдары алтын білезікке толы. Тырнақтары қызғылт түске боялған салалы жіңішке саусақтарында асыл тасты жүзіктер сан құбыла жарқырайды. Кейбіреуі үлбіреген жібектен тігілген, кейбіреуі «аладжи» деп аталатын нәзік жұқа мақта-матадан тігілген бешпенттер иелері сәл-пәл қимылдаса-ақ сыңғырлағандай әсем үн шығарып, шығыстықтардың құлағын қытықтағандай болады. Қамқа белдемшелері де әсем-ақ. Оның астындағы ықшам жібек шалбардың балақтары інжу-маржанмен безендірілген, тұмсығы сәл түріліңкі кебіске тақалта байланған. Пәрәнжә салмаған әйелдердің әлбеттеріне қараудың өзі – бір рахат: албыртқан аппақ бет, қап-қара қиғаш қас, ұзын кірпікті нұрлы көз, жұқа ерін, маржан тіс. Түрлі-түсті сәукеледен суырылып шыққан сияқты тоқ бұрымдары толарсақтарына түсіп тұр.

	Әмір сарайы алдындағы алаңшаның жиегіне тігілген тулардың, іліп қойылған мемлекеттік басқа да рәміздердің жанындағы көлеңкеде қайқы қылыш асынған, кездік тағынған ерекше күзетшілер көрінеді.

	Олардың қайсыбірі алтын немесе күміс шашақты нән айбалта ұстаған. Том өзенінің жағасына барып тірелген кең алаң Орта Азия халықтарының сан тілді өкілдеріне толы. Қаракүл елтірілі биік бөрік киген сары шашты, шағыр көзді өзбектер; кең балақ қызыл шалбар, түйежүн кеудеше, шошақ төбе қызыл бөрік, ұзын қонышты былғары етік киген, белбеуіне пышақ пен шапқыш ілген түрікмендер. Жандарында шаштарын бұрай шоқита түйіп-түйіп қойған, үстеріне қызыл, көкшіл, жасыл түс аралас ала көйлек киген, аяқтарына айқыш-ұйқыш түрлі бояу таспалы былғары шәркей ілген әйелдері бар. Әмірдің ұранын ұстана орыс-қытай шекарасынан көтеріле келгендей басқа ұлт өкілдері де жүр: төбесінде өрілген айдары бар, белін буына ұзын шекпен және қара жиекті, қызыл шашақты, шие түсті дөңгелек бөрік киген манчжурлар көрінеді, әйелдері қап-қара шаштарын толқындата тарап, жасанды гүл мен көбелек жапсырып, ұзын алтын түйреуіш шаншып қойған. Қысқасы: монғол, парсы, бұхар, қытай дейсің бе, «той дегенде қу бас домалайды» дегеннің дәл өзі.

	Жеңімпаздардың бұл думанында сібірліктер ғана жоқ. Қашып құтылып кете алмағандары есіктерін тарс жауып алған. Олар: Фофан хан жеңістерінің құрметіне әскерлеріне ерік беріп, жеңілгендерді тырдай қылып тонатып жүрмес пе екен деп шошынулы.

	Сағат тура 4-те барабандар дүңкілдеп, сырнай-керней сарнап, зеңбіректер көкке атқылап жөнелді де, алаңға Фофан хан шықты. Астында кекіліне гауһар тастар тағылған сүйікті аты. Үстінде – жорық киімдері. Екі жағында – Бұхар мен Құндыздың хандары. Соңында – ығы-жығы нөкерлері мен қызметшілері. Іле-шала нөкерлерімен бәйбішесі де көрінді. Ол парсы қызы болатын. Әйел тектінің өңдісі. Сірә, әмірдің қалауы шығар, беті ашық. Төрт бұрым етіп өрген, үлбіреген өте жұқа ақ орамал жапқан қап-қара шашы аппақ иықтарына жараса түсіп тұр. Асыл тастармен әшекейленген, желке жағына алтын жіпті жібек бау тағылған кішкене ғана тақиясы бар. Үстіндегі ойма жағалы жұқа кеудешесінің белінде алтын белбеуі жалтырайды, жібек белдемшесі көгілдір және көк түсті жалпақша қатпарлы етіп тігілген. Әйелдің жалпы сәнденуіне қайырылар болсақ, ол төбесінен табанына дейін неше түрлі қымбат асыл тастардан тоқылған дене тәрізденіп көрінеді. Бойынан әлемдегі аса бағалы тастардың бәрінің дерлік түр-түрі табылып, олардың құны бірнеше миллион сом болар-ау!

	Әмір, хандар және татар тектілері, нөкер атаулылар ортаға тігілген ең көрнекті шатырдың алдына келіп, аттарынан түсті. Шатырға кіреберісте, арнаулы қасиетті тұғырда Құран жатыр.

	Фофанның адъютанты да келіп жетті. Соның құрметіне сырнай-керней тағы тартылды. Бұл жолы түрікше киінген Иван Огарев, немесе соңғы кезде қойылған аты бойынша – «Таңбалы» атының тұмсығын хан шатырына тіреді. Забұйда лагерінен алып шыққан әскерін бастап келіпті. Алаңның ортасы ашық, шет-шетінде әскерлер сап түзеп тұрған. Жиналған жұрт жексұрынның бетін айпарадай етіп айғыздаған жап-жалпақ қанды тыртықты бірден көрді. Сол тыртық «бұйырғаннан» беріде ол сырттай «Таңбалы» делінетін.

	Иван Огарев аға офицерлерін Фофан ханға кезекпен таныстырды. Хан тиісті орнында марқайып тұрып, олардың бәріне жылы шырай көрсетті. Офицерлер, әрине, оған өте риза болды. Жаңалық іздеп, жанталасып бірге жүретін болған екі тілші – Гарри Блэнт пен Альсид Жоливе кейінде осылай деп жазысты. Екеуі Зарбұйдадан Томға тез жетуге тырысқан. Татарлардан тезірек озып, егер мүмкін болса, орыс отрядтарының бірін қуып жетіп, Иркутке солармен бірге кіруді ойлаған. Олардың бұған дейін көргендері: жаудың шабуылы, талан-тараж жасауы, өртеуі, өлтіруі екеуін әбден жиіркендірген, қайткен күнде сібірлік әскерлерге жетуге асыққан. Әйтседе, Альсид Жоливе Томда болуды жөн көрді, ол татар әскерлерінің бұл қалаға салтанатты жағдайда кіргенін тамашалап, оны бөлесіне жеткізуге құмартты, оның бұл ойын Гарри Блэнт құптады, бірақ ол содан кейін кешкісін Иркутке аттанып кетулері қажеттігін ескертті. Екеуінің де мінгені жақсы аттар еді, сондықтан Томға әмірден бұрынырақ жетуді ойластырған-ды. Сөйтіп, Альсид Жоливе мен Гарри Блэнт көпшілікпен араласып кетті, мерекелік шаралардың ешқайсысын қалт жібермеуді, жаңалықтардан құр қалмауды көздеді, тыңдарман-оқырмандарына мұндағы жағдайларды тәптіштеп айтып беруді жөн көрді. Иә, олар Фофан ханның келбетіне, әйелдердің сұлулығына, офицерлерінің, гвардиясының салтанатына шын сүйсіністі; шығыстық той-думанның еуропалық той-думаннан көш ілгері ғанибетті шара екенін сипаттауға асықты. Мерекенің тезірек басталуын тағатсыз күтісті. Ал Иван Огарев пайда бола қалғанда екеуі де оған қалайда жиіркене қарасты.

	– Қымбатты Блэнт, – деді Альсид Жоливе, – салтанатты көруге ақша төлеп келгендіктен бір миннөтті де босқа жібергісі келмейтін буржуаларша екеуіміз тым ерте келіппіз, мыналары – шымылдықтың ашылуы ғана, біз балет басталарда келуге тиіс едік.

	– Қайдағы балет? – деді Блэнт таңдана.

	– Кәдімгі балет қой, бар болғыр. Ә, мейлі, шымылдық ашылып та қойды.

	Жоливе шынында театрда отырған кісіше сөйледі. Ол дүрбісін алып, «Фофан тобының белді әртистерімен» ежелден таныс жанша маңғаздана көруге ыңғайланды. Сол әредікте келеңсіз бір жәйт те болды. Жеңімпаздар жеңілгендерді мұқатпай жүруші ме еді, сол «дәстүрді» сақтаған мыналар да сөйтті: солдаттар жүздеген тұтқынды алаңға сабалап айдап әкелді. Тұтқындарды түрмеге апарардан бұрын Фофан ханның тобы алдынан шұбыртып өткізу жөн делінсе керек. Олардың алдынғы легінде Михаил Строгов көрінді. Иван Огаревтің бұйрығы бойынша ол ерекше күзетпен әкелінді. Михаилдың шешесі мен Надя да сол лекте. Өз басының ауыртпалығын елемеуге, әсте жасымауға тырысатын тәкәббар кәрияның өңі сұп-сұр. Әлдебір сұмдықтың боларын сезіп, соған тастүйін дайындалып келгендей. Ұлын әмірдің алдына жайдан жай әкелген жоқ қой. Ұлының тағдыры ана жанын қинауда, бұл жақта қалыптасқан үрдіс негізінде ұлына шектен шыққан жауыз жаза қолданылатынын сезіп тұр. Иван Огарев жұрт алдында масқараға ұшырағанын ұмыта да, кешіре де қоймас. Зарбұйдада өлтіртпегені тегін де емес. Әмірдің үкімімен құртпақты ойлаған болды.

	Сонау сұмдық сәттен кейінде шешесі мен ұлы ұшыраспаған. Екеуін екі жаққа сүйрелеп алып кеткен. Марфа Строгова сол жолы ұлынан кешірім сұрауды ойлап еді. Өйткені ол: туған ұлыма аналық мейірім көрсете алмадым, оған небір сойқандық жаза қолданылуына ойда жоқта себепші болдым деп іштей күйзеле бастаған. Егер Омбыда сыр бермесем, басқалар танымайтын ұлымды танығанымды сездірмесем, Михаил мұндай күйге душар болмас еді деп ойлаған. Михаил болса, шешесінің осында екені, Иван Огаревтің әдейі осылай істегені шешесіне де, өзіне де айуандық ажал төнгені деп білді. Ал Надя байғұс өзі мен өзі іштей арпалысып, шешесі мен ұлына қалай көмектесуді ойлап әлек. Көзге түспеуге, арандамауға тырыссам, аласұрған арыстандарды пиғылдарынан қалайда жаңылдыра алсам дейді. Әйтеуір бір сәтке болсын арашашы болмақ, ал егер Марфа Строгованы қорғауы, құтқаруы қажет бола қалса, жанын қиюға да әзір тұрмақ.

	Тұтқындардың көпшілігі әмірдің алдынан өткізілді. Олар әмірдің тұсына жеткенде жерге етбеттерінен жатқызылып, құлшылық кейіп көрсетуге мәжбүр етілді. Намысы тапталған бишараға айналдырылды. Жерге жатуға құлқы болмағандарды күзетшілер төкпештеп жатқызды. Ол сұмдықты көріп тұрған Альсид Жоливе мен Гарри Блэнттің зығырданы қайнап, қатты ширықты.

	– Мыналары өте өрескел! Кеттік! – деді Жоливе.

	–Тоқтаңыз... түгел көрелік те, – деді Блэнт.

	–Түгел көргенің құрысын! – деді француз, бажылдай сөйлеп, сонсоң серігін қолынан ұстай алды.

	– Сізге не болды? – деді серігі.

	– Блэнт, ананы қараңыз!

	– Ол кім?

	–Біздің анау жолғы серігімізді қарындасы! Тұтқында екен ғой?!

	Құтқаруымыз керек!

	– Абыржымаңыз, – деді Гарри салқын үнмен, – ол қызға көмегіміз оған кесір болып жүруі мүмкін.

	Тұра ұмтылуға шақ қалған Жоливе кідірді. Ал Надя қолаң шашы бет-жүзін жаба әмірдің тұсына етбетінен түсті. Әмірдің көзіне түскісі келмеген сыңайда.

	Надядан кейін Марфа Строгова көрінді. Оның илікпесін байқаған солдаттар құтырына итеріп кеп қалды. Әйел құлап түсті. Тұра ұмтылған ұлын солдаттар ұстай алды. Кәрия орнынан тұрды. Солдаттар оны сүйрей жөнелуге ыңғайланғанда Иван Огаревтің қатқыл бұйрығы естілді:

	– Андағы әйел сол жерінде тұрсын!

	Надя тұтқындармен араласып кеткен. Иван Огарев оны көзімен ұзатып салған.

	Әмірдің алдына енді Михаил Строговты алып келді. Ол қасқайып қарап тұр.

	– Жат! – деді Иван Огарев айқайлап.

	– Жатпаймын! – деді Строгов селт етпей.

	Оны жығып салуға тұра ұмтылған екі солдаттың екеуі де мұрттай ұшты. Тұтқын жігіт шыбын ғұрлы көрмей қағып жіберген. Огарев Михаилға жетіп барып:

	– Сен өлесің! – деді ажылдап.

	– Мен өлермін, бірақ, жексұрын неме, онымен сенің бетіңдегі масқара таңба өше қоймас! – деді Строгов қаймықпай.

	Огаревтің өңі оңған шүберектей болып кетті.

	– Бұл тұтқын кім? – деді әмір, салқын үнмен сұмдық ызғар білініп.

	– Орыстың жансызы, – деді Иван Огарев.

	Орыстың жансызы десем, әмірдің үкімі мейлінше қатаң болады деп ойлаған.

	Сол сәтте Строгов оған қарай аттай беріп еді, солдаттар ұстай алды. Әмір бір белгі берді. Нөкерлері бар, басқалары бар – бәрі жерге жата кетті. Әмір құранды нұсқады. Сонсоң әкеп берілген қасиетті

	кітәпті ашып жіберіп, әлдебір бетін қарамастан саусағымен түртті.

	Шығыс халықтарының түсінігінше, орыс жансызының тағдырын Құдайдың өзі шешпек. Орта Азияда оны «жазмыш» дейді. Әмірдің саусағы қадалған тұстағы жазу не айтса, сол болады. Әмір саусағын қозғамай отырды да, Бас діндар келіп үңіліп, ол тұстағы жазуды дауыстап оқыды. Соңғы сөйлемі: «Жарық дүниені көруден қалады» делінді.

	– Әй, орыс жансызы! Сен менің лагерімде не барын, не болып жатқанын көруге келдің! Ендеше көр, көзің барда көріп қал! – деді әмір.





Бесінші тарау


	Көзің барда көріп қал!




	Қолы байлаулы Михаил Строгов әмір тағының қарсы алдында тұр. Жүйкесі мүжіліп біткен шешесі ештеңені көруден де, естуден де қалған күйде.

	– Көзің барда көріп қал! – деді Фофан хан Михаилды сұстана нұсқап.

	Татар салтын білетін Иван Огарев ол сөздің мәнісін түсініп, айызы қана ызғарланып жымиды. Содан кейін Фофан ханның қасына барды. Сырнай-керней тартылып жөнелді, ол думанның басталуына берілген белгі болатын.

	– Міне, балет те басталды. Бірақ баршаға ортақ дағды ескерілмеді, мына жабайылар балетті драмадан бұрын қойды, – деді Жоливе.

	Михаил Строговқа қарап тұру бұйырылған. Ол байсалдана қарап тұрды.

	Әлдебір әуен ойналып, ортаға бишілер тобы жүгіріп шыққан. Сырнай-кернейшілердің қолында татар аспаптары: тұт ағашынан істеліп, жібек жіптен екі ішек тағылған ұзын мойынды дутар – мандолинаға ұқсас; ағаштан ойық бет етіп жасалып, жылқы қылынан бірнеше ішек тағылып, ұштықпен ысқылай ойналатын қобыз – виолончелге ұқсас; үйеңкі ағашынан жасалған сыбызғы – флейтаға ұқсас; тұрбалар, бубналар, там-тамдар. Бәрінің үні әншілердің тамақты қыра шығарылған тарғыл дауыстарына қосылып, ерекше әуен жасады. Оған енді ұзын жіп байланып ұшырылған қағаз батпырауықтардың жел тербегендегі ызылы мен суылын қосыңыз, ол құдды көне грек арфасының күңгіріндей бірдеңеге ұқсайды.

	Би басталды. Бишілердің бәрі – парсы қыздары. Олар емін-еркін жүретіндер екен, билері ақылы десті. Олар бір кездері Тегеран сарайларындағы ресми мейрамдарда ғана билепті, бірақ, тақта отырғандарға қатысты бір тосын оқиғадан кейін патшалық шегінен қуып жіберіліпті де, бақытты басқа елдерден іздеп кетуге мәжбүр болыпты. Бишілер ұлттық киімдерімен шықты, өнебойларын толтыра асыл тастар тағынған. Құлақтарында: алтыннан жасалған үш бұрышты, тағы басқа ұзынды-қысқалы сырғалар. Мойындарында: қара сызатты күміс моншақтар тізбесі. Аяқ-қолдарында: екі қатарлы асыл тастар жүргізіліп жасалған білезіктер мен сақиналар мыңдаған түрлі дерлік түспен жалтылдайды. Ұзын бұрымдарына көздің жауын алатын алтын, маржан, гауһар, ақық буыншақтар мен түйеуіштер тағылған. Белбеулерінің айылбасы гауһар жұлдыздан.

	Бишілер жеке-жеке де, топтасып та билеп жүр. Бәрінің де беті ашық, тек кейде нәзік бұратыла бере жұп-жұқа орамал жамылады, ол қимылдары жайнаған көздерін ақша бұлттың көлеңкесі түскендей әсем көрсетеді, көгілдір аспанды тұнықша тұман басқандай дерсің. Кейбір биші көзін орамал орнына былғары белбеумен басады, онысына асыл тастар тағылған, үш бұрышты қалтасы да бар. Алтын тіннен тігілген ол қалтадан жалтыраған жібек таспаны суырады, ал таспаларда Құранның өлең-сөздері жазулы. Бишілер жібек таспаны біріне бірі жалғағандай етіп ұстасады да, тұтас шеңбер жасайды.

	Сонсоң балқи билеген күйлерінде көлеңкеше жеп-жеңіл сырғып, біресе жербауырлардай дөңгеленеді, біресе Мұхамедтің көктегі қасиетті қанаттыларына барып қосылғылары келгендей ұша жаздап секіреді. Альсид Жоливені қызықтырғаны және таңдандырғаны – олардың ерінгендей баяу екпінмен билегендері. Алып ұшқан қызулық жоқ. Билерінің нақышы, оны орындау мәнері жағынан парсы бишілері қызу қанды мысырлық бишілерден бұрын үнділік ұстамды діндар бишілерді еске түсіреді.

	Бидің бірінші бөлімі біткендей әредікте әлдекімнің:

	– Көзің барда көрі қал! – деген дауысы естілді. Әмірдің сөзін қайталаған ол ұзын бойлы татар Фофан ханның ойын орындайтын бірегей қызметшісі еді. Ол Михаил Строговтың тусыртында тұрған. Қолында: әйгілі шам жұртының болатынан жасалған ұстара жүзді қайқы қылыш.

	Сол әредікте күзетшілердің екеуі үстіне жалындап жанған көмір толы науа орнатылған ошақты алып келді. Ошақтан сан түрлі қосынды отындардың жанып болғандағы жағымды иістері аңқып тұр.

	Парсы қыздардың алғашқылары кетіп, бишілердің басқа тобы келген.

	– Мыналар Төменгі Жаңақаланың сығандары ғой! – деді Гарри даурыға сөйлеп, көршісіне қарап.

	– Солар! Меніңше, әмірлерге бұл жансыздардың аяқтарынан гөрі көздері әлдеқайда құнды! – деді Альсид Жоливе.

	Альсид Жоливенің сөзінің жаны бар еді.

	Сығандардың алды болып ерекше сәнді де көрнекті кәстөм киіп сұлулана түскен Сангарра келді. Ол билеген жоқ. Топтастарының ортасына кербездене барып тұрып, қолындағы дірілдеткен бубенімен биді басқаруға кірісті. Сығандар саусақ толы жүзік-сақиналарын сыртылдатып-тырсылдатып, дойраларын бебеулетіп билей жөнелді. Билерінде мысырлықтардың, испандар мен итальяндықтардың, яғни өздері ілгерілі-кейінді заманда көші-қонмен аралаған елдердің би нақыш-әуендері бар. Бір сәтте жас шамасы он бестен аспаған ұл алға шықты да, дутарын баптап алып, әнге басты. Іле-шала бір биші қыз оның ерекше сазды да мұңлы әніне елтігендей таңдана жақындай-жақындай жанына барып, тырп етпей тұрды да қойды. Ұл әнінің қайырмасын айтқан кезде ғана бүбенін ұрғылап, билеп кетті.

	Әрбір қайырма сәтінде сөйтті. Ән аяқталысымен сығандар ұлдың өзін де қосып ала биді екпіндетті. Сол-ақ екен, әмір мен нөкерлері, офицерлер оларға алтын жаңбыр жаудырды: сығандардың алақандары мен етектері алтын теңгелерге толып, асқақ ән-билері көпке дейін толастамады.

	– Кәдімгі тонаушыларға тән ысырапқорлық! – деді Альсид Жоливе, серігінің құлағын күбірлеп.

	Шынында солай еді. Мынау алтын жаңбыр татарлардың томандары мен секиндеріне қоса мәскеулік ақшалардан да жауды.

	Думан аяқталды, тыныштық орнады. Жендет Михаил Строговтың иығына қолын салып, әмірдің мана айтқанын бір сөзінен бір сөзін қаһарлы ете тағы қайталады:

	– Көзің барда көріп қал!

	Жоливе бұл жолы жендеттің қолынан қылышты көре алмады.

	Күн батып барады. Алакөлеңке қоюлана бастады. Төңіректегі ағаштардың көлеңкелері тұтасып, қап-қара дүниеге айналды. Кең арналы Том өзенінің жалтыраған айдынын тұман басты. Алаң қараңғыланды да, біраз уақыттан соң қолдарына шырақ ұстаған жүздеген солдат келді. Сангарра бастаған сығандар мен парсы қыздары әмір тағы алдында тағы пайда болып, биді қайтадан бастады.

	Оркестр дауылдата ойнады. Әншілердің қырылдақ дауыстары төңіректі кернеп жөнелді. Алаң мен айналаны құтырылған дабылды үн басты. Жер бауырлаған қағаз батпырауықтар қайтадан көтеріліп, түрлі-түсті шырақтарды әуелетіп алып бара жатты. Түнгі ауа ағысында тербелген батпырақтардың көне грек арфасынан шыққан әуендей үндері анығырақ естіле түскендей. Бишілерге татар эскадроны келіп қосылды да, жиынның қимылы шапшаңдай түсті. Жалаң қылыш, ұзын алтыатар ұстаған солдаттар билей жүріп жоғарыға қарай тарс-тұрс атқылап, дойраны да, тамбурды да, дутарды да жолда қалдырды. Қытайдың түрлі түсті дәрісімен оқталған алтыатарларының аузынан қызыл, жасыл, көгілдір оттар көкке шапшып кетіп жатты. Жердегі кісілер от-шашудың ортасында жүрген сияқтанады. Бұл көрініс көне бір замандағы кориф жұртының найза мен қылышты жерге шаншып қойып билегендерін еске түсіргендей. Бүгінгі мынау бидің содан өзгеріп жеткен болуы да мүмкін ғой.

	Осыған дейін бүгінгі француз сахнасынан жарқырауық пен құйын-періннің талайын көріп тамашалаған париждік жорналшы қалай дегенмен енжар қала алмай:

	– Бәрекелді! Ғажап-ақ! – деп дауыстап жіберді.

	Кенеттен, құтты сиқыр сияқтанып, оттар өшті, әуендер тиылды, бишілер ғайып болды. Мейрам бітті. Жаңа ғана от-алау құшағындағы алаңда бірнеше шырақ-шам ғана жанып тұрды.

	Әмірдің белгісі бойынша Михаил Строговты оның алдына алып барды.

	– Блэнт, не болатынын көріп тұра бермексіз бе? – деді Жоливе.

	– Жоқ, – деді серігі.

	– Мұнда не болғанын тәптіштеп жазбасаңыз, оған оқырмандарыңыз ренжи қоймайтын шығар?

	– Сіздің бөлеңізден қатты ренжімес.

	– Байғұс-ай, – деді Строговқа қараған Жоливе, – қанмайданда қаза тапқанды қалайтын жігіт еді-ау!

	– Екеуіміз ебін тауып құтқара алмаймыз ба?

	– Ештеңе істей алмаймыз.

	Екеуінің де естеріне Михаил Строговтың өздеріне жақсылық жасағаны түскен. Бұл жігіттің қаншама қиыншылықтарды басынан кешіруге тиіс болғанын бұлар енді ұққан. Оны мейірімді білмейтін жабайылардан құтқарып алу қолдарынан келмейтініне іштей күйінулі. Қатыгездік жазаның куәләрі болғылары келмеді де, дереу қалаға қайтып, арада бір сағат өткенде Томның көшелерін аралап, орыс отрядтарына қосылудың жолын іздеп әбігерленіп жүрді.

	Михаил Строгов әмірдің алдында қасқайып тұр. Иван Огаревқа жиіркене қарап қояды. Ажалының жақын екенін білсе де сыр берер, селт етер емес. Қоршалағандар әлдебір қызық көруге жиналғандай-ақ ентелеп, тағатсыздана бастады. Тосқандарын көріп көңілдері көншіген соң тайлы-таяқтысы қалмай ішімдікке бас қояр-ау!

	Әмір бір белгі берді.

	Солдаттар Михаил Строговты оған қарай итермелеп, жақындата түсті.

	– Орыстың жансызы, – деді әмір татар тілінде сөйлеп, – сен мұнда бәрін көріп, біліп алуға келдің. Ендеше ақырғы рет көріп ал, сәлден соң сен жарық дүниені көруден қаласың!

	Демек, оны өлімге емес, соқыр болып қалуға кесті. Өмірден айырылғаннан гөрі көзден айырылу қорлық-ау! Қайран жігіттің жанарын жоймақ. Михаил Строгов сұмдық үкімді естігенде де селт еткен жоқ. Жалыну, жалбарыну ештеңе бермес, өйтуге намысы жібермес те. Иә, ол жалбарынуды ойламады да. Ол сапарының сәтсіз болғанына өкініп тұр. Шешесін, Надяны ойлады, екеуін енді көре алмайтын халге душар боларына іштей қынжылды. Сонда да сыр бермеді. Өнебойын ыза кернеді. Иван Огаревке сұстана қарап:

	– Иван! Сатқын Иван, менің жиіркене соңғы рет көргенім сен боласың! – деді.

	Огарев иығын қужың еткізді.

	Ал Михаил Строгов қателескен еді. Оның соңғы көретіні Иван Огарев емес-ті. Михаилдың алдында шешесі тұрды.

	– Анашым! – деп айқайлап жіберді ұлы. – Саған қарап тұрмын, ана-жан! Соңғы көргенім анау сұмырай емес, сен боласың! Осылай алдымда тұршы, сенің асыл ажарыңа соңғы рет қарайыншы! Менің көзім сені көріп барып жұмылсыншы!

	Кемпір жылжып жақындай түсті.

	– Әкетіңдер мына әйелді! – деп баж етті Иван Огарев. Марфаны екі солдат итеріп жіберді. Кәриә бірер қадам шегіндірілгенмен құламай, ұлына қарап тұра қалды.

	Жендей көрінді. Ол бұл жолы да жалаң қылыш ұстай келді, тек бұл жолғысы – бағанағы науашықта хош иістене жанған оттың жалынына ұсталып, балқуға шақ қалғанша бапталған қылыш.

	Михаил Строговтың көзі татар салты бойынша қызған темірмен қарылып тасталуы керек. Михаил тырп еткен жоқ. Бұл дүниедегі бір ғана қымбаты – туған анасы. Асыл анасының бейнесін соңғы рет көріп, көкейіне көшіріп алуды ғана ойлап тұр.

	Марфаның көзі ұясынан шығып кетердей. Ұлына қарап, екі қолын үнсіз созып тұр.

	Қылыштың жүзі жалт етті. Михаилдың екі көзі жұмылып кетті.

	Жандауысы шыққан кәрия Марфа етбетіне құлады.

	Әмір соңғы нұсқауын беріп, нөкерлерін шұбыртып кете барды. Алаңда Иван Огарев пен шырақшылар қалды. Жәдігөй неме құрбандығына тағыда жәбір жасамақ па? Жендеттен кейін тағыда жазаламақ па?

	Иван Огарев Михаилдың жанына жайлап жақындап барды. Михаил оның келгенін сезіп, жалт бұрылды. Огарев қалтасынан патшаның хатын алып, жымия ашып, оны патшаның зағип шабарманының көз ойығына тақады да:

	– Михаил Строгов, кәне, мынаны оқы, міне, оқы да, не жазылғанын Иркутке жеткіз! Патшаның қалаулы шабарманы енді сен емессің, ол

	– Иван Огарев! – деді.

	Сатқын осылай деді де, хатты қойнына тығып, бұрылып жүре берді. Шырақшылар оның соңынан жөңкілді. Михаил Строгов жалғыз қалды. Қол созым жерде әлде талып, әлде өліп шешесі жатыр.

	Бір шеттен ию-қию дауыс, ән естілген. Түнгі жынойнақ тағы басталса керек. Том қаласы шоқтан шашақ тағынғандай, мерекенің құшағына алынғандай.

	Михаил Строгов жан-жағына құлақ түрді. Алаңның бос қалғанын аңғарды. Аяғын көтермей ақырын жылжи жүріп, шешесі құлаған тұсқа жетті. Аяғы шешесінің денесіне тірелгенде еңкейе сипалап басын ұстады, бетіне бетін басып, әлдене деп күбірледі. Кәриә Марфа тірі ме екен, ұлының не дегенін естіді ме екен? Ол қыбыр еткен жоқ. Михаил шешесінің маңдайынан, шашынан сүйді, сонсоң түрегеліп, қолын шешуге тырысып, бірдеңеге сүрініп қалмас үшін аяғын абайлап басып, алаңның ортасына қарай беттеді.

	Кенеттен Надя пайда болды. Ол бірден Михаилға барды да, сол тұста жатқан бір қылышты алып, оның қол бұғауын үн-түнсіз кесті. Зағип жігіт кімнің жәрдем жасағанын білген жоқ.

	– Аға, – деді қыз.

	– Надя!.. Надя!.. – деді Михаил күбірлеп.

	– Аға, жүр, кетелік. Мен енді сенің көзің боламын, сені Иркутке алып барамын! – деді қарындасы.





Алтыншы тарау


	Үлкен жолдағы дос




	Жарты сағат өткеннен кейін Надя мен Михаил Строгов Томнан шықты. Ол түні татарлар ақыл-естерінен айырыла той тойлап, күзет дегенін бір құдайға тапсырған еді, сол жағдайды пайдаланған тұтқындардың көбі қашқан-ды.

	Анау оқиға болар алдында басқалармен бірге алаңнан әкетілген Надя бір қалтарыста қала берудің ебін тапқан да, кері қайтқан. Ол алаңға оралған сәтте Михаил Строговты әмірдің алдына әкелген еді. Көпшіліктің арасында тұрып бәрін де көрді. Қызыл шоқтан шыққан қайқы қылыш жолсерігінің екі көзін қарып жібергенде де ол үн шығармай тұрды. Одан кейінгі оқиғалар кезінде де сыр берген жоқ. Оған жоғарыдағы ғайыптан: шыдау керектігін, өз бостандығын сақтау қажеттігін, сонда ғана Марфа Строгованың ұлын ол орындауға ант берген мақсатына жеткізе алатынын ескерткен хабар келген. Сібірлік кәриә сылқ етіп құлап түскен әредікте Надяның жүрегі тоқтап қалғандай болып, бір минөттей уақыт қатты қиналды да, ол күйден тез айығып, әлдебір күш оған іштей: «Мен соқырдың жолбастар иті боламын!» дегізген.

	Иван Огарев тобы кете бастасымен Надя бір қараңғы қалтарысқа тығыла қалды да, алаңдағылар тарап біткенше күтті. Бір кезде алаңда Михаил Строгов қана қалды. Қолынан енді дәнеңе келмейтін жексұрандай етіп тастап кетті жұрт. Михаилдың сипалап жүріп анасын тауып алғанын, басын көтеріп сүйгенін, сонсоң енсесін жазып, тезірек кетуге әрекеттенгенін Надя көріп тұрды. Содан соң, бірнеше минут өткенде... екеуі қол ұстасып, дөңестен түсті. Томның жағасымен байқастай жүріп, қала шетіне жетіп, үлкен жолға шықты. Шығыс жақтағы Иркутке баратын жол біреу-ақ, яғни олдан шатасып бұрыс кету, адасу мүмкін емес. Надя Михаилды жетектеп, тез жүріп келеді. Түні бойғы тойдан соң ес жиған татарлардың барлаушылары соңдарынан қуа шығып, орыстар жаққа өтіп кетер жолдарын кесіп жүрер ме екен деген қауіп бар. Қызылжарға бүлікшілерден бұрын жетуге асығулары керек. Үлкен жолдан шығуға, орман ішімен тура тартуға тәуекел ете алмады. Өйтсе тәуекел түбі өкінішке соқтырып, ажалға тап болулары да мүмкін.

	Талдырмаш, нәзік денелі Надя қыз шынымен шаршамады ма? Әскери тұтқындармен бірге осыншама қиын да ұзақ жол жүруге шыдар күшті қайдан тапты? Ойдым-құрдым жолда жарадар болған жіп-жіңішке жіліншігі қалай ғана талмайды? Еріксіз қайран қаласың. Әйтеуір, не болса да, Михаил Строгов пен Надя Семилов селосына жетті. Михаил жол бойы ләм демеді. Надя оны қолынан ұстаған жоқ-ты, ол Надяның кішкентай қолынан ұстаған-ды. Жолсерігі болған қыз оның қолын анда-санда қысып қойып, жетелеп келе жатты. Серігі сенімді болған соң Михаил да аяғын қорғанбастан нық басқан.

	Семилов селосы қаңырап қалыпты. Татарлардан қорыққан тұрғындары бағалы деген бұйымдарын, тамаққа жарайтынның бәрін алған да, Енесай облысына безген. Қалай болғанда да аялдаулары, дем алулары керектігін ойлаған Надя село шетіндегі бір үйге тоқтады. Бос үй. Ашық-шашық. Екеуі үйге кірді. Бөлме ортасындағы орыс пеші жанында қиқиған ұзынша орындық тұр. Екеуі соған отырды. Надя серігіне алғаш рет байыптап қарады. Егер Михаилдың жанары аман болса, ол өзіне қараған әдемі мұңды көзден өзіне сенген, сүйінген, сүйген жанның жүрек сырын оқыған болар еді...

	Михаилдың күйген, қып-қызыл жараға айналған қабағы салыңқы еді. Көзінің орны құп-құрғақ, іштегісі атқарылып тасталған қауашақтай. Қас пен кірпігі жартылай күйген. Көзін жұмып алғандай жігіттің түрі, былайша қарасаң – өзгермеген сияқты. Ал суқараңғы болып қалған себебі: оттан шыққан қылыштың қызуы көзінің көру тамырларын түгел күйдіріп жіберген ғой.

	Бір кезде Михаил Строгов қолын алға қарай созып:

	– Надя, осындасың ба? – деді.

	– Иә, Михаил, мен осындамын, жаныңдамын, сені ешқашан тастап кетпеймін, – деді қыз.

	Надя өз атын бірінші рет атағанда Михаил селт етті. Қыздың: өзінің кім екенін, Марфа Строговаға қандайлық қатысы барын білетінін түсінді.

	– Надя, біз жеке-жеке кетуге тиіспіз, – деді.

	– Жеке-жеке?!. Михаил, қалайша?

	– Сенің аяғыңа оралғы болғым келмейді. Иркутте әкең тосып отыр.

	Әкеңе тез жетуің керек!

	– Михаил, өзіме аса көп жақсылық жасаған сені тастап кетер болсам, әкем маған теріс батасын береді!

	– Надя! Надя! – деді Строгов, қыздың қолын ұстасымен қысып-қысып қалып. – Сен әкеңнің ғана жағдайын ойлауға тиіссің!..

	– Михаил, – деді Надя, оның сөзін бөліп, – менің көмегім әкемнен бұрын саған қажет. Сен әлде Иркутке бармақ бетіңнең қайпақсың ба?

	– Жоқ! – деді жігіт, нық сөйлеп.

	– Хат жоқ қой сенде?

	– Иван Огарев ұрлап алған хат па?.. Онда тұрған не бар? Мақсатымды ол хатсыз да орындай аламын! Олар мені жансыз деп ойлады. Ал мен енді жансызша әрекет ететін боламын. Иркутке барысымен не көргенімді, не естігенімді – бәрін айтып беремін. Құдайдың бары рас болса, мен анау жәдігөймен әлі кездесемін! Тек Иркутке одан қалайда бұрын жетуім керек!

	– Сондықтан, Михаил, екеуіміз екі жолмен жүруіміз керек пе?

	– Надя, әлгі жәдігөй мені жұрдай етті ғой?!

	– Менде біраз ақша бар. Көзім сау. Михаил, мен сенен бөлек кетпеймін, көздеген жеріңе апарамын!

	– Қалай?

	– Жаяу.

	– Қалай жан сақтаймыз!

	– Мәжбүр болсақ, қайыр сұраймыз.

	– Надя, онда... кеттік пе?

	– Кеттік, Михаил!

	Екеуі бірін бірі аға, қарындас деп атауды қойды. Ортақ ауыртпалық, ортақ қайғы екеуін табыстырып жіберген.

	Олар бір сағаттай дем алды да, үйден шықты. Надя иен қалған үйлердің бәрін аралап, қара нанның бірнеше тілімін, аздаған бал тауып алды. Тегін тапқан талғажау Михаилға аз-маз болса да қорек етуге жарарынына іштей шүкіршілік еткен Надя: «қайыршы кәсібіне төселуге де әзірлене бастауым керек» деп білген. Ол Михаилға нан тілімдерін беріп, бөтелке аузынан бал ішкізді.

	– Надя, өзің ше? Өзің жеп отырсың ба? – дейді Михаил қайта-қайта.

	– Әрине, – дейді қыз, нанның одан қалған қиқымдарын теріп жеп отырып.

	Олар Семиловтан шығып, Иркут жолына қайта түсті. Надя шаршағанын сездірмеуге тырысып келеді. Егер Михаил оның қалжыраңқы түрін көрсе, бұдан әрі қарай жүруді тоқтатып, дем алдырған болар еді. Иә, Надя қыңқ етпеген соң Михаил да аяғын жебей басып келеді. Ол неге асығулы? Татарлардан шынымен озып кетпек пе? Көлігі – екі аяғы. Қалтасында бір тиын да жоқ. Өзі соқыр. Жалғыз жанашыры Надя тастап кетер болса, бұралқы иттей бір жерде өліп қалары хақ.

	Екеуі Қызылжарға аман-есен жетсе, арғы жағын тағы көріп алар еді. Губернаторына бар мән-жайды айтады да, ол бұлардың Иркутке тезірек жетулерініне жәрдем жасайды.

	Михаил Строгов қалың ойдың құшағында. Надяның қолынан ұстап келеді. Екеуі сөйлеспей келе жатса да, бірін бірі іштей ұғып, өзара іштей сырласатын сияқты. Әйтседе, Михаил анда-санда:

	– Надя, бірдеңе айтсаңшы! – деп қояды.

	– Не айтайын, Михаил? Менің ойымды оқып келе жатқан да шығарсың, – дейді қыз, шаршаңқы екенін сездірмес үшін жігерлі сөйлеп. Алайда шаршамасқа шамасы қайда, кейде жүрегі дүрсілдеп, қылтасы қиылып, жүрісін баяулатады, кейде еріксіз тоқтайды да. Сондай сәтте Михаил да тоқтап, қыз жаққа қарайды. Өрімдей жап-жас жолсерігінің өңін көргісі келетін шығар, бірақ жанары сөнген көзге жарық дүние тұман емес пе, қайтсін-ай, ауыр күрсініп алады да, Надяның қолынан тағы ұстап, алға ұмтылады.

	Кейде қаншама әуре-сарсаңның бір әредігінде жеңілдік те, жақсылық та болып қалатыны бар емес пе, мынау екеуі де сондай бір сәттің кезігеріне сенімді еді.

	Семиловтан шыққандарына екі сағаттай болғандарында Михаил тоқтай қалып:

	– Алды-артымызда ешкім көрінбей ме? – деді.

	– Тірі жан жоқ, – деді Надя.

	– Артқы жақтан бір дыбыс естіледі ғой?

	– Шынында мен де естідім.

	– Татар болса, дереу тығылуымыз керек. Жақсылап қарашы!

	– Қазір, Михаил, тұра тұр.

	Жолдың ол тұсы бұрма болатын, Надя артқы жаққа қарай баспалап біраз барып келді де:

	– Ат-арба екен, айдаушысы бір балаң жігіт, – деді.

	– Жалғыз ба?

	– Жалғыз.

	Михаил екіойлы болып қалды. Тығылу керек пе, әлде тәуекел деп тосып алып, арбасына отырғызуды, тым болмаса Надяны отырғызуды өтіну керек пе? Надяны отырғызса жарар еді, өзі арбадан ұстап ілесе берер еді, тіпті, керек болғанда арбаны итерісіп көмектесе да алады, құдайға шүкір, күші бар. Ол Надяның шаршап келе жатқанын қалайда сезген. Не болса да деп арбаның келуін күтті.

	Күркешікті арба бұрмадан бері шығып келе жатыр. Добал бітісті ат жегілген, монғол тұқымдас күшті ат. Арбакеш бозбала екен, делбені бос ұстап, арбаны жанасалай жаяулап келеді. Арба соңында ерген иті бар. Ал бозбаланың түсі жылы екен, түңілуге болмас. Ол атын аяған кейіппен асықпай, ақырын аяңда-тып келеді. Мына жолда татарлар ұшырасып қалады-ау деп абыржитын түрі жоқ.

	Надя Михаилды қолынан ұстап, жол жиегіне шығып тұрды. Тұстарына жеткенде күркешікті арба тоқтады. Арбакеш жайдары жымиып, қызға қарап:

	– Қайда кетіп барасыңдар? – деді, дөңгелек көзі күлімдей түсіп. Оның дауысы Михаилға таныс тәрізденді. Бір жерде естігендей.

	Иә, арбакешті дауысынан танып тұр. Михаилдың іші жылып, көңілі орнықты.

	– Сонымен, қайда кетіп барасыңдар? – деді арбакеш, енді Михаилға көз тастап.

	– Иркутке кетіп барамыз, – деді Михаил.

	– Уәйда! Сіз, ағатай, Иркутқа дейін әлі неше шақырым барын білесіз бе?

	– Білемін.

	– Жаяу жетпекшісің, ә?

	– Иә.

	– Сен шыдарсың-ау, ал мына бойжеткен ше?

	– Бұл – менің қарындасым, – деді Михаил сонау кездегі әдетімен.

	– Иә, көкесі, бұл қарындасыңның меніңше, Иркутке жетуі екіталай.

	– Достым, бері қарашы, – деді Михаил Строгов оған қарай жақындап,

	– Татарлар бізді тонап кетті, былайша айтқанда тақырға отырғызды, яғни менде саған төлер бір тиын да жоқ. Сен адамшылық жасап, қарындасымды арбаңа отырғыз. Мен еріп аяңдап отырайын, қажет болса жүгірейін де! Әйтеуір, сені жолыңнан қалдыра қоймаспын...

	– Аға! – деп ышқынып қалды Надя. – Сен өйтпе, керегі жоқ, өйтпе!

	Әй, жігіт, менің ағамның көзі көрмейді!

	– «Көрмейді»?!. – деді бейтаныс жігіт, Михаилға енді есіркей қарап.

	– Көзін татарлар күйдіріп жіберді! – деді Надя.

	– «Күйдіріп жіберді»?!. Обал-ай!.. Мен Қызылжарға кетіп барамын. Қарындасың екеуің де, кәне, арбаға отырыңдар. Сәл тарлау болар, оқасы жоқ, сиямыз. Итім еріп отырар. Тек мен ақырын жүремін, атымды болдыртым алам ба деп қорқамын.

	– Сенің ныспың кім? – деді Михаил.

	– Менің бе? Николай Пигасов. Неге сұрадың?

	– Сенің атыңды мен ешқашан ұмытпайтын боламын, – деді Михаил Строгов.

	– Жарайды, жақсы, ал арбаға отырыңдар. Қарындасың екеуің күркешікке отырасыңдар, мен мінберге отырамын, ат айдаушымын ғой. Екеуің ұядағы балапандай болып отырыңдар, жұмсақ болсын деп шөп, сабан салып алғанмын. Кәнеки, кері арғымағым, қозғалайық!

	Сұрша деп атаған иті арбамен қатарласып бүлкілдеп келеді. Ол да аты сияқты сібірлік екен, тек түсі сұры, бойы жатағандау, мұрны кең, кеңсірігі үлкен. Иесіне қарап, еркелегендей болып, құйрығын бұлғаңдатып қояды.

	Надя мен Михаил арбаға жайғасып отырғаннан кейін Михаил қолын алға ұмсынта сипалады. Николай Пигасовтың қолын іздеген.

	– Қолымды қыспақсың ба? Менің қолым, міне, көкесі, қыса ғой, – деді Николай.

	Ат жорғалап келеді. Елпек көрінеді.

	Михаил Строгов уақыттан ұтпаса да, Надя дем алатын болды. Байғұс қыз шын-ақ шаршаған екен, біраздан соң арбаның тербеуімен ұйықтап та кетті.

	Михаил мен Николай оны мүмкін болғанынша жайлап жатқызды.

	Николай тіпті елжірей сөйлеп:

	– Нағыз сұлу екен! – деді.

	– Иә, сұлу, – деді Михаил.

	– Бұл, көкесі, қалай болғанда да шыдамдылық қой. Қыз шіркіндер нәзік болғанмен шыдамды-ақ. Сендер алыстан келе жатырсыңдар ма?

	– Иә, алыстан.

	– Байғұс-ай, көзіңді күйдіргенде қатты қиналған шығарсың?

	– Әрине, қатты ауырды, қиын тиді, – деді Михаил.

	– Жылаған жоқсың ба?

	– Жыладым.

	– Мен де жылар едім. Ең қиыны жаныңдағыларды көре алмау болар, енді қайтесің, оның есесіне жаныңдағылар сені көре алады, оған да шүкіршілік.

	– Иә, солай. Ал, жарқыным, сен мені ешқашан жолықтырған жоқсың ба, ойланшы?! – деді Михаил Строгов.

	– Сені ме, көкесі? Ешқашан жолықтырған жоқпын.

	– Мұны сұрап отырғаным, қалайда... дауысың таныс тәрізді.

	– Қарап қой! Менің дауысымды таниды, а? Менің қайдан келе жатқанымды білу үшін сұрап отырған шығарсың әлде? Е, оны айтып берейін, мен Колываннан келе жатырмын.

	– Колываннан? – деді Михаил таңдана сұрап. – Яғни мен сені сонда көрген шығармын. Сен телеграф стансасында болдың ба?

	– Мен сонда тұрдым, сонда қызмет істедім, – деді Николай.

	– Бүлікшілдер басып алған ақырғы минөтке дейін сонда болдың ба?

	– Енді... иә, ақырына дейін болуыма тура келді.

	– Сонда, сол күні шетелдік екі кісі, ағылшын мен француз, қолдарында ақша бар, екеуі аппаратқа таласып, ақырында ағылшын алға түсіп, Библиядан үзінді оқыды емес пе?

	– Мүмкін, көкесі, солай болған да шығар, бірақ менің есімде жоқ.

	– Есіңде қалмағаны ма?

	– Мен өзім қабылдап отырған жеделхаттың иесіне, оның жазғанының мән-мазмұнына ешқашан назар аудармаймын. Менің міндетім – өзім оқыған сөздерді дереу ұмыту!

	Жауабына қарап-ақ Николай Пигасовтың кім екенін тануға болатын еді.

	Күркешікті арба ақырындап-ақ біраз жерге барып қалған. Михаил Строговқа тезірек жүргені керек болса да, Николай мен аты асығу дегенді қойған көрінеді. Сөйтіп, бұлар үш сағат жүріп, бір сағат дем алып, сол «тәртіппен» бір күн, бір түнді өткізді. Тоқтағандарында ат доғарылып, жайылуға жіберіледі, саяхатшылар да, одан қалыспай, тамақ ішуге кіріседі. Арбада кемінде жиырма кісіге жететін азық-түлік бар екен, Николай жаңа таныстарын жомарттана силады. Надя дем алып, әлденіп, оңалып қалды. Николайға керегі де сол еді, қызға қамқоршы болғанына дән риза.

	Сонымен, бұлардың саяхаттары, «асықпаған арбамен қоян алады» тәрізденіп, жайлы болуға айналды. Үлкен жол әрі төте, әрі тыныш. Арбакеш Николай кейде қалғып кетеді. Соны сезген Михаил сипалап делбені тауып, қолына ақырын алады. Бірақ, бір қызығы, Михаил делбе қақса-ақ болды, керіат ат оқыранады. Әйтседе, ол жүрісін еріксіз жеделдетіп, бірақ біраздан соң бәрібір аяңдайды, алайда Михаил соған да риза, өйткені делбені өзі алғанда атты айдаңқырап, бірер шақырым артық жүргізіп үлгіреді.

	Олар сөйтіп жүріп отырып, Есіл өзенінен, Есіл, Берік ел, Күй селоларынан, Мария өзені мен сол аттас селодан және Боготовль селосынан, Сібірдің шығысы мен батысының шекарасындай Сұлу өзеннен өтті. Біресе құм даламен, біресе қарағайлы орманмен жүрген жолдарында тірі жан көрінген жоқ. Шаруалар Енесайдың арғы жағына қашып кеткен болар, сірә, татарлар жалпақ өзеннен өте алмайды деп ойлаған да.

	Арбалылар тамыздың 22-сі күні Ащы селосына жетті. Село Томнан жүз сексен шақырым жерде. Қызылжарға дейін әлі жүз жиырма шақырым жол жатыр. Бірге өткізген алты күнде Николай да, Михаил Строгов пен Надя да еш өзгерген жоқ. Бірі әрқашанғысынша өте сабырлы болса, қалған екеуі арбакеш тастап кете баратын сәт жақындап келеді-ау деп іштей мазасыз. Михаилдың көзі Николай мен Надя болды. Жолайғы жер бедерлерін, ерекше көріністерді екеуі жарыса айтып отырды. Михаил орманда немесе жазықта келе жатқандарын, алыста үй ме, кісі ме, қарайған әлде не көрінгенін солар арқылы білді.

	Николай ауыз жаппады, оны-мұны көріп-білгендерін айтуды ұнатады екен, серіктерін жалықтырған жоқ. Бірде Михаил Строгов одан ауа райының қандай болып тұрғанын сұрап еді, Николай:

	– Тәуір, көкесі, жақсы. Жаздың соңғы күндері ғой. Сібірде күз өте қысқа. Аяздың сақылдап жетіп келгенін білмей де қаламыз. Күз жаңбыры жиілеп, жер лайсаң бола бастасымен татарлар қыстауларына тайып тұрады да, ешқайда шықпай жатып алады, – деп жауап берді. Михаил басын бірер шайқады.

	– Сенбей отырсың ба? Сен олар Иркутке барады деп ойлайсың ба? – деді Николай.

	– Сөйте ме деп қорқамын, – деді Михаил.

	– Сенің қорқынышың орынды болуы да мүмкін... Оларда ешкімге тыныштық бермейтін бір сұм бар. Иван Огарев дегенді естіп пе едің?

	– Естідім.

	– Отаныңды сату деген...барып тұрған мәлғұндық!

	– Иә...мәлғұндық... – деді Михаил, сыр беріп қалмауға тырыса сөйлеп.

	– Меніңше, көкесі, сен ол мәлғұнға оншама ашулы емес тәріздісің.

	«Иван Огарев» деген сөзді естігенде әрбір адал орыстың жүрегі жиіркеніштен жарылып кете жаздауы керек!

	– Оны дәл менше ешкім жеккөре алмайды, егер маған сенсең, – деді Михаил.

	– Шыдау мүмкін емес, – деді Николай қызынып. – Шыдауға болмайды! Иван Огарев есіме түссе, оның біздің қасиетті Русьқа қандай зұлымдық жасағанын ойласам, егер ол қолыма түсе қалса...

	– Не істер едің?

	– Өлтіріп тастар едім деп ойлаймын!

	– Мен ойланбас та едім! – деді Михаил Строгов, қатулана сөйлеп.





Жетінші тарау


	Енесайдан өту




	Олар тамыздың 25-і күні Қызылжарға әжептәуір жақындап қалды. Томнан шыққандарына сегіз күн болған. Егер Николай көбірек ұйықтаған болса, онда бұдан ерте жететін еді. Делбе Николайдан басқаның қолында болғанда бұл екіара – 60 сағаттық қана жол.

	Құдай жолды оңғарып, бұларға бірде-бір татар жолыққан жоқ, тіпті олар туралы дәнеңе естілмеді де. Көрмеген біреу айтса, сенгісіз-ақ жәйт. Сірә, әмірдің Томда бөгеліп қалуына, Иркутке аттана қоймауына бір себеп болған шығар.

	Иә, ондай себеп бар-ды. Орыстардың Енесайда тез жасақталған жаңа корпусы Томға ойда жоқта жетіп келіп, қаланы татарлардан тартып алуға лап қойған, бірақ әмірдің қисапсыз көп әскеріне шамалары жетпей, шегінуге мәжбүр болған. Өз әскерін және одақтасқан хандардың әскерлерін қоса есептегенде Фофан ханда екі жүз елу мың солдат бар еді, ал орыстарда соншама әскер жасақтауға мұрша болмады. Яғни татарлар қарсыластарының бетін қайтарып тастаған соң ғана Иркутке қарай жылжыған. Томдағы соғыс тамыздың 22-сі күні болды. Тамыздың 25-інде әмір әскерлерінің Қызылжарда бола алмағаны сондықтан. Біздің саяхатшыларымыз оны білген жоқ. Михаил Строгов өзі кеткеннен беріде онда не болғанын, әрине, білмесе де, оның есесіне өздерінің татарлардан бірнеше күн ұтқанына, соның арқасында Қызылжардан сегіз жүз шақырым жердегі Иркутке ерте жететініне кәміл сенімді. Сондай-ақ, ол он екі мыңдай халқы бар қалада одан арғы жолына қаржы табу жеңіл болады деп ойлады. Николай Пигасов

	Қызылжарға дейін ғана барады, ендеше мына арбадан гөрі жайлы және тез жүретінін тауып алулары қажет. Губернаторына барып, мән-жайды айтып берсе, саяхатқа шығу мақсатына көзін жеткізсе, ол Иркутке тезірек баруына көмектесер. Михаил Пигасов Николайдай жақсы жігітке алғысын айтып, Надя екеуі ары қарай аттанады. Надяны әкесіне апарып тапсырмайынша Михаил тыншымақ та емес.

	Қызылжарға жол тартқан Николай егер «лайықты қызмет таба алса», сонда тұрақтап қалуды көздеп шыққан-ды. Әлбетте, Колывандағы қызметін соңғы минөтке дейін атқарған өнегелі қызметкер мұнда мемлекеттік сондай қызмет табылса, орналаса салуға әзір.

	Өздерінен жолақы алуын бірнеше рет өтінген Михаил мен Надяға:

	– Сендерден тектен-тек ақы алып не болды маған? – деген Николай. Қызылжар мен Иркутты жалғастырып тұрған телеграф стансасы бар бұл қаладан қызмет таба алмаған жағдайда Николай Удин қаласына, тіпті Иркутке де бармақшы. Иркутке баруына тура келсе, ағасы мен қарындасына одан артық жолсеріктің керегі не?

	Қызылжарға жарты шақырым қалған. Жолдың екі жағынан да қарауытқан ағаш крестер көріне бастады.

	Сағат кешкі жеті. Енесайдың биік жағасына салынған шіркеулер мен үйлер ашық та суық аспанмен таласқандай биік болып көрініп тұр. Арба тоқтады.

	– Қарындасым, біз қайдамыз? – деді Михаил.

	– Қалаға жарты шақырым қалды, – деді Надя.

	– Қала ұйықтап қалғаннан сау ма, ешқандай дауыс естілмейді ғой?

	– деді Михаил.

	– От та көрінбейді, – деді Надя.

	– Қызық қала екен. Мұндағылар ешқандай ырду-дырду жасамай, ерте ұйықтайтын шығар?! – деді Николай.

	Михаил әлдебір сойқандықты сезгендей болды. Бұл қалаға жеткен соң арқа-басы кеңір, көмек табылар деген ойын Надяға айтпаған. Енді сол ойының адыра қалуы мүмкін екенінен қорқа бастады. Ал Надя оның ойын қалайда оқып келе жатқан. Ол Михаилдың Иркутке жетуге неге асығатынын ғана ұқпады. Патшаның хаты бәрібір жоқ. Бірде асығу себебін сұрағанында Михаил:

	– Мен Иркутқа жетуге серт бергенмін, – деді де, Николайға бұрылды: – Достым, біз неге тұрып қалдық?

	– Арбамның дауысы қала тұрғындарын оятып жібере ме деп жүрексініп отырмын, – деген Николай делбені қағып, атын бишікпен ақырын ұрып қалды.

	Сұр ит үрді. Арба қозғалып, Қызылжарға тура апаратын жолға түсті. Жолаушылар он минөт шамасында қалаға кірді. Қызылжар да иен еді.

	Бурбулон бике айтқан «Солтүстік Афиныда» бірде-бір афиндік болмай шықты. Кең көшелерінде көлік атаулы жоқ, түп-түзу тротуарларында бірде-бір кісі көрінбейді. Енесай жағасындағы паркте жайшылықта париждік соңғы сәнмен киініп, топ-топ болып жүретін қыз-жігіттер де жоқ. Бас шіркеудің де, басқа шіркеулердің де қоңыраулары мүлгіп тұр. Орыс қаласы қоңырау дауысынсыз қала ма еді?! Таңқалмасқа болмады. Айтулы қалада бір тірі жан болсайшы!

	Ұлы мәртебелінің кабинетінен жөнелтілген жеделхатта Қызылжардың, оның төңірегіндегі қалалар мен селолардың халқына, әскерлеріне дереу Иркутке көшу бұйырылған-ды. Орыс мемлекеті жау жүретін жолды сөйтіп иен қалдыруды көздеген. Ол бұйрықты орындамақ тұрғай талқылауға да ешкімнің құқы жоқ-ты.

	Бұйрық дереу орындалған да, Қызылжар иен қалған.

	Біздің саяхатшылар барлық көшені аралап шықты. Мұндайды күтпегендіктен не айтарларын да білмеді. Михаил Строгов ол минуттағы сезім құйынын ішінде сақтай алғанмен, бұл жолғы да сәтсіздігі, ойының тағы орындалмағаны ішін қатты күйдірді.

	– О, қайырымды Құдай! – деді Николай айғайлай сөйлеп. – Мынау иен қалған, қаңыраған қалада енді маған не бар?!

	– Құрметтім, бізбен бірге Иркутқа жүрмесеңіз болмас, – деді Надя.

	– Иә, сөйтпей болмас! – деді шарасыз Николай. – Удин мен Иркут арасында телеграф байланысы болуға тиіс... Көкесі, жүрейік пе?

	– Ертеңге дейін кідірелік, – деді Михаил.

	– Дұрыс айттың, – деді Николай. – Енесайдан өту керектігі есімнен шыға қалыпты. Қараңғыда барып қарық болмаспыз!

	– Ештеңе көрінбейді, – деді Надя, серігінің халін ойлай күбірлеп. Николай түсіне қойды.

	– Көкесі, кешіре көр! – деді ол, Михаилға бұрыла сөйлеп. – Саған күн де – бір, түн де– бір екенін ұмытып кетіппін.

	– Кешірім сұрамай-ақ қой, сен сияқты жолбасшым барда мен ештеңеден қорғанбаймын да сескенбеймін. Тек саған да, Надяға да жақсылап дем алу керек. Ертең тағы жол бар, – деді Михаил, көз маңын алақанымен ақырын сүртіп қойып.

	Олар дем алар орын іздеп әлектенген жоқ. Жақын бір үйге барып еді: есігі ашық, іші ештеңесіз бос екен. Ауласы толы кепкен жапырақ. Басқа шөп-мөп болмаған соң керіатқа соны беруге тура келді. Саяхатшыларымыздың өздеріне ішім-жем уайым болған жоқ, арбадағы қор әлі мол еді.

	Үйдің бір қабырғасында құдайдың бейне-суреті ілулі екен және жағылған шырағдан әлі сөне қоймапты, Николай мен қыз мінәжәт етісті де, ұйықтауға жатты. Михаил түні бойы мазасызданып, ұйықтай алмады. Ертеңінде, тамыздың 26-сы күні, олар таңсәріде-ақ арбаларына отырып, қайыңды парк арқылы өзенге қарай бет алды. Михаил Строгов қалың ойда. Егер татарлардың шабуылына кедергі жасау үшін өзендегі паром, сал, тағы басқа өту құралдары қиратып тасталған болса, арғы жағаға қалай өтуге болады? Михаил өзі талай рет өткен Енесайды жақсы біледі: өзен жалпақ, ағыны қатты, әсіресе екі айырылған тұсы тым тентек. Паром, сал, тағы басқасы арқылы адамдарды, көлікті, малды өткізуге жайшылықта үш сағатқа жуық уақыт кететін және соның өзі өте қиынға түсетін. Енді бүгінгі жағдайда қалай болар екен?

	«Мен бәрібір өтемін!» деді Михаил іштей байлам жасап.

	Арба парктың үлкен аллеяларының бірімен жүріп барып Енесайдың сол жағасына жеткенде таң да атқан. Жағаның ол тұсы өзеннен жүз фут биік еді де, Енесайдың көп жері алақандағыдай көрінетін.

	– Паром байқалмай ма? – деді Михаил, бұрынғы дағдысынша олай-бұлай қарап.

	– Таң жаңа атты, өзенді қалың тұман басып тұр, ештеңе көрінбейді, – деді Надя.

	– Өзен ағысын естіп отырмын, – деді Михаил.

	Иә, екі айырықтың сарқыры естіліп тұр. Жылдың бұл мезгілінде өзен көтеріліп, екпіндей түсіп ағатын.

	Үш жолауышымыз тұманның сейілуін тосып отырды. Көкжиектен күн де көтеріліп, төңіректі сәулелендіруге кірісті.

	– Иә, қалай? – деді Михаил.

	– Аға, тұман сейіле бастады, – деді Надя.

	– Өзеннің беті әлі көрінбей ме?

	– Көре алмай отырмын.

	– Көкесі, сабыр еткейсің, – деді Николай. – Қазір бәрі айқындала бастайды. Әне, қарашы! Жел тұрып, тұман сейіле бастады. Оң жағадағы орман да көрінді. Бәрі анық айшықталуға кірісті. Шіркін-ай, табиғаттың мынау тамаша сәттерін, байғұс көкесі, сенің көре алмайтының өкінішті-ақ!

	– Қайықтар көрінбей ме? – деді Михаил.

	– Көрінбейді, – деді Надя.

	– Жақсылап қара. Бұл жақта, арғы жағада қайық, сал, тағы бірдеңелер көрінбей ме, көзіңнің жеткенінше қарашы?!

	Николай мен Надя арбадан қол ұстаса түсіп, қайыңды жағаның ұшпа жиегіне барып тұрысты. Надя жан-жағына қызыға қарады. Енесайдың бұл тұстағы ені біржарым шақырымдай еді және екі балаққа ұқсап екіге айырылып жатыр. Екі айырықтың ортасында үйеңкі, қарағаш, т.б. өскен бірнеше арал бар. Арғы жаға қалың орман екен, шығып келе жатқан күннің нұры биік ағаштарының басын бояй бастағандай.

	Енесайдың бас-аяғы көз жеткісіз. Әсем көрінісі айнала елу-алпыс шақырымға созылып жатқандай. Екі жаға бойында да, аралдарының маңында да бірде-бір не паром, не қайық көрінбейді. Бәрін не алып кеткен, не бұйрық бойынша талқандап тастаған. Татарлар бұл халден, әрине, бейхабар, яғни өзеннен өтер құралдарын сүйреп келмейді де, Иркутке шабуылдары бірнеше күнге кешеуілдейді.

	– Өзеннің қаладан жоғарырақ жерінде кішкен айлақ бары есіме түсті, онда сал болатын, – деді Михаил, сәлден соң Николай жаққа қарап. – Достым, сен бір биікке шығып, сол жаққа көз жіберші, қайық-майық бірдеңе көрінбес пе екен?

	Николай айтылған жаққа қарай жүгіре жөнелді. Михаилды жетектеп Надя да солай беттеді.

	Егер не көлікті көтерер сал табылса, не өздері сияр қайық табылса, Михаил ойланбастан дереу пайдаланып, жолсапарын жалғар еді.

	Арада жиырма минөттей өткенде үшеуі жаңа айтылған шағын айлақта тұрды. Жағаға үлкен-үлкен үйлер салыныпты, тегі бұл жер Қызылжардың іргесіндегі поселок болғаны. Құмдауыт жағада үшеуін өзеннен өткізе алар қайық та, сал да көрінбейді, тым болмаса сал жасарлық бөрене де жоқ. Николай мән-жай сұраған Михаил Строговқа өзеннен өте алмаспыз деген сыңайда жауап қатты.

	– Бірдеңе етіп өтеміз, – деді Михаил.

	Іздеу басталды. Жағадағы үйлердің бірсыпырасын аралап шығысты. Қызылжардағыша бұлар да иен қалыпты. Бұлар кедейлердің үйі, әрине. Николай біреуіне кірсе, Надя екіншісіне барады. Михаил да қарап тұрмай, сипалап жүріп кіріп, қажетке жарар оны-мұны іздейді. Николай да, қыз да ештеңе таба алмай, қайтқан жөн шығарға пәтуәләсә берген сәтте Михаилдың шақырған дауысын естіді. Олар жалт қарасып, бір үйдің есік көзінде тұрған Михаилды көрді.

	– Бері келіңдер! – дейді ол айғайлап.

	Николай мен Надя жүгіре басып барып, оның соңынан үйге кірді.

	– Мыналар немене? – деді Михаил, ауызғы бөлменің бұрышына үйіп тасталған әлденелерді сипалай нұсқап.

	– Торсық қой, қандай үлкен?! – деді Николай.

	– Бұларға не құйылған екен? Татып көрген Николай:

	– Қымыз құйылыпты. Жақсы болды ғой! Бұл – әрі тамақ, әрі сусын, – деді.

	Қымыз – бие сүтінен жасалатын сусын, адамның ағзасына пайдалы, күш-қуат береді, бірақ көбірек ішкенді масайтады. Николайдың қуанатын жөні бар, ішеді ғой!

	– Біреуін толтырып былай қой да, басқаларын төгіп, торсықтарды босат, – деді Михаил.

	– Қазір, көкесі.

	– Бізді Енесайдан осылар өткізеді.

	– Сал жасаймыз ба?

	– Салымыз арба болады. Ол жеңіл ғой. Мына торсықтарды арбаның астына да, аттың бауырына да байлап қоямыз.

	– Таптың-ақ! – деп Николай қуанып кетті. – Құдай қаласа өзеннен өтіп шығатын болдық... тек ағын қатты ғой, біраз төмен апарып тастар.

	– Онда тұрған не бар? Өтсек болды, Иркутке жол табылады, – деді Михаил.

	– Ендеше іске кірісейік! – Николай торсықтарды босатып, арбасына апарды.

	Қымыз толы бір торсықты арбаға орналастырды да, басқаларына үрлеп жел толтырып, жүзбелі снаряд сияқты құралға айналдырысты. Екеуін аттың бауырына, екеуін арбаның астына мықтап байлап, бір ерекше сал жасалды.

	– Надя, сен қорқып тұрған жоқсың ба? – деді Михаил.

	– Жо-ға, – деді қыз.

	– Достым, сен ше?

	– Мен бе?! Мен қайта қуанып тұрмын. Арбаммен бір жүзсем-ау деген арманым орындалатын болды! – деп Николай даурыға жауап берді.

	Түйетайлы жаға арбаны түсіруге қолайлы болды. Ат суға еркін еніп, бұрын-соңды болмаған сал жүзіп жөнелді. Сұрша да малти ілесті. Саяхатшылар әлдеқалай болады деген оймен аяқкиімдерін шешіп алып, аңдап тұр. Торсықтардың жақсы үрленгені соншалық, арбаны былқ етпей көтеріп, өзен суы саяхатшыларымыздың қызыласығына да жеткен жоқ. Делбені ұстап, Николайдың бағдарлауымен тартып-жіберіп тұрған Михаил Строгов атты беталды қыстамады, ағынмен алысулы жануарды шаршатып алмауды ойлады.

	Арба бірқалыпты жүзіп келе жатыр. Қызылжар жақ жағадан ұзап қалып барады. Бірақ ағын біраздан кейін солтүстікке қарай ығыстыруға кірісті. Ағын құбылмаса, Енесайдан мынадай салмен де өтудің ешқандай қиындығы жоқ еді. Алайда өзенде иірім көп болатын, Михаил Строгов атты олардан жырақ ұстауға қаншама тырысса да, иірімнен құтылу қиындай берді. Жағдай қауіпті бола бастады. Бір кезде иірім арбаны айналдыруға кірісті. Арба қисайып та барады. Ат арпалысуда. Сұрша да шошып, арбаның бір ағашынан тістеп алыпты. Михаил Строгов айнала бастағандарын аңдады. Айналу барған сайын шапшаңдап, иірім ортасына қарай тартуда екенін түсінді. Иірім атаулының ортасына тап болғанның құтылып шыға алуы екіталай. Соны ойлап, үнсіз тұр. Егер халдың қандай болып бара жатқанын көре алса, оны оңдаудың бір амалын табар еді! Бірақ, не шара, қор болып тұр есіл азамат!.. Надя да үнсіз. Күркешіктің босағасынан ұстап, тепе-теңдікті сақтауға тырысып, суға құлап кетпеуді ойлап тұр. Ал Николайдың көңіл күйін байқау қиын. Жағдайларының не болып бара жатқанын бажайлай алып тұр ма, жоқ па? Жаратылысынан неге болсын осылайша немқұрайды ма, әлде қауіпті әдейі елегісі келмей ме? Елегісі келмегенін ерлігі деуге болар ма? Сібірліктерде «мейманханада бес күн болу» деген әзіл бар, алтыншы күні босатуға тура келетіндіктен шығарып айтқан деседі, әлде Николай да сондай күйде ме? Әйтеуір, ол үнемі жымиып жүретін қалпын өзгертпей тұр.

	Күркешік-арба иірімге тақалып, шыркөбелек айналды. Ат барылдап аласұруда. Кенет Михаил Строгов кеудешесін шешіп тастай салып, суға қарғып кетті де, атты ауыздығынан алып, иірімнен шығаруға сүйрелей бастады. Демеу болғанын сезген ат жарықтық та бар күшін сала бұлқынып, иірімнен шыға берді. Арба ағынға қайта ілігіп, тез жүзіп жөнелді.

	– Уррра! – деді Николай айқайлап.

	Арада екі сағат өтті. Қызылжардағы кішкен айлақ алыс қалды. Күркешік-арба өзеннің үлкен айрығынан өтіп, жүзген күйінде шағын аралға жақындай түсті. Ол арал саяхатшылар аттанған жағадан алты шақырым қашықтықта еді.

	Ат-арба аралға шықты. Бәрі аман-есен. Жолаушылары қайратты атқа қатты риза болысып, бір сағат дем алдырды. Содан кейін аралды басып өтіп, өзенге тағы түсті. Бұл жолы қиыншылық бола қоймады. Екінші айрықта иірім жоқ-ты. Бірақ, оның есесіне мұнда ағын қаттырақ болды да, саяхатшыларымызды тағы бес шақырым бұра төмен алып кетті. Сөйтіп, олар бастапқы межелерінен он бір шақырым алыстан шықты.

	Сібірдің жойқын өзендеріне көпір салынбағандықтан олар арқылы байланыс жасау өте қиын. Олардың қай-қайсысы да Михаил Строговқа қауіпті болып шықты. Ертісте Надя екеуі мінген паромға татарлар шабуыл жасады. Обьта аттарын өлтірді. Әйтеуір, құдай сақтағанда, бүлікшілдердің жасақтарынан аман-сау құтылды. Енесайдан өткендері бірсыдырғы жеңіл болды.

	– Бәрекелді! – деді Николай екі алақанын ысқылап. – Егер мұндай қиындық болмаса, есте қаларлық та ештеңе болмас еді!

	– Достым, біз көрген бұл қиындыққа татарлардың төтеп беруі мүмкін емес! – деді Михаил Строгов.





Сегізінші тарау





Жолды қоян кесіп өтті




	Михаил Строговтың енді алаңдай бермеуіне болар! Иркутке жол ашық. Томда бөгелген татарлардан ақырында озып кетті. Олар қаңырап жатқан Қызылжарға жетіп те қарық болмайды. Енесайдан өту қайда?! Өзенге көпір, немесе паром салғанша қай заман?! Қызылжарда тотиып біраз кідіреді!

	Омбыда Иван Огаревпен алғаш кездескен күннен бергі уақытта арқа-басы бір кеңитін болды енді. Иркутке жеткенінше жолына көлденең тұратындар жоқ, құпия тапсырманы орындай алады. Күркешік-арба дала төсінде таспадай болып түп-түзу созылып жатқан жолға шыққан. Қызылжар мен Иркут жолының осы аралығы басқаларымен салыстырған ең тәуір бөлігі деп есептеледі. Ой-шұңқыры, кедір-бұдыры жоқ дерлік. Екі жағалауы самырсын, кедр тоғайларымен көмкерілгендіктен көлеңкесі де көп.

	Көкжиекпен астасып жатқан кең дала шектеле бастағандай. Бұл жердегі бай ел де иен қалғандай. Деревня, село, қала атаулының бәрі тіршіліксіз тәрізді. Бәрінде славян текті сібірлік шаруалар басым еді. Ол жәйт «бұйрықпен» жасалған.

	Ауа райы тамаша, әйтсе де, түнгі суық сіңген ауаны күн қызуы тез жылыта алмайды екен.

	Қыркүйек айы тақалған. Күн қысқара бастаған. Сібірдің бұл бөлігі Эдинбургпен, Копенгагенмен бірдей елуінші ендіктен сәл төмен жатса да, мұндағы бір ерекшелік – күзінің қысқалығы. Кей жылдары жаздан соң бірден қыс түседі. Ерте келген қыс қатал болады, күшті аяз жиілейді. Күннің суықтығы 40 градустан асып кетеді. Бұл жақта 20 градус суығың жылы деп есептеледі. Яғни ауа райы біздің саяхатшыларға рахымды болып тұр: жаңбыр мен жел жоқ; күндіз қоңырсалқын. Рас, түні суық. Надя мен Михаил Строгов сергек. Томнан шыққалы бері тынығып, күш жинап, тыңайып алды. Николай Пигасов болса, әй, ол осы бір күндердегісіндей рахатты ешқашан көрмеген шығар. Бұл сапар оған сейілдеуге шыққандай әсер етуде.

	«Қызметсіз қалған шенеуніктің» қолы бос, ойына не келсе, соны ермек етіп мәз.

	– Дұрыс болды. Тәулігіне он екі сағат бойы аппаратпен әуре болып, мықшиып отырғанымнан әлдеқайда жақсы! – деп қояды ол.

	Михаил Строгов Николайдың тілін тауып, атын тезірек жүргізуге иландырды. Әкеміз Иркутке жер аударылған еді, Надя екеуіміз соған өте асығып келеміз дегенді айтты. Николай атын зорықтырып алудан қорқатын, өйтер болса, оған кім атын береді? Сондықтан атын аяйтын. Ал аты – сап-сау жануар. Егер әрбір он бес шақырымнан кейін аздап дем алдырып отырса, тәулігіне алпыс шақырымды бұйым демес еді. Оған ең керегі азық болса, ол да қат емес, жолдың екі жағы бойлап өскен қалың шөп.

	Николай жас серіктерінің тілегін түсінді. Жераударылған қайран әкелерін тезірек көруге асығып келе жатқандарына сүйінді. Ол Надяға жымия қарап:

	– Құдай қайырымды ғой! Сендерді көргенде әкелерің қалай қуанар екен! Құшақтап, сүйіп, әбден қарық болар! Егер мен сендермен бірге Иркутке бара қалсам, сірә, баратын шығармын-ау, сонда кездесу қуаныштарыңа мені ортақтастырасыңдар ма? Ортақтастырасыдар, ә? – деді де, маңдайын алақанымен салып қалып: – Әттең-ай! Ұлының соқыр екенін көрген әке қайғырып, қапаланады-ау! Бұ дүниеде бәрі қатарласа береді-ақ, қуаныш бар жерде қайғы да бар! – деді өкініп.

	Сонымен, не керек, олардың жүрісі өнді. Михаилдың долбарлауынша, сағатына 10-12 шақырым алып келеді. Сөйтіп, біздің саяхатшылар тамыздың 28-інде Қызылжардан сексен шақырым жердегі Балай қаласынан, 29-ында Балайдан қырық шақырымдағы Рыбин қаласынан өтті. Ертеңінде отыз бес шақырым жүріп, Кама қаласына кірді. Ол бастаукөзін Саян тауларынан алған Енесай өзенінің шағын тармағы – Кама өзені бойындағы әжептәуір қала. Әдемі салынып, әсем орналастырылған ағаш үйлер. Дөңгелене қоршаған кең алаңы бар. Ол алаңда алтынмен аптаған кресі күн сәулесімен жарқыраған үлкен ғибадатхана тұр. Бірақ бұл қала да иен. Тоқтар, тынығар орын жоқ. Ат қоралары қаңырап қалған. Далада да бірде-бір мал көрінбейді. Мәскеу үкіметінің бұйрығы мұнда да бұлжытылмай орындалған. Алып кете алмағандарын бүлдіріп тастапты.

	Камадан шыға бере Михаил Надя мен Николайға жолай, Иркутке дейін Төменгі Удин деген тағы бір шағын да маңызды қала барын айтты. Николай ол қаланы білетінін, себебі онда телеграф стансасы барын мәлім етті. Демек, Төменгі Удин де иен жатса, онда қызметті Иркуттен іздеуі керек.

	Күркешік-арба Камадан арғы жолдағы кішкене өзеннен ешбір қиындықсыз өтті. Енесайдың Иркутке жақын Ангара саласына дейінгі жолда да кедергі кездеспек емес, егер Динка деген саласы бөгеп жүрмесе.

	Камадан кейін кездесер поселокке дейінгі жол алыс, жүз отыз шақырым шамасында. Арбалылар қыркүйектің 4-і күні таңертең Бирюза деген кішкене өзеннен өтіп, Бирюза қаласына кірді. Николай иен қалған үйлердің бірінің сұп-суық пешінен он шақты қатырма тауып алды. Қой майына пісіріліпті. Ал асүйден пісірілген мол күріш табылды. Қолдарындағы азық таусылуға тақалған жолаушыларға бұл үлкен олжа болды. Үшеуі біраз дем алды да, тағы аттанды. Иркутке дейін әлі бес жүз шақырым жол бар. Соңдарынан ешқандай дыбыс естілмейді, татарлардан белгі жоқ.

	Михаил Строгов енді сегіз күнде, ең ары кеткенде он күнде кнәзбен жолығарына сенімді.

	Саяхатшылар Бирюзадан шыға бергенде, күркешік-арбадан отыз қадамдай алда бір қоян жолдарын кесіп өтіп кетті.

	– Ах! – деді Николай қатты тіксініп.

	– Достым, саған не болды? – деді Строгов мейірімді үнмен.

	– Сен көрген жоқсың ба? – деп қалған Николай тілін тістей қойды. – Өй, мен ұмытып кетіппін ғой, сен көре алмайды екенсің ғой. Жарайды, көкесі, көрмегенің дұрыс та болды.

	– Мен де ештеңе көрген жоқпын, – деді Надя.

	– Оның жақсы!.. Иә, жақсы!.. Бірақ мен көрдім!..

	– Нені көрдің? – деді Михаил.

	– Бір қоян жолымызды кесіп өтті! – деді Николай үрейлі дауыспен. Ресейде егер қоян жолыңды кесіп өтсе, көп ұзамай бір кесапатқа ұшырайсың деген ырым бар. Орыстың сауаты шамалы жастарының бірі Николай атын дереу тоқтатты. Михаил Строгов ырымға сенбейтін, әйтседе арбакештің күйін түсініп, оған:

	– Достым, онда тұрған дәнеңе жоқ, – деп жұбату айтты.

	– Көкесі, саған да, қарындасыңа одан келіп-кетер ештеңе жоғын білемін, бірақ мен ондайдан қорқамын. Жазмыш шығар, – деп сәл-пәл отырды да, атының делбесін қақты.

	Алайда, жаман ырым қылаң берсе де, ол күні ешбір бөтен жәйт болған жоқ. Ертеңінде, қыркүйектің 6-сында, олар басқа елсіз мекендерше қаңырап тұрған Алсачев селосына енді. Надя сондағы үйлердің бірінің дәлізінен жүзі қылпылдаған екі пышақ тауып алды. Ондай пышақты сібірлік аңшылар ұстайтын. Ол пышақтың біреуін Михаилға беріп, біреуін өзінде қалдырды.

	Төменгі Удинге дейін жетпіс шақырымнан аса жол бар. Николайдың ұнжырғасы түсе бастады. Жаман ырымның оған ауыр әсер еткеніне сену қиын-ақ. Үндемей бір минөттен артық отыра алмайтын жігіт енді түнеріп алды, өздігінен сөйлеуден қалды.

	Екатеринбордан бері солтүстік ендіктің елубесінші градусымен параллель келе жатқан жол Бирюзада оңтүстік-шығысқа бұрылып, жүзінші бойлықты кесіп өтіп, одан арыда, шығыс Сібір астанасына дейінгі қашықтықты қысқарту үшін, екі жүз шақырымнан көрініп тұратын Саян таулары арқылы кетеді.

	Арба зымырап келеді. Иә, зымырап келеді. Әлдебір сезімге берілген арбакеш Надя мен Михаилды да, атын да аямай, Иркутке тез жетуге құлшынулы. Жазмышқа көнбіс болғанымен Иркутке неғұрлым тез жетсе, солғұрлым қауіпсіз болатынына сенген. Ол да, Надя мен Михаил да бастарынан кешірген қиындықтар сонымен бітті деп ойлаған. Алайда жүректері нық дауаламайтындай. Шынында, Қызылжардан беріде оғаш ештеңе байқалмаса да, енді өртенген орман, шөбі оталған, тапталған алқап, жартысы күйіп, жартысы қираған, қабырғаларын оқ шұрқ-шұрқ тескен үйлер ұшыраса бастады. Төменгі Удинге отыз шақырым қалғанда жаудың жақында ғана жүріп өткеніне куә осындай сұмдық белгілер жиілей түсті, мұншама басқыншылықты татарлардан басқа біреулердің жасауы мүмкін емес.

	Бұл жәйтті естіген Михаилдың мазасыздануы анық байқалды. Бұл жолмен өздерінің алдында татарлардың отряды кетіп бара жатқанына ол енді күмәнданған жоқ. Ал ол нендей отряд? Әмірдің әскері ме? Жоқ, олардың бұларға байқалмай алға түсіп кетулері нанымсыз. Ендеше бұл басқыншылар кімдер? Иркуттың күрежолына қайдан, қалай келіп түсті? Патша шабарманы басқа бір жаңа жаулармен ұшыраспақ па? Михаил бұл ойын тісінен шығарған жоқ, Надя мен Николайды үрейлендіргісі келмеді. Олар әлдебір тосын кедергі кездесіп қалмайынша үлкен жолдан бұрылмауға келісті. Кедергінің не екенін білгенде ғана одан қалай құтылуды да білесің.

	Ертеңінде біздің саяхатшылар бұл жолмен салтатты, жаяу әскерлердің жаңа ғана өткенін айғақтайтын көптеген белгілерді қадам басқан сайын дерлік кездестіре бастады. Әлдебір уақытта алдыңғы жақтарынан түтін көрінді. Бұлар енді сақтана түсіп, ақырын жүріске көшті. Кейбір селолар мен деревнялар жанып жатыр, олар кеше, бүгін өртелгендер сияқты.

	Ақырында, қыркүйектің 8-і күні, күркешік-арба кілт тоқтай қалды.

	Ал ілгері аттамай қойды. Сұрша ит ыңырсыды.

	– О не? – деді Михаил Строгов.

	– Өлік! – деп Николай арбадан секіріп түсті.

	Ол жатқан азаптап өлтірілген ер адамның мүрдесі еді. Серейіп қалыпты. Николай шошына шоқынды. Содан кейін Михаил екеуі өлікті жолдан алысырақ апарып тастады. Николай оны қарға-құзғынға жем болмасы үшін жерлеуді, сөйтіп христиандық парызын өтеуді ойлап еді, өйтуіне Михаил мұрша бермеді:

	– Жүр, кеттік! Бір сағат та кешігуге болмайды! – деп дігерледі. Арба орнынан қозғалды.

	Шын бар-ау, егер Николай үлкен жолда одан соң тап болған өліктердің бәрін жерлеп, соңғы парызын өтер болса, оған уақыты жетпес еді және өзі әбден титықтар еді. Төменгі Удинге жақындаған сайын өлік көбейе берді, кей жерде тіпті ондаған дене жатты. Әйтседе, біздің саяхатшылар жолдан бұрылмады, бұрылып кету қажет болса көрермізбен ілгерілей берді. Жолдағы деревнялардың бәрі де қиратылған, өртелген.

	Сол күні, кешкі сағат төртте, Николай көз ұшында Төменгі Удин шіркеуінің қоңырау мұнаралары көрінгенін, бірақ ол тұсты қап-қара бұлт басып бара жаратқанын айтты. Николай мен Надя солай қарай көз тастап, көргендерін Михаилға айтып берісті. Не істеу керегін ақылдасты. Егер Төменгі Удин де иен қалған болса, онда одан аман өтіп кетуге болар, ал татарлар жүрсе, онда айналып өтпей болмайды.

	– Абайлап, ақырын жүре берейік, бұрылмайық, – деді Михаил. Олар және бір шақырым жүрді.

	– Анау бұлт емес, түтін, Төменгі Удин өртеніп жатыр, -– деді Надя. Иә, ол өрт болатын. Қарақұрым түтін арасында от-жалын жылтылдайды. Түтін түйдектеле-түйдектеле көтеріліп, қап-қара бағанға ұқсап кетті. Өрт маңайында ешкім жоқ. Басқыншылар иен қаланы өртеп кетті ме әлде? Олар татарлар ма? Немесе кнәздің бұйрығымен тып-типыл етіп жүрген орыстар ма? Орыстар болса, патшаның нұсқауын орындап, Қызылжар мен Иркут аралығында әмір әскерлерінің дем алуына дәнеңе қалдырмауға кірісіп жүр ме? Ал біздің қашқындар не істеу керек: тоқтаған жөн бе, алға қарай жылжи беру жөн бе? Олар екіойлы болып отыр. Пікірін іштей таразылаған Михаил Строгов алыс та болса жақынды, яғни күре жолдан бұрылып, даламен кетуді жөн деп білді, өйтпесе – татарлардың қолына тағы түсіп қалулары мүмкін. Соны Николай айта бергенінде оң жақтан мылтық дауысы дүңк етті. Ат мұрттай ұшты. Оқ оның басын тесіп өткен еді. Іле-шала он екі салт атты пайда бола кетіп, арбаны қоршап тұра қалды. Олар ай-шайға қарамай, Михаил Строгов пен Надяны, Николайды бассалып байлап-матап ала жөнелді. Ойда жоқ оқиғаға Михаил Строгов таңырқаса да, ешбір саспады. Қарсыласуды жөн көрмеді. Он екі мүшесі сау болса да, мұндайда қарсыласу өліммен тең еді. Ол ештеңені, ешкімді көрмесе де, сөздерін естіді, шала-пұла болсын ұқты. Бұлар татарлар екен, бірақ әмірдің құзырындағылар емес, қоқандық және құндыздық хандардың әскерлері көрінеді. Енесай жақтан жете алмай жатқан Фофан хан әскерімен Иркут іргесінде кездеспекші. Әзірше бұлар үшінші лек деп аталады екен. Иван Огаревтің кеңесі бойынша, шығыс болыстарды тезірек бағындыру үшін бұл лек Семей облысының шекарасынан өтіп, Балхаш көлін оңтүстік жағынан орай жылжып, қаусырмалап келіп қосылуы керек.

	Құндыз ханының бір офицері бастаған бұлар жолындағының бәрін қиратып, өртеп, Енесайға дейін келген. Қызылжардың иен қалғанын, Енесайдан өтер жабдық жоғын көрген офицер жуық маңдағы қайық атаулыны Фофан ханның әскері өтсе де жетерлік етіп түгел жинатып алған. Содан кейін Енесай жазығына түсіп, Алсал жолына шыққан. Елу мың әскерден тұратын бұл үшінші лек Төменгі Удинді тып-типыл етіп, Иркутты бетке алған. Енді әмірдің әскерімен табыспақ. Өз алдына қашық жатқан шығыс Сібірдегі хал осыдан кейін түсінікті болса керек. Өлке астанасын қорғаушы шағын күштің де жағдайы мәз бола қояр ма екен.

	Сонымен, Михаил Строгов маңызды екі жәйтті біле алды: біріншіден, татарлардың үшінші легі Иркутке жетті; екіншіден, бұлар жақында әмір мен Иван Огарев әскерлеріне қосылмақшы. Иркутты басып алулары – содан кейінгі мәселе. Енді Михаил Строговтың ойын долбарлап білуіміз қиын болмас. Мына жәйттен соң оның үміті үзілді, бойын қорқыныш биледі дейсің бе? Атамаңыз, ол өзгерген жоқ. Еріні жыбыр етіп:

	– Мақсатыма жетемін! – деді.

	Татар атты әскері тұтқындаған Михаил Строгов пен Надя, Николай жарты сағат өте бере Төменгі Удинге жетті. Сұрша олардың соңдарынан еріп отырды. Қала өртеніп жатқандықтан татарлар онда аялдамай, тұтқындарды атқа мінгізіп, одан ары қарай алып жүрді. Николайда үн жоқ. Надя Михаилды ойлап, тағдырына іштей жалбарына ақ тілек тілеп келеді. Ал сырт көзге салмақты, бейжай қалыптағы Михаил қалайда қашып құтылуды ойлауда.

	Тұтқындарының бірі соқыр екенін көрген татарлар оны ойыншыққа айналдыра бастады. Атқа қамшы басып, қатты жүруге кірісті. Михаилдың аты, дізгінді ешкім ұстамағандықтан, біресе олай, біресе бұлай жалт беріп, атқақтап, сүрініп кетеді, ағашқа ұрынады. Солдаттар кейде күліп, кейде ашуланып, атты да, байғұс тұтқынды да қамшымен тартып жіберіп, ойларына келгенді істейді. Оны көрген Надяда зәре жоқ. Николай іштен тынып келеді, қолынан келер шарасы қайсысы?! Оның үстіне екеуі де татар тілін білмейді, дәнеңе дей алмайды, «қылшықтаймын деп былшықтап» алулары мүмкін. Ал татарларға бұл ермек аз көрінсе керек, тұтқын орыс жорта соқыр бола қалған шығар, байқап көрейік десті білем, Михаил Строговты сынамаққа бір соқыр атты тауып әкеліп, соған мінгізді. Бұл «ойын» Татан және Шыбарлы селоларының аралығында болды. Михаилға дізгінді ұстатты да, атты қамшымен де, таспен де пергілеп, қарқ-қарқ күле қиқулап, атты шапқылатты. Соқыр жануар қайтсін, тапырақтап беталды шапқылап, жолдан шығып кетіп, ағашқа, тасқа ұрынып, ой-шұңқырға түсіп кетіп, құлап та қалады. Михаил Строгов шағымданған да, қарсыласқан да жоқ. Аты жығылғанда да қыңқ етпей, татарлар атты тұрғызғанша тырп етпей тұра берді. Николай ақырында шыдай алмай, Михаилға көмектесуге ұмтылғанда татарлар оны жібермей қойды. Оспадар ойын жалғаса берер ме еді, қайтер еді, егер тосын бір жәйт бола қалмаса. Қыркүйектің 10-ы күні Михаилдың аты жын ұрғандай атқақтап, жарқабаққа қарай шаба жөнелді. Николай соңынан ұмтылып еді, татарлар тағы ұстап қалды. Қағынған ат шапқан күйі барып жарқабақтан ұшты да кетті. Михаил, әрине, қоса кетті. Жарқабақтың биіктігі отыз-қырық футтай болатын. Надя мен Николайдың жандауыстары шықты. Олар Михаил мерт болды деп ойлаған. Бірақ солдаттар Михаилды тірі алып шықты. Сап-сау. Құлай бастағанын сезісімен аттан қарғып түсіп қалған екен. Ал аттың омыртқасы үзіліп, аяқтары сыныпты. Татарлардың жануарға жандары ашымады, қиналмасыншы деп ата салмады, байғұсты сол тыпырлаған күйі қалдырып, Михаилдың қолын арқанмен байлап, біреуі жаяулатып жетектеп алды. Михаил бұл жолы да ләм демеді, сыр бермеуге тырысты. Арқанды тартқылатпай, аттың аяңынан қалмай, тез жүріп отырды. Генерал Кисовтың патшаға айтқан «темір адамы» сол сыпаттаманы тағы ақтады.

	Келесі күні, қыркүйектің 11-інде, татарлар отряды Шыбарлы селосына келіп кірді. Сол жерде бір маңызды оқиға болды. Түн еді. Татарлар дем алуға кірісіп, арақты өлердей ішті. Оған дейін қызға қалайда көңіл бұрмаған солдаттардың бірі Надяға тиісті. Оның бейбастақтығын Михаил көрмегенмен Николай көрді де, шыдап отыра алмай ұшып тұрып, солдатқа жетіп барды. Солдат аузын ашып үлгіргенше Николай оның тапаншасын жұлып алып, атып салды. Отряд басы офицер жүгіріп жетіп келді. Солдаттар да жинала қалып, Николайды кергілеуге кірісті. Бірақ офицер оларға тарауға бұйрық берді де, Николайды бір атқа өңгере байлап алып, шаба жөнелісті. Михаилды тіркеп байлаған арқан тартылып барып үзіліп кетті, ал оны мас солдат аңғармады.

	Михаил Строгов пен Надя, сөйтіп, айдалада қала берді.





Тоғызыншы тарау


	Далада




	Пермьнен Ертіске келе жатқан жолдарындағыша Михаил Строгов пен Надя тағыда оңаша, еркін қалды. Әрине, ол жағдай мен бұл жағдай мүлде кереғар. Ол жолы астарында жайлы күйме болды, аттарын жиі алмастырып отырды, «тамақ тоқ, көйлек көк» дегендей, кәдімгідей рахат сапар шеккен. Енді жаяу келе жатыр, көлік табудан үміт жоқ. Қарындары ашқан. Тірлік теріс қарап кеткендей. Алдарында әлі төрт жүз шақырым жол жатыр. Құдай жолықтырған достарынан қапияда айырылып қалды.

	Михаил Строгов жата кетті. Надя не істерін білмей тұр. Михаилдың не айтарын күтулі. Сағат түнгі он. Күн батқалы үш жарым сағат. Айнала – иен дала. Татарлар қараңғылыққа сіңіп кете барған.

	– Енді не болар екенбіз?! Байғұс Николай-ай, обалыңа қалдық-ау! – деп күңіренді Надя.

	Михаил Строгов тіл қатқан жоқ.

	– Михаил, татарлар сені мазақтап қинай бастағанда ол басына қатер төнерін ойламастан саған көмектеспек, арашаламақ болды емес пе? – деді Надя.

	Михаил Строгов үндемеген қалпы басын көтеріп, сонсоң басын екі қолымен тірей отырды. Нендей ойға кетті ол? Надяның не дегенін естіді ме?

	Иә, естіген. Қыз қалай қарай жүру, қайда апару керектігін сұрағанда да естіген. Сәлден соң:

	– Иркутке барамыз! – деді.

	– Үлкен жолмен бе?

	– Иә.

	Михаил Строгов берген сертінен айнымады. Үлкен жол – тез баратын ең төте жол. Егер Фофан ханның алғы әскерлері қуып жетер болса, жолдан шыға жөнеліп, тығылып үлгіреді. Надя Михаилды қолынан жетектеп алды.

	Екі жолаушы ертеңінде, қыркүйектің 12-сі күні6 таңертең Тулон селосына жетіп, дем алуға аялдады. Түні бойы жиырма шақырым жер жүрген. Село тып-типыл өртеліпті. Надя құлаған үйінділерді аралап, өліктерге үңіліп, Николайдың мүрдесін іздеді. Жоқ. Оған аяушылық жасап бір жерде тастап кетті ме екен, әлде Иркутке апарып өлтіруге алып кетті ме екен?

	Екеуінің қарындары ашты. Сәтін салғанда Надя өрттен сау қалған бір үйден кепкен ет пен сукәр тауып, көтергенінше алып келді. Біразға жететін азық табылды. Ал сусын... Ангараның тарам-тарам мыңдаған тармағы бар жерде ешкім сусамас.

	Олар қол ұстасып жүріп келеді. Михаил Строгов нық та ширақ адымдайды, тек серігін шаршатып алмас үшін ақырынырақ жүреді. Надя болса, одан қалмауды, оған бөгет болмауды ойлап, күш сала қатарласады. Онысын Михаил көрмесе де, сезіп қалған бір сәтте:

	– Қалқам-ай, шаршадың-ау! – деді.

	– Жоқ! – деді қыз.

	– Надя, қылжырай бастасаң, маған айт, көтеріп аламын, – деді Михаил.

	– Жарайды.

	Сол күні олар Ока деген кішкене өзеннен өтті. Суы таяз екен, өту қиын болған жоқ. Аспанды бұлт торлады. Күн салқын. Алайда жаңбыр жиі жауатын мезгіл әлі алыс. Анда-санда өткінші жауын болып тұр. Екі жолаушы көп сөйлеспейді. Надя жан-жаққа жиі қарайды. Екеуі күндіз екі рет тоқтап, дем алды. Түнде алты сағат ұйықтады. Тағы бір иен селодан өткендерінде Надя тағыда кепкен ет тауып әкелді. Ол Сібір халқының негізгі тағамы – қой еті еді. Көп болғандықтан бағасы да арзан, бір фунты екіжарым тиыннан сатылатын. Михаил Строгов іштей қаншама көксегенімен, жолай тірі мал ұшырысқан жоқ. Жылқы, қой малын не қырып тастаған, не айдап кеткен. Жылқының өліп жатқандары ғана бар. Татарлар қалдырған көп «белгінің» бірі ғой. Бүлікшілдердің «іздері сайрап жатыр»: өлген ат, қираған арба, өртелген үй, сорлы сібірліктердің өліктері. Мүрде әсіресе село мен деревня маңында көп. Надя олардан шошыса да, жиіркенсе де, мұрнын баса аралап, әрқайсысының бетіне үңіледі...

	Екеуіне төнер қауіп алдыңғы жақтарында емес, артқы жақтарында еді. Анау қоқандықтар мен құнзыздықтар жіберген қайықтар Қызылжарға баяғыда-ақ келіп жетіп, әмірдің әскерлері өзеннен тез өтіп шыққан болса,оның Иван Огарев бастаған алғы легі бұл жерге келіп қалатын уақыт болды. Надя кейде жол маңындағы төбелерге шығып, төңіректі, алғы-артқы жолдарды көзбен шолып келеді. Татар әскерлерінің келе жатқанын айғақтар шаң әзірше көрінген жоқ. Бірінен бірі хал-ахуал сұрамаса да, Михаил Надяның шаршағанын сезді, оны көтеріп алуды ойлады. Николайды бірер сөзбен еске алғандары болмаса, әлі де шешіліп сөйлеспей келеді. Николайды еске алған сайын Надяның көзіне жас толады. Михаил Николайдың өлім жазасынан бәрібір құтыла алмасын түсінсе де, Надяның көңілін ауламақ ниетпен бірде:

	– Надя, сен менің шешем туралы ештеңе айтпадың ғой? – деді.

	Қайран ана! Надя ол туралы қалай айта алмақ? Михаилдың жүрегіндегі жазылмас жараны тырнаудың не керегі бар? Кәриә қайтыс болмады ма? Томдағы алаңда жатқан шешесінің мүрдесін ұлы сипалап жүріп тауып алып, бетінен ақырғы рет сүйіп қоштаспап па еді?

	– Надя, шешем туралы айтшы! Сенің әңгімең маған қуат берер еді, – деді Михаил.

	Надя оның өтінішін орындауды жөн көрді. Омбыда алғаш рет жүздескен Марфа Строгова екеуінің арасында соңғы сағаттарына дейін не болғанын айтуға кірісті. Өзі бұрын көрмеген тұтқын кәриәға әлдебір сезімнің жетегімен жақындағанын, танысқанын, қамқорлық жасағанын, ол қылығын кәриәнің теріс көрмегенін, оң қабақ танытып, қызындай көріп, небір жұбату сөз айтқандарын баяндап шықты. Ол кезде мына Михаил Строговтың Николай Корпанов болғанын айтты.

	– Мен Корпанов болып қалуға міндетті едім. Шешеммен кездеспеуге ант еткенмін. Надя, мен антымнан аттап кеттім!– деген Михаилдың өңі күреңіте қалды.

	– Михаил, сен іздеп жолыққан жоқсың ғой, екеуінді бір кездейсоқтық жолықтырды ғой ?! – деді Надя.

	– Мен қандай жағдайда болсын өзімнің кім екенімді ашпауға серт бергенмін.

	– Михаил, Михаил! Шешеңе қамшы тигенін көре тұра сен қалайша шыдамақ едің?! Жо-жоқ! Ұлына шешесін қорғауға тиым салар серт болмақ емес!

	– Надя, мен анттан аттадым, ол күнәмді Құдай кешіре көрсін! – деді Михаил.

	– Михаил, – деді қыз, – саған бір сұрақ қойғым келеді. Ол сұрақты қоюға құқым жоқ болса, жауап берме. Мен саған ешқашан ренжімек емеспін.

	– Сұрағыңды айта ғой.

	– Сенен патшаның хатын алып қойса да, Иркутке жетуге неге асығып келесің?

	Михаил Строгов қыздың қолын қаттырақ қысты да, ештеңе демеді.

	– Сен ол хаттың мазмұнын білетін бе едің?

	– Жоқ, білгем жоқ.

	– Ендеше, Михаил, Иркутке мені әкеме жеткізіп салу үшін ғана келе жатырсың ба?

	– Жоқ, Надя, олай емес, – деді жігіт салмақтана сөйлеп. – Егер «иә» десем, сені алдағаным болар еді. Мен бастапқы парызым жетелеген жаққа келе жатырмын. Иркутке жетуді айтсам, сені мен әкеле жатқан жоқпын, мені сен әкеле жатырсың. Жолды сенің көзің көріп, мені сенің қолың жетектеп келеді. Менің әу бастағы жақсылығымды сен еселеп қайтардың ғой?! Тағдырдың бізге рахымшылық жасар-жасамасын мен біле алмаймын, ал егер жасай қалса, әкеңе жеткізгенім үшін сен маған алғыс айтсаң, Иркутке жеткізгенің үшін мен саған алғыс айтамын!

	– Михаил, бұлай демеші! – деді Надя қобалжи сөйлеп, – Мен бұл туралы сұраған жоқпын. Михаил, шыныңды айтшы, Иркутке неге асығып келесің?

	– Мен Иркутке Иван Огаревтен бұрын жетуге тиіспін! – деді Михаил.

	– Әлі де сенімдісің бе?

	– Әрине. Мен бұрын жетемін!

	Михаилдың бұл жауабында Огаревтай жәдігөйді жеккөрушілік нышаны ғана емес, әлдебір құпиясын аша алмайтынын аңғартушылық барын Надя анық сезді.

	Үш күннен кейін, қыркүйектің 15-інде, екеуі Қойтын селосына жетті. Ол Тулон селосынан жетпіс шақырым жерде. Надя қалжырауға айналып, аяғын күштеп әрең басып келеді. «Менің сиқымды Михаил көре алмайды ғой, қашан құлап қалғанымша сыр бермейін» деген ойы ішінде.

	Татарлар әзірше соңғы жолы ұшырасқаннан беріде екеуіне жолай қауіп-қатер кездескен жоқ, тек шаршап, шалдығып келеді. Солайша үш күнді және өткізді. Ал бүлікшілдердің үшінші легі тым суыт кетіп бара жатқан сияқты. Оны талқандалған, өртелген селоларда қалған өліктердің бірнеше күн жатқандықтан жидіп-сасып кеткендігінен білуге болатын еді.

	Батыс жақ әлі де тыныш. Әмір әскерінің алдыңғы легі көріне қойған жоқ. Михаил мұндай жағдайдың себебін түсіне алмады да, бүлікшілдердің кешігуі туралы өзінің небір тосын тұспалдарын іштей таразылады. Күш жиған орыс әскерлері оларды Томда немесе Қызылжарда тоқтатты ма екен? Олай болса, басқа екеуінен сырт қалған үшінші лектерінің қолынан не келеді? Мұндай жағдайда үлкен кнәз Иркутты қорғап қала алады.

	Михаил кейде осылай жұбанғанымен ойының іске аспасын, кнәздің тағдырына ықпал ете алмасын көп кешікпей түсінді.

	Қойтын мен Қимылтейдің арасы алпыс шақырым. Соңғысы – Ангараның Динка саласына жақын орналасқан шағын поселок. Михаил сол Динканың өткел бермей жүруі мүмкін деген ойға қалды. Ол өзеннен сонау бір жылдары өтіп көрген. Тым қиын, қауіпті болған. Қайық атаулы бұл жолы мүлде жоқ шығар.

	Қимылтейге дейінгі жол кемінде үш күншілік. Надяның жүрісі қиындай түсті. Қанша қайраттанғанымен күші сарқылуға айналған. Михаил мұны біліп келеді. Егер Михаил соқыр болмаса, Надя бұған:

	«Михаил, мені осындағы үйлердің бірінде қалдыр да, кете бер. Менің әкеммен кездесуге тырыс. Оған менің қайда екенімді айт. Екеуің келіп, мені тауып аларсыңдар. Бар, жолыңнан қалма! Мен ештеңеден қорықпаймын! Татарлар таба алмастай тығылып қаламын. Әкеммен, сенімен аман-есен жолығуға тырысамын. Бар, Михаил, жолың болсын! Мен саған енді ілесе алмаймын... » – дер еді.

	Надя бірнеше рет отыра қалды. Әркез Михаил оны дереу көтеріп алып, аяғын жебей басты. Ол шаршамайтын жан сияқты.

	Қыркүйектің 18-і күні кешкі сағат онда олар Қимылтейге жетті. Жақын бір дөңеске көтеріліп шолу жасаған Надя сонау алдарында әлдебір қара тақтаның жатқанын көрді. Ол «тақта» Динка өзені болатын.

	Ымырттың алабарқыны ештеңені көрсетіп жарытпады. Әйтседе Надя жолдасын село көшесімен абайлай жетектеп алып жүрді. Өртелген үйлердің күлі суыған, татарлар мұнда бұдан бес-алты күн бұрын болып кеткен тәрізді. Селоның шығаберісіндегі шеткі үйге жете бере Надя бір тасқа сылқ етіп отыра кетті.

	– Дем алғың келді ме? – деді Михаил.

	– Түн болды. Сен шаршаған жоқсың ба? – деді Надя.

	– Мен Динкадан өтіп алсақ дер едім. Сонда алаңсыз болар едім.

	Сен қалжырадың-ау, қайтейін, – деді Михаил.

	– Ендеше, Михаил, жүр, кеттік! – деп Надя орнынан тұрып, оны қолынан ұстады.

	Село мен өзеннің арасы үш шақырым. Жолдасының ниетін түсінген Надя өзін өзі іштей жігерлендіріп келеді. Төңірек – алакөлеңке. Динка ағып жатқан дала ұшы-қиырсыз сияқтанды. Сібір алқабы басталатын бұл жерде бірде-бір ағаш, дөң-дөңес, қырат та жоқ, беркелкі көсіліп жатқан жап-жалпақ жазық. Айналаның тып-тыныш екені соншама, тіпті қиыр алыстан байғыздың әуп дегені естілердей. Кенет Михаил мен Надя тоқтай қалды. Әлдеқайдан иттің үргені естілген.

	– Естідің бе? – деді Надя.

	Иттің үргеніне іле-шала құдды қиналып өлуге айналған адамның ақырғы ышқынысындай ащы дауыс жетті.

	– Николай! Николай! – деп қыз шыр-шыр етті. Жүрегі әлдебір жаманшылықты сезгендей қысылып кетті.

	Михаил құлағын түріп тұр.

	– Михаил, жүр, барайық! – деді Надя.

	Аяғын күшпен әрең басып келе жатқан қыз бірден ширығып, елеңдей қалды.

	– Біз жолдан шығып кеткенбіз бе? – деді Михаил, құмдауыт жерде емес, шөптесінде тұрғанын аңғарып. – Дауыс анау тұстан, оң жақтан естілді.

	Екеуі солай қарай беттеп, өзенге жарты шақырым қалғанда тоқтап, тың тыңдасты. Енді иттің үргені жақынырақтан, тек бағанағысынан әлсіздеу естілді.

	– Мынау Сұршаның дауысы, иесінің соңынан кеткен ғой, – деді Михаил. Надя:

	– Николай! – деп айғай салды.

	Жауап болған жоқ. Қыздың айқайынан шошыса керек, жыртқыш құстардың бірнешеуі қанаттары сартылдай көтеріліп, ары қарай ұшып кетті.

	Михаил жата қалып, құлағын жерге төседі. Надя алдыңғы жақтарындағы қараңғылыққа ұмсына қараған, бірақ ештеңе көре алмады. Сол әредікте манағы кісі дауысы талыға тағы естілді. Естілгенде жалбарынышты үнмен: «Михаил», дегені ап-анық жетті. Кенет үсті-басы қан-қан болған ит шыға келіп, Надяға арсалаңдай ұмтылды. Сұрша! Демек, Николай жақын жерде жатыр. Михаилдың шын атын сол ғана білетін. Қай жерде ол? Надяның айғайлап шақыруға енді дәті бармады. Сол кезде Сұрша тағы үріп, сонау бір тұста жерге қонуға төмендеп келе жатқан қарақұсқа қарай жүгіре жөнелді. Сұрша жетіп барып бассаларда қарақұс ұшып үлгірді де, дереу қайта төмендеп, итті шоқып-шоқып қалды. Екеуі кәдімгідей төбелес салды. Қарақұс тағы көтеріліп, тағы шүйіліп, итті тағы шоқып-шоқып алғанда иттің үні өшті. Надя баж етіп:

	– Сол жерде... сол жерде!.. – деді.

	Олар жүгіріп барып... кісінің басын ғана көрді. Әуелде соған сүрініп қала жаздаған Надя енді жанына дізерлеп отыра кетті. Николайдың басы! Татарлар ескілік тағы ғұрыптарын қолданып, оны жерге кеңірдегінен көміп кеткен!.. Сөйтіп тірі қалдырылған кісі не аштан өледі, не қасқырға, жыртқыш құстарға жем болады. Сұрқиялық жаза! Тірідей көму... Қолдарын артына қайырып байлап, тікесінен көмген соң тырп ете алмай тұрады. Қашан дәмі таусылғанша. Татарлар осылай қорлап кеткен Николайдың тұрғанына үш күн. Бір жәрдем күтіп жалбарынған. Міне, жәрдемдесетіндер келді. Бірақ кеш болмады ма?.. Күшігендер жемтік көргендей шүйіліп, итті шоқылап, «жемтікке» жетуге жанталасты, Сұрша иесін қорғап жанталасып, ақырында өліп тынды.

	Михаил Строгов пышағын алды да, тірі мәйтке айналған байғұстың төңірегін қазғылап, аршып, оны шығарып алуға кірісті. Николай көзін әрең ашты да, Михаил мен Надяны танып:

	– Достарым... кездескенімізге қуаныштымын... мені дұғаларыңнан қалдырмаңдар!.. – деді. Ең ақырғы лебізі сол болды.

	Михаил пышағымен тез-тез қазып, Николайды суырып алды. Кеудесіне құлағын төседі. Жүрегі тоқтап қалыпты. Михаил марқұмды сол жерге жерлеу үшін жаңа өзі тұрған ұраны кеңейтіп қазып, қабірге айналдырды да, иесіне адал болған итін қоса көмуді жөн көрді.

	Кенет дабыр-дұбыр дауыс естілді. Жарты шақырымдай қашық-тықтан естілгендей.

	– Надя, Надя! – деді Михаил күбірлеп. Марқұмның жанында дізерлеп дұға оқып отырған Надя орнынан тұрып келді.

	– Баршы, қарашы! – деді Михаил.

	– Татарлар! – деді, байқап үлгірген Надя.

	Олар – Иркутқа қарай өзенге кетіп бара жатқан татарлар – әмір әскерінің алғы шебі болатын.

	– Жерлемей кетпеймін, – деген Михаил қабірді қаза берді. Әзірлеп болған соң Николайды екі қолын кеудесіне айқастыра қойып жерледі. Сонсоң Надя екеуі дізерлеп қатар отырып, дұға оқып, өздеріне көмек көрсете жүріп мерт болған мейірімді жанға ең соңғы құрмет рәсімін жасасты.

	– Енді қасқыр да, жыртқыш құстар да мазаламайды. Жүр, кетелік, – деді Михаил ауыр күрсініп.

	Олар үлкен жолға енді жоламақ емес. Онда татар әскерлері кетіп барады. Иркутқа арғы жағынан айналып бару үшін дала соқпақтарымен жүруге тура келеді. Динкадан өтудің де енді керегі жоқ. Бұл жақтың жолдары мен соқпағы Надяға аян, жүруге жарамағанымен жол көрсетуге жарайды. Михаил оны көтеріп алды да, оңтүстік-шығысқа қарай аяңдады. Жетпек жеріне екі жүз шақырымнан аса жол жатқан. Ол оны қалай жүріп өтті? Екінің бірі төзе алмас қиямет ауыртпалыққа қайтіп шыдады? Саян тауларынан өтуіне нендей ғажайыптар күш-қуат берді оған? Олар нені талғажау етті?

	Бұл сұрақтарға Михаил да, Надя да жауап бере алмас еді.

	Сонымен, он екі күннен кейін, тамыз айының 2-сі күні, кешкі сағат алтыда, Михаил Строговтың қарсы алдында жайылған ғаламат дастарқандай болып шалқар айдын жатты. Ол Байқал көлі еді.





Оныншы тарау


	Байқал мен Ангара




	Байқал көлі теңіз деңгейінен бір мың жеті жүз фут жоғарыда. Ұзындығы – тоғыз жүз, ені – жүз шақырымдай. Тереңдігі беймәлім. Жергілікті теңізшілердің хикаяларына қанық болған Бурбулон бике өзінің жолжазбаларында ондағылар Байқалды «теңіз» дегенді жақсы көреді депті. «Көл» дегенді Байқалдың өзі де ұнатпай, қатты толқынданып кетеді екен депті. Ал «теңіз» дейтіндей ол көлде орыстар батып кеткен апат болмаған дегені де бар. Байқал – үш жүзден астам өзеннің тоғысуынан пайда болған, жанартау текті таулар қоршаған тұщы су бассейні. Одан бір ғана өзен – Ангара ағып шығады. Ол Томның тұсынан өтіп, Енесай қаласынан жоғарырақта Енесай өзеніне құяды. Байқалды қоршалап тұрған таулар аса мол да зор Алтай тау жүйесінің құрамына кіреді. Мұнда ауа райы қатал. Қазірдің өзінде, қазан айында, міне, салқын сезіле бастады. Күздің ерте қысқа айналып, аязы сақылдай жөнелер түрі бар.

	Қазан айының алғашқы күндері. Күн сағат бесте, ақшамда-ақ батады. Түн ұзақ та суық. Термометр нөлден төменді көрсетеді. Байқал тауларының шыңдарында қар жатыр. Ауа райына қарай ма, жағрафиялық басқа сипаттарына бола ма, әйтеуір, көл деп аталатын бұл көлде дауыл күшті. Дауыл тұрғандағы толқыны Жерорта аумағындағы көлдердің толқынындай өте қауіпті, жаздыкүні қатнас жасайтын сал, паром, қайық, шағын кеме атаулыны қақпақылдаған асықтай етеді.

	Михаил Строгов көзі жәудіреген бейкүнә қызды көтеріп алған күйі көлдің оңтүстік-шығыс жағасына келген. Арып-ашыған, шаршап-шалдыққан бұл екеуіне мынау жабайы иен дала қосымша азаптан басқа не силар дейсің. Алты мың шақырым жер жүріп жеткен екеуіне таңданар да қояр.

	Бастапқы мақсатына жету үшін патша шабарманының енді не істеуі керек? Мына көлден алпыс шақырымдағы Ангара сағасына, одан арыда сексен шақырымдағы Иркутқа жетуі, яғни әлі де болса жиыны жүз қырық шақырым жер жүруі керек. Үш күнді керек етер бұл сапар дені-қары сау азаматыңа да оңай тимек емес. Михаил Строгов сол азамат па?

	Талай-талай тауқыметті тартып келе жатқан жігітке тағдыр аздап болса да рақымшылық жасайын деді ме екен, екі пендесі келіп кідірген тұста тіршіліктің бір белгісі болды. Көл жағасында елу шақты кісі тұрды. Михаил көтеріп алған Надя оларды мана байқаған. Әуелде шошынды. Байқал жағасындағыларды бағындыруға жіберілген татар әскерлері ме деп қалған. Михаилға сыр бермей тесіле қарап жақындағанда олай емесін көріп:

	– Орыстар! – деп қуана айғайлап жіберді. Сөйтті де, көзі қарауытып, әлі құрып, басы Михаилдың кеудесіне сылқ етті. Ол талып кеткен. Құдай сәтін салғанда анау тұрғандар бұл екеуін көре қойып, бірнешеуі жүгіріп жетіп келді. Көп ұзамай соқыр жігіт пен әлсіз қыз паром тұрған шағын айлақта, қарсы алған қайырымды топтың ортасында отырды.

	Паром жүзіп кетуге дайын тұр екен.

	Орыстар әртүрлі жағдаймен жан-жақтан қашып келген, осында таныс-біліс болған тағдырластар көрінеді. Татар барлаушыларынан сытылып, Иркутке жетудің қамын жасаған. Ангараның екі жағалауын да иемденіп алған татарлардан құрылықпен жүріп құтылмастарына көздері жеткен соң қалаға су жолымен баруды ұйғарған. Олардың бұл әрекеттеріне Михаил қатты қуанды, бірақ өзінің құпиясын ашпас үшін қуанышын сыртқа шығарған жоқ.

	Қашқындардың жоспары қарапайым. Байқалдан бастау алған Ангараның ағыны қатты, соны пайдаланады да, Ангара қаласына зулатып жетіп барады. Ол жерден Иркутке дейін өзен тіпті қатты, сағатына онбес-жиырма шақырым жылдамдықпен ағады. Сөйтіп, біржарым күнде Иркутке жетпек. Олар осылай есептеген де, көл маңындағы ағаштардан паром жасаған. Онысы паромнан гөрі үлкен салға ұқсас. Бөренелерді қатарлап, үйеңкі қабықтарымен қабаттап байлаған. Жүз кісі еркін сияр «көлік» дайын болған. Михаил Строгов пен Надя осы салға әкелінді. Қызды тамақтандырып, жапырақтардан салынған төсекке жатқызып еді, ол бірден ұйықтап кетті.

	Жаңа таныстарының сұрақтарына Михаил қысқа да түсінікті жауап берді, тек өзі Томда душар болған оқиғаны айтпады. Қызылжар қаласының тұрғыны екенін, Динка өзенінде татарлар жүргендіктен, Сібір астанасы татарлардың шабуылына тап болады деп ойлағандықтан Иркутке баруға бата алмағанын мәлімдеді.

	Енді бір минөтті де босқа өткізбеу керек. Күн суыта түсті. Түнде нөл градус болған. Көл бетінде мұз көріне бастады. Мұнда әзірше паромға кедергі жоқ болғанымен, былай шыға, Ангара ауқымында қалқыған мұз көбейіп, жолды қиындатары анық. Ары-бері кеңескен қашқындар ақырында аттануға бәтуаласты да, паромды байлаудан босатып, ағынға қарай жылжытты. Кесек бітімді, қайратты жігіттер қолдарына ұзын-ұзын сырық алып, паромды жағадан ағынға қарай итерді. Паромды бағыттап алып жүру жергілікті теңізші шалға сеніп тапсырылды. Аппақ қою сақалы беліне түскен шал кең де ұзын тері шекпен киіп, белін шарта буынған. Басында – тері малақай. Сұсты да маңғаз кісі. Паромның артқы жағына отырды. Сырғауылшы жігіттерге анда-санда бағдар сілтеп қояды. Көп сөйлемейді. Ол паромды жағаға тым жақындатпай, көлдің ортасына да жіберіп алмай жүргізуді тапсырған, соны жіті қадағалауда.

	Паромдағы жұрт әрқилы. Жергілікті ер-әйел, кәрі-жастармен бірге үш кезбе-діндар, бірнеше монах, бір село священнигі бар. Кезбе-діндарлардың иықтарында – қоржын, қолдарында – ұзын таяқ. Ыңылдап өлең-мінәжәт айта бастады. Бірі Украинадан, бірі Сары теңіз жақтан, бірі Финляндия жақтан келіпті. Соңғысы кәрі шал сияқты, белбеуіне қақпағы кішкене құлыппен жабылатын саптыаяқ байлап алыпты. Құдай ғибадатханасына садақа жинаушы болар. Ұзақ та қиын-қыстау сапарда жүрген мұның жиып-терген ақшасының бір тиыны да өзінікі емес, ақша анау құлыптаулы саптыаяқтың кілтін алып қалған кісілердікі. Монах та қиыр солтүстіктен келген, олардың Архангел қаласынан шыққандарына үш ай. Бұлар Карел жарты аралындағы Қасиетті аралдарда, Соловец ғибадатханасында, Троицада, Мәскеуде, Қазанда, Киевте болып, қасиетті жерлерге тәу етті. Енді, міне, қарапайым монах кейпінде Иркутке кетіп барады. Священник болса, ол – Ресейдегі алты жүз мың діндар-қызметші қатарындағы қарапайым ғана деревнялық поп. Тапқаны тамағына жетпейтін, ешкімге сөзі өтпейтін нашар жағдайдағы мұжықтарша киінген; үйінің іргесіндегі ұлтарақтай жері әрең асырап жүрген шаруалардан айырмашылығы жоқ. Қатыгез татарлардан қауіп төнгенде әйелі мен балаларын солтүстік қиыр шеттегі губернияларға жіберіп, өзі шіркеуде қалған. Ақырында, міне, қашып-пысып, Иркутке төте жете алмай, Байқалға байырқалады.

	Село священнигі бас болған топ – кезбелер мен монахтар – паромның алдыңғы жағына барып тұрып, құдайға құлшылық етуге кірісті. Күбірлеген үндері өлі тыныштықта күмбірлеген дауыстай болып естіледі. Надя ұйықтап жатыр. Михаил оның жанында отыр, қалың ой қаумалағандықтан ұйқысы қашып, анда-санда ғана бір сәтке мызғып алады.

	Ағынға қарсы жел түні бойы тынбады да, паромның жүрісі өнбеді. Таң ата мөлшерлегенде Ангара сағасына дейін әлі қырық шақырым жол барын анықтасты. Өзенге күндізгі сағат 3-4-тен ерте жете алмас. Бірақ оған ешкім өкінген жоқ. Керісінше, Иркутке өзенмен түнде бару әлдеқайда қауіпсіз болады десті. Теңізші шал мұз көшкіні кедергі жасамаса екен дегенді екі-үш рет айтты.

	Түн тым суық болды. Қатты жел мұз көшкінін жасай бастады. Мұз керуені әзірше паромды жанай шығысқа жылжып кетіп жатыр. Егер мұз шығыстан бері қарай жылжыса, паромға қиындық келтіруі, тіпті Иркутке барар жолды бітеп қалуы мүмкін. Осыны ойламай, сақтанбай болмайды. Михаил Строгов көлдің жағдайын, қалқыған мұздың қаншалықты екенін сұрап біліп отыр. Надя оянған соң одан маңайдағы хал-ахуалды тәптіштеп сұрап, танымпаз қыздан тыңғылықты жауап ала алды.

	Мұз құрсай бастаған көлде ерекше бір құбылыс пайда бола қалды: көлдің орта шенінде ыстық су бұрқақтап жөнелді! Ол, бұ табиғаттың еркіне дауа бар ма, Байқалдың түбінен атқылап шыққан артезиандық ыстық су еді. Күн сәулесіне шағыла биік шапшыған ыстық су тамшылары көлге мұз бұршақ болып жауады. Бұл көрініс Сібір теңізін тамашалау үшін ғана жүзіп жүрген жайшылықтағы саяхатшыларды ешқашан ұмытпас ғажап әсерге бөлер еді.

	Сағат бесіндегі төртжарымда екі жағадағы биік-биік гранит жартастар аралығынан Ангара сағасы көрінді. Оң жақтан шағын ғана Ливенич айлағы, оның шіркеуі мен бірнеше үй көзге шалынды. Үйлер жарқабаққа салынған.

	Көлдің шығыс жағынан жылжыған алғашқы мұз кесектері Ангараға еніп, Иркутке қарай беттеді. Әйтеуір, ол мұз көшкіні шағын, әзірше кедергі келтіре алмас.

	Паром айлаққа кіріп тоқтады. Кешеден бері талай күй кешкен бөренелер ыдырауға айналған екен, оларды қайтадан мықтап байлауға тура келді. Жылдың жылы мезгілдерінде Байқал арқылы Кяхтаға баратындар арғы-бергі жолдарында осы Ливенич айлағына тоқтап, бой сергітіп, дем алатын, яғни мұнда пароход, түрлі кеме-қайық көп болатын. Ал бүгінде айлақ мүлде бос. Татарлардан тауқымет тартқылары келмеген шағын қаланың тұрғындары әуелі су көліктерінің бәрін Иркутке қоя берген де, қажетті дүние-мүліктерін буып-түйіп алып, өздері де тайып тұрған. Теңізші шал бұл жерде өздеріне жолаушы қосылмайтынын білген, алайда, паром тоқтар-тоқтамаста шеткі үйден екі кісі шыға келіп, бұларға қарай жүгірді. Надя жан-жаққа жіті қарап отырған. Әлгі екеуді көре қойды да, Михаилға жабыса түсіп, қолынан ұстай алды.

	– Надя, о не, не болды? – деді.

	– Айлақтан екі кісі жүгіріп келе жатыр, баяғы екі жігіт!

	– Бізге Оралда жолыққан француз бен ағылшын деші!

	– Иә.

	Михаил тіксінді. Құпиям ашылып қалады-ау десе керек.

	Олар мұның енді Николай Корпанов емес, Патшаның нағыз шабарманы Михаил Строгов екенін біледі. Бірінші рет Зарбұқада, Иван Огаревтің оспадарлығы сәтінде, екінші рет Томда Фофан ханның соты кезінде көрген.

	– Надя, анау екеуін салға шығысымен маған шақырып келші, – деді Михаил.

	Ол екеу шынында Гарри Блэнт пен Альсид Жоливе еді. Олар мұнда кездейсоқ келмеген, бір жәйттер мәжбір еткен.

	Бұлардың Томға татар әскерлері кіргенін, онда мейрам болғанын көргендері, Михаил Строговқа қолданылған қатыгездік жазаны ақырына дейін көргілері келмей кетіп қалғандары оқырмандарға аян. Олар Михаилдың өлтіріп тасталатынына күмәнданған жоқ-ты. Сол кеште көлік тауып алып, Томнан аттанып кеткен. Көріп білгендерін жазып, айтар жерлеріне тезірек хабарлауға асыққан. Сөйтіп, Иркутке жөнелген. Қалаға Фофан ханнан бұрын жетуді ойлаған. Енесай жақтан пайда бола кеткен үшінші лек килікпегенде ол ойлары орындалатын еді. Михаил Строговша бұлар да үлкен жолдан үміт үзді, Динкаға да жете алмай қалды. Сонсоң Байқалға келген. Қаңыраған Ливеничте жүргендеріне үш күн болғанда, міне, паромды көрді.

	Екі жорналшы паромның басшысымен, теңізші шалмен сөйлесті. Қашқындардың түнде қалайда Иркутке кіріп кетпек ниеттері барын білген бұл екеуі олармен бірге баруға бел байлап, алып жүргендері үшін қанша болса да ақша беретіндерін айтып еді, теңізші шал қабақ шытып:

	– Мұнда ақы төлемейді, мұнда басын бәйгеге тігеді! – деді.

	Надя жорналшылардың кезбелер мен монахтарға, священникке жақын орналасқандарын көрді. Блэнт баяу қимылды салмақты қалпында. Жоливе де бұрынғысын гөрі сабырлы сияқты. Жоливе біреу қолынан ұстағандай болғанда жалт қарады да, патша шабарманы Михаил Строговтың қарындасын көріп, таңданғанынан даурыға дауыстай жаздап еді, Надя оған үндемеуге ишарат жасап:

	– Менімен бірге жүріңізші, – деді.

	Француз ағылшын серігін ақырын шақырып алып, екеуі Надяға ерді. Михаилдың аман-есен отырғанын көрген екеуінің таңданысында шек болмады. Бірақ Михаил селт етпеді. Жоливе онысын түсіне алмаған кейіппен Надяға қарады.

	– Мырзалар, ол сіздерді көре алмайды, татарлар көзін күйдіріп тастады. Ағайым соқыр болып қалды, – деді Надя.

	Гарри мен Альсид жандары түршіге бас шайқады. Сонсоң Михаилдың жанына отырып, қолын қатты қыса сәлемдесіп, неге шақырғанын сұрады.

	– Мырзалар, – деді Михаил жайлап сөйлеп, – сіздер менің кім екенімді, Сібірге неге келгенімді білмейтіндер болыңыздар. Менің құпиямды сақтаңыздар, келістік пе?

	– Уәдемді бердім! – деді Альсид Жоливе.

	– Азаматтығыммен ант етемін! – деді Блэнт.

	– Рахмет, мырзалар!

	– Бізден қандай көмек керек, айтыңыз, қолымыздан келгенінше жәрдем береміз, – деді Блэнт.

	– Пейілдеріңізге рахмет, мен жалғыз өзім әрекеттенермін, – деді Михаил.

	– Жауыздардың кесірінен көзден айырып қалыпсыз... – деді Жоливе.

	– Жанымда Надя барда менің көзім көреді!

	Жарты сағаттан соң паром өзенге түсіп, төмен қарай жүзіп кетті.

	Түн тақалған. Қараңғы да суық болатын түрі бар.

	Уәде мен ант беріскен Альсид Жоливе мен Гарри Блэнт Михаилдың жанына жайғасып, әңгімелесе бастаған.

	Татар әскерлерінің үш тобы қосылып, әмір мен Иван Огаревтің бастауымен Иркутке ұмтылғанын үшеуінің ешқайсысы білген жоқ-ты.

	Патша хатынан айырылған, оның мазмұнынан да бейхабар Михаилдың Иркутке неге асығатынын Надяның түсіне алмағанындай, Альсид Жоливе мен Гарри Блэнт те біле алмады. Михаилдың өткен жәйттерді еске алуға зауқы жоқ. Мына екеуі тәптіштеп сұрауға құқылы емес. Тек Жоливе ашыла сөйлеп, серігі екеуінің анау жолы, Есіл стансасында, Михаилмен адамша қоштаспағандарына әлі өкінішті екендерін айтты. Әйткенмен, арада жарты сағат өткенде екеуі Надя мен Михаилдың жол бойы шеккен бейнеттерінен хабардар болды. Олар Михаилдың жігер күшіне, Надяның оны қолдай білген, тауқыметін бірге тартып келе жатқан қайсарлығына, адалдығына тәнті болысты. Мәскеуде патшаның айтқанындай, екеуі де іштерінен:

	«Бұл – нағыз адам!» десті.

	Мұз қаумалаған паром өзенді құлдап жүзіп келеді. Екі жағы бір көркем сурет әлеміндей болып көзтарта қалып жатыр: түрлі кескіндегі гранит жартастар, бұрқырай өзен аққан терең шатқалдар. Деревнясын түтін басқан жазық алқап, от оранған орман... Бұлар – татарлар жүріп өткен жол, ал татарлардың өздерінен сыбыс жоқ.

	Кезбелер діни құлшылық өлеңдерін айтып отыр.

	Теңізші шал паромға жақындай қалған мұз кесектерін сырықпен итеріп тастап, паромды Ангараның ағынды ортасына қарай бағыттауда.





Он бірінші тарау


	Екі жаға арасында




	Сағат кешкі сегізде төңіректі қараңғылық қымтап тастады. Паромдағылар солай боларын күндіз-ақ болжаған. Өзен жағалары көрінбейді. Жартастарды да, ормандарды да, өзен үстін де бұлт басты. Шығыстан анда-санда желемік келіп тұр, ал Ангара жазығы тып-тыныш.

	Тұмшалаған қараңғылық біздің қашқындарға, әлбетте, пайдалы. Татарлар барлаушылары жағада ары-бері жортып жүре қалғанның өзінде өзен ортасындағы паромды көре алмайды. Яғни, Иркутке барар су жолын жауып тастауды ойламайды да. Олар орыстардың оңтүстіктен көмек күтпейтінін, келем деушілерге табиғаттың өзі-ақ тосқауыл жасап қойғанын біледі, өркеш-өркеш мұз қамалды кім ала алмақ?!

	Паром тыныштық құшағында.

	Паром өзенді құлдай ағысымен кезбелер өлеңдерін тиған, тек күбірлеп сиынып отыр. Олар паромға құдды біреу әдейілеп орналастырғандай қатар-қатар жатыр.

	Теңізші шал өзіне көмектесуші жігіттердің алдыңғы жағында бір үлкен мұз кесегін үнсіз итерісіп жатыр. Мұздар біздің қашқындарға қалқан іспеттес, үлкенді-кішілі мұз кесектерінің арасынан паромның жағадағыларға көріне қоюйы неғайбыл. Ал мұздардың соғылысқандағы дауыстары басқа дауыстарды естіртпейді де.

	Қайыңның бұтақтарынан өзге жамылары жоқ қашқын байғұстарды суық бүріп, сүйектерінен өте бастады. Олар он градус суықтан қорғану, жылыну үшін біріне бірі жабысып әлек. Шыңдарында қар жатқан тау жақтан жеткен жел көп ұзамай ық таптырмас ызғырыққа айналған.

	Михаил Строгов пен Надя да, Альсид Жоливе мен Гарри Блэнт те бұйығып бір-біріне жақын жатыр. Басқалар көрген қиындықтарға бұлардың да төзуіне тура келді. Бәрі де күбірлеп те сөйлеуді қойған. Әрқайсылы әлдебір тосын қияметті, апатты секөнд сайын күткен жанша мүлгіп, өзімен өзі.

	Михаил Строгов мақсатына әне-міне жететін кісіге мүлде ұқсамайды, ерекше тыныштықта. Ол шешесі, Надя, өзі туралы ғана ойлап, басқаның бәрін ұмытып, бейқам бір өмірді аңсар сәтті сарыла күткендей. Оның ойында бір ғана қауіп бар: Иркутке жеткізбей паромдарын мұз көшкіні күйретіп тастамаса екен. Ал ондай сұмдыққа ұшырай қалса, тағыда өзінің күші мен айласына сене қимылдайтын болар.

	Бірнеше сағат ұйықтап дем алған Надя да ойға кетіп, мақсатына жету үшін Михаил нендей әрекет жасаса да онымен бірге болуға бекініп жатыр. Иркутты ойласа, әкесі есіне түсіп, тіпті бейнесі көз алдына келе қалады. Надяның ойынша, дос-жолдастарынан алыста жүрген әкесі қоршаудағы патриоттармен дізе қосып, жауларға қарсы күресуде. Солай екеніне қызының күмәні жоқ. Құдай қаласа, ол бірнеше сағаттан кейін әкесінің құшағында болады, оған шешесінің ақырғы аманат сөздерін айтып береді. Одан соң екеуі бірге өмір сүреді, ешкім де айыра алмайды. Егер Василий Федорович жераударудан қайтарылмаса, Надя әкесінің қасында қалады. Бұдан кейін Надя өзін әкесімен жолықтырған жаны жайсаң ерекше жан – Михаил «ағасы» туралы ойлады: «Соғыс аяқталғаннан кейін ол Мәскеуге қайтып кетеді, екеуіміздің ешқашан кездеспеуіміз мүмкін!..»

	Гарри Блэнт пен Альсид Жоливенің ойлары біреу-ақ: біріншіден, екеуінің ендігі жағдайлары шын мәнінде тартымды, қызықты болады; екіншіден, бұл жолғы сапарларын тәптіштеп жазса, ғажап кітәп шығады. Ағылшын, әлбетте, «Күнделікті телеграфымен», ал француз бөлесі Мадлен-мен табысуға асығулы. Екеуі де қатты толқу үстінде.

	«Басқаны тебіренту үшін ол жәйтті әуелі өзің бастан кешу керек. Көру бар да, оны түйсіну, әдемі әңгімелеп беру бар! Бұл туралы бір аталы сөз естіп едім, қап, қалай еді?!» – деді Альсид Жоливе өзімен өзі іштей сөйлесіп. Ол төңіректі түгел тұмшалаған түнекке көз жіберді. Түнектен анда-санда қызыл жолақ қылаң етеді, кейде тіпті Ангараның жағаларын да бір сәтке жарық етіп жібереді. Сірә, орман өртінің, немесе жанып жатқан деревняның нышаны болар. Өрт күндізден гөрі түнде сұмдық боп көрінеді. Ангараның бүкіл бойы: жағаларындағы тау-тасы да, өзендегі мұзы да қып-қызыл түске боялғандай сәт те болды. Қорқынышты жәйт ол ғана емес-ті. Қашқындарға қауіп басқаша болды. Олар оны біле алмады. Мәселе біле алмағанда ғана емес, одан құтыла алмауда болатын. Оны Альсид Жоливе ойда жоқта білді. Ол паромның жиегінде жатып, қолын суға малған еді, бірдеңе жабыса кеткендей болған соң шошынып, қолын тартып алып, жабысқан қап-қара бірдеңені байқап, иіскеп көрсе – мұнай! Иә, суға үңілсе – төсеген киіздей мұнай қабаты. Паром мұнайдың ортасында жүзіп келеді. Ангарадан Иркутке қарай жылжыған ғой. Паром тез жанатын заттың құрсауында қалғаны ма шынымен? Бұл мұнай қайдан келді? Табиғаттағы кездейсоқ бір құбылыс па, әлде татарлар қолданған қулық па? Олар Иркутты осылайша мұнаймен өртеп жібермек пе? Соғыс заңдарында бұл сияқты сұмдыққа тиым салынған ғой? Осылайша сұрақтың астында қалған Альсид Жоливе ағылшын серігімен ақылдасты да, екеуі мұнай туралы тіс жармасқа, онысыз да үрейлі әйелдер мен балаларды шошытпасқа келісті.

	Орта Азияның топырағы сұйық боз газға бай. Бакудың маңында, Парсымен шекарада, Абшерон жарты аралында, Кіші Азияда, Қытайда, Бирмада мұнайдың миллиондаған көзі бар. Бұл «май елдерін» Солтүстік Америкамен ғана салыстыруға болар.

	Отқа табынушылар, әсіресе порттағылар діни мейрамдарында теңізге мұнай құяды да, судан жеңіл болғандықтан қалқып жүретін оған түн бола от қояды. Сөйтіп, теңіздің «өртенгенін» қашан от сөнгенше, немесе жел айдап жұлқылап бітіргенше тамашалайды. Әрине, Бакуда қызық ол жәйт мұнда қасірет болмақ. Әлдебір оқыстан от тие қалса, мына өзен лап етуге, Иркутке дейін өртене жөнелуге дайын дей бер. Паромда от қауіпті емес, тек өзеннің өнебойындағы мұнай оқыс лап етсе...

	Осындай қауіпке тап болған шетелдік екеудің халі қандай екенін ойлап көріңіз! Олар сыбырлап ақылдаса бастады. Мынадай кезде жағаның бір оңтайлы тұсында паромнан түсіп қалып, істің ақырын күтсе ше?

	– Жағдай қалай болғанда да, қандай қауіп төнсе де, паромды тастап кетпейтін бір кісіні білемін, – деді Жоливе. Ол Михаил Строговты есіне алған еді.

	Паром тез жүзіп, мұз құрсауына кіре берді.

	Ангара жағаларында татарлар әлі көрінген жоқ, сірә, паром олардың күзет бекеттеріне жетпеген шығар.

	Сағат кешкі он шамасында ағылшын мұз үстінде қараңдаған бірдеңелерді көргендей болды. Олар паромға қарай тез келе жатқан сияқты. «Татарлар!» деген ой келді оған. Дереу алға қарай еңбектеп, теңізші шал жатқан жерге барып, оған әлгі қараңдаған бірдеңелерді нұсқап еді, шал:

	– Қасқырлар ғой. Бұлар татарлардан қауіпті емес, алайда қарап қалмайық, у-шусыз қорғануымыз керек, – деді. Шынында қашқындардың аштық пен аяз қысқан қасқырларға қарсы тұруларына тура келді. Иіс алған қасқырлар паромға ұмтылды. Ұрыс салмай болмайтын хал. Ерлер әйелдер мен балаларды паромның ортасына жиып, өздері сырықпен, пышақпен, таяқпен қаруланып, паромның айнала жиегіне барып тұрды. Хайуандарды жолатпау керек. Айқас айқай-ұйқайсыз басталып кетті. Әлдебір тұстағы қасқырлардың ұлығаны ғана естіліп тұр. Михаил Строгов та кірісті, паромның жиегіне жатып алып, су жақтағы жыртқыштарға қарай пышақ сілтей бастады. Сілтесі бос кетіп те жатқан жоқ, тап келген қасқырдың әйтеуір бір жерлеріне тиіп жатыр. Жорналшылар да қарап қалмады. Қорғану ойдағыдай. Ең оңдысы – жігіттердің дауыс шығармай қимылдауы. Жарадар болып қалғандар да үндемеуге тырысулы. Ал шайқастың аяқталар түрі жоқ. Қасқырлар қаптап келіп жатыр, келіп жатыр, Ангараның оң жағасы толған қасқыр дерсің.

	– Мынау біте қоймас! – деді Альсид Жоливе, қан-қан болған қанжарын құлаштап сілтеп тұрып.

	Ұрыс басталғалы жарты сағат болды, қасқыр таусылар емес.

	Қашқындар алқынып, тәлтіректей бастады. Қасқырлар қапы қалдырмаса не қылсын. Бір сәтте көздері шоқтай жайнаған дәу-дәу он шақты бөрі паромға қарғып-қарғып шықты. Аштық айдаған жыртқыштардың азулары ырсиып кеткен. Альсид Жоливе мен Гарри Блэнт те оларға қарсы ұмтылды. Сол-ақ екен, бөрілер жын көргендей жым бола қалып, паромнан безе жөнелді. Өйткен себебі дәл сол сәтте әлдене жарқ етті де, бүкіл Ангара бойы күндізгідей жап-жарық бола қалды. Ол іргедегі Позкав селосының кенеттен лап етіп, лаулап жана бастағаны еді. Оны татарлар өртеген болатын. Олар осы селодан Иркутке дейінгі екі жағаны да жаулап алған.

	Мінеки, қашқындар саяхаттарының ең қауіпті тұсына тақалды. Ал Сібірдің астанасына дейін әлі отыз шақырым бар.

	Сағат кешкі онбір жарым. Паром мұз кесектерінің арасында ақырын жылжып келеді. Бұрынғысынша елеусіз, көріне қоятын емес, бірақ өрттің жалыны оқта-текте шапшығанда паромға да жарығын түсіріп қояды. Ондайда паромда жатқан қашқындар байқалып қалмас үшін мүлдем тырп етпейді. Ал өрт ерекше өршеленіп барады. Ағаш үйлер май құйғандай жанып жатыр. Бір жүз сексен үй еді, бәрі бірден лап еткеннен бетер. Өттің сатыр-сұтырына құлаған үйлердің дүрсілі қосылып, оған татарлардың қиқуы ұласып, төңірек түгел жаңғырығып, құлақ тұндырады.

	Теңізші шал паромды оң жағаға қарай бағыттады. Екіара үш жүз – төрт жүз футтай.

	Мұнай-көлде жүзіп келе жатқандарын білетін Альсид Жоливе мен Гарри Блэнттің халдері мүшкіл-ақ. Анау өртеніп жатқан үйлерден ұшқын атылуда. Шоқ-шарлар әуеге бес жүз – алты жүз футқа дейін көтеріледі. Әйтеуір, құдай сақтағанда, жел қарсы соғып, ұшқынды бері жолатпай тұр. Қашқындардың тілеуі дұрыс болғаны да.

	Иә, өртенген село артта қалды. Жарқылдаған жалын бәсеңдеп, жағымсыз дауыс азайып, төңірек бірте-бірте қайтадан қарауыта бастады. Біраздан соң тыныштық та, қараңғылық та орнады. Қашқындар да ес жиды. Түн ортасы болған-ды.

	Татарлар жақын екен. Екі жағада ары-бері шапқылап жүргендері естіліп тұр. Қараңғылықтан өздері көрінбейді, күзет бекеттеріндегі оттары ғана жылтылдайды.

	Мұз құрсау тарыла бастады. Паромға қатер төнді. Теңізші шал жігіттерді бастап тұрып, сырықты қолға алып, мұз кесектерін реттеп итеруге кірісті. Сірә, өзеннің арнасы да тарылуға айналды-ау.

	Михаил Строгов алдыңғы жаққа барды. Оған ере Альсид Жоливе де барды. Екеуі теңізші шалдың, оның жанындағылардың сөздеріне құлақ қойып тұрды:

	– Оң жаққа қара!

	– Мұз сол жағыңда!

	– Итер, итеріп жібер!

	– Бір сағаттан соң...

	– Құдайдың көзі түзу болсын, бәрі де – құдай ісі! – дейді шал.

	– Мыналардың не дегенін естіп тұрсыз ба? – деді Жоливе.

	– Иә. Құдайға сиынбай болмайды, – деді Михаил. Жағдай күрделілене түскен.

	Егер паром тоқтап қалса, қашқындардың Иркутке жетуі былай тұрсын, хал-ахуалдары күрт қиындайды, мұз паромды қиратып, суға батырып жібе– реді. Өйтсе, қашқындар мұз үстінде қала береді, бір күні татарлар көріп қойып, қырып салады.

	Михаил орнына оралды. Онда күтіп отырған Надяны қолынан ұстап:

	– Надя, дайын отырсың ба? – деді.

	– Иә, – деді қыз.

	Паром тағыда бірнеше шақырым ілгеріледі. Мұз кесектерінің ара-арасымен әрең жылжуда. Егер Ангара қата бастаса, жүзу жайына қалмай ма? Қазірдің өзінде сағат санап баяулай түсуде. Сең соғып, қисайып, бұрылып, тоқтап әуре. Жолаушылардың тағаты таусылып, алаңдауы арта түсуде. Таң жақындап келеді. Иркутке таңғы сағат бесте жете алмаса, сауданың біткені.

	Ақырында, міне, сағат түнгі біржарымда паром үйдей-үйдей мұздарға тіреліп, артқы жағынан сондай мұздар келіп ұрып, тырп ете алмай қысылып қалды.

	Ангараның бұл тұсы басқаларының жартысындай ғана жіңішке еді. Бұдан алға бес жүз қадам барсаң, өзен арнасының кәдімгі кең қалпында екенін көресің. Тарлауыттан сынып-сынып ағып шыққан мұздар Иркутке қарай кетіп жатыр. Мынау тарлауыт болмағанда паромның ағынмен құлдап жүзіп жүре берері сөзсіз еді.

	Паромдағылар мұз қамалды қирата алса, онда да жолдарынан қалмас еді, бірақ қолдарында не балта, не аратемір, т.б. ештеңе жоқ топ не істей алсын?! Енді қайтеді? Не шара бар?

	Сол әредікте Ангараның оң жағасынан мылтық атылып, паромға оқ жаңбырша жауды. Демек, мына байғұстарды байқап қалған. Сол жағадан да оқ жауды. Екі оттың ортасында қалған қашқындар, қараңғыда татарлар көздеп атпаса да, жаралана бастады.

	– Надя, кетейік, – деді Михаил, қыздың құлағына сыбырлап.

	«Әрқашан дайын» отыратын Надя Михаилдың қолынан ұстады.

	– Мұз арқылы шығып кетуіміз керек, ешкім көріп қоймайтын болсын, баста, кеттік, – деді Михаил тағы сыбырлап.

	Надя жол бастады. Олар паромнан мұзға тез түсті. Надя алда. Бастарынан аса оқ зу-зу етеді. Олар ойқы-шойқы мұздарды қармана ұстап, қолдарын қанатып алса да тоқтамай, қорғанбай ілгерілей берді. Он минөт шамасында мұздан құтылып, жағаға аяқ басты. Алдарында суық та сұрапыл Ангара жатыр. Өзен беті көшкен мұз кесектеріне толы. Үлкені бар, кішісі бар кесектер қалаға қарай жүзіп барады.

	Надя серігінің ойын түсіне қойды. Ол бір үлкен кесектің екінші кесектен бөліне бастағанын байқап үлгірді де, Михаилға:

	– Бері жүр, – деді. Екеуі әлгі мұзға шығып, жата қалды. Сәлден сол ол кесек үзіліп, өз бетімен қалқып кете барды. Өзен арнасы кеңіп, мұз кесегіне жол босай бастады.

	Михаил мен Надя жан-жаққа құлақ түреді. Татарлардың атысы, айқай-шуы бәсеңдей берді.

	Екі саяхатшымыздың мұз-салмен келе жатқандарына жарты сағат болған. Ағын күшейе түскен. Енді екеуі қатты ағын мұзды сорып, ерітіп жібермес пе екен деп қауіптене бастады. Михаил тістеніп, үнсіз жатыр. Ол сонау мақсатына бұрында дәл бүгіндей, мына қазіргідей жақындап көрген жоқ-ты. Ойы енді орындалды!..

	Таңғы сағат екіде Ангараның жағалары жарқырап тұрды: оң жағада

	– Иркуттың шамдары, сол жағада – татарлардың оттары.

	– Жеттік-ау! – деді Михаил күбірлеп.

	Кенет Надя қышқырып қалды. Михаил ұшып тұрды.

	Екпінімен теңселіп, қолын алға соза берді. Сонау оттардың жарығы түскен жүзі әлемтапырық. Жоқ көзі шарасынан шығып бара жатқандай-ақ аса қорқынышты еді.

	– Оу, құдай-ау, біз саған не жаздық?! – деді Михаил.





Он екінші тарау


	Иркут




	Шығыс Сібірдің астанасы Иркутте отыз мыңға жуық халық бар. Ғажайып ғибадатханасы, шіркеулері, көрікті жерге салынған көркем үйлері көз тартатын қала Ангара өзенінің оң жақ биік жағасында тұр. Егер оған Сібірдің үлкен жолына бойлай жиырма шақырымға созылып жатқан таулардың биігінен қарар болсаң, мұнаралы құрылыстары, биік ғибадатханасы жапон пагодаларына ұқсас томпақ күмбезді үйлері бар оны кәдімгі шығыс шаһары дер едің. Ал қалаға кірісімен ол тұжырымың өзгеріп жүре береді. Жартылай византиялық, жартылай қытайлық түрдегі үйлеріне, жалпақ жолдарына қарап, оны еуропалық қала қатарына жатқызасың. Жасанды каналдарының жағаларында бойшаң қайыңдар өскен. Ағаштан, тастан салынған бір қабат үйлерімен қатар көпқабатты үйлері бар. Көшелері неше түрлі көлікке толы. Қарапайым арбадан әсем күймелерге дейін бар. Тұрғындары – ақсүйек нәсілділер, қаратаяқтар; әйелдер париждік сәнмен тігілген киім киеді.

	Иркутке шеттен келушілер өте көп, әсіресе Сібірдің алыс түкпірлерінен келгендер. Өмір-тіршілік қайнап жатыр. Қала бай. Ол--Қытай мен Орта Азия, Еуропа аралығындағы сауда орталығы. Байлық көтеретін болғандықтан да үкімет Ангара алқабындағы шаруаларды: тұнғұстар мен ойраттарды, тағы басқаларын осында шақырған, яғни басқыншылар мен Иркут аралығында иен дала ғана жатсын деген айла жасаған.

	Иркутте шығыс Сібір генерал-губернаторының кеңсесі орналасқан. Қала билігінің біразы азаматтық губернатордың қолында (әкімшілік жағы). Полиция бастығы осында (қалада осы жаққа жераударылғандар жыртылып айырылады). Қала әкімі болсын-болмасын және бар, ол байлығының арқасында (миллион сом) қоластындағыларға құдайдай. Иркут гарнизоны саны екі мыңға жуық жаяу казак полкынан және темір телпегінен бастап көкшіл киімді жандарм корпусынан тұрады. Содан кейін, мұндағы ерекше жағдайға байланысты болар, патшаның інісі татарлардың шабуылы басталысымен осында келді. Ол былай болған: Сол жылы үлкен кнәз Сібірді саяси жоспармен аралап, өңірдің барша бас қалаларында болды. Үлкен кнәз болып емес, қарапайым әскери генерал ретінде жүрді. Абыр-дабыр жасамай, жақын жолдас офицерлерінің бірнешеуін, казактардан шағын күзет тобын ғана ертті. Мәскеу үкіметінің ең шалғайында, орыстың Охот теңізі жанындағы соңғы қаласы мен Николаевта болып, Иркутке қайтты. Содан Еуропаға жүріп кетпек еді, татарлардың кенет те қауіпті көтеріліс бастағанын естіп бөгелді. Ол Сібірдің астанасына жетуге асықты, ал онда келген соң Ресеймен байланыстың үзілгенін көрді. Петербург пен Мәскеуден алған жеделхаттарға жауап беруге үлгірмеді. Телеграф жүйесіне не болғаны оқырмандарымызға мәлім.

	Иркут алыс-жақыннан хабар-ошарсыз оқшау қалды. Кнәздің осында аялдауына тура келді. Ол өзіне тән салқынқандылық, рухани табандылық таныта білді.

	Есілдің, Омбының, Томның құлағаны Иркутке кезегімен естіліп жатты. Енді қайткен күнде де Иркутты қорғап қалу керек. Ешқайдан көмек болмақ емес. Иркут губерниялары мен Амур маңының облыстарындағы әскер жеткіліксіз, татарларға төтеп бере алмайды. Жаудың Иркутке шабуыл жасары сөзсіз, ендеше ең әуелі қаланың қорғанысын күшейтіп, біраз уақытқа болса да қоршауға шыдас беру керек. Татарлар Томды басып алған күні мұнда қорғаныс жұмысы қолға алынды.

	Кнәз естіген соңғы жаңалық: татарларды бұхар ханы бастап келеді. Оның одақтастары – Қоқан және Құндыз хандары. Ал олардың бас кеңесшісі бір кезде өзі әскери шенін солдат дәрежесіне түсіріп сырттай жазалаған орыс офицері Иван Огарев екенін білген жоқ. Оны танымайтын да.

	Өздеріңізге мәлім, Иркут губернияларының барлық тұрғындарына қалалары мен селоларын тастап, Иркут қаласына келуге жарлық берілген. Сібір астанасында қалғысы келмегендерге татарлар бара қоймас Байқал жаққа кетуге рұхсат етілген.

	Азық-түлік, қару-жарақ тиеген қыруар көлік Иркутке дер кезінде жіберіліп, тұрғындар жауларға қарсы тұруға дайындала бастаған.

	Иркут қаласы 1161 жылы Иркут пен Ангара өзендерінің құйылысына, Ангараның оң жағасына салынған болатын. Ағаштан жасалып, нық тіреулерге қойылған екі көпірі бар (олар су керуендері өтер сәтте ортасынан бөліне екі жаққа түріліп қойылады). Қаланы өзеннің сол жағындағы елді мекендермен байланыстырады. Жау шабуылынан бұл жақта қорғану оншама қиын емес, көпірлерді қиратып тастаса болды, арғы жағадан атылған жау оғы жалпақ өзеннің бұл жағасына жете алмайды. Бірақ Иркуттің шығыс жағы ашық дала, ең үлкен қауіп осы жақтан төнуі мүмкін. Сондықтан айнала бекіністі күшейту жұмыстары күні-түні жүргізіліп жатыр. Иркут тұрғындарының жайшылық жұмыстағы еңбексүйгіштігіне де, қаланы қорғаудағы қаһармандығына да кнәздің көзі жетті.

	Солдаттар, көпестер, жераударылғандар, шаруалар – барлығы да ел үшін жанпидаға әзір. Қорғаныс жұмыстары Ангара жағасына жау келіп жетуден сегіз күн бұрын бітіп, қала биік балшық дуалмен қоршап тасталды. Енді қаланы басып алу оңай болмас. Ұзақ қоршау керек, қоршағанда әскери өнер ережесін білмейтіндер бәрібір ештеңе істей алмайды.

	Татарлардың Енесай даласында жасақталған үшінші легі Иркутке қыркүйектің 24-інде тақалды. Олар арғы жағадағы мекенге атойлап кірді. Ал онда дәнеңе жоқ болатын, орыстар үйлерді де қиратып кеткен. Олай істеу кнәздің, өкінішке қарай, шағын ғана зеңбірекшілер тобының мүддесі үшін қажет болды. Ал татарлар шабуылды бірден бастаған жоқ, әмірдің келіп жетуін тосты.

	Қыркүйектің 25-і күні татарлардың үш легі Ангара жағасында тоғысты. Басып алынған қалаларда қалдырылған бірнеше гарнизоннан басқа әскерлерінің барлығы осында. Қолбасшылары – Фофан хан. Әскердің басым бөлігі Иван Огаревтің бұйрығы бойынша өзенді құлдап кетті. Олар қаладан бірнеше шақырым бейқам жерге қайықтардан өткел жасап, солар арқылы өтіп келмек. Кнәз оларға қарсы баруға тәуекел ете алмады, оның қолында дала зеңбірекшілері жоқ еді, сондықтан қорғаныстағы қаладан шықпады. Ал әлгі татарлар өзеннің оң жағасымен келіп, қалаға көтерілді, жолай генерал-губернатордың тауда, орман ішінде тұрған жазғы үйін өртеп жіберді. Сөйтіп, татарлар Иркутті қоршады.

	Тіс қаққан инженер болғандықтан Иван Огарев қоршауды дұрыс ұйымдастыруды білді, бірақ ойдағыдай жүзеге асыруға қаржы, қару-жарақ жетіспеді. Сондықтан Иркутті айламен алуға үміттенген. Алайда кейде ой мен іс қабыса бермейді. Мысалы, біріншіден, татар әскерлері ойда жоқта Томда ұрыс салуға мәжбүр болып бөгеліп қалды; екіншіден, үлкен кнәз қаланың қорғаныс жұмыстарын тездетіп үлгірді. Бұлар Иван Огаревтің жоспарын бұзған. Сонсоң ол қоршауды қайтсе дұрыс жасауға жанталасты. Оның ықпалымен әмір қаланы тұтқиыл шабуылмен алуға екі рет ұмтылды, бірақ екі ретінде де көп шығынға ұшырап тынды. Жоғары тұрғаны болмаса соншама мықты деуге келмейтін балшық дуалды қирата алмады. Қорғаныстағы кнәз бен офицерлер жандарын шүберекке түйіп шайқасты.

	Келесі шабуылда татарлар қамалдың бір қақпасын қиратып, ішке ене алды. Қаланың Ангара жағасына барып тірелетін, ұзындығы екі шақырым Үлкен көшесінде кескілескен ұрыс болып, казактар мен жандармдар, қала тұрғындары қатты шайқаста қайыспады, татарларды қаладан қуып шықты. Қамалды күшпен алуға шамалары жетпесін түсінген Иван Огарев қулыққа көшуді ұйғарды. Қалаға жасырын кіріп, үлкен кнәздің қоластына барып, оның көзіне түсіп, сеніміне ие болу керек те, оңтайлы бір сәтте қаланың қақпасын ашып тастауы керек. Сөйтіп, патшаның інісінен--кнәзден есе қайтаруы керек. Иван Огаревтің жанторсығына айналған сыған Сангарра оған көмектесе алады. Кешікпей қимылдамаса болмайды. Иркутке Якут облысынан әскер келе жатыр. Көмекке жіберілген орыс қолы бес-алты күнде жетеді. Иван Огарев іске кірісті.

	Бір күні, қазан айының 2-сінде, кешкісін генерал-губернатор сарайының үлкен залында (кнәз сонда тұратын) әскери кеңес өткізілді. Сарай Үлкен көшенің Ангара жағасы жақ шетінде еді. Терезелері өзен жаққа қаратылып салынған, ол жақтағылар алақаныңдағыдай көрініп тұрады.

	Үлкен кнәз, генерал Воронцов, генерал-губернатор, губернатор, қала басшысы және әскери жоғары шенділердің бірнешеуі бас қосып, пікір бөлісті.

	– Мырзалар, – деді кнәз, – қазірде қандай жағдайда екенімізді сіздер жақсы білесіздер. Якуттан әскер келіп жеткенге дейін жаудың шабуылына төтеп бере аламыз деп сенемін. Жәрдем жеткен соң біз анау жабайы шуылдақтарды бұл маңнан аластаймыз, сонсоң мен оларды тағылық көтерілістері үшін қалай жазалау керектігін айтамын. Көресісін көреді олар!

	– Сіздің биік мәртебеңіз Иркут халқынан толық қолдау табатын болады! – деді генерал Воронцов.

	– Генерал, мен оны білемін, олардың патриоттық сезімдеріне бас иемін! – деді кнәз. – Құдайға шүкір, қалада жұқпалы ауру, аштық жоқ, болмайды да! Қала халқының қорғаныстағы батырлықтарына бек ризамын! Сізден, – деп ол қала басшысына қарады, – оларға менің осы сөзімді жеткізуіңізді өтінемін.

	– Жоғары мәртебелім, қала атынан сізге алғыс айтамын! – деді орнынан ұшып тұрған қала басшысы оған иіле тәжім етіп. Сонсоң: – Бір сұрақ қоюға рұхсат етіңіз: якут әскерлері қашан келер екен? – деді.

	– Ары кетсе алты күнде келеді, – деді кнәз. – Бүгін таңертең өте айлакер, тапқыр бір барлаушымыз қалаға кіріп, маған келіп, бізге көмекке генерал Киселев бастаған елу мың әскер келе жатқанын хабарлады. Олар осыдан екі күн бұрын Лена мен Кирен жағаларына келіп жетіпті. Олардың Иркутке келуіне аяз да, қар да – ештеңе, ешкім бөгет бола алмайды. Елу мың әскер татарларды тусыртынан бассалып талқандап, бізді құтқарып алады!

	– Жоғары мәртебелім, бір ауыз пікір айтуыма рұхсат етіңіз, – деді қала басшысы, – жоғары мәртебеліміз қандай шешім жасаса да, біз бұлжытпай орындауға дайынбыз!

	– Жақсы. Якут әскерлерін тоса тұралық. Олар келісімен жауды тас-талқан қыламыз! – деді кнәз. Содан кейін генерал Воронцовқа қарап:

	– Ертең оң жағадағы жұмыстарды көріп қайтамыз. Мұз қата бастады, егер Ангараның беті жабылса, татарларға жақсы болғалы тұр, – деді.

	– Жоғары мәртебелім, бір пікір айтуға рұхсат етіңіз, – дей қалды қала басшысы тағыда.

	– Айтыңыз.

	– Бізде кей жылдары отыз-қырық градус аяз болады, Ангара сонда да қатпайды. Ағысы тым қатты ғой және түбінен қайнап шығып жатқан ыстық су көздері бар. Татарлар өзеннен өтудің басқа жолдарын таба алмаса, жоғары мәртебелім, мен олардың мұз арқылы Иркутке жете алмасына сізді сендіре аламын!

	Оның сөзін губернатор қостады.

	– Олай болса, ол бізге қолайлы екен, – деді кнәз. – Әйтседе қапы қалмаудың қамын жасауымыз керек. Ал сіз, – деп ол полиция бастығына қарады: – маған ештеңе айтпайсыз ба?

	– Сіздің жоғары мәртебеңізге айтарым бар, бір кісілер тапсырған өтініш еді, – деді полиция бастығы.

	– Ол кісілер кімдер?

	– Жоғары мәртебелім, олар – Сібірге жераударылғандар. Осы қалада, бес жүз кісі.

	Әр жылдары Сібірге айдалған саяси қылмыстылар татарлармен соғыс басталуға айналғанда осында, Иркутке жинап алынған болатын. Қалаларда, селоларда бірі дәрігер, бірі мұғалім, тәрбиеші болып қызмет істеп жүрген оларға Иркутке келуге бұйрық берілген. Иркут қоршауға алына бастасымен кнәз олардың патриоттық сезімдеріне сенім көрсетіп, бәріне қару-жарақ беруге жарлық еткен. Ол қателескен жоқ, жераударылғандар отанын қорғауға әрқашан әзір батырлар болып шықты.

	– Олардың өтініштері не? – деді кнәз.

	– Жоғары мәртебелім, олар өз алдарына жеке корпус болуға және қысылтаяң жағдай бола қалса, алдымен кірісуге рұхсат сұрайды.

	– Иә, – деді кнәз (көңілі босаңси қалғанын жасырмай толқи сөйледі), – жераударылғандар да – орыстар. Отанын қорғауға олар да толық құқылы.

	– Олар біздің армиямыздың ержүрек солдаттары болады деп сіздің жоғары мәртебеңізге сенім бере аламын! – деді генерал-губернатор.

	– Оларға командир керек қой? Кімді тағайындасақ екен?

	– Жоғары мәртебелім, – деді полиция бастығы, – олар талай сыннан өткен сенімді бір кісілерін сіздің құзырыңызға ұсынбақ.

	– Орыс па?

	– Иә, орыс, Балтық жақтікі.

	– Аты-жөні?

	– Василий Федоров.

	Ол Надяның әкесі еді. Василий Федоров Иркутте дәрігер болып жүрген. Өте білімдар, салиқалы, батыл да табанды нағыз патриот.

	Сырқаттарды емдеуден басқа уақытын қала қорғанысын нығайтуға көмектесуге жұмсап жүр. Айдаудағы жолдастарын осында жинап алып, бірігіп әрекет жасауға ұйымдастырған да – өзі. Жераударылғандар кнәздің көзіне әлденеше рет түсті де. Олар алғашқы шайқастарға қатысып, қасиетті Русь үшін қан төкті. Иә, шын мәнінде қасиетті Русь, ұлдары шексіз сүйетін Русь үшін шайқасты! Василий Федоров нағыз батырларша қимылдады. Соңғы күндері аты жиі аталып жүр. Бірақ оған атақ та, награда да керек емес, ешқашан ештеңе сұраған жоқ, ал жераударылғандар Иркутте өз отрядын құруды көздегенде белсеніп құптады, бірақ өзін командирлікке ұсынулары мүмкін екенін тіпті ойына алмады да. Полиция бастығы оның аты-жөнін айтқанда кнәз ол туралы естігенін айтты.

	– Шындығында Василий Федоров – лайықты, ержүрек кісі, – деді генерал Воронцов. – Ол жолдастары алдында аса беделді.

	– Ол қашаннан бері Иркутте? – деді кнәз.

	– Екі жыл болды.

	– Тәртіпті ме?

	– Тәртібінде мін жоқ.

	– Генерал, ол кісіні маған дереу таныстырсаңыз екен, – деді кнәз. Оның жарлығы дереу орындалды. Жарты сағат өтер-өтпесте

	Василий Федоров генерал-губернатор сарайының үлкен залына кірер кезекте отырды. Ол жасы қырықтан асқан, бүкіл өмірін күреспен, михнатпен өткізіп келе жатқандықтан әрі сесті, әрі жабырқаңқы жүзді кісі. Туып өскен қаласынан сегіз мың шақырымдағы Василий Федоровтың аман-есен қайтармын деген үмітіне татарлардың кесапат жасауы оның жанына ерекше батты. Ол әйелінің қайтыс болғанын, қызының үкіметтен: Иркуттегі әкесімен бірге тұруына рұхсат, деген қағаз алып, шілденің 10-ы күні Ригадан бері шығатынын бұдан бірнеше ай бұрын естіген. Татарлардың басқыншылығы шілденің 15-і күні басталды. Надя шекарадан өтіп үлгірген болса, осы уақытқа дейін қайда жүр? Әлі ешқандай хабар-ошар жоқ. Байғұс әкенің жүйкесіне бұл жәйт те көп салмақ салған.

	Василий Федоров кнәзге бас ие сәлемдесті де, үнсіз тұра берді.

	– Василий Федоров, – деді кнәз, – сенің жераударылған жолдастарың таңдаулы әскери топ құруды өтінеді. Олар оның бәйгеге бас тігу екенін біле ме?

	– Біледі, жоғары мәртебелім, – деді Василий Федоров.

	– Өздеріне сенің командир болуыңды қалай ма?

	– Менің бе, жоғары мәртебелім?

	– Оларды басқаруға келісесің бе?

	– Отанымның мүддесі талап етсе, келісемін!

	– Командир Федоров, сен енді бас бостандығы бар адамсың! – деді кнәз.

	– Жоғары мәртебелім, сізге рахмет! Бірақ айдауда жүргендерге қалайша командир болмақпын?

	– Олар да енді айдаудағылар емес!

	Бұл оның күні кеше бақытсыздық табыстырған жолдастарына, патша інісінің жарлығымен бүгінен бастап азат, қарулас жолдастарына жасалған жақсылық еді.

	Василий Федоров кнәздің ұсынған қолын алып, алғыс сезім ишаратын білдіре қатты қысты да, басын бір ие бұрылып, бөлмеден шығып кетті.

	Үлкен кнәз офицерлерін қарап:

	– Мен бұларға рахымшылық жасау туралы өтініш жасасам, патшамыз қабыл алар. Сібірді қорғау үшін бізге батырлар керек, мен, міне, бір батыр жасадым.

	Шын ықыласпен сый етілген бостандық Иркуттегі жерауғандарға аса зор ықпал етті, моральдік тұрғыдан да, саяси тұрғыдан да қолдау болды.

	Түн. Ангараның арғы жағасындағы татарлар жаққан сансыз от сарай терезелерінен көрініп тұр. Өзенде – сең. Ангараның күшті ағыны мұз көшкінді қақ жарып жатқандықтан өзеннің тап ортасы ашық. Мұздар екі жағаға ығыса ағып, қайсыбірі ортасы жоқ ағаш көпірдің діңгектеріне тіреліп қалып жатыр.

	Қала басшысы Ангара ешқашан тұтас қайтпайды, Иркутке бұл жақтан қауіп жоқ дегенді біліп айтса керек.

	Сағат кешкі онды соқты.

	Кнәз офицерлерін таратуға, өзі дем алуға ыңғайлана бергенде есік алдынан шаң-шұң дауыс естілді. Сол әредікте есік ашылып, адъютанды кіріп келді де, кнәзге:

	– Жоғары мәртебелім, патша шабарманы келді, – деп мәлімдеді.





Он үшінші тарау


	Патша шабарманы




	Залдағылар жартылай ашылған есікке жалт қарасқан. Иркутке патша шабарманы келді! Егер мұндағы офицерлер бұл хабардың қисынсыз екенін бір сәт ойлар болса, оны не алдаушылық, не қателік десер еді.

	Кнәз адъютантын шабарманды шақырып келуге жұмсады.

	Бір жігіт кірді. Әбден шаршап-шалдыққан түрі бар. Үстіндегі шаруа кеудешесі мүлде тозған, жыртылған, бірнеше жерін оқ тескен. Қуқыл да қатқыл нышанды бетін қиғаштай тілген жарасы әлі жазыла қоймаған. Жігіт алыс сапарында ауыртпалықты көп көргенге ұқсайды. Аяғындағы шаң басқан ескі бәтіңкесі жаяушылықтың тауқыметін тартқанына куә.

	– Жоғары мәртебелі кнәз! – деген ол, кіре бере айғайлап жіберіп. Кнәз оның қасына барып:

	– Сен патша шабарманысың ба? – деді.

	– Иә, жоғары мәртебелім!

	– Қайдан келдің?

	– Мәскеуден.

	– Мәскеуден қашан шықтың?

	– Шілденің 15-інде.

	– Аты-жөнің?

	– Михаил Строгов.

	Ол Иван Огарев еді. Өзінің қорлығынан кейін Михаил Строговты баяғыда-ақ өліп қалдыға жорыған ол соның аты-жөнін жамылып келген. Иркутте өзін тірі жан танымайтындықтан өңін өзгертуді қажет етпеген. Сөзі мен дәлелі (хат әкелген) бір жерден шықса, оған кім сенбесін. Міне, аярлығы үстем болып, алдаумен, кнәзді өлтірумен соғысты өз пайдаларына тез аяқтау үшін келіп тұр.

	Иван Огаревтің жауабынан кейін үлкен кнәз офицерлерге шыға тұруға ишара жасады да, жалған Михаил Строгов екеуі оңаша қалды.

	Кнәз Иван Огаревқа бірнеше минут сынай қарап тұрды.

	– Сен шілденің 15-і күні Мәскеуде болдың ба? – деді ақырында.

	– Иә, жоғары мәртебелім, 14-інен 15-іне қараған түні Кремль сарайында ұлы мәртебелі императорды көрдім.

	– Патшаның хаты сенде ме?

	– Міне.

	Огарев патшаның қырық бүктелген дерлік хатын алып ұсынды.

	– Мына хат саған осы күйінде берілді ме? – деді кнәз.

	– Жоқ, жоғары мәртебелім, хатты татарлардан жасыру үшін конвертін жартып тастадым.

	– Сен оларда тұтқын болдың ба?

	– Иә, жоғары мәртебелім, тұтқында бірнеше күн болдым, – деді Иван Огарев. – Мына хатта көрсетілгендей, Мәскеуден шілденің 15-і күні шықтым, ал Иркутке қазан айының 2-сі күні әрең жеттім. Жолда жетпіс тоғыз тәулік болдым.

	Кнәз хатты алды. Бүктеулерін ашып, патшаның жазған бірнеше сөзін, қойған қолын көрді. Хаттың шындығына, шабарманның жеткеніне енді күмәнданудың жөні жоқ. Шабарманның жыртқышқа ұқсаған ұсқыны кнәздің әуелде сенімсіздігін туғызса, енді ол сенімсіздік жоғалуға тиіс. Кнәз үндемей біраз тұрды да, әбден түсініп алғысы келгендей кейіппен хатты асықпай оқыды.

	– Михаил Строгов, – деді сонсоң, – сен хаттың мән-мазмұнын білесің бе?

	– Білемін, жоғары мәртебелім. Татарлардың қолына түсірмес үшін мен хатты жойып жіберуге мәжбүр болатын жағдайға тап болуым мүмкін екенін ойладым да, оқып, жаттап алдым, сізге ең болмағанда ауызша жеткізуді міндетім деп білдім.

	– Мына хатта бізге Иркутті жауға бергеннен өлгендерің артық деп бұйырылғанын білесің бе?

	– Білемін.

	– Ал бұл хатта татарларды тоқтату үшін әскерлерімізді қайда, қалай орналастыруым керектігін айтқанын білесің бе?

	– Білемін, жоғары мәртебелім, бірақ орналастырудан ештеңе шықпайды.

	– Бұл не дегенің?

	– Басқа елеулі қалаларды айтпағанда, Есіл, Омбы, Том қалаларын да Фофан ханның солдаттары оп-оңай басып алды.

	– Оларда соғыс болды ма? Біздің казактар татарлармен кездесті ме?

	– Бірнеше рет кездесті, жоғары мәртебелім.

	– Біздің әскерлерді шегіндірді ме?

	– Татарлар көп болды.

	– Сен айтып тұрған соғыстар қай жерлерде болды?

	– Колыванда, Томда...

	Бұған дейін шындықты айтқан Иван Огарев Иркут қаласын қорғаушыларды шатастыру, үрейлендіру үшін енді өтірікке көшіп, татарлардың жеңісін әсірелей түсуді жөн көрді.

	– Үшінші ретте Қызылжардың түбінде, – деді ол.

	– Ол соңғы қақтығыс болды ма? – деді кнәз, тістене сөйлеп.

	– Жоғары мәртебелім, ол жай ғана қақтығыс емес, нағыз шайқас болды, – деді Огарев.

	– Шайқас?!.

	– Шекаралық губерниялардан және Тобылдан келген жиырма мың орыс жүз елу мың татарға не істей алушы еді, қанщама ерлік көрсеткендерімен бәрі қырып тасталды.

	Ашуға булығып әрең тұрған кнәз:

	– Сен өтірік айтып тұрсың! – деп айқайлап жіберді.

	–Жоғары мәртебелім, мен тек шындықты айтып тұрмын. Мен Қызылжардағы соғысты көрдім, мені сонда тұтқындады, – деді Огарев салқын үнмен.

	Кнәз сабасына түсіңкіреп, Иван Огаревқа саған сенемін деген сыңай танытты да:

	– Қызылжарда соғыс қай күні болды? – деді.

	– Қыркүйектің 2-сі күні.

	– Татар әскерлері Иркут маңына түгелдей жиналды ма?

	– Түгел.

	– Сеніңше, олар қанша?

	– Төрт жүз мыңдай.

	Бұл Иван Огаревтің зымияндығын жалғай ойынан шығарып айтқаны болатын.

	– Демек, бізге батыстан ешқандай көмек келмей ме? – деді кнәз.

	– Келмейді, жоғары мәртебелім, қыстың аяғына дейін келе алмайды.

	– Михаил Строгов, енді сен мені тыңда: Бізге еш жақтан, не шығыстан, не батыстан ешқандай көмек келмесе де, татарлар тіпті алты жүз мың болса да, мен оларға Иркутті бермеймін!

	Иван Огарев суық көзін сығарайта түсіп, үндемей тұр.

	Жаратылысынан ашуланшақ кнәз жарылып кете жаздап, әйтеуір, әрең шыдады. Ол қатты ширығып, ары-бері жүре бастады. «Кек алар сәтім жақын» деп ойлаған Иван Огарев оған жемтігін баққан жыртқыштың пиғылымен қарап тұрды. Кнәз терезе алдына барып тоқтап, жау лагерінің оттарына көз жіберді, өзендегі мұздардың соғылысқандағы дыбысына құлақ түрді. Сөйтіп, ширек сағат бойы ләм-мим деген жоқ. Сонсоң хатты қолына тағы алып, тағы оқып шықты да, Огаревтің қасынан өте бере:

	– Михаил Строгов, мына хатта мен сақтануға тиіс болатын бір жексұрын туралы жазыпты, сен оны білесің бе? – деді.

	– Білемін, жоғары мәртебелім.

	– Ол қалаға кірмек, мені жағалап, менің сеніміме ие болмақ, сонсоң қаланы жауға беріп тынбақ.

	– Оның бәрін білемін, жоғары мәртебелім, мен Иван Огаревтің тіпті патшаның інісінен өш алуға серт бергенін де білемін.

	– Не үшін?

	– Кнәз оны жазалап, офицерлік шенінен айырып, қатардағы солдат етіп жіберген деседі.

	– Иә... есіме түсті... оны солай жазалау керек болды! Ол жексұрын содан кейін елін сатты, отанына опасыздық жасады, Ресейдің жауларына қосылды!

	– Ұлы мәртебелі император сізге ол туралы хабарлап, қамқорлық жасады, Иван Огаревтің сізге қарсы зұлымдық пиғылын сіз білсін, сақтансын деді.

	– Иә... хатында айтыпты...

	– Ұлы мәртебелім маған оны ауызша да айтты және Сібір саяхатымда менің де ол жәдігөйден сақтанып жүруім керектігін ескертті.

	– Сен ол жәдігөймен жолықтың ба?

	– Жолықтым, жоғары мәртебелім, Қызылжардың түбінде. Егер ол менің мына хатты жоғары мәртебелі сізге әкетіп бара жатқанымды, онда өзінің зұлымдығын әшкерелейтін сөздер барын білсе, мені құртып жіберер еді.

	– Иә, сен тығырыққа тіреліпсің, – деді кнәз. – Ал онымен шекісуден қалай құтылдың?

	– Мен Есілге секіріп кеттім.

	– Иркутке қалай келдің?

	– Қисыны келді. Өткен кеште. Біздің жігіттер татарлардың бізді айдап келе жатқан отрядына тап бергенде мен опыр-топыр жағдайда басқалардан бұрын дереу сытылып, өзіміздің жігіттерге қосылып үлгірдім де, оларға шынымды айттым, олар мені осында, жоғары мәртебелі сіздің сарайыңызға алып келді.

	– Жақсы, Михаил Строгов, – деді кнәз. – Сен өзіңе берілген тапсырманы орындау жолында тапқырлық таныттың, ерлік көрсеттің. Мен сені ұмытпаймын. Маған айтар тілегің бар ма?

	– Жоғары мәртебелі өзіңізбен бірге шайқасуға рұхсат етсеңіз, менде басқа тілек болмайды, – деді Иван Огарев.

	– Жарайды, Михаил Строгов, бүгіннен бастап менің құзырымда боласың, менімен бірге осы сарайда тұрасың.

	– Ал егер жаңағыдай ойлары бар Иван Огарев жоғары мәртебелі сізге жалған атпен келсе, не істейсіз?

	– Біз оны сенің көмегіңмен әшкерелейміз де, тұтқындаймыз. Сен боссың, бара бер.

	Өзінің капитан шені барын, патша шабарманы екенін ұмытпаған Иван Огарев кнәзге әскери әдеп жасап, бұрылып шығып кетті.

	Сөйтіп, Иван Огарев зымиян рөлін ойдағыдай орындауды бастады. Ол кнәздің сенімді кісісіне айналды, енді не істесе де қолынан келетін болды. Ол сарайда тұрады. Қала қорғанысының құпиясын біле алады. Иркут қолында. Мұнда оны ешкім танымайды, бет пердесін сыпырып алар жан жоқ. Тездетіп қимылдауы керек.

	Уақыт күтіп тұрмайды. Иркуттегілер бірнеше күннен соң келеді деп күтіп отырған, солтүстік пен батыстан келе жатқан орыс әскері жеткенше қаланы алып үлгірмей болмайды. Қаланы бір алып алған соң татарлар оны қайтарып бере қоймайды. Ал күндердің күнінде қайтарып беруге тура келсе, кнәздің басы оған дейін-ақ Фофан ханның табанында жататын болады.

	Шексіз еркіндікке ие Иван Огарев қайда, қашан баруды өзі білетін құқын пайдаланып, сол күннің ертеңінде қаланың бекініс орындарын аралауға кірісті. Қала халқы, солдаттар мен офицерлер оны құрмет көрсете қарсы алды. Олар патша шабарманын өздерін үкіметпен байланыстыратын өкіл деп білген. Иван Огарев болса, ойдан шығарып алған саяхатын құлшына, қыздырмалай, қызықтыра әңгімелеуге машықтанды. Әңгімесінің соңын соғысқа тіреп, кнәзге шет жағасын айтқандарын: татарлардың жеңілмей келе жатқанын, әскерлері де, қару-жарақтары да көп екенін, оларға төтеп беру тым қиын боларын, қорғаныстағы өздерінің халі мүшкілдігін «қинала» айтып жүрді. Оның пайымдауынша, келеді деп күтіп отырған көмек келгеннің өзінде де одан жағдайдың оңалуы неғайбыл, себебі келетін әскер саны аз, қару-жарағы мардымсыз, яғни орыс әскері Колыванда, Томда, Қызылжарда ұшыраған жағдайға мұнда да тап болуы мүмкін. Огарев, әрине, өзі іштей сүйсіне айтатын мұндай әңгімеге кіріскенде тіл мен жағын аямайды-ақ. Ол мейлінше сақ, епті болып бақты. Сөзін тыңдағандардың түңілу сезімдерін қоюлата бастады. Әлбетте, сыр бермей, өзінің қатты алаңдау, қиналу үстінде екенін өңімен де, үнімен де көрсетуге тырысты.

	– Бір сөзбен айтқанда, қасық қанымыз қалғанша қорғануымыз керек, қаланы жауға бергенше қиратып, талқандап тастауымыз керек, – деп тұжырады.

	Жауыздық сөздің айтылуы бар да, жауыздықтың іске асырылуы бар.

	Иркут халқының патриоттық сезімге берілгені соншалық, жау алдында дізе бүгу ешқайсысының ойында жоқ, жауды жеккөрулері шексіз. Сонымен қатар олардың бірде-біреуі бұл «патша шабарманының» нағыз қаскөй екенін білмесе де, Иван Огаревтің іріткі ойына мән берген жоқ.

	Бір елеулі жәйт – Иркутке келе қалған Иван Огаревтің қаланы қорғаушы ержүректілердің бірі Василий Федоровпен қарым-қатнасының жиілеуі.

	Василий Федорович қызын есінен шығармайды. Егер Надя Мәскеуден Ригадан салған хатында көрсеткен күні шықса, осы күнге дейін қайда жүр? Әлі жолда жүр ме, әлде татарлардың қолына түсіп қалды ма? Василий Федоров осылайша өрепки беретін көңіл құрғырының сұрақтарына жауап таба алмай жүргенде Мәскеуден патша шабарманының келе қалғаны көңіліне сәл-пәл жұбаныш болды: шабарман Надя жайынан жақсы мағлұмат берер деп үміттенді. Үміттің аты – үміт. Шабарман татарларда тұтқында болыпты, егер Надя да тұтқынға түсіп қалса, мұның оны көруі мүмкін ғой?

	Василий Федоров генерал-губернатордың сарайына, Иван Огаревқа барған. Анау сол жәйтті пайдалана қоюға, Федоровпен күнделікті кездесіп тұруға іштей алақайлап кіріскен. Онысы қалай? Ол басқалардың бәрін өзіндей деп ойлағаны ма? Орыс баласын, тіпті саяси қуғын-сүргінде жүргенін де, отанын сата салатын рухани бишара деп біле ме ол?

	Не десек те, Огарев Надяның әкесінің сыпайлығына сыпайлықпен жауап беруді ұйғарды.

	Василий Федоров қызының еуропалық Россиядан не себепті бері шыққанын, содан бері хабар-ошарсыз екенін, бұл жағдай жанына қатты батып жүргенін айтып берді. Иван Огарев Надяны білмейтін. Есіл стансасында Михаил Строговтың қасында бір әйелзатты болғаны есінде, тек оған назар аударуға уақыты болған жоқ қой. Сондықтан қыздың әкесіне ештеңе айта алмады да:

	– Қызыңыз Ресейден бері қарай қай күні шықпақшы еді? – деді.

	– Сізбен бір мезгілде, – деді Василий Федоров.

	– Мен Мәскеуден шілденің 15-і күні шықтым.

	– Маған жазған хатында Надя да дәл сол күні шығатынын айтқан.

	– Ол сол күні Мәскеуде болды ма?

	– Иә.

	– Онда... – деп Иван Огарев сәл мүдірді де: – менің жаңылысуым мүмкін... бір күн ерте-кеш шықтым ба, білмедім. Ал сіздің қызыңыз шекарадан өткен болар, бірақ татарлардың басқыншылық жасай бастағанын білген соң Мәскеуге қайтып кеткен шығар, – деді.

	Василий Федоров уайымдап, үндемей қалды. Ол қызының өзіне тартқанын біледі. Надя алған бетінен қайтпайды.

	Иван Огарев байғұс әкені аяған жоқ. Алдарқатар сөз айтпады.

	«Төменгі Жаңақалаға жетіп үлгіруі мүмкін ғой, ал онда ешкімнің ешқайда шығуына болмайтыны туралы жарлық болған. Сол күндергі жағдайға байланысты жарлыққа бағынып, сонда отырған шығар», дей салуына болатын еді. Өзі тасжүрек кісі басқаның уайымын не қылсын. Ал Василий Федоров болса, оның бөлмесінен үмітін үзіп шықты.

	Кнәз келесі күндері, қазанның 3-і мен 4-інде, жалған атты жамылған немені бірнеше рет шақыртып алып, одан Кремль сарайында, императордың кабинетінде болғанында естіп білгенін тәптіштеп айтып беруді талап етті. Ондай боларына алдын ала дайындалған Иван Огарев сүрінген жоқ, іштей жаттап алғанынан жаңылмады. Татарлардың басқыншылық жасау жоспары өте құпия жүргізілгендіктен олардың қимылы, әп-сәтте Обь аймағын өзіне қаратып алғаны, егер шындықты айтар болсақ, орыс үкіметін әрі таңдантты, әрі дағдартты, Мәскеу естігенмен не шара, Ресей ондай жағдайға әзір емес еді, Сібірді қорғауға әскерді уақтылы жібере алмағаны сондықтан дегенді айтты.

	Еркін әрекетке қолы жеткен Иван Огарев Иркутті, оның қорғаныс нүктелерін, оның ішінде қай тұсы әлсіздеу екенін зерттей түсті. Ол әсіресе Үлкен көшенің қақпаларына көңіл бөлді, өйткені, жау әскеріне сол қақпаны ашып беруге тиіс. Ол сол маңға жиі барып, жағаға шығып, көріп-біле бастады. Жағада бейсауат оққа ілігіп қалуы мүмкін екендігін айтқандарға назар аудармады, ол жағаның татарлардан алыста екенін, ал қаланы қорғаушылардың өзін танитынын білген.

	Сондай бір қыдырыс күні ол бір жарқабақтан әлдекімнің көлбең ете қалғанын көріп үлгірді. Онысы Сангарра екен. Иван Огаревпен сөйлесіп қайтуға қорықпай-үрікпей келіпті.

	Қаланы қорғаушылардың арқа-бастары кеңіп, дем алып жүргендеріне екінші күн. Ондай «жеңілдік» Иван Огаревтің бұйрығымен жасалған. Фофан ханның адъютанты қожасынан қаланы қапылыста басып алуға ешқандай әрекет жасамауын қалаған. Иркутке ол келген күннен бастап татарлар зеңбірекпен атқылауды да тоқтатқан-ды. Мұны қаланы қорғаушылардың қырағылығын бәсеңдету үшін, оларды бейқамдыққа ұрындыру үшін әдейі жасатқан. Оған қоса бірнеше мың татарды мейлінше жақындатып, өзі белгі берген кезде қақпаға тұра ұмтылуға әзірлеп қойған. Иван Огаревтің «жеңілдігіне» сенген орыс әскер басшылары әскердің бір бөлігін Үлкен көше участогынан басқа қажетірек тұсқа алып кеткен де болатын.

	Иван Огарев әрекетін мейлінше күшейтті. Сангарраның қолына хат ұстатып жіберді. Онда қазан айының 5-інен 6-сына қараған түнде, сағат 2-де, Иркут қақпасын ашып беретіні жазылған-ды.





Он төртінші тарау


	Қазан айының 5-інен 6-сына қараған түнде




	Иван Огаревтің жоспары білгірлікпен жасалған еді. Егер ойда жоқта төтенше бір жағдай бөгет болып қалмаса, ойлағандары толық орындалмақ.

	Мәселе Огарев татарларды қалаға енгізерде үлкен қақпалардың ашық болуы керектігінде. Ол үшін қорғаушылардың назарын негізгі қақпадан басқа, алысырақ тұсқа аудару қажет. Соны әмір екеуі алдын ала ақылдасып, мынадай әрекет жасауға келіскен: Ангараның оң жағасынан, екі тұстан, Иркутке шабыл жасалады, сол жағадағы татарлар өзеннен өтуге кіріседі, қаланы қорғаушылар күштерін екі-үшке бөліп, Үлкен көшенің аяғындағы көпір қорғаусыз қалады, алдында бір бөлімі ол жерден әкетілген орыс әскерінің көпірді күзетер тобы онысыз да шамалы және татарлардың ол арадан алдыңғы отрядтарын «шегіндіріп алып кеткені» орыстарға мәлім.

	Қазан айының 5-інші күні. Жиырма төрт сағаттан кейін шығыс Сібірдің астанасы әмірдің қолында, үлкен кнәз Иван Огаревтің қолында болады.

	Жау жатағында қарбалас ерекше күшейе бастады. Генерал-губернатор сарайының, қатарлас басқа үйлердің терезелерінен бәрі көрініп тұр. Әмірдің ордасына жан-жақтан келіп жатқан татар әскерлері есепсіз көп сияқты. Бұл алдын ала келісілген арандату болатын.

	Иван Огарев дәл сол күні жау шабуылы болуы мүмкін екенін кнәзден жасырған жоқ.

	– Татарлардың қалаға екі тұстан шабуыл жасары маған белгілі болды, яғни сол екі тұсты бекітіуіміз керек, – деді.

	Иван Огаревтің хабарламасы, бақылауға алынған жау қимылы назар аударуға тұрарлық болды. Сарайда кеңес өткізген әскерилер оң жағаның қорғанысын күшейту үшін негізгі күштерді солай қарай апару керек десті. Иван Огаревқа керегі сол еді.

	Ол үлкен қақпаның мүлде күзетсіз қалдырылмасын, аз да болса күзетшілер тобы тұратынын білді. Одан соң оның ойында әрі зымияндық, әрі тапқырлық бір қулық және бар еді. Үш жақтан жасаған шабуыл Иркутке қауіп төндіре алмай бара жатқан күнде оның ол қулығы қала қорғаушыларын Иван Огаревке керек жаққа ұмтылдырады да, зор апатқа ұшыратады. Сөйтіп, үлкен қақпалар сол сәтте күзетсіз, қорғаусыз қалады да, соны тосып шығыс жақтағы орманда тығылып тұрған мыңдаған татар лап қойып, қалаға кедергісіз кіреді.

	Сол күні Иркуттің барша халқы мен әскер гарнизоны сақтыққа көшті. Жау шабуылына тойтарыс беру шаралары қолданылды. Кнәз генерал Воронцовты ертіп алды да, өзінің жарлығымен жасалған бекіністерді аралап шықты. Василий Федоровтың таңдаулы әскер тобы қаланың солтүстігін бақылауға алды және шұғыл қажет бола қалғанда қай тұсқа болсын дереу жетіп баруға дайын тұрды. Ол Иван Огаревтің ақыл-кеңесімен белгіленген шара болатын. Татарлар негізінде сол жақтан шабуылдайды да, таңдаулы әскер тобына тап болып, дәнеңе істей алмай омалады, жаңадан шабуыл жасауға күш жинаймын деп бірнеше күнін жоғалтады, біз күтіп отырған көмек сол әредікте келіп жетеді деген ол.

	Қысқасы, Иркуттің тағдыры қыл үстінде тұрды.

	Ол күні алты сағат жиырма минөтте шыққан күн он жеті сағат қырық минөтте батты. Күздің сұрықсыз ымырты өтпей тұрып алғандай болып, көзге түртсе көргісіз қара түн де жетті. Соңғы күндері күшейе бастаған аяз сібірлік қатал қыстың хабаршысындай. Сол кеште аяз тым-тым шұнаңдап кетті. Ангараның оң жағасына қойылған солдаттар қатты тоңды, өйткені, жау көріп қояды деген сақтық жасалып, от жағуға тиым салынған. Олардан бірнеше фут төмендегі арқырай-сарқырай аққан өзенде өркеш-өркеш болып алуан түрлі мұз көшіп жатыр. Сең күні бойы жүрген. Кнәз өзеннің бұл күйіне қуанды. Яғни мұз көшкін өзеннен өткісі келгендерге қауіпті ғана емес, өтуге ешқандай мүмкіндік бермейді де. Қайық, сал, тағы басқасы былай қалады.

	Егер ағын кенет бәсеңдеп, сең сығылысып тоқтай қалар болса, соның өзінде өзеннен өту жоқ, себебі сең араларындағы жұқа мұз мыңдаған татар тобырын көтере алмайды. Кнәз бастаған орыстарды қуантқан бұл жағдай Иван Огаревті өкіндірді ме? Атамаңыз! Бұл сатқын анау татарлардың өзеннен өтуге тіпті тырыспайтынын да жақсы біледі.

	Қаланы қорғаушылар сағат кешкі онда шексіз таңданыс пен өкінішке тап болды. Кенет Ангара сеңнен арылып, жарқырай қалды. Мұз кесектерінің соңғы бес-алтауы ғана көзден ұзап жылжып бара жатыр.

	Бақылаушы офицерлер бұл өзгерісті кнәзге хабарлады. Тегі Иркуттен жоғары бір тұста, Ангараның арнасы тар жерінде сең сіресіп тоқтап, мұз бері қарай өте алмаған болар.

	Шынында солай болған еді.

	Сөйтіп, Ангарадан өткісі келгендерге жол ашылды. Орыстар ерекше алаңдап, күзет-бақылау орындарына еселеп назар аударуға кірісті.

	Түн ортасына дейін басқа ешқандай өзгеріс болған жоқ. Шығыс жақ, Үлкен қақпа маңы тып-тыныш.

	Бұлт жамылып тұрған орманнан бірде-бір от көрінбейді. Ал татарлардың жасағында қарбалас басталған: о жер, бұ жерде от жағылды, әлдебір дабыр-дұбыр естіле бастады, ол татарлардың ұрысқа белгі берілуін күткен қарбаласы болатын...

	Арада бір сағат уақыт өтті, әлі де оны-мұны өзгеріс жоқ. Қала ғибадатханасының қоңыраулары түнгі сағат екіні соғуға жақындады, жау жақ қимылсыз.

	Кнәз бен офицерлер іштей таңданып, осы біз адасқан, қателескен жоқпыз ба дегендей ойға қалды. Татарлар қалаға шынымен шабуыл бастай ма?

	Мұның алдындағы түндер дәл бүгінгідей тым-тырыс болмаған.

	Иван Огаревтің сарайдың бір бөлмесінде тұратыны белгілі. Бірінші қабаттағы кең залға орналасқан-ды. Оның терезелері өзенге түсетін жалпақ террасқа қараған. Бөлме қап-қараңғы. Огарев белгіленген сағатты тосып терезе алдында тұр. Сол сағатта ол белгі береді де, әскер мен халық татарларға ұмтылады, ал Огарев ісін тындырып, сарайды тастап кете барады...

	Ол қараңғыдан жеміне тап бергелі тұрған жыртқышқа ұқсайды. Сағат екіге бірнеше минут қалғанда кнәз бір адъютантын Михаил

	Строговты шақырып келуге жіберді. Адъютант қайтып келіп, шабарманның бөлмесінен жауап болмағанын мәлімдеді.

	Сағат екі болды. Қимылдар сәт келді. Иван Огарев терезені ашып қойып, біраз уақыт қарап тұрды.

	Төменде Ангара жатыр. Жуас толқыны судан сорайып тұрған ағаш діңгектерге ақырын ғана ұрылады. Терезе арқылы шығып, жағаға жасырына жеткен Огарев қалтасынан шүберек алып, сіреңке шағып жандырды да, өзенге тастай беріп, сарайға қарай жүгіре жөнелді.

	Оқырманға белгілі мұнайды өзенге Иван Огарев төккен болатын. Иркут пен Поскав селосы арасында мұнай көзі табылып, өндіріле бастаған еді. Мына жексұрын соны кәдесіне жаратып, Иркут қаласын мұнаймен өртеп жіберуді ойластырған. Мұнай толы дәу резервуарлардың біреуінің қабырғасын қиратып, мұнайды өзенге қарай ағызу оған қиын тиген жоқ. Иван Огаревтің соғысы сол болды!

	Сұрқиялықты кімдерге жасады? Өзінің отандастарына!

	Жана бастаған шүберек өзенге тиісімен мұнай лап етіп, құтырынған от-жалын өзенді өрлеп те, құлдап та жөнелді. Екі жағаның арасы от оранды. Мұздың қалдықтары шыж-пыж етіп ери бастады. Қою түтін қаптады. Өрт басталысымен қаланың солтүстік жағында да, оңтүстік жағында атыс естілді де, мыңдаған татар қала қорғанына лап қойды. Жағадағы ағаш үйлер сытырлап жанып, төңірек жап-жарық болып кетті, Огарев:

	– Бәрекелді! – деп айқайлап жіберді. Ол өзінің тапқырлығына қатты риза. Теңдесі жоқ айла тапты.

	Орыстар екі оттың ортасында қалды: бір жағы – жау; бір жағы – өрт. Шіркеу қоңыраулары дабыл ұрды. Естері шыққан жұрт қаланы өрттен қорғауға кірісті. Үлкен қақпалар бос қалған-ды.

	Иван Огарев өз бөлмесіне қайтып келген. Қып-қызыл өрт бөлмені де жарық етіп тұр. Огарев байырқылап отыра алмады. Орнынан тұрып, есікке беттеген. Тұтқасын ұстай бергенде шашы жалбыраған, үсті-басы су-су бір әйел жүгіріп кіріп келді.

	– Сангарра! – деді Огарев, барқ етіп. Сығанынан басқа қай әйел келуші еді? Бірақ ол Сангарра емес, Надя болатын...

	Анау жолы мұздан құлай бергендерінде Михаил Строгов оны созған қолынан ұстап үлгіріп, өзіне тартып алып, сонсоң көтере малтып, жағаға алып шыққан. Олар құлаған мұз бен жағаға арасы отыз саржандай еді. Жағаға шығысымен Михаил Надяға:

	– Губернатордың сарайына жетейік, тез! – деді. Михаил Строгов мақсатына жетті! Ол Иркутте!

	Екеуі сарайға он минут шамасында жетті. Кіріп-шығып жүрген абыр-сабыр жұрт бұларға назар аударған жоқ. Шылқыған су болып жүргендеріне қарамады да. Төмендегі Үлкен залда ығы-жығы офицерлер мен солдаттар.

	Ары-бері қағылып-соғылып жүріп, Михаил мен Надя бір-бірінен ажырап қалды. Надя сасқалақтап, жоғары-төмен зыр жүгіріп, біресе Михаилды сұрастырды, біресе өзін кнәзге жолықтыруды өтінді.

	Сөйтіп жүріп бір есікті ашып кіріп барса, бөлме жап-жарық. Біреумен бетпе-бет кездесті. Бірден таныды: әуелі Есілде, сонсоң Томда көргені пәлесі! Надя:

	– Иван Огарев! – деп ышқына айғайлап жіберді.

	Өзінің аты-жөнін естіген жәдігөй қалшылдап кетті. Біреу-міреу естіп қалса, жоспарының да, өзінің де құрығаны. Оған өзін танып қойған кісіні өлтіргеннен басқа жол жоқ. Надяға құтырына ұмтылды. Қыз жалт берді де, қойнынан пышағын суырып алып, қаздиып тұра қалып:

	– Иван Огарев! – деп тағы айғай салды. Жексұрынның атын естігендер дереу көмекке келеді деп ойлаған.

	– Қазір үніңді өшіремін! – деді сатқын ысылдап.

	– Иван Огарев! – деп қыз үшінші рет айғайлады. Сатқынды жеккөру сезімі қызға қайрат берген.

	Ызадан жарыла жаздаған Иван Огарев қынынан қанжарын суырып алып, Надяны бұрышқа тықсыра бастады. Дәл сол сәтте әлдекім оны желкесінен шап беріп көтеріп алып, тулақша лақтырып кеп жіберді.

	– Михаил! – деді Надя, қуана айғайлап.

	Иә, ол Михаил Строгов еді. Надяның дауысын естіп, мөлшерлей жүріп келіп кірген. Сәті келгенде бөлменің есігі ашық екен. Михаил Надя мен Иван Огаревтің ортасына тұра қалып:

	– Надя, саспа, қорықпа! – деді сабырлы сөйлеп.

	– Ағатай, сақтан, қорған! Сатқынның қанжары бар!.. Ол сені көріп тұр... – деді қыз.

	Иван Огарев тұрып үлгірген. Михаилдың соқыр екені есіне түсіп, тура ұмтылды. Алайда соқыр жігіт қалайда оны бір қолымен жағасынан ұстай алып, екінші қолымен қанжарын қағып жіберіп, өзін тағы мұрттай ұшырды. Ыза мен ұяттан өлердей жынданған Иван Огарев жанында найзасы барын есіне түсіріп, соны суырып ала тағы ұмтылды. Серігіне қауіп төнгеніне жаны шырқыраған Надя көмекке шақыра есікке қарай жүгірді.

	– Надя, есікті жап, ешкімді шақырма, мені алаңдатпай тыныш тұр! Патша шабарманы мынау жексұрыннан қорықпайды! Батылы жетсе, кәне, жақындап байқасын! Мен тосып тұрмын! – деді.

	Иван Огарев үндемеді. Ойы – соқырға сездірмей ұрланып барып, басқа бір салып сұлатпақ.

	Қорқынышты көрініске еріксіз куә болған Надя шошып та, Михаилдың тілеуін тілеп үміттеніп те тұр.

	Михаилда сібір пышағынан өзге қару жоқ. Найзалы қарсыласын көріп те тұрған жоқ қой. Алайда ол әлдебір күштің қолдауы арқасында бүгінге дейін ешкімнен жеңілген емес. Бұл жолы да, міне, абыржымай, орнынан қозғалмай тұр. Бірақ найзалы жауына пышақпен не істемек? Иван Огарев қарсыласына алақтап қарайды. Оның мызғымай тұрғаны бұған жаман әсер еткен. «Менің халім мынаның халінен әлдеқайда жақсы, мұны жайрата салуым оп-оңай» деп ойламап па еді?! Соқырдың қарсы алдында қасқайып тұрғаны мұның өнебойын мұздата бастаған. Ол қарсыласының ұрымтал жерін іздеп алақтап тұр... Тапты!.. Енді не тұрыс бар? Шаншу керек! Михаилдың жүрегін көздей тап берді.

	Соқыр селт етпей-ақ оның найзасын пышағымен қағып жіберді.

	Огаревтің маңдайынан суық тері бұрқ етті. Бір қадам шегінде де, жауына қайта ұмтылды. Найзасы тағы тайып кетті. Жындана жаздаған ол алдында тұрған тірі тасмүсінге жалт қарап... құты қашты. Соқырдың екі көзі өңменінен өтіп бара жатқандай қорқынышты болып көрінген. Ол шыңғырып жіберді. Қалтырай бастап:

	– Мынау көріп тұр! Көріп тұр! – деп тағы шыңғырды.

	Сонсоң ініне қашқан аңға ұқсап, шегіне берді, шегіне берді, шегіне берді.

	Тірі тасмүсін қозғалды. Огаревқа қарай жүрді. Жақын барып:

	– Иә, менің көзім көреді! Сатқын, жексұрын! Бетіңе салған таңбамды көріп тұрмын! Қазір мына пышақты қай жеріңе сұғатынымды да белгілеп тұрмын! Қорған, кәне! Жекпе-жекке шақыруыма тұрмайтын жиіркенішті болсаң да, кел, шақырдым! Менің пышағым сенің найзаңа төтеп береді! – деді.

	– Ол көріп тұр! О, Құдайым, ол көріп тұр! – деді Надя, қуана күбірлеп.

	Огаревтің зәресі ұшты. Әйтседе, ақырғы күшін жинап, найзасын соза тағы ұмтылды. Қарулар қақтығысты. Огаревтің найзасы ұшып түсіп, Строговтың пышағы кірш етті! Сатқынның кеудесіне! Патша шабарманы қалт етпей тұр! Сатқын сұлап жатыр!

	Сол әредікте есік ашылып, нөкерлерін ерткен кнәз кіріп келді. Ол патшаның шабарманы деген кісісінің өліп жатқанын көрді де:

	– Мұны кім өлтірді? – деді қатқыл дауыспен.

	– Мен, – деді Михаил.

	Бір офицер оны атып жіберуге әзір болу үшін револьверін ұмсынта қойды.

	– Аты-жөнің кім? – деді кнәз.

	– Жоғары мәртебелім, алдымен анау жатқанның кім екенін сұраңыз, – деді Михаил.

	– Мен оны білемін! Ол – ағамның қызметкері! Патша шабарманы.

	– Жоғары мәртебелім, ол – патша шабарманы емес, Иван Огарев!

	– Иван Огарев?! – деді кнәз, дауысы қатты шығып.

	– Иә, сол сатқын!

	– Ал сен кімсің?

	– Мен – Михаил Строговпын!





Он бесінші тарау


	Түйін




	Михаил Строгов соқыр емес-ті, соқыр болған жоқ-ты.

	Адам ағзасының сырттайғы да, іштейгі де әлдебір әрекет-құбылысқа қарсы тұратын табиғи қасиеті қып-қызыл шоқтан шыққан металға да төтеп берген.

	Марфа Строгованың байғұс ұлына қарай қол созып, егіліп тұрған сәті оқырманымыздың есінде болар. Анасын жанындай жақсы көретін Михаил ең ақырғы кездесуінде анасынан айырылу тауқыметіне шыдай алмай, іштей қаншалықты қайраттанса да, көзінен жасы бұрқ еткен. Сол жасы оның көзін сақтап қалды. Қызған металл ол жасты буға айналдырған, ол бу металдың қызуын қайтара алған. Ол жәйт металл балқытушының қолындағы қызған металды суға малып ала қойғанындай құбылысқа ұқсас еді.

	Көзінің сау қалғанын пендешілікпен дәл сол минөтте көрсетіп алса қаншалықты қасіретке ұшырарын пайымдай қойған Михаил Строгов «соқырлығын» кәдесіне жаратар құпияға айналдыра білді. Сұмдық жазаға кескендер де, куә болып тұрғандар да оны соқыр болып қалды деп сенді, иә, сенгендері керек-ті. Ендігі жерде соқырда ешкімнің шаруасы болмайды, оны ешкім керек етпейді. Ол сол халіне Надяны да сендіруді жөн көрді. Бәрін сендіре білудің бірден-бір шарты – көзінің сау қалғанын ешқашан ешкімге не сөзімен, не қимыл-әрекетімен сездіріп қоймауы. Михаил «жаңа өміріне» іштей бекініп алды. Оның құпиясын бір ғана адам – туған анасы білді. Томдағы алаңда құлап жатқан анасын тауып алып, дізерлеп отыра қалып құшақтап, қолынан, бетінен сүйген ұлы сонда оған сыбырлап сыр ақтарып үлгірген. Патша шабарманының соқыр болып қалғанына шүбәланбаған Иван Огарев қарсы алдына келіп, абалай әжуалап, патшаның хатын сайқымазақпен «соқыр» көзіне тосып тұрып, бұдан былай патша шабарманы өзі болатынын насаттана айтқан кезде Михаил хатты шолып үлгірген, бірақ Иван Огаревке оны аңғартпай, мазағына шыдап баққан. Сатқынның жексұрын қылығына жиіркеніші Михаилды іштей қатты ширықтырып, намысын қайраған, тіпті күш берген. Ол Иркутке қайткен күнде жетуге, патриоттық парызын өтеуге – патша тапсырмасын орындауға құлшынған. Сатқынның Иркутті жау қолына беру айласын сезді, түсіне білді. Кнәздің өміріне қауіп төнгенін ұқты. Патша інісін аман алып қалу, Сібірді апаттан арашалау өзінің қолынан келетініне шүбәланған жоқ.

	Михаил Строгов басынан өткен оқиғалардың бәрін кнәзге қысқаша айтып берді. Жап-жас Надяның өзіне қаншама жәрдем жасағанын ерекше сүйінішпен баяндады.

	– Бұл қыз кім? – деді кнәз.

	– Осы жаққа жераударылған Василий Федоровтың қызы, – деді Строгов.

	– Командир Федоровтың қызы деңіз, Иркутте жераударылғандар жоқ! – деді кнәз. Оның бұл сөзін естіген сәтте Надя – бұған дейін небір ауыртпалыққа төзген, бір рет те сыр бермеген қайсар қыз – еңіреп жылап жіберіп, кнәздің алдына дізерлеп отыра кетті.

	...Бір сағаттан соң Надя әкесінің ыстық құшағында күлімдеп тұрды.

	Михаил Строгов, Надя мен Василий Федоровтар шексіз қуанышқа бөленді.

	...Татарлардың шабуылынан дәнеңе шықпады, орыстар оларды қаладан қуып тастады. Үлкен қақпаларға ентелей жеткен жауды Василий Федоровтың әскері тас-талқан етті. Әлдебір сезім Федоровтың қақпаны бақылап, ол маңнан кетпеуін талап еткендей болған. Сезімі алдаған жоқ.

	Қала тұрғындары өрт сөндіруге кіріскен.

	Ангара бетіндегі мұнай жағаның кейбір тұсын ғана шарпып жанып, сөніп бітті.

	Татарлар лагерьлеріне қайтқан. Талайы қырылыпты. Сыған Сангарра да ажал құшыпты. Татарлар екі күн бойы естерін жия алмады. Әсіресе Иван Огаревтан айырылғандары қиын тиді. Осы жолғы шабуылдарына ұйытқы болған сол еді. Хандарға, олардың айналасына ықпалы зор болатын. Ол болмаса, бұлардың азиялық Ресейді жаулап алуға тәуекел жасауы екіталай-ды.

	Иркутты қорғаушылар жаудың тыныштала қалғанынан күдіктеніп, бекіністі мықтай түсті.

	Қазан айының 7-сі күні таң ата Иркут маңы ормандарынан зеңбірек дауысы естілді. Ол Иркутке көмекке жіберілген генерал Киселев армиясының татарларды атқылай бастағаны еді.

	Енді соғыстан жақсылық таппасын сезген татарлар лагерьлерін тастап тайып тұрды.

	Иркут азат етілді. Орыс әскерлерінің алдыңғы легімен бірге қалаға Михаилдың қөзтаныстары, жұптары жазылмаған Блэнт пен Жоливе де енді. Олар да салдан дер кезінде, өртке шалынбай кете алған-ды. Бұл жолы бастарынан өткендерін қойын дәптеріне көшіруге кіріскен Альсид Жоливе жазбасын былай бастады: «Бізге спиртті ішімдік құйылған ыдысқа түскен лимонның күйін кешуге тура келді».

	Екі жорналшы Надямен, Михаил Строговпен кездескен кезде, Михаилдың көзі сау екенін көргенде шат-шадыман болып қуанды. Ол сәтін кейінде Блэнт дәптеріне былай деп жазды: «Балқып кетердей болған темір де кейде кісінің көз жанарын күйдіре алмайды екен. Ғажап!»

	Екі тілші Иркутте пәтер жалдап біраз тұрып, саяхаттарын суреттеген жазбаларын реттеп, Лондон мен Париждегі оқырмандарына мол мағлұмат жөнелтті. Татарлардың Сібірді жаулап алмақ пиғылмен жасаған жорықтарын тәптіштеп баяндағандарында, бір қызығы, екеуінің пікір-түйіндерінде ешқандай кереғарлық болмады.

	Татарлардың жорығы ақыр-аяғында әмірге, оның одақтастарына сор болды. Орыс әскерлері оларды быт-шыт қылып, басып алынған қалалардың бәрін азат етті.

	Қыс та қатты болды. Өз даласына қайтқан әмірдің әскерінің жартысы жолда үсіп қалды.

	Иркуттен Оралға дейінгі жол ашылды.

	Үлкен кнәз Мәскеуге қайтуға асыққан. Алайда орыс әскерлері қалаға орналасып, жайғасқаннан кейін осында болмақ бір салтанатқа қатысуды жөн көрді.

	Бірде, Надя мен әкесі шүйіркелесіп, өткен-кеткенді әңгімелесіп отырғандарында Михаил Строгов келіп, сәлемдесіп, қыздың жанына келіп тұрып:

	– Надя, қарындас, Ригадан Иркутке аттанғаныңда ол жақта анаңнан айырылғандағы қайғыңнан басқа ұмытылмас ештеңең қалды ма? – деді.

	– Жоқ, ештеңе қалған жоқ! – деді Надя.

	– Яғни жүрегіңді сыздатар басқа ештеңе жоқ қой ол жақта?

	– Ештеңе жоқ, Михаил!

	– Ендеше, Надя, екеуімізді кездестірген, көп тауқымет тартқызған, қайғы арқалатқан, қатал сынынан өткізге Құдай, меніңше, екеуімізді енді ешбір уайым-қайғысыз өмір сүру үшін мәңгі-бақиға қосты да ғой деймін.

	– Ах! – деп ұшып тұрған Надя Михаилды құшақтай алды. Сонсоң бақыт құшағына кірген адамның алаулаған күйімен әкесіне ақырын бұрылып, имене қарап: – Па-па! – деді.

	– Надя, екеуіңнің бақыттарың – менің де бақытым! – деді әкесі.

	Екеуінің некесі ғибадатханада қиылды. Әуелде қарапайым ғана өткізілмек болған той, кнәз бен оның нөкерлері, әскери үлкен шенді кісілер, қала басшылары – сапарлары аңызға айналып кете барған екі жасқа ақ тілектерін білдіргілері келген игі жақсылар түгел қатысуды қалаған соң, өте көңілді, өте жарасымды ғажап думан болып өтті. Тойға Альсид Жоливе мен Гарри Блэнт те қатысты. Олар бұл тамаша жаңалықты оқырмандарына жеткізуге асықты.

	– Мына оқиға сізге ой салып, осындай той жасағыңыз келіп кеткен жоқ па? – деді Жоливе, серігіне қулана қарап.

	– Мен бе?... Осындай тойды мен де жасар едім, егер бөлеңізді берсеңіз, – деді Блэнт.

	– Бөлемнің басы бос емес, – деп күлді француз.

	– Онда жақсы болды. Лондон мен Бейжиннің ара-қатынасы шиеленісе бастаған көрінеді, ол туралы не естігеніңіз бар? Сол жаққа аттанып, не болып жатқанын білсек қайтеді?

	– Қап, алдымды орап кеттіңіз-ау! Құрметті Блэнт, мен де сізге дәл осыны айтайын деп едім!

	Сонымен, ажырамас екі дос Қытайға жол тартты.

	Василий Федоров пен Михаил және Надежда Строговтар бірнеше күннен кейін Еуропаға аттанды.

	Екі жасқа Иркутке келгендерінше азап пен сор арқалатқан жол енді қуаныш арқалатып, бақыт силады.

	Үш жолаушы курьер пойызынан да жылдам шанамен жүрді. Динка өзеніне жақындағандарында, селоға жетпей-ақ бір күн дем алуға аялдады. Михаил марқұм Николайды көмген жерді іздеп тауып алып, қабірі басына крест орнатты. Надя қарапайым да қайырымды болған, естерінен ешқашан шықпас достары Николайға дұға бағыштады.

	Омбыда, Строговтардың кішкене үйінде, үш жолаушыны Марфа кәриә қарсы алды. Қызым деп қысқы күнде қырық рет есіне алып жүрген Надясын көз жасын – сағыныш жасын көлдете құшырлана құшақтап, қайта-қайта сүйіп, аналық мейіріміне бөледі. Қажымаған қайсар кәриә қаһарман ұлын шексіз мақтаныш сезіммен аймалады.

	Михаил мен Надя Строговтар Омбыда бірнеше күн болған соң Еуропаға, Петерборға барып, Федоровтардың үйін тұрақты мекен етті.

	Жас отбасы содан бері Петерборда. Омбыға барып, кәриә шешелерін мәре-сәре етіп жүреді.

	Шабарман жігіт патшаның қабылдауында болған. Патша оны өзінің жеке адъютанты етіп, Георгиев кресімен марапаттады.

	Михаил Строгов кейінде жоғары шен алып, мемлекеттік үлкен лауазымды қызметтер атқарды.

	Мен бұл хикаяма оның рахат тұрмысын емес, тағдырдың жазуымен көрген михнаттарын арқау еттім. Тарихтың қалауы осы болды.





Сөз соңы орнына


	ЖЮЛЬ ВЕРН РОМАНЫНЫҢ ШЫНДЫҒЫ




	Француздың көрнекті жазушысы, «Капитан Гранттың балалары», «20 000 лье су астында», «Құпия арал» сияқты әйгілі ғылыми-фантастикалық романдардың және ондаған ғылыми еңбектің авторы Жюль Верн (1828-1905) – көптеген зерделі оқырмандары мен зерттеушілері үшін әлі күнге жұмбақ жан.

	1871 жылдың күзінде Жюль Верн шулы Парижден қала маңындағы тыныш мекенге қоныс аударады. Франция астанасынан екі сағаттық қана жерде орналасқан Амьен, шағындығына қарамастан, XII-ғасырдың гот сәулет өнерінің ғажайып ескерткіштерімен және әлемге белгілі әдебиет пен өнер ғылым академиясымен даңқы шыққан қала еді.

	Жазушы үйі қала шетінде, Шарль Дюбуа көшесі мен Лонгевиль бульварының қиылысқан жерінде орналасты. Ол үшінші қабаттағы дөңгелек тас мұнараны өзіне кабинет етіп алды. Оның жұпыны ғана жиналған кабинетінде күндіз кейбір ұлы саяхатшылар жиналатын, кешкісін ой мен қиял әлеміне берілген жазушы Сом айлағындағы кемелердің арынды үніне құлақ түре отырып, кейіпкерлерін алыс-алыс елдерге аттандыратын. «Патша шабарманы» романы француз жұртшылығының назарын бірден аударды. Шатле театрының актерлері оның сахналық нұсқасын да ойнап берді. Бұл роман талғамы биік француз сыншыларынан жоғары баға алды. Ал Ресейде болса, ол И.С.Тургеневтің араласуымен «Михаил Строгов» деген атпен орыс тіліне аударылып басылып шықты. Бірақ 1900-жылы роман жарыққа шығысымен-ақ оған тиым салынды. Тіпті советтік кезеңнің өзінде белгілі жюльвернтанушы Е.Брандис: «Француз сыншыларының бірауызды пікіріне қарамастан, біз бұл романды Жюль Верннің тәуір шығармалары қатарына жатқыза алмаймыз, оқиға сүресінің қызғылықтылығы мен сюжетінің шымырлығы болмаса, «Михаил Строгов» жалған тарихи оқиғаларға құрылған», – деп теріс баға беруден танбады (Брандис Е. Жюль Верн. Жизнь и творчество. Л., Детгиз, 1963).

	Жюль Верннің бар құпиясы осы «тарихи жалған оқиғаларда» жатыр. Роман беттеріндегі бұл тарихи оқиғалар Азиялық Ресейде, яғни, байтақ қазақ даласындағы ХІХ-ғасырдың 20 – 40-жылдарындағы көшпенділер көтерілісін баяндайды. Романда бас кейіпкер – көтерілісшілердің қолбасшысы Феофар хан есімді ержүрек батыр. Жалпы, түркі халықтарының сөз қорында Феофар сөзіне ұқсас Бейапар деген сөз бар. Бейапар деп бүлікшіл, мазасыз адамды айтады екен. Қазақтарда бейапар деп қылығы ұнамсыз, бетпақ, ал қырғыздарда опасыз адамды бейвапар дейді екен. Сондықтан да Жюль Верн француз тілінде жоқ сөзді түрік тілінен бүлікшіл деген ұғымда Бейапар (французша Феофар) деп берді. (Мәселен, Бақыт деген қазақ есімі французша Барит деп жазылады екен).

	XX-ғасырдың 40-шы жылдары, Ресей отаршыл тарихшылардың «Кенесарының көтерілісінің жалған тарихы» деп жүрген құпияның сырын ашпақ болған көрнекті қазақ тарихшысы, ғалым Е.Бекмаханов Қазақ КСР Жоғары сотының 1952-жылғы 4-желтоқсандағы үкімімен барлық ғылыми атақтары алынып, ғылыми еңбектері тәркіленіп, 25 жылға түрмеге отыруға кесілген еді. Жақында жүрген қазақтарға да, алыста жүрген Жюль Вернге де Кенесары бастаған қазақ көтерілісі оңайға тиген жоқ.

	Енді Жюль Вернге қайтып оралалық.

	«Азиялық Ресейде болып жатқан оқиғалар, – деп жазады автор, – кәдімгідей-ақ алаңдаушылық туғызатындай жағдайда болатын, сондықтан да патшаның өз қонақтарын тойдың нағыз қызған кезінде тастап кетуі таңғаларлық нәрсе емес еді. Соңғы жеткен ақпар оның қаупін күшейте түсті. Ресейдің боданындағы Түркістан аймағындағы көшпенділер арасында көтеріліс бұрқ ете түсті. Оның бүкіл Сібірді – осы бір кең өлкені түгел шарпитын түрі бар... Обер-полицмейстер императорға былай деді: «Сібір жері көтеріліс үшін өте қолайлы – саяси жер аударылғандар да, басқа да қылмыскерлер шабуыл жасаушылар жағына оп-оңай шығып кетуі мүмкін деп сіздің мәртебелі ғұзырыңызға мәлім етуге батылым барып отыр».

	Бұдан кейін Жюль Верн: «Полицмейстердікі рас еді, өйткені көшпенді қазақтардың едәуір бөлігі көтерілісшілерге қосылып та үлгерген. Қазақтар ол кезде екі миллиондай жан болатын, олар үшке: Ұлы жүз, Орта жүз және Кіші жүзге бөлінетін. Кейбір тайпалар тәуелсіз де болды, ал енді біреулері Бұхара және Хиуа хандықтарына бағынды. Олардың ішіндегі саны жағынан ең көбі де, байы да Ертіс пен Ақсақал (Арал-М.Ә.) көлі арасында көшіп–қонып жүрген Орта жүз еді. Ұлы жүз шығысқа Қытай, Омбы мен Тобыл губерниясына дейінгі жерді мекендеді. Егер қазақ халқы көтерілсе, олар Енисейден батысқа қарай жатқан барлық жерді басып алған болар еді», – деп жазады. Бұл оның қазақтар және сол кездегі тарихи оқиғалар жөнінде мән-жайға әбден қанық екенін көрсетеді. Ақыры күдік расталып, көтеріліс Ресейдің ең ірі отары – Қазақстанды түгел жайлады. Жюль Верн өзі жазғандай: «Біз суреттеп отырған уақытта Огарев көтерген бүліктің басшысы Әмір Бейапар хан болды. Әмірдің қалың қолы Сібірдің күре жолын қиып, Семей облысын басып алып, онда тұрған әскерді шегінуге мәжбүр етті...»

	XIX-ғасыр отаршылдыққа қарсы аса ірі қозғалыстармен есте қалды. Ресей ағылшын, француз империяларының мүдделері қиянкескі күрес ошағына айналған Орта Азия жерінде соғысып жатты. Бұл империялардың жазалаушылық саясаты Әбд-әл-Кадер бастаған Алжир халқының, көтеріліске шыққан Үндістан сипайларының, Польша филоматтарының, имам Шәміл басқарған Кавказ халықтарының ұлт-азаттық қозғалысын тудырды. Ал Орта Азия құрлығында отаршылдыққа қарсы рухы мен күш-қуаты жағынан алапат қозғалыс бой көтерді. Оның басшысы Абылай ханның немересі Кенесары Қасымұлы өз туы астына қазақ, өзбек, қырғыз, тәжік және түркімен жігіттерінен жалпақ Тұранның небір жайсаң жауынгерлерін жинады.

	Кенесарының жеке басына баға беруде оның өз замандастарының пікірлері көп жағдайда ұқсасып жатады. Мәселен, ағылшын саяхатшысы, «Орта Азия және Батыс Сібір» (1857 ж.) кітабының авторы, Жюль Верннің пікірлесі Томас Аткинсон: «Кенесары қазақтардан тамаша жауынгер жасап шығарды. Найзаласу мен айбалта қолданудағы кереметтей әбжілдігі Кенесары жігіттеріне күші басым қарсыластарымен соғыста жеңіске жетуге мүмкіндік беретін дегенді мен көп адамнан естідім. Егер жақсы офицерлері болса, қазақтар әлемдегі ең жақсы әскер болар еді...», – деп жазды.

	Ал орыс әскери тарихшысы Н. Середа былай дейді: «Кенесары жасағына лайықты қолбасшы бола білді. Олардың әскери рухының жоғарылылығына Европа әскерінің кез келген қолбасшысы қызығар еді... Бәрін жайпап кететін кең даланың долы дауылы сияқты жойқын шабуыл жасайтын Кенесарыны ешбір кедергі бөгей алмайтын. Қайта, ол кедергілер оның қайтпас қайсар күш-жігерін жанып, алған мақсатына жету үшін жолындағының бәрін жайпап өткенше байыз таптырмай, оны қаһарландыра түсетін. Кенесарының осы қасиетінің бәрін көшпенділер асқақтата құрметтеп, олар өз қолбасшысына жан-тәнімен шексіз берілді» (Середа Н. Бунт киргизского султана Кенесары Касымова. Вестник Европы, 1870, кн.8, с.530). Жюль Верннің кейіпкері, көтеріліс басшысы Бейапар хан ретінде сомдалған Кенесары осындай болған.

	Ұлт-азаттық көтерілісі ондаған жылдарға созылды. 1847-жылы, Кенесары қаза тапқаннан кейін, отаршылдық езгіге қарсы қозғалысты оның аты аңызға айналған ұлы Садық төре (Сыздық) жалғастырады. Қырық жылға созылған бұл сүргін көтерілісшілерді толық басып-жаншумен аяқталды. Сөйтіп XIX-ғасырдың 70-інші жылдарының өзінде-ақ киелі Каспийден өр Алтайға дейінгі қазақ жері, Бұхара, Хиуа, Қоқан хандықтары Ресей империясының қарамағына түгелдей қаратылды.

	1841-1847 жылдар Кенесарының патша әскерімен күресінің шырқау кезі болды. Қазақ жерінде айдауда жүрген Тарас Шевченко да Кенесарының көтерілісіне арнап өзінің «У бога за дверьми лежала секира» (Балта жатты құдайдың босағасында) деген өлеңін шығарды.

	Ақын көтерілісшілердің жеңілуіне орай өз өлеңін мұң мен налаға толы жолдармен аяқтайды:

	«Патша шабарманы» Жюль Верннің ұлт тәуелсіздігі үшін күрес болып табылатын әлемдік оқиғаларға кезекті бір үн қосуы болды. Осы шығармамен қатар, ұлы қиялшыл миллиондаған оқырмандарға Грециядағы тәуелсіздік үшін соғыс («Алау ішіндегі архипелаг»), Индиядағы сипайлар көтерілісі («Бу үйі»), венгр мадиярларының Австрия басқыншыларымен күресі («Матиас Шандор»), эстондықтар мен латыштардың отзей барондарына қарсы қозғалысы («Лифлияндиядағы драма»), Болгариядағы азаттық соғысы («Дунай лоцманы») және көптеген басқа да әділеттік үшін болған күрестер жөнінде айтып берді. Жюль Верн – әлемдік әдебиетте алғашқылардың бірі болып әділет жолындағы ұлт-азаттық соғыстарды суреттеп, еркіндік пен ізгілік идеяларын асқақтата аспанға көтерген жазушы. Оның әлі жете зерттелмеген бұл қыры болашақта жеке қарастыруға әбден тұрарлық.

	Аталмыш кітаптың парақтарын аударыстыра отырып: «Жюль Верн тарихи-этнографиялық бұл кітабын қандай материалдарға сүйене отырып жазды екен? Михаил Строгов, Бейапар хан, Иван Огарев кімнің образы? Ол Орта Азия, Қазақстан мен Сібір халықтарының өмірі мен тұрмысын, жағрапиялық орналасуын, қалалардың, өзендер мен көлдердің аттарын қалай жетік біліп жүр?» – деген сияқты сұрақтар көкейіңізге еріксіз келеді.

	Енді осы сауалдарға жауап беріп көрелік.

	И.С.Тургеневпен жақсы қарым-қатынаста болған Жюль Верн сол арқылы Исмаил Гаспринскиймен танысады. Ол 1872-жылдан 1874-жылға шейін орыс жазушының хатшысы болған еді. Ресей империясындағы түркі халықтарының болашақ рухани дем берушісі Исмаил Гаспринский Қазақстан мен Орта Азиядағы толқулар, қазақ, өзбек, ауған жігіттерінен әскер жасақтаған, аты аңызға айналған Кенесары мен оның ұлы Садық жөнінде әңгімелеп, Жюль Вернді қатты қызықтырады («Тәржіман», Бақшасарай, 1883, №28).

	Жюль Верннің романды жазуға кіріспес бұрын ағылшын саяхатшысы Томас Аткинсонның «Орта Азия және Батыс Сібір» (1857 ж.), ұлы Байронның Клер Клермонттың «Владимир мен Сара» (1836 ж) және В. И. Дальдің 1845 жылы Парижде жарық көрген, қазақ тұрмысын суреттейтін «Бекей мен Мәуляна» деген шығармаларымен танысып шыққанына күмән жоқ.

	Сол тұста париждіктер жылы қабылдаған Италия ақыны Джакомо Леопардидің «Азиялық көшпелі бақташының түнгі жыры» деп аталатын лирикалық шығармасы да Жюль Верннің назарынан тыс қалуы мүмкін емес. 1831-жылы Флоренцияда, ал 1835-жылы Неапольде басылып шыққан «қазақ бақташысы» туралы бұл жыр Лонгфеллоның көптеген жанкүйерлеріне оның поэзиясының інжу-маржаны «Гайават туралы жырды» еске түсірді.

	Содан соң жазушының 1870-жылы «Европаның әскери хабаршысының» 8-ші және 9-шы кітаптарында басылған орыс әскери тарихшысы Н.Середаның «Қазақ сұлтаны Кенесары Қасымұлының бүлігі» деген тарихи құжатты еңбегімен де танысуы әбден мүмкін. Бұл ғажайып ғылыми еңбек кезінде А. Герценнің де назарын аударған болатын. Онда Лондонда тұрып жатқан ол өз адамдары арқылы патша әскерлерінің айуандығы мен Кенесарының көтерілісі туралы ести салып, оған бірден үн қосты. «Аусбург газеті, – деп жазды Герцен «Колокол» журналында, – қазақтар көтерілісі мен шапқыншылығы туралы естіп, Орынбор шаруаларының арасында үрей тарағаны жөнінде жазады... Көне заманғы соғыстардан және монғол шапқыншылығынан бері полковник Кузьмин мен Дерышев шапқыншылығындай қаныпезерлік болған емес...Бұл қанды қырғын әлі де жазылуы керек...» (Герцен А. Собр.соч., XIII, М., 1958, с.448).

	Парижде «Патша шабарманы» романы шықпастан он бес жыл бұрын Пьер Этцель баспасынан Адольф Янушкевичтің «Қазақ даласына саяхаттан хаттар мен күнделіктері» жарық көрді. Әйгілі Адам Мицкевичтің досы, 1830-жылғы Варшава көтерілісіне қатысқан Адольф Янушкевич көптеген поляк бүлікшілерінің кебін құшып, Сібірге жер аударылды. Ол, тағдырдың тәлкегімен, Кенесары Қасымұлы бастаған ұлт-азаттық қозғалысын басуға жіберілген генерал Вишневскийдің әскери экспедициясына қатысады. Бірақ А. Янушкевич тағдырдың кері айдауына мойынсұнбай, қазақтар жөнінде өте жылы жазады, олардың әдет-ғұрпына, мәдениеті мен тарихына егжей-тегжейлі тоқталады. Кенесарыны Алжир көтерілісінің көсемі Әбд-әл-Кадармен теңестіріп, оның күресіне іштартады.

	«Патша шабарманы» романның жазылуына А. Янушкевичтің осы күнделік жазбаларының да зор үлесі бар деп топшылауға болады. Оның үстіне поляк ақыны Густав Зелинский мен суретші Бронислав Залесский Қазақстанда жер аударылған мерзімін өтеп болған соң, Парижде орын тепкен ғой. Бұлар А. Янушкевичтің жазбаларын, қазақ тақырыбына жазылған өз шығармалары және картиналарымен қоса Париждегі поляктардың «Полонез» кітапханасына тапсырған. Олардың және жер аударылған поляктардың көмегімен айдаудан сонда қашып барған белгілі орыс географы П. А. Кропоткиннің Жюль Вернге романды жазу үстінде ақыл-кеңес берулері әбден мүмкін.

	Жюль Верн романында патша шабарманы Михаил Строгов пен оның жолсерігі жөнінде әңгімелей отырып, оқиғаны әрі қарай Сібір даласында өрбітеді. Автордың айтуынша, Азиялық Ресейдің астанасы

	– Үркіт қаласында Михаил Строгов Бейапар ханның серіктесі Иван Огаревті әшкерелеп, көтерілісшілердің жоспарын бұзуы керек болады. Әрине, Үркіт – Азиялық Ресейдің астанасы болған емес және Орта Азияның өздері бұғауда отырған халқы бұл қаланы босатуға да ұмтылған жоқ. Алайда сюжеттің еркіндігіне қарамастан, қалалар мен ол маңайдың атауларын Жюль Верн керемет дәлдікпен береді.

	Михаил Строгов ретінде түбі Тобыл губерниясындағы Тура қаласының азаматы «Сібірдің өз тумасындай-ақ... онда тұратын қаптаған ұлыстардың тілін, сөз мәнерін де жақсы білетін» Семей көпесі Порфирий Уфинцевтің образы сомдалуы мүмкін.

	1856-жылы Мәскеуде орыс саяхатшысы, көбіне «Парфений» деген лақап атпен Петр Агеевтің «Ресейде, Молдавияда, Туркияда және қасиетті жердегі Парфений сопының саяхаттары туралы аңыз» деген төрттомдығы шықты. Бұл кітаптар беттерінде семейлік көпес Порфирий Уфимцевтің бастан кешкен таңғажайып оқиғалары да суреттелген. «Парфений» кітабы – Федор Достоевскийдің Петербург кітапханасындағы құнды дүниесінің бірі еді. Парфений сопының есімі Достоевкийдің қойын кітапшаларында, хаттарында және роман жоспарының жобаларында жиі кездеседі. Мұны біздің тәптіштеп отырғанымыз – Достоевский шетелдерге барған сапарында бұл кітаппен Жюль Вернді таныстыруы әбден мүмкін. Өйткені Парфений сопының шығармаларындағы Порфирий Уфимцевтің бастан кешкендері Жюль Верн романындағы патша шабарманы Михаил Строговтың оқиғаларымен өте ұқсас.

	Міне, осылардың бәрін салыстыра келгенде, айқын аңғарылатын нәрсе: Порфирий Уфимцевтің естелігіндегі Кенесарының бейнесі Жюль Верннің Бейапар ханымен дәлме-дәл келіп отырады. Орыс көпесінің жазбаларынан оның Кенесары жөніндегі мына бір үзіндісін келтірелік: «Ол былай деді: «Сенің менде мейман болып кеткеніңді қалаймын. Сеніменен біраз серуен құрар едік. Мен Ресейді жақсы көремін. Сен шарап ішесің бе?». Мен: «Ішемін, тек жуас жүзім шарабын ғана, – деп жауап бердім. – «Мен де сондайды ішемін», – деп Кенесары түстік әзірлеп, шарап келтіруге әмір етті. Біз күн сайын тек екеуміз ғана ауқаттанып жүрдік. Сөйтіп ол мені осылай бір жеті ұстады, үнемі менен әртүрлі жәйттер жөнінде сұраумен болды...» (Орлов А.В. Русский в гостях у Кенесары. Из записок приказчика Уфимцева. Оренбургский листок, 1889, №28).

	«Патша шабарманы» романында ағылшын тілшісі Альсид Жоливе мен Гарри Блент Бейапардың қолына түседі. Онда жазаның орнына кешірім жасалып, олардың тілшілік қызметін жүргізе беруіне рұқсат етіледі. 1844– жылы Кенесары тұтқындаған урядник Андрей Ивановтың ақпарына назар аударып көрейікші: «Тұтқында болған кезімізде бізді ұрып-соғып қинаған жоқ... Кенесары бізге тамақ бергізіп, бізді жәбірлеуге жол бермеді» (Исторический архив РФ, ф.4, д.2442, с.24). Кенесарының кісілігі мен ерлігіне сүйсінген әскери тарихшы В.А.Потто оны «Қазақ Шәмілі» деп атады (Потто В. О степных походах. Военный сборник, № 4,1873, с.225).

	Иван Огарев романда басынан аяғына дейін дерлік көрінеді. Енді Жюль Верннің оның кім екенін айтатын жолдарды келтіріп көрелік:

	«Ол – полковник шеніне дейін жеткен адам, бірақ осыдан екі жыл бұрын оның құпия саяси қастандыққа қатысып жүргені білініп қалып, императордың құзырымен сотқа тартылып, шенінен айрылып, Сібірге жер аударылды. Бір жылдан кейін кешірім алды...» Автор оның одан кейінгі тағдырын императордың аузымен береді: «Мен Огаревтің қазақ даласына барып, көшпенділер арасында көтеріліс туғызуға ойдағыдай әрекет етіп жүргенін білдім». Ал Бейапар ханның әскерінің жеңістері осы Огаревтің әсерінен еді. «Олардың басты күші, – деп жазады Жюль Верн, – қосынға өте білімді де ержүрек Иван Огаревтің жетекшілік етуінде жатыр... Ол туралы орталық Ресей халқын көтеріліске бастаған XVIII-ғасырдың әйгілі батыры «екінші Стенька Разин» деген аңыз тарауы тегін емес...»

	Сонымен Жюль Верн Иван Огаревтің образы етіп кімді алған? Оны талқылай түсу үшін Кенесары көтерілісіне қатысқандарды тағы да бір қарастырып өтелік. Патшаның көптеген ақпарлары бойынша, Кенесары әскері ішінде саяси жер ауғандар көп болған. Тек мына екі құжатқа ғана назар аударалық. Полковник Аржанухин бастықтарына жолдаған ақпарында: «Кенесары сұлтан қолы астында Сібірден қашқан 100 шақты поляк бар. Оның біреуі өзін майормын дейді. Оған сол маңнан әртүрлі қашқан-пысқандар әлі де жиналып жатыр» (Чкаловский Гос.истор.архив, ф.6, д.4, с.144.1838г.). Ал Кенесарыда тұтқында болып қайтқан барон Услар «өзін Кенесарының хатшысы болып істейтін, шашы тақырланып алынған, үстіне қазақша шапан киген белгісіз бір орысқа апарғанын» айтады (Барон У-р. Четыре месяца в киргизской степи. Отечественные записки, №10,1848, с.209-210).

	Сарғайған мұрағат қағаздарын ақтарып отырып, Жюль Верн Иван Огарев бейнесіне сол кезде Кенесары маңайында болған саяси жер ауғандар – декабрист, отставкадағы полковник М. Муравьев-Апостолды, поляк филоматы Иосиф Гербрутты, қашқын офицер Николай Губинді немесе Кенесарының әскери кеңесіне кіргендердің біреуін алуы мүмкін-ау деген ойға еріксіз келесіз (Из воспоминаний князя Львова Л.В. Русский архив, №2,1885,с.218).

	Романның соңғы тарауларында болып жатқан оқиғаларға өз армиясымен ұлы князь әскерлеріне көмекке ұмтылған генерал Киселев араласады. Егер тарих деректеріне жүгінсек, онда да Кенесары көтерілісін басуға граф Киселевтің қатысқанын көреміз. Бұл жәйт Жюль Верннің тарихи мәліметтерге мұқият қарайтынын аңғартады. 1844-жылы граф Киселевтің Кенесарының қарсылығына көзі жеткеннен кейін «бәлкім, далада хандық басқару енгізу керек болар» деген хатына Николай I: «Патшалықтың ішінде тағы бір патшалықтың болуы мүмкін емес» деген әйгілі қолтаңбасын қойған еді (Мякутин А.И. Оренбургские казаки. Сборник, 1904-1905гг.).

	Жюль Верннің романындағы Бейапар ханның әскерін әр түрлі халықтардың өкілі басқарған, сондай-ақ Кенесары ханның қасында аты ұранға айналған шұбыртпалы Ағыбай батыр, қыпшақ Иман батыр, табын Бұқарбай батыр, шапырашты Бұғыбай батыр, өзбек Сайдаққожа батыр, татар Әлім батыр сынды әртүрлі халық баһадүрлері болған.

	Марат ӘБСЕМЕТ.





	https://t.me/kzkitap





Notes


	[←1]

«Ир кут» (түрік сөзі) -«Жер құт», яғни «құтты жер».





[←2]

Красноярск.





