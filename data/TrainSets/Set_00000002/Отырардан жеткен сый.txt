	Әнуар Әлімжанов

	Отырардан жеткен сый



	Повесть



	Aударған: Сайын Мұратбеков





	Бағзы заманда бұл өлке жасыл алқап екен. Тіпті күні бүгінге дейін сел жаңбырдың артынан көктемгі бақтай құлпыра гүлдеп шыға келеді.

	Әлі-ақ көп ұзамай осынау шыт-шыт боп жарылып қаңсып жатқан даланың кенезесін қандырып муссондар өтеді, қалжыраған, аш-құрсақ диханға дем беріп, жалғыз-жарым, қисық-қыңыр өскен құрма ағашын сусындатады, қатып-семген қияқ-шөптер жұмсарады.

	Ал әзірде бұл дала тат басқан қаңылтырдай зыңылдап жатыр. Ауасы да қапырық. Түкірік түтетеді. Сәл де болса тынысты жеңілдеткісі келгендей, шофер да газды бірте-бірте үдете түседі. Алты орынды жалпақ «капитан» бұрынғысынан да гөрі ентелей жүйткиді...

	Күн еңкейіп қалған. Жомарт пен оның қасындағы серіктері Фатехпурсикриді күн батпай тұрып көріп шығуға асығып келеді, жүрістері суыт. Әнеки, қауырсындарының жұлым-жұлымы шыққан бір үйір жабайы тоты жолды кес-кестей берді. Шофер машина жүрісін баяулатты. Шаңытқан қыстаққа кіре берісте, бұл өлкеде «киелі» мал саналатын бір ап-арық сиыр жолға кесе көлденең тұрып алды. Шофер машина жүрісін тағы да іркіп, әлгі сиырды оралып өтті де, мұнан кейін жаяу-жалпы келе жатқан адамдардың машина астына түсіп қала жаздағандарына көңіл де аудармастан, қайта заулатты. Жол шетінде қаққан қазықтай боп ләм деместен садху отыр.

	Бұл бүгінгі Үнді жеріндегі мыңдаған «әулиелердің» бірі. Аштығына қарамастан тәкаппар. Қара ағаштай қатып қалған арық. Жалбыраған ұзын шашы сақалымен бірге ұйысқан, қара көзі бір нүктеге тесіле қарайды. Дүниенің күйкі тірлігінен бас тартып, құдай жолын қуған ол, сірә, «әулиелердің» мінәжат етер орталығы, садху дінінің айтуынша «көктегі» жұмаққа ең жақын жол – Бенареске бара жатқан алыс сапарында тыныстап отырған болар.

	Жолдан едәуір қашықта су тартқыш аспалы ұзын сырық байланған құдық көрінеді. Көк-сұрғылт аспан жүзінде, шайқалақтаған әлгі ұзын сырықтың үстімен сұмдық бір күштің сақтауымен теңселе басып сидам сирақ кули жүр, әттең шіркін, дүние жүзіндегі дарбазшылардың кез келгенінен алдын ала-ақ жүз ұпай алатынның өзі. Біресе алға, біресе кейін қарай ілбіп басып, бір басына тас, екінші басына тері қапшық байланған ұзын сырықты екі жаққа кезек теңселтіп жүр. Ол – мынау алақандай тақыр жерді иемденген кедей диханның қызметшісі.

	– Ал егер құлап кетсе қайтпек? – деп таңырқай сұрайды Жомарттан қасындағы көршісі – америкалық жас қыз.

	– Мисс, құласа өледі де қалады, – дейді шофер, Жомарт үшін жауап қайырып. – Тіпті қазір өле қоймаса да кейін аштан өледі. Өйткені ешкім оған жұмыс бермейді. Жұмыс іздеп сенделген аш адамдар онсыз да көп.

	– Бұл жақта сұрамсақтар тіпті көп екен. Олардың бәрін асырай да алмассың, – дейді енді қыз, баладан гөрі пәлсапашыл әйелге тән қылықты үнмен.

	Жомарт қыздың сөзін естіген жоқ, өз ойына шомған. Құдық басындағы көрініс оның есіне Аградан шыға берісте көрген тағы бір ауыр суретті түсірген еді.

	Ауланың ортасындағы құдықтың үстіне диірмен тасы сияқты үлкен дөңгелек орнатылыпты. Ол дөңгелекті айналдыратын мықты тәрте бар. Әлгінде ғана күл арасынан қазып алғандай басынан аяғына дейін күлгін тартқан, арықтықтан сүйегі терісіне ілінген бір шал тақтайдай боп тапталып қалған тақыр жерге аяғын тырмыса тіреп, сол тәртені зордан итеріп, дөңгелекті әрең айналдырып жүр. Құдықтан шыққан болымсыз су науамен сыздықтай ағып, ауланың түкпіріне барып жоғалып жатты. Шал болса тәртеге байланғандай айрылар емес, белін де жазбайды. Жер бауырлап жатып ап, алға қарай тырмысады. Осынау қырық сонар айналымнан өзге дүниені тегіс ұмытқан сияқты.

	Шынтуайтқа келсек, сол шалдың аяғымен тапталған тақтайдай айналым – ғасырлар бойы шеккен ауыр азаптардан әлі де айыға алмай келе жатқан, бірақ ешкімге тәуелсіз бүгінгі Индияның тәніндегі жарғышақ оқ – Жомарт ойына осынау өздері су жаңа «капитанмен» жүйткіп келе жатқан жолдың көнелігін салды.

	Айтушылардың сөзіне қарағанда, бұл жол көне заманнан келеді екен, ал бұл жердің тастай боп қатып қалғаны, мыңдаған аттың тұяғы таптағаннан болса керек. Бұл арамен талай құмды басып өтіп, алыс елдерден түйеге алтын мен күміс теңдеп әкелінген, мыңдаған өгізбен мәрмәр тастарды сүйреп жеткізген, осы жолмен жүздеген піл маң-маң басып, көне Үндінің билеушілері Ұлы Моголдардың падишахтарына тігілген, гауһар тастармен безелген зілдей жібек шатырларын алып өткен.

	Сол кездерде бұл жолмен, жеңіс пен даңққа масаттанған арыстандай айбатты, қырдың қызыл түлкісіндей айлакер, сайынқыран шахматшы, жиырма сегіз жасар Әкбар жолындағы тобырды тоз-тоз ғып қуып, жиі шауып өтеді екен. Бұл күнде тарих ол Әкбарды Ұлы Моголдардың үшінші падишахы деп атайды.

	Бабурдан кейінгі үшінші падишах болған Әкбар, таққа он үш жасында отырып, отызға жеткенде Мальва мен Раджпутаны, Гуджерат пен Парватты өзіне қаратқан Әкбар. Индияны Гималайдан Араб теңізіне дейін, Үнді өзенінің басынан бастап Гангтың сағасына дейін бағындырған.

	Ол ылғи да көктен түскен жай оғындай жарқ-жұрқ етіп, Жамнаның жағасындағы көгілдір сарай тұрған беттен, яғни Аградан шығып, өзінің көшпелі ата-бабаларының киіз үйіне ұқсаған дүңкиген шомбал таулары бар ұлан-қиыр далаға қарай өтетін. Шабармандары мен қуғыншылары оза шауып алдынан жол ашып отыратын. Құлдар мен жауынгерлер, құрылысшылар мен осынша қалың нөпір қаталаған ыстықта қылыш, пышақтары жарқылдап, алып аждаһа жыланша осы жолмен жылжитын.

	Арагідік қуғыншылар мен шабармандардың қамшысы бұл жыланды қақ бөліп тастайтын. Үйірілген қамшының ысқырған сыбысын естігеннен бауша жапырылған жұрт ақ боз ат мінген тұлғаны көргенде, шөге түсіп беттерін шөпке, топыраққа басатын.

	Ол Әкбардың өзі еді, төлеңгіттерінің ортасында келе жататын. Шақылдаған ат тұяқтарынан от шығып, араб сәйгүліктеріне салынған алтындаған ер-тұрмандар жұмбақ жарқыл шашатын. Әкбар сұлу сымбатты, тәкаппар әрі жас баладай ақ жарқын болатын. Ол кейде атын қалт іркіп, аяғының астындағы арқалары дірілдеп жатқан тобырға көз қиығын тастап мархабат ететін.

	Кей кездерде ол батылы жетіп бұған жалт етіп бір қараған сұлу болса, қазынашы қызметкеріне бұйырып бір шөкім інжу тастататын. Ал кейде әлдекімге долданса, жарқ еткізіп алмас қылышты қынынан суырып алатын, – о, сорлы жазған, басы алынған әлдекімнің жон арқасы селкілдеп қалың топырақтан кеудесін көтере берді де, гүрс етіп біржола қайта құлады, жылымшы қан ыстық топырақты шылай бастайды.

	Падишах қолымен ишарат білдірсе-ақ ортаға жалаңдаған он шақты жігіт іріктеліп шыға беретін, қылышын жалаң ұстаған Әкбар аруағын шақырып, әлгілерге ақыра ұмтылғанда, бір Алланың өзі жар бола гөр, жігіттердің бірде-бірі селк етіп қорқып босаңси көрмесін де, падишах тегеурініне төтеп бергей деп тіле. Қорыққаны жер қабады. Ал егер әлгі жігіттер қайсарлықпен төтеп берсе, Әкбар да еміне ұмтылып, құтырынып шабуылын үдете түседі. Сондайда кімде-кім падишахтан күшін асырып, қылышын оның басына төндіретін болса, онда падишах өзінің жеңілгенін мойындайды да, жеңген адам жүз басы, кейде тіпті түмен басы боп кетеді. Алайда мұндай жай өте сирек болады, өйткені он үш жасынан бастап семсер ұстаған, талай-талай дұшпанмен қақтығыста қалтырап көрмеген Әкбардан күш асыру оңай емес.

	Тек жеңістен тоят алып үйренген ол ешкімге есесін жібермейтін. Ал өзінің жігіттерімен қақтығысы, өз айла-тәсілін, күшін шыңдаудың жолы еді, өз жауынгерлерінің ерлігіне, көз ілеспес қимылдарына сүйсінетін кезі еді. Ұлы падишахтың әскері де семсерді падишахтың өзіндей сермеуге тиіс. Сондықтан да ол жай жаттығулардан гөрі нағыз соғыстар мен жорықтарға аттанғанды қалар еді. Оның жауынгерлері сирек тынығатын. Алыс жорықтарға шыққанда, ат үстінде ер-тоқымда ұйқтайтын. Жауға тұтқиылдан кеп таудан құлаған селдей лап қоятын.

	Жаулап алған жаңа жерге өз адамын тағайындаған соң Әкбар жеңісін тойлап, аң аулауға шығатын. Ең алда ағаштарды сындырып жол ашып шабармандар жүріп отыратын, онан кейін аң аулауға үйретілген сұңқарларды, сілеусіндерді, қабыландарды алып сарамыс жігіттер жүретін.

	Аңшылықтың қызығымен жүріп Әкбардың ел билеуді ұмытып кететін кездері де болатын, бірақ артынша есіне түскен сәтте дереу Жамнаның жағасындағы көгілдір сарайлы астанасына асыға жетіп, елшілер мен қолбасшыларды қабылдай бастайтын, немесе құлағының құрышын әсем сазды ән мен күйге қандырып, мың бұралған бишілердің өнеріне сүйінетін, өзінің сәби қыздарымен әкелік ыстық сұхбат құратын, ең ақырында ұзақ түндерді піл сүйегінен жасалған шахмат тақтасының үстінде сарылып өткізетін. Ол елшілермен де, жат жерлік саудагерлермен де ойнайтын, бірақ көбіне өзі мен өзі оңаша қалып шахмат тақтасының үстінде өзінің болашақ жорықтарының жоспарларын жасап, атты әскерлері мен жаяу әскерлерінің күшін байқастырып, пілдері мен сарбаздарын тексеріп, ұрыстың ұтымды жолдарын есептейтін, ондайда ол өзінің жауынгерлерін «жау» жағымен салыстырғанда әлдеқайда азайтып, «тосқауыл» мен «қорғаныстың» ең осал тұстарын алып отыратын. Шахматта ол аттың жүрісін артық бағалайтын да, жорық кезінде атты әскеріне мол сенім артатын.

	Оның осындай шахмат тақтасының үстінде өзімен өзі боп қалың ойға беріліп отырған кезінде бір де бір уәзір, яки қолбасшылары, тіпті әуелі падишахтың сарай ішіндегі ең жақын көретін адамдары – ер мінезді, мерейлі, дана уәзірлер Әбіл-Фазлға дейін көңілін бөліп, мазалауға батпайтын, тек әулие Селим ғана оның жоспарларын я мақтап, я көтеріп даттап тоқтау сала алатын. Әкбар шешімдерінің дұрыс, бұрыстығы көбіне қарттың сөзіне байланысты болушы еді. Селим алдында падишах өзін тіл алғыш баладай ұстайтын. Қарт оны долылығы ұстаған сәттерінде сабасына түсіріп басып отыратын да, саябыр сәттерінде қаһарына мінгізе алатын. Ал қазіргі Жомарт есіне алып отырған күндерде Селим көгілдір сарайда жоқ еді.

	Ол алыстағы жақпар тауда, киіз шатырда тұрып жатқан. Жас баладай ессіз-түссіз қуанған Әкбар әуелі сол жақпар таудан алып ұшып көгілдір сарайға келді, Жамның сұлулығына есі кетіп ұзақ тұрды да, онан соң құйындай ұйтқып киіз шатырдағы қарт Селимге қайта тартты, қадірлі қолбасымен, қарт досымен, өз империясының бүкіл ішкі тәртібін ұйымдастырушы көреген мемлекет қайраткерімен ақылдаспақ еді. Селимнен шыға сап Әкбар үнді әдебиетінің кемеңгер білгірі Файзиға бет алды, падишах оған санскрит пен парсы және шағатай тілдеріне қасиетті жазбалар мен дастандарды аудару жағын басқаруды жүктеген болатын...

	Жас падишах кеңес алатын тағы бір адам – Тохар шайхы еді, бұл өзі асқан дипломат, адал қазынашы, алым-салықтар тәртібін ұйымдастырушы, мемлекет жерінің дәл бағасын құрастырған адам.

	Әкбар оған ақшаны аяма деп бұйырды.

	Себебі Әкбар жаңа қала салуды бастамақ. Ол қала Фатехпур – Жеңіс қаласы болмақ. Қызыл тастар мен ақ мәр-мәрден салынатын бұл қала осы кезге дейінгі Әкбар жеңістерінің және оның жаңа ғана туған ұлының, болашақтағы жеңістерінің даңқты куәсі болуға тиіс. Зарыға күтіп жүргенінде туған жалғыз ұлы! Әзірге жалғыз ғана ұл! Талай-талай жұлдызшылар, сиқыршылар мен құшнаштар, жыл санаушылар мен әулиелер көптен бері-ақ ұлың болады деп болжаулар айтатын. Бірақ бірде біреуінің айтқандары келген емес.

	Тек қана өткен жылы жақпар таудың етегіндегі Сикри деген қыстақта, жол жиегіндегі шөпшек күркеде тұратын бір қасиетті кәрі шал наурыз алдындағы соңғы жаңа айда шаһизаттың бірі (Әкбардың екі әйелі бар болатын – Әмбера және Марвара ханшалар) ұл туады деген еді. Айтқаны айнымай келді. Әмбера ханша ұл тапты.

	Әкбар қызметшілеріне әлгі дәл болжау айтқан сәуегей шалдың аты-жөнін біліп келуді бұйырған, қызметшілері табанынан шарқ ұрады, өйткені ол кезде де үнді жерінде дәл бүгінгідей лашық, үңгір, күрке атаулыларда аш-жалаңаш, сақал-шаштары қауғиып өскен, үсті-бастары алым-жұлым, кір-кір болған әулиелер өздерінің алабажақ жалауларын көтеріп, көкке телміре қарай тіршіліктің мән-мағынасы жайлы үнсіз толғап отырады екен. Бірақ, соған қарамастан қызметшілер әлгі шалды іздеп табады. Шалдан аты-жөнінің кім екенін сұраған кезде, ол:

	– Сикри, – деп жауап беріпті.

	Сірә, ол өзінің аты-жөнінің кім екенін баяғыда ұмытқан болар, жоқ, әлде өзі туған қыстағының атымен аталу әулиелердің салты ма? Шалдың туған жері Сикри екен.

	Әйтеуір қалай болған күнде де әулие Сикридің есімі Әкбар көкірегінде Селим чиштимен қатар жатталып қалды. Сол күннен бастап падишахқа Селим ғана емес Сикридің де емін-еркін кіруге құқы бар еді. Тек Сикри Селимнен гөрі едәуір кейіндеу тұруға тиіс, өйткені ол диуана әулие, ал Селим болса дана шайхы, әрі ұлы уәзір ғой.

	Егер әулие Сикри ұл туатынын дәл болжап айтса, Селимді Әкбар өзінің рухани ақылшысы деп білетін. Әкбар он үш жасында кісі қолынан өлген әкесінің тағына отырғаннан бастан Селим оның ұстазы боп келеді. Ұлы уәзірлердің бірде-бірі ең болмаса бірер күнге, яки бірер сағатқа Әкбар үшін Селимнің орнын толтыра алмайтын. Оның ақыл-кеңестері бойынша Әкбар көршілес мемлекеттер басшыларының құпия сырларын, немесе өз еліндегі кейбір зұлымдардың қара ниет ойларын күн ілгері біліп отыратын. Сол Селимнің ақылымен сонау қиырдағы Бенгальден және қуатты Ираннан қажетті мағлұматтарды өте тез арада жеткізіп отыратын күшті де берік жансыздар торы құрылды. Әкбар өзінің айтқан бұйрығын ең төменнен жоғарғы шенге дейін екі өткізбей қалтқысыз орындайтын, шыңдалған, берік, мықты әскер күшін ұйымдастырды. Ол бұл өлкеде еш уақытта болып көрмеген үлкен мемлекет құрды.

	Діні бөлек, құдайы бөлек алуан тілді ондаған халық, жүздеген рулар бір мемлекетке бірікті.

	Сол алуан түрлі жұртты қолда ұстап отыру үшін күш, әскер, нөкерлер, жан-тәнімен берілген павабтар мен қолбасшылар немесе байлық пен қылыш қаһары жеткіліксіз еді. Сонымен қатар үлкен ақыл, айла-тәсіл және саябыр салқын ес керек еді.

	Селимнің ақылы қашанда айқын да алғыр болатын. Өзі падишахқа шексіз берілген адам. Соның айтуымен осыдан бес жыл бұрын Әкбар бұдан былай Гималайдан Бенгальдің солтүстік шекаралығына дейінгі жердегі барлық дін атаулы бауырласып өмір сүреді деп жариялады, өйткені құдайлардың барлығы да бауырлас деді. Осыдан бастап мұның қол астындағы халықтар өз діндеріне, өз нанымдарына ғана сеніп, тәуеп етумен қатар зароостризм, индуизм, христиан, будда, ислам діндерін тегіс қамтитын ең жоғарғы «тәңірлік дінге» де тәуеп етуі тиіс. «Тәңірлік дін» барлық құдайлар мен пайғамбарларды: Алла мен Будданы, Шива мен Исаны, Авеста мен Мұхамедті – бәрін біріктіреді деген-ді...

	Жаршылар алтын сырғамен әшекейленген піл үстіндегі жібек шатырларға отырып ап, барабан дабылына қосылып, мұнан былай индустар мен мұсылмандар теңесті деп жар салды. ІІадишахтың бұйрығы солай!

	Селим Әбіл-Фазл екеуі бірлесе отырып «Аіп-Әкбари» (Әкбардың қаулы-қарарлары) құрастырды. Ақ боз атқа мінген күзетшілері бар жаршылар бүкіл үнді жерін шарлап, Инда, Ганг, Жамна өзендерінің бойындағы қалалар мен қыстақтарды тегіс аралап өтті. Жер үстіндегі және үңгірлердегі діни орындарда болып, ең жоғары дін басылары мен әулие атанғандарға падишах атынан сыйлықтар сыйлады. Өздерін Алланың жер үстіне жіберген хабаршыларымыз деп өзеуреген дәруіштер мен қайыршылар Әкбар жаршыларының соңынан топ болып шұбай жүріп, Әкбарды көктегі бар құдайлардың жер үстіндегі сенімді сұлтаны деп дәріптеді.

	Ал Әкбардың өзі уәзірлері: Селим, Фазл және Тохардың ақыл-парасаттарымен санаса отырып, бүкіл әскерін кесікті жалақыға көшірді, әскер басшылығына өз дініндегі мұсылмандардан ғана емес, индус-радждардан да тағайындады. Өз мемлекетіндегі барлық ұлттар мен халықтарға ортақ заң орнатты.

	Бірде күшпен, бірде еппен ол ұсақ мемлекеттердің басшыларын, князьдарды, радждар мен шейхтарды өз дегеніне бағындырып отырды. Пенджабты басып алып, өзінше жеке әмірлік етпек болғаны үшін өзінің туған бауыры Мұхамедті де аяған жоқ.

	Сөйтіп жаңа мемлекет үшін бұрынғы астаналарға ұқсамайтын жаңа орталық керек еді, ол астана Фатехпур болуы тиіс еді. Сондықтан да ол еліндегі барлық өнерпаздарды қоңыр тауға жинап, оларды күн-түн демей дігерлеп асықтырумен болды.

	Мұрагері туған падишах енді Фатехпурдегі сарайға өз тағын тез арада орнатуға асықты. Сәулетшілердің жобаларын өзі көріп, тексеріп Фатехпурдегі салынатын үйлердің ұлығатты да әсем болуын талап етті. Ол үйлерден империяның сән-салтанатты қатаң тәртібі, күш-қуаты сезіліп тұруы тиіс еді. Әкбар көне Аджанттың үңгір храмдарындағы фрескалардың сұлулығы мен бояуларының құбыла құлпыратынына қайран қалатын, сондай-ақ өзінің патшалық құрғанынан бес жүз жыл бұрын индустар салған Вискванатха мен Кходжурандағы храмдарға талай рет сүйсінген-ді. Аградағы өз әкесі салып кеткен Қызыл сарайдың тастарындағы қашап оюлаған не бір таңғажайып әсем әшекей-өрнектерге көз сүзе қарап ұзақ тұратын. XV ғасырда қазақ даласынан алғаш ауып келген өзінің бабаларынан қалған Делидегі аспанмен тілдескен құтб-Мұнардың асқақ төбесін мақтаныш ететін, алайда, ол: «Фатехпурде салынатын бірде-бір мұнара, бірде-бір минарет, бірде-бір үй бұрынғы құрылыстардың ешқайсысына ұқсамауы, қайталамауы тиіс», – деді.

	Ол сұлулықты, сұстылық пен қарапайымдылықты ұнататынды. Жобаларды бірінен кейін бірін қайтарып тастап отырды. Империяның түкпір-түкпірлерінен жаңа архитекторлар күн сайын жеткізілетін. Олардың таңдаулы дегеніне қызметші етіп ұлы уәзірлері мен кеңесшілерінің балаларын бекітіп берді. Өнер үйренсін деді. Империяға жаңа құрылысшылар қажет болады әлі. Ал Фатехпур қаласы тұран, иран, индус сәулет өнерлерінің ең әсем үлгілерін алуы керек. Барлық діндердің даналығы тоғысқан «Тәңірлік дін» тәрізді бұл қала индустар мен мұсылмандар көркем өнерлерінің сән-салтанаттарын тегіс бойына жимақ. Және тез арада салынуы тиіс. Жер үстіндегі бірде-бір қала – Бұхара да, Самарқант та, Герат та дәл мұндай тез салынбаған. Және бұл қала Отырар, Афрасиаб, Тараз сияқты еш уақытта жер үстінен жоғалмауы керек...

	Ол ел кезген дәруіштерге, Меккеге барып қажы боп қайтқандар мен саудагерлерге өздері болған қалалары жайлы естіген-білген, көргендерін әңгімелеп шығуды талап ететін. Кейде көптеген кітаптарды ақтартып басқа патшалықтардың астаналары жайлы жазылған жолдарды іздететін, болмаса «Мың бір түн» ертегілерін оқытып оның ішінде Мысыр, Бағдат тәрізді қасиетті жерлердегі араб елінің сәулетті сарайлары туралы әңгімені ұзақ тыңдайтын... Есіне Фазл досы айтқан бір аңыз оралатын. Сол аңызда Дари патшалығын жеңген және Балқаннан бастап Қызылқұм, Сарықұм, Қарақұмдарға дейінгі аралықты өзіне бағындырған, Герат сұлуларының биінен ләззат алған, парсы жібегінен шатыр тігіп, күймесін Үндінің алтын, гауһарымеп әшекейлеген, алайда Тара бен Соғдиананы өзіне бағындыра алмаған және Фарабаға шабуыл жасауға батылы бармаған, атақты Ескендір Зұлқарнайынның елінде ақ мәрмәр тастан сарай салынған екен делінген.

	Ислам дінін қолдаушылар қалаларын балшықтан салатын. Ескендір болса басқа діннің адамы. Сондықтан да ол өзінің сарайын ақ мәрмәрден салғызып, ғасырлар бойына артына ескерткіш қалдырды. Ал Әкбар іштей бір алланың өзіне ғана табынса да ендігі жерде қызыл және ақ мәрмәр тастардан тек сарай емес, бүтін бір қаланы салады. Ол қаланы Будда мен Шиваға арналған храмдар сияқты тас үңгірлерге емес, жақпар таудың ұшар басына салады. Ол қала қай жақтан қарасаң да жарқырап көрініп тұрады. Тау үстіндегі берік қамал болып, ешбір жаудың қылышы жол сала алмайды оған... Өз арманының тез арада орындалуын аңсаған Әкбар Аграға жинаған архитекторларын тегіс сарайға шақыртып алып, олардың Фатехпурдың болашағы туралы небір әдемі әңгімелерін тыңдады. Алайда әлгі өнерпаздар қала құрылысы тек қырық жылдан кейін аяқталуы мүмкін дегенді айтқан кезде, Әкбар ашуға булығып тағынан ұшып тұрды. Тақтың төменгі баспалдақтарында жатқан алтын қарғылы болат шынжырмен байлаулы арыстандар арылдап коя берді.

	– Төрт жыл! – деген падишахтың қаһарлы үні арыстандардың даусын басып, тақ сарайдың алтындаған күмбезіне жаңғырықты.

	Зәрелері ұшқан ұлы уәзірлер калтырап, қос қанатта қатарлас тұрған жат елдік елшілер шегіншектеп кетті, архитекторлар мен суретшілер мәрмәр еденге беттерін басып шөгіп қалды, тек падишахтың кейінгі жағында қараңғы бұрышта отырған Сикри әулие ғана сабырлы қалпында құранын күбірлей берді және тақтың арқалығынан ұстап тұрған Селим ғана әміршінің айқайын естімегендей, қаһарлы ашуын байқамағандай сабырлы күйінде қалды.

	– Әміріңізге құлдық, айтқаныңыз болады, ұлығатты падишах.

	Ашуыңды бас! – деді Фазл жай айтса да нық үнмен.

	Әкбар қылышынан қолын алып, орнына отырды. Арыстандар да ырылдарын қойып, тыншу тапты. Бастарын көтерместен, шегіншектей жылысып, архитекторлар мен суретшілер шығып кетті. Олардың орнын Әкбардың жеңістерін мадақтап жырға қосқан ақындар басты. Алайда әмірші бүгін оларды тыңдауға зауқы жоқ екенін үнсіз танытқан. Қолымен ишарат еткен, ақындар қақ жарылып жол ашты. Ортаға жас биші қыздар шықты. Шараптан бір жұтқан Әкбар енді көршілес елдерден, Шығыс пен Батыстағы патшалықтардан сыйға келген тұтқын қыздарға сүзілді.

	Әміршінің көзі қыздардың денелерін тінтінеді. Тақ сарайдың іші тым-тырыс бола қалды. Әнеки, падишах назары ақыры бір қызға тоқтады. Оның көңілі балғын, бұралған мүсінге – Цейлоннан келген биші қызға ауған. Жүзі жылып, жұмсарып сала берді. Балғын сұлудан көзін ала алмайды. Әрине, мұншалықты елжіреу падишахқа келмейтін нәрсе.

	Әкбардың ту сыртында тұрған Селим сәл ишарат етіп, бұйрық берген. Әлгі жас биші қыз топтың ортасына шығып, падишахтың дәл алдына кеп тоқтады.

	Барабанның дабылы әлдеқайда алыстап, ақырындап, сонау түкпір жақтан күміс бір үн шықты да, басқа саздарға қосылып біртіндеп күшейіп, сарай күмбезінің астын күмбір күйге толтырып жіберді. Әлгі қыз торғынды серпіп қалды да екі қолын ұшар құстың қанатындай кең жазды. Үлбіреген жұқа еріндерінің ашылуы мұң екен, бұлақтың сылдырындай тұнық ән музыкаға ілесіп, сарай ішін әсем бір тынысқа бөледі. Ән ырғағы бірде назды, бірде қатерлі, қыз қимылы бірде нәзік, жұп-жұмсақ, бірде атылған оқтай көз ілеспес жылдам...

	Әкбар басқа дүниені ұмытқандай күйде еді. Қыздың ән мен биді қашан бастағаны да есінде жоқ. Оның әрбір қимылын бағып, даусына елітіп қалған. Қызды ойымен жетелеп апарып гүл бақтағы хауыз ортасынан көреді, шешініп, мөлдір суға түсіп жүрген жалаңаш мүсінін көреді, ентіге тыныс алғанын сезеді.

	Сол қолын көтеріп ол барлығына кетуге белгі берген. Уәзірлер, бишілер мен қызметшілер у-шусыз шығып кетті, арыстандар да әкетілді. Көн малахит едендегі қытай кілемінің үстінде жалғыз ғана жас биші қыз қалды. Біресе қанат қаққан көбелекше қалықтай жөнеледі де, енді бірде кілем үстінде бүршігін жарған гүлдей боп үзіліп тұрып алады. Көңілінің алабұртқан толқыны тыныс алған кездегі діріл қаққанынан білінеді. Музыка болса ыстық құштарлықтың сазына шүпілдей толған, қыз маңдайынан күмістей жылтыраған тер тамшысы көрінді. Ән де, би де, осынау күрсініске толы музыка сазы да оны қалжыратқан еді. Еріндері тобарси ашылып, өзі тәлтіректеп кетті. Дір ете түскен Әкбар тақтан секіре қызға ұмтылған. Алайда Фазлдың мына шеттен шыққан сабырлы үні оны ұстап қалды. Музыка да тоқтады. Жас биші сабағынан орылған баудай бүктеліп кеп Әкбардың аяғына құлады.

	– Ол қыз сенің басыбайлы күңің ғой, ұлы падишах. Өзіңнің гүл хауызыңа апарып тастасын деп әмір ет, – деді Селим де. – Сені Шахбану күтіп отыр. Ұлыңның алғашқы езу тартып күлгенін көрсін дейді және қыпшақ даласынан әкелінген әншіні тыңдасақ дейді.

	Орта Азия даласынан сонау Герат бақтарына дейін, онан осы Жамна жағалауына дейін талай жерді шарлап, өткен әншінің орындауындағы бірде назға толы, енді бірде екпіндеп ұмтылған жауынгерлік рухқа толы әні падишахтың ойын мың құбылтты, оның есесіне нейлондық жас биші қызға деген құштарлығын арттыра түсті...

	Келесі күні таңертең Әкбар асыл тастармен безеліп, үлде мен бүлдеге оранған биші қыздың құшағынан аттанғанда, жақпар таудың үстіне жүз мың құл жиналған еді. Тас қашаушылар жақпар тастардың арасында құмырсқаша құжынап жүрген. Аградан қара тауға дейінгі жол жиегінде бағынышты алпауыттардың алтындаған күймелері, темір пәуескелері ағылды.

	Көгілдір сарайдың іргесіндегі мекен-жайлардан серуенге Әкбардың өзі мінетін сәйгүлік аттары, пілдері, қабыландары мен жолбарыстары шығарылды.

	Төбесі үшкілденіп жабылған, қызыл тастан қаланған қарауылдың үстіне шығып, көлеңкеге саялай тұрып, Әкбар болашақ Фатехпурға қарай соғыс пілдерінің кесек-кесек ақ мәрмәр мен қара гранит тастарды сүйретіп жатқан сәттерін бақылады. Түнде жаңбыр жауып өткен еді, көліктер соңында сүйретілген іздер қалып жатыр.

	– Жер ананың кәрі де болса иі жұмсақ екен. Менің пілдерім жонып тілгілеп жаралап барады ғой, – деді Әкбар қасына келген уәзіріне, онан соң таңғажайып темір бұйымдарды шұқылап әлек боп жүрген жұлдызшыны шақырып алып, жұлдызға қарап Фатехпурдың қаншама жылдар бойына астана болуға жазылғанын білуді бұйырды.

	– Мың жыл... – деді жұлдызшы.

	– Ат әкеліңдер! – деп әмір етті жас падишах. Жаңа ғана махаббат отына оранған албырт жастай бойын зор шабыт, қуаныш кернеген падишах осынау көне жолмен бүгінде, яғни 1965 жылдың жазында Жомарттар машинасы жүйткіп келе жатқан жолмен, құйғыта жөнелген-ді.

	Бір сәт падишах мінген ат тұяғының дүбірін естігендей болған Жомарт енді өз қиялының, жалпы адам қиялының осынша жүйріктігіне сонау төрт ғасыр бұрынғы оқиғаны ой көзімен дәл бүгінгідей елестете алатынына жымиды. Фатехпур шаһарының құрылысы 1570 жылы басталған еді.

	ЬІстық езіп, оның үстіне даланың бір тектес сүреңсіз суретінен мезі болған Жомарт орындыққа шалқалай отырып, дәл маңдайдан шақырайған күн сәулесінен қалай құтыларын білмей көзін жұмды. Айналасындағыларды тегіс ұмытқан халде болатын.

	Машина да, жол да, ашық иығы әп-әдемі боп күнге күйген ерке қылықты, сүйкімді пәк көршісі де – осының бәрі де Жомартқа кәдімгі өзінің ылғи көріп жүретін көп көріністерінің кездейсоқ бір үзігі тәрізді еді.

	Ол үшін қазір бірден-бір нақтылы нәрсе – өздері іздеп келе жатқан алдағы Фатехпур ғана. Ол қала жайлы тарихтан оқығаны бар. Отырардың қалдықтарын аударыстыра жүріп Фатехпур қаласын көруден бастауды жөн деп білді.

	Түркістан жеріндегі Отырардың орнын аршып жүрген кездерінде, онан соң Москвада болған кездерінде, ол Гималайдың арғы жағына жасар саяхатын Фатехпурдан бастап, ол қала жайлы сапарнама жазуға бел байлаған.

	Алайда үнді жерін аралау сапары Жомарттың ойындағы жоспардан шықпады, ең әуелі ол басқа да көптеген жерлерде болып, Дели мен Калькуттада лекция оқып, кездесулер өткізгеннен кейін ғана мұнда жол шегудің сәті туды.

	Шынына келгенде, мұның өткізгендері лекциядан гөрі Орта Азия тарихы жайлы әңгімеге көбірек ұқсайтын.

	Өйткені Жомарт лекцияға дайындықсыз еді. Оған уақыты да болған жоқ. Бұл сапардың сәті күтпеген жерден болды. Отырардың жермен-жексен болған көне қорғандарының басындағы палаткада тұрып жатқан сұрқай өміріне өзгеріс енді.

	Ол бұл сапары туралы хабарды қойын қорғанға таяу бағып жүрген шопанның көмегімен бірнеше жерді қазғылап байқап көріп, онан осыдан он бес жыл бұрын осы араға барлау жасаған археолог Бернштамның бұл күнде қау басып, бітелуге айналған ор-қазбасының жанынан жал арық қазып, қала орнына археологиялық барлау жұмыстарын аяқтаған кезде білді. Жомарт екі ойлы еді: «Қазба жұмыстарын әрі қарай жалғастыра берсем бе, әлде археологиялық экспедиция жіберілетін кезге дейін күтсем бе екен?» – деген.

	Ал мына сапар жайлы хабар жұмысын тоқтатуға мәжбүр етті.

	Академиядан оған екі ел арасындағы озара мәдени қарым-қатынас жоспары бойынша Орта Азияның көне тарихы жайлы Индияға барып лекция оқып қайтасың деген хабар келген.

	Жол жүруіне төрт-ақ күн қалыпты. Келесі күні Жомарт Алматыға жеткен.

	Бірнеше сағаттың ішінде өзінің істеген жұмыстары туралы есеп жасап және жер жағдайының чертежін құрастырып, бәрін археология, тарих және этнография институтының директорына тапсырды. Чертеж дегенің жақсы-ау, бірақ біздің жоғарғы жақта отырған финансистерімізге онымен ештеңе дәлелдей алмайсың. Кезінде Бернштам да карта құрастырып, дереу қазу жұмысын бастау керек деп талап еткен. Ал одан ештеңе шықпағаны өзіңізге аян. Сондықтан, жігітім, дәлелді бір себеп: табылған заттар болғаны жөн, – деген қарт академик. – Сонда біздің ғылымымызды өліге санайтындармен сөйлескен кезде ол заттар үлкен мән атқарар еді.

	Өзіңіздің тапқан ештеңеңіз бар ма?

	– Бар болғанда қандай! – деп Жомарт директор бөлмесіне шағын бір жәшікті көтеріп кірді.

	– Кәне, ашыңызшы! – деді шыдамсызданған қарт орнынан ұшып тұрып. Көзілдірігін киді. Столының үстін жинастырды. Онан соң таза ақ қағаз жайды.

	Жомарт қағаздар мен шүберектерді жайлап ашып стол үстіне грифондардың әшекейлі бастары салынған ер-тұрманның айыл-бастарын, қыш ыдыстың қақпағын, қыш-балшық статуэтканың сынықтарын, серіппелі қару-жарақтың бір-екі бөлшегін, садақ оғының бронзадан жасалған үш қырлы жебесін, қос күміс ақшаны және әйнектеп істелген әлдеқандай заттың сынықтарын жайып салды.

	– Бір ай ішіндегі тапқан заттарым осылар. Келешекте экспедиция шығаруға жеткілікті дәлел бола алар ма?

	Жомарт сұрағы жауапсыз қалды. Бөлме ішіне институттың барлық қызметкерлері жиналған еді. Академик басқа дүниені ұмытқандай, ештеңені естімеген күйде әйнек сынықтарын қолына ап таңырқай қарап қалған. Өзімен-өзі күбірлеп те қойды. Онан соң статуэтканың сынығын көтерді. Оны тастай бере садақ оғының жебесін алды, үңіле қарап шықты да кенет Жомартқа оқыс бұрылып:

	– Жігітім, осылардың бәрінің бір арадан, жердің бір қабатынан шыққаны анық па? – деп сұраған.

	– Анық, көрген куәлерім бар, – деді Жомарт, – Тек мынау ер-тұрманның айылбасы мен серіппелі шоқпардың бөлшектері бұрынырақ табылған екен. Бұларды маған бір шопан берді.

	– Мына бөлшектер Ескендір Зұлқарнайын заманындағы аппасиак жауынгерлерінің қару-жарақтарынікі. Ал статуэтканы қай заманға жатқызуға болады? Ислам дініне дейінгі замандікі ме?

	Онда мына әйнекті қай замандікі дер едік? Қымбаттым, сіз мына тапқан заттарыңызбен барлық заман атаулыны бір қапшыққа салып әкеліпсіз. Егер осынау таңғажайып заттарды бір қабаттан тапқаныңыз рас болса, онда сіздің Фараба мен Отырардың қиылысқан нүктесін тапқаныңыз анық. Яғни, Отырар қаласының бір шеті, Афрасибаның қалдықтарының үстіне өкшелес кеп түскен Самарқант сияқты Фараба қаласының үстінен салынған...

	– Фараба мен Отырар бір қаланың әр түрлі замандағы екі түрлі аты екен деген де болжау бар ғой, – деді Жомарт.

	– Болжаулардың қайсысының дұрыс екенін тек нағыз қазба жұмыстары ғана анықтайды, – деді академик. – Сіздің мына олжаларыңызды дереу лабораториялық зерттеулерге беру керек. Айтпақшы, сіз осы сапарыңызды кейінге қалдыра алмас па едіңіз.

	– Қалдыруға болмайды енді. Билет алынып қойған. Рұқсат та алынды. Бүрсігүні бұл Москваға жетіп, Москва – Дели самолетіне үлгеруі керек, – деп Жомарт үшін жауапты парторг қайырды.

	– Амал жоқ, онда... Оң сапар болсын, – деді қарт шытынып. – Тек Орта Азияның көне тарихы туралы лекцияңызда мына сынықтарды айтуды ұмытпаңыз, – деп академик әйнектің бір кесегін қолына алды. – Мұның не екенін білемісіз?

	– Шүмек деген осы болады! – деді ол жауап күтпестен даурыға дауыстап. – Бүгінгіше айтсақ писсуар. Ал бесіктегі бала үшін шүмек...

	«Писсуар» деген сөзді естіген кезде әлдекім мырс еткен. Қарт академик таңырқай қасын көтерді. Барлығы тым-тырыс тына қалды.

	– Мынау шүмек деген болады. Ер балаға арналған, – деп сөзін жалғастырды. – Баланы бесікке салып таңғанда осыны шүмек етіп, киіз түбекке жалғастырып қояды. Тіпті күні бүгінге дейін ауылды жерлерде балаларды қазақы бесікке солай бөлейді емес пе. Әсіресе көшіп-қонып жүретін шопандар тұрмысына өте қолайлы. Өздеріңіз де талай көрген шығарсыздар, жайлауға көшкен кезде бесікке бөленген баланы атқа, яки түйенің қомына қоршалап қойғанды. Асты, жаялығы құп-құрғақ сәби көлік жүрісінің тербетуімен пысылдап ұйқтайды да жатады. Көшпелі тұрмыс жағдайында мұндай ағаш бесіктің тазалық сақтау үшін, әсіресе сәби денсаулығы үшін мәні зор ғой. Түбек пен шүмекті анда-санда бір тазалап қойса болғаны. Ертеде жаугершілік заманда өте қолайлы болған ғой, бүгінде малшылар үшін әзірге мұнан қолайлы бесік жоқ.

	– Дәл осы сөзді маған мына шүмектің сынықтарын тауып алған кезде қазу жұмыстарына қолғабыс тигізген шопан да айтып еді, – деді Жомарт.

	– Ал өзіңіз шүмекті көрдіңіз бе, тегінде?

	– Мен ауылда өстім, шопандардың талай көшіп қонғанын көрдім. Әрине, сіз айтқан шүмекті де, ағаш бесікті де жақсы білем, – деген Жомарт. Оған қарттың мұны дәл мектеп оқушысындай көріп сұрақ қойғаны ұнаған жоқ. – Осы күні шүмекті қойдың асықты жілігінен жасайды, – деді.

	– Сіздің мына тапқан бұйымдарыңызға қарап Орта Азия маңғұлдар шапқыншылығына дейін өте жоғары сапалы керамика, темір және алтыннан, күмістен жасалған зергерлік заттарымен ғана емес, жоғары сапалы әйнегімен де мақтан еткен деуге болады, – деп қызынған қарт ғалым әңгімесін жалғастыра түсті.

	– Фараба қаласы тәрізді Отырар да бар жағынан тәуелсіз қала болғысы келді. Тіпті екі ғасыр бойына күмістің жетіспеуінен зәру шексе де шет елдің ақшасын қабылдамай қойған. Ал Шыңғысхан шапқыншылығынан кейін Отырардың өз ақшасы болмай қап, амалсыздан Хорезм шахының қазынасындағы оюлы ақшаларды пайдаланған. Кейіннен әуелі Отырарда ақша орнына бидай ұнынан пісірілген күлше жүрген. Сондықтан мынау сіз тапқан ақшалар көп жайды баян етуге тиіс...

	Заманында Ақсақ Темір, Шыңғысхан ойранынан екі ғасыр өткеннен кейін Отырарды күл-қоқырдан көтермек боп әрекеттенген. Бірақ Темірдің Отырары Бабур уақытына дейін өмір сүріп келсе де бұрынғы Отырардан әлдеқайда әлсіз болған, – деп қарт ғалым бір тұрып, бір отырып пәлсапа шертіп кетті.

	Енді, міне күн қақтаған шексіз далаға көз тастай отырып Жомарт сол қарт академиктің қоштасар сәттегі Бабур туралы әңгімелерін есіне алды. Өйткені мынау дала жолымен Әкбар падишахтың бабасы Бабур да жүріп өткен еді.

	Анау алдағы жақпар таудың үстінде Фатехпур орнаған жерде 1527 жылы 6-мартта Бабур раджуптардың үлкен қолымен бетпе-бет кеп, өзінің ең айбынды жеңісіне жеткен еді.

	Тізе бүккен халыққа деген Бабурдың қайырымдылығы жайлы, оның ерлігі мен даналығы хақында, өнер мен ғылымға деген ілтипат, сүйіспеншілігі туралы тарихта нелер ғажап аңыздар сақталған. Бабурдың өзінің қалдырған еңбектері де оның үлкен талант иесі, дарынды қолбасшы, әрі философ болғанын дәлелдейді.

	Өзінің туыстары Орта Азия хандықтарының қысымы мен озбырлығына дес қайтарып, Түкістандық руластарына қарсы семсер сермеуден бас тартқан ол өзінің алысқа кетуі бауырларының арасындағы өзара талас-тартыстың басылуына себеп болар деп Ауған тауларына қарай асып кеткен.

	Тауда оның туының астына тоз-тоз боп жүрген рулар бас қосып, барлығы орын теуіп отыратын құнарлы қоныс іздеп Инда алқабына қарай түскен. Бабурдың әскері шағын және негізінен ауғандықтар еді, сондықтан жергілікті княздіктер бұл жер ауып жүргендерді жазаламақ болады, алайда жеңіліске өздері ұшырайды. Бабур бір жеңістен кейін бір жеңіске жетіп отырады... Әскері де өседі, қарамағындағы жері де кеңейеді. Сөйтіп жаңа бір империя – ұлы моғолдар империясы құрылады.

	Біртіндеп Бабурдың жаулап алушылық қасиеті өрістей береді, алайда өз басы сол бұрынғы көпшіл мінезінен танбайды, қарауындағы әскерлерін мейлі қыпшақ, мейлі ауған, мейлі үнділік болсын ешқашан алаламайды, оларға тәкаппарлық көрсетпейді, ал ел билеуге деген құштарлығы ешкімнен және кем соқпайды.

	Бейбіт кездердегі уақытын ол кейінгі ұрпаққа қалдыратын кітабын жазумен, аңшылықпен өткізеді, ал егер бұған қарсы соғыс ашқан, немесе өзінің жаңа жорыққа аттану кезі туса мүлдем өзгеріп шыға келетін болған. Оның ерлігі мен өжеттігі бүкіл әскерін сүйсіндіретін. Өзінің жауынгер сарбаздарын ол «бауырларым» дейтін.

	– «Еш уақыт бауырларыңа қол көтерме, әрқашан олардың мұң-мұқтажымен санасып отырыңдар», – Бабурдың өлер алдындағы ең соңғы сөздері осы екен, – деген қарт академик, сонау Жомарттың өзі тапқан заттарын институтқа әкелген күні. Сол күні қарт шешіле сөйлеп талай-талай ойларын жайып салған, өзі басқаратын ннституттың өткен замандар жайлы ғылым үшін қандай игілікті істер атқаратынын да әңгімелеген. Сөз арасында ол біздің ұлан-қиыр даламыз турасындағы өзінің жақсы көретін мәтелі: «Бұл даланың өткені – жыртқыш тағылар өмір кешкен, айсыз түндер емес» дегенді жиі қайталай берген...

	Жомарт қарттың сөзін аяғына дейін тыңдай алмаған. Ол асыға бастаған. Жолға жиналуы тиіс еді. Әйелі Гүлсара оның бұл сапарына қуанышты да, әрі қынжылулы болатын, өйткені екеуінің демалысқа қатар шықпақ жоспарлары бұзылды.

	Елден Асқар, Зәуреш, Анаштар демалыс алып бұларға қонаққа келіп, онан әрі бәрі тауға сейілге шығуға келіскен, енді оның реті келмейтін тәрізді...

	– Қамығатын түк те жоқ, соларға қосылып Ыстық көлге жүріп кет, демалып қайтасың, – деп жұбатты Жомарт Гүлсараны. Енді Жомарттың бар есіл-дерті сапарға ауған. Қажетті әдебиеттер жинастырып, әр түрлі сыйлықтар сатып аламын деп әбігерге түсіп жүріп, ол Отырардан дәл бері жүрерінің алдында жәшіктер тегіс шегеленіп қойған кезде тауып алған алты қырлы күміс ақшаны басқа қазбалармен қосып институтқа тапсыруды ұмытып кетіпті. Еш ойланбастан тиынды күмәжнегіне сала салған еді, со күйі есінен шығып кетіпті. Москвадан Делиге ұшар сәтінде есіне бір-ақ түскен. Үнді жерін аралап жүрген кезінде ғасырлар тоты басқан, топыраққа жемірілген осы ақша оның қалтасында еді. Тоттан тазартпақ боп біраз әрекеттеніп те байқаған. Лекция үстінде жұртқа да талай рет көрсеткен. Міне, қазір де мынау жолдың ертеде өткенін еске ала отырып, Әкбар мен Бабурлар туралы ойға батқан шақта қалтасындағы сол бір жемірілген ақшаны өзі де аңдамастан сипалап ұстай берген.

	Отырар ақшасы да анау қураған пальманың жанындағы ескі қорғанның қалдығындай көне ғой деген ой келді Жомартқа. Сірә, бұл әлдеқандай бір храмның жұрнағы шығар. Әйтпесе анау ірге тастың жақтауында ернеуі әк таспен ақталған, аяқ жақтарына гүл салынған тас статуя болмас еді ғой. Мүмкін бұл храм Бабур заманында тұрған шығар. Әлде кезінде Әкбар салғызды ма екен, өйткені Әкбардың әкесі дәл Аграның іргесіне индус храмын салғызуы мүмкін емес. Әкбардың әкесі Хамаюнның Бабур мен Әкбардан бір өзгешелегі барып тұрған діншіл исламист-фанатик болған.

	Бабурдың баласы Хамаюн бүкіл империяны құлатуға сәл қалды ғой. Оның кезінде елде бүліншілік жиі шығып, индустар мен мұсылмандар қырық пышақ боп қырқысып кетті, соларды басамын деп-ақ Хамаюн ел ішіндегі жорықтан ес жия алмай, ақыры сөйтіп жүріп өлді. Және соғыс үстінде де өлген жоқ, мас болып, алып қашқан аттан жығылып өлді.

	Әкбар кезекті бір көші-қон кезінде далада туды. Жорықтарда жүріп өсті. Оны тәрбиелеген әкесінің сарбаздары еді. Кейіннен мұрагерінің өмірін хауіпсіз етпек болған әкесі оны сарайға жасырып ұстады. Ал сарай ішінде Әкбар қамауға түскендей күйге түскен.

	Хамаюн өлген кезде кіп-кішкентай Әбуль-Фатих Жәлелетдин әкесін жек көрегін адамдардың ортасында жалғыз қалған еді және бөлшектеніп кеткен мемлекетті біртұтас етіп біріктірудің қиын да күрделі міндеттері бір өзіне жүктелген.

	Хамаюн өлерінде баласын ер жүрек түрікмен Бейрам ханға тапсырып, хан Бабур (хан әкесі) деген атақ берген болатын. Жас ханзада кәмелетке жеткенше ел басқаруды қолына сол алды. Хамаюн өлген соң бірнеше айдан кейін Бейрам хан Панипати іргесінде болған ұрыста Лодхи жасақшыларын тас-талқан етіп үлкен жеңіске жетті. Жеңіске насаттанған ол енді таққа ұзақ отыруды көксей бастаған.

	Ханзаданың аңшылықпен, спортпен шұғылданып, асау аттар мен асау пілдерді, әр түрлі аңдарды үйретумен әуестенгеніне қарап хан Бабур іштей қуанатын, жас ханзада жуық арада таққа қол созбас деп түйетін.

	Бірақ бір жолы аңға шығып кеткен Әбуль-Фатих Жәлелетдин күтпеген жерден қайтып оралып, сол күннен бастап империяны өзі басқаратынын айтты.

	Бейрам хан көтеріліс ұйымдастырып, тақ мұрагерін жөнге салмақ болған, алайда ешкімнен қолдау таппады. Жас патша оның қызбалық еткенін кешіріп, өзінің бас кеңесшісі етіп тағайындады. Бейрам хан адал болуға ант берді, ақыры ол көп ұзамай падишахтың емес Аградан шыға бергенде дұшпандары соңынан жіберген адамдардан қапылыс қаза тапты.

	Оны дәл осы Жомарт келе жатқан жолдың үстінде өлтіріпті. Жер үстіндегі сан жүздеген жолдар сияқты бұл жол да өзінің небір құпия сырларын үнсіз бүгіп келеді.

	Өмір деген қызық қой. Егер зер салып қарайтын болсаң, жол атаулы да, жер де, адамдар да бір-біріне ұқсап келе береді. Істелер істер де, ұқсас боп шығады, мәселен, бір ұрпақтың істеген істерін келесі ұрпақ қайталап жатады, әкенің ісін баласы жалғайды. Бабурдың ісін Әкбар жалғастырғандай деп ойлады, теңгені тершіген алақанымен қыса түскен Жомарт.

	Бабурды немересі Әбуль-Фатих Жәлелетдин қайта тірілткендей болды ғой.

	Немересі бабасының мейірбандығы мен болаттай беріктігін, қолбасшылық ақыл-ойын, көркемөнерге деген сүйіспепшілігін мирас етті. Тұлғасы көз тойғысыз сымбатты еді. Үнемі дене шынықтыру, жаттығулар, аңшылық құру оның мүсін сымбатын әбден сомдап, шынығудың шыңына жеткізген.

	Бірде мұның әйелінің сырлас досы, алыс елдегі жас ханша күйеуі өлген соң әкесінің бұйрығы бойынша өзін-өзі өртеуі тиіс екен, Әкбар соны құтқарып аман алып қалу үшін ешбір кідіріссіз екі жүз шақырымға салт атпен шауып барып, сонан кейін қуанышты хабармен масайрап көңілді оралды.

	Таққа отырғаннан кейін ол да бабасы Бабур сияқты раджпуттардың үлкен қолымен соғысуға мәжбүр болды. Екі жақтың әскері бір кезде Бабур жеңіске жеткен қазіргі Фатехпур тұрған жерде шайқасып, семсер айқастырды.

	Жас падишахтың жеңісі де бабасы Бабурдың жеңісіндей еді. Жау жан сауғалап қашып, қорғанына тығылды. Раджпуттардың ер жүрек көсемі Читара жекпе-жек кезінде Әкбардың қолынан қаза тауып, қорған іргесінде жер құшты. Қорғанды басып алған соң Әкбар оның тұрғындарына кешірім жасады. Алайда өздерінің ескі салттары бойынша, қорған тұрғындары көсемдерінен айрылғаннан кейін әйелдері мен балаларын өлтірді. «Әйелдеріміз бен қыздарымыз жат қан араласып қорланбасын, ал балаларымыз әкелерінің дінін сақтап өлсін...» – деді олар. Онан соң өздерін өздері өлтіруге кірісті. Және әрқайсысы бірінің қолынан бірі бұрын өлуге тырысып бақты. Ал өзінің досын, яки бауырын өлтірген адам өзінің қасиетті борышын – көктегі тәңірінің бұйрығын орындадым деп білді.

	Дәл осындай хал Бабурдың кезінде де болған еді. Қорғаннан тек Читараның баласы ғана тірі кетті. Ол Удайпурда жаңа мемлекет құрды, оның билеушілері күні бүгінге дейін өз тұқымдарының былғанбағанын, раджпуттар қанының бастан таза екенін мақтаныш етеді.

	Сол Жақпар таудағы жеңісінен кейін жас патшаны ел-жұрты Әкбар, яғни ұлы деп атаған екен.

	Атасы мен немересінің бірін-бірі қайталаған екі кезеңдегі осы екі жеңісін кездейсоқ деуге болар ма? Кім білсін? Әлде шындық сырын Фатехпур қаласының салынуы жайлы тараған құр аңыз бүркеп жатыр ма екен?

	Мүмкін Фатехпур қаласын Әкбар тұңғыш ұлының құрметіне емес, бабасы мен өзінің осы арадағы тамаша жеңістерінің құрметіне салған шығар деп ойлады Жомарт. Солай болуы әбден ықтимал, өйткені бұл қамал-қаланың құрылығы Әкбардың сол ең алғашқы айта қаларлықтай үлкен жеңісінен кейін он екі ай өткен соң, яғни 1570 жылы басталды ғой.

	Қасында отырған қыздың таңырқай даурыққан үні Жомарттың ойын бөліп жіберген. Ол амалсыз қызға қарады. Жас бикештің жүзі алабұртып, алып ұшып отыр екен.

	– Кешіріңіз, мен сізді қалғып кетті ме деп қалып ем, анау таңғажайыпты қараңызшы! – деп алдыңғы жақты мезгеді.

	Селт еткен Жомарт ішегін тартқан күйі Фатехпур көрінісіне қадала қалған.

	Биік жар қабаққа өрмелер жолдарды кесіп өткен қалың тас қабырғалар оң мен солға қарай созылып кете барған. Қала үш жағынан да бірдей қоршаулы екен. Ал төртінші жағынан Әкбар заманында терең ор қазылып көл жасалыпты. Бірақ бұл күнде көл түбі құрғап, қалың құрақ басыпты.

	Тас қабырғаның бірінші қоршауынан өткен қапырық ауа тамақты қырып жіберді. Сәл ғана шақпақ шақсаң жол бойындағы қурайлар, мынау қызыл тастан қаланған қабырғалар, қабықтары тілім-тілім болған аласа тырбық пальма ағаштар лап ете түскелі тұр. Машина тырмысып жоғары өрлеп келеді. Жол жыланша ирелең – дейді. Биік мұнараға қарай жетелейді.

	Бұлар шағын ғана тас алаңға кеп тоқтаған. Мұнан әрі әміршінің сарай қақпасына апарар баспалдақтар.

	Жолаушылар машинадан түсті. Әлдеқайдан еш сыбыссыз маймылдар апталап кетті. Тәтті сұрап қолдарын созады.

	Кенет Жомарттың қарсы алдынан әуелі сақалы қауғадай боп өскен қарт адам, онан соң он екілер шамасындағы бала шыға келді. Шал маймылдарды кейін қуып әлек, ал бала болса бұларға таңырқай қарап, қақпаға қарай соңдарынан ілесе жүрді.

	Жомарт пен америкалық қыз екеуі жартасқа қашап жасалған баспалдақпен келеді. Әрі көп, әрі үлкен тас баспалдақтардан шыққан ыстық леп бет шарпиды. Осынау жойқын баспалдақтардың ортасында, көкке тірелген алып кақпаларға қарай беттеп келе жатқан Жомарт пен америкалық қыз өздерін осынша ғаламат дүниенің ішіне тап болған ұсақ бір заттай сезінеді. Әлде осының бәрі алдамшы ма екен? Кеш таяп, көлеңкелер ұзарған соң, оның үстіне мынау тылсым тыныштық тұншықтырардай боп басып тұрған соң, солай ма екен?

	Осынша ғаламат дүниенің тымырсық тыныштығынан каймыққандай Жомарттың қасындағы сөзуар қыз да тым-тырыс боп тыйыла қалған. Дәл қасынан, тас баспалдақтың жарықшағынан қураған жапырақтарды сыбдыр еткізіп қап-қара бірдеңе атылған сәтте қыз шалқасынан түсе жаздады.

	– Оқ жылан ғой! – деді бала ағылшын тілінде масайрай дауыстап. Баспалдақтар таусылған. Бұлар енді бір замандағы Ұлы Моголдардың астанасы болған – Фатехпур қаласының шығыс жақ қақпасына енген.

	Қарсы алдынан керемет әсем көрініс ашылды. Құм-қиыршықтан соғылған қарапайым сәнді колонналар. Ондаған, әлде жүздеген сол сәнді колонналар небір зілдей зәулім тас үйлерді көтеріп тұр. Колонналардан әрі сансыз есіктер салынған тас қабырға. Есіктердің бірі – көгілдір, яки ақ шаңқан, немесе қызыл, сұрғылт... тағы басқа да толып жатқан залдардың біріне апарса, енді бірлері базар алаңына... яки серуен алаңынан шығарады... Ал сарайдың бел ортасында малахитпен көмкерілген тоспа бар. Ішіндегі суы қайнатып қойғандай ып-ыстық. Ұзақты күнге күн сәулесінің жылытқаны.

	Бұл тоспа қайдан келген? Кім толтырған бұл суды? Бірауық осы қалада құжынаған халық тұратындай боп көрінеді. Тек, қазір барлығы бірдей далаға шығып кетіп, әне-міне дегенше қайтып оралардай боп тұрады. Мынау қаңыраған бос дүниеге жан бітіп әсемдікке бөленіп, қытымыр Әкбар заманындағы күйі қайта орнайтын тәрізді.

	– Су қаланың астындағы құбыр арқылы келіп тұрады, сэр, – деп қойды бала Жомартқа. – Ал ол қайдан тартылған құбыр екенін мен білмеймін. Өйткені төңіректің бәрі құрғақшылық, сэр. Мына жақта Әкбардың мәрмәр хауыздары және әулие Селимнің храмы алдында тағы бір хауыз бар...

	Бұлар сарай ішіне кірген. Тым-тырыс. Қаланың көшелерін аралаған. Тым-тырыс. Салтанатты сарайлар, үсті жабық базар, зәулім үйлер, сақшылар тұратын мұнараларға апарар тар жолдар, ашық верандалар мен айвандар. Әр бөлменің, әр залдың бір жақ қабырғасынан таза ауа еніп тұратындай етіп салынған. Ол қабырғаға жазғы қапырықта ыстық, қыста суық кірмеу үшін жібек перделер яки кілемдер тұтылатын болған. Үйлердің салыну жобасында әшекей-өрнегінде, оюларында – Батыс пен Шығыс сәулет өнерінің ең озық үлгілері қолданылыпты, мавритан стилі мен Ашоки патшаның кезінен бергі үнділіктердің храм салу өнерінің таңдаулы жобалары алыныпты.

	Мұндағыәрбіртаспенәрбіркірпіште Аджантхрамдарындағыфрескалар тәрізді үнді шеберлерінің ұлы өнерінің сипаты мен табиғаты аңқып тұр. Бір сәт Жомартқа бұл қалада адам тұрмай қаңырап бос қалуы түсініксіз, әрі оғаш көрінді. Өз басы Шаһаризаданың ертегі дүниесіне енгендей күйде еді. Есіне «Мың бір түндегі» жарты денесі тас болып қалған жас жігіттің бүкіл қаланы тас етіп қатырып тастаған патша ханымның сиқырлы күші туралы әңгімесі оралған. Оған қоса ертедегі гректердің Медуза Горгон туралы әр шашының әрбір талшығы бір-бір жыланнан боп егіліп, қаланың ортасымен ол бір жүріп өткен кезде үрейі ұшқан жұрт тасқа айналып қалып отырады екен деген аңызы да есіне түскен. Сол үрейлі тажалды ер жүрек Персей ғана жеңіп, қаланы, халықты апаттан аман алып қалған-ды. Ал мынау қаланың Персейі болмаған екен. Бұл қаланы сол грек аңызындағы Горгоннан да қаһары басым Әкбар билеген. Сәулет өнерінің таңдаулы үлгілерінен саналатын мынау Панч Махал сарайы мен Джама Масджид мешіті сол Әкбардың әмірімен салынған.

	«Бес қатар сарай» немесе Панч Махал қабаттарының санына қарай солай атанған. Сән-салтанатты сексен екі колоннаның бойына аңшылықтың көріністері, пілдер айқасы қашалып, гүлдер мен жемістердің небір түрлері өрнектелген. Әрбір колоннаны сәулет өнерінің жеке бір табысы деуге болады. Үй қабаты неғұрлым биіктеген сайын колонналар да сирек екен. Мәселен, бесінші қабат небәрі төрт колоннаға иек артқан әсем күмбезді мұнарадан тұрады. Ал сарай ортасында тағы да қиып салынған ою-өрнекке толы мәрмәрмен жиектелген хауыз жеп-жеңіл аспалы көпірлері бар үстінде.

	Джама Масджид мешіті төңірегіндегі басқа құрылыстардан әлдеқайда оқшауланып, сән-салтанат, безенген байлығымен ерекшеленіп тұр. Оған кіретін аркалы есік минареттерді ғана емес, сонымен қатар үш үлкен мұнара мен бір-біріне астасып жатқан көптеген кішкентай мұнараларды да сәнге бөлеп көрсетеді екен.

	Ал осы мешіттен де, бүкіл қаладағы мұнара атаулылардың бәрінен де еңсесі асып тұрған Бұлану дарбазасы – Жеңіс қақпасы бар, қызыл қиыршық құмнан соғылып, ақ мәрмәрмен оюлап нақышталған.

	Кең алаңның ортасында ұшар бастарында қоңырау тәріздес қызыл мұнаралары бар колонналармен қоршалған аппақ гүлдей жарқырап Селим Чештидің мәрмәр тастан салынған мавзолейі көрінеді.

	Мавзолей жатаған етіп салынған, шағын ғана. Көлеңкесі көк мөлдір хауызға түсіп тұр. Селим өзі шүйкедей ғана нәзік шал болыпты. Алайда оның ақыл-парасаты, көрегендігі Әкбарға көп жәрдем етсе керек, соның арқасында Әкбар ел-жұртына айбынды да, дана боп көрінген.

	Әкбардың өз нөкерлерімен Фатехпурға қалай көшкенін, зеңбірек гүрсілімен аралас пілдер өкіріп Фатехпурде думан-тойдың басталғанын білдіргенде қалаға қалың нөпір әскердің салтанатпен кіргенін, Фатехпур көшелері жамырасқан түрлі тілдердің дуылына толып, көше бойларында падишах қазынасын артқан керуендер мен бірге қаһарлы Әкбармен достық қарым-қатынаста болуға ынтыққан жат жерлік әкімдердің жіберген сый-сияпаттары теңдеулі керуендер лық-лық етіп өткенін қарт Селим бастан-аяқ көрген еді.

	Падишахтың жаңа салынған астанадағы өз сарайында таққа алғаш қалай көтерілгенін де көрді Селим. Тақ сарайы үлкен салтанат сарайының іргесінде лотос гүлі сипаттас етіп салынған-ды. Мұнда Әкбар елшілер мен министрлерді қабылдап, есеп-қисап алып отыру үшін өзінің навабтарын да осында шақыратын және шахматты да осында ойнайтын.

	Тақ сарайдың едені ақ мәрмәр мен қызыл тастан шаршылап шахмат тақтасындай етіп жасалған. Соның үстімен шахмат орнына шахмат фигураларына ұқсатып ауыр киіндірілген қызметшілер жылжып жүріп отыратын болған. Бір тасты бір тас жейтін кездерінде қылышпен, яки найзамен бір салатын...

	Қала құрылысы аяқталумен бірге Әкбар бойындағы инабат пен ұстамдылық та өзгерген тәрізді еді. Күннен күнге құтырынып қанқұмар бола бастаған. Оның бұл міензі ұстазы Селимді назаландырайын деген. Сөйтіп жүріп ақыры бірде ол алғаш рет өзінің шәкіртіне қарсы наразылық айтты, өйткені Әкбар Фатехпурды салған өнерпаздардың басын алуды бұйырған екен.

	– Дүниеде мен қандай жалқы болсам, Фатехпур да еш қайталанбас жалқы қала боп қалуы тиіс, – депті Әкбар.

	– Ешбір өнер қылыштан қаймығып тоқырап қалмақ емес! – деп Селиммен бірге дана уәзір Фазл да падишахқа қарсылық еткен.

	Сірә, ол өнер адамдарын бұлайша қорлаудың арты еш уақытта жақсылыққа бастырмайтынын ұққан болар. Егер суретшілер мен ақындар үкімет басымен бітіспес қақтығысқа түссе, одан асқан қасірет бар ма! Халық алдында ондай үкіметтің не беделі болмақ. Өйткені билеушінің халқына жақындығы оның қадірлі ақынына, өнерпазына деген сый-құрметімен өлшенеді ғой.

	Кектенген ақын сөзі мен суретшінің қыл қаламы қандай патшаның болмасын негіз-тірегін алмас қылыштан бетер қимай ма! Ақын сөзі жойқын күш қой.

	Бірақ Әкбар Селимді де, Фазлды да тыңдамады.

	Қала халқы үнемі үрей үстінде отыратын болды. Ара түсер, тажалдан құтқарар Персей табылмады. Халықтың сүйікті ақындары мен суретшілері тегіс өлтірілді.

	– Иә, бұл Фатехпурдың тастары жаза тартқан ақындар мен өнерпаздардың, сан мыңдаған құлдардың қанына боялған ғой, – деп Жомарт жып-жылы қызыл тасты ақырын сипап өткен. Нөсер жел қағып тас беті бұжыр тартыпты. Қаланған тастардың жымдары араб әріптеріндей ирек-ирек еді.

	Егер ғой, осы тас қабырғалар сөйлей білсе, анау алаңдағы тастар бетінде басы кесілген адамдардың аққан қанның ізі әлі күнге сақталса, ақындардың өлер сәттегі күңіренген үндері жаңғырытып естілер болса, қайтер еді?!

	Осынау қала жайлы көптеп жазылды. Бірақ соның бір де біреуі осы қаланы салушы, аты-жөндері беймағлұм өнер иелерінің тағдырлары туралы естеріне де алмайды. Барлығы да қаланың ұлылығына таңырқайды. Ау, сонда адамның қанымен сыланып, сүйегінің үстіне салынған, дүниеге келмей жатып өзін салушы өнерпаздарын жұтқан қанды қаланы ұлы қала деуге бола ма екен?!

	Болады екен ғой. Мыңдаған құлдардың күшімен салынып, сол құлдардың сүйегін қуратқан Вавилон мен Карфаген, Троя мен Афина, Персиполис пен Шираз, Таразы мен Герат ше? Трояны Гомер мадақ етсе, Ширазды Сағди мен Хафиз, Гератты Жәми ақын жыр етті ғой. Тарихтың адам тітіркендірер кереғарлығы осы-ау, – деп Жомарт бала күнінен бергі қиялшыл әдетінше өз ойымен өзі дауласып, қиялы шарқ ұрып берді. Бірауық қызба ойдан тыйылып, парасатты ақылға жеңдірмек болды.

	Ақындар дүниені жасаушыларды мадақтап, қанішер жауыздарды даттап өтті емес пе, – деп ойлады ол Отырардан тапқан теңгесін алақанына қыса түсіп, – ақындар құр тастарды емес, осы қалаларды қорғаған әскерлердің жауынгерлік рухын жырлады ғой. Таразы тәрізді Троя қаласы да өлімге қарсы тұрып бақты. Ақыры ұрыс үстіндегі жауынгерше қаһармандықпен қаза тапты, жермен-жексен болды. Сондай-ақ өз халқының, елінің тәуелсіздігін қорғамақ болған Фараба мен Персиполис та сол күйге ұшырады ғой... Бұл қалалардың ерлігін ақын атаулы мадақтап өтті. Ал Фатехпур болса ақын жырына татымайды. Өйткені бұл қала дүниеге өлі боп келді.

	Мұнда тұңғыш рет аяқ басқан европалық адам – ағылшын Финч он алтыншы ғасырдың аяғында былай деп жазды: Фатехпур сол кездегі Лондоннан әлдеқайда үлкен екен, ал Фатехпурдың сән-салтанат, байлығын ауызбен айту мүмкін емес, мәселен, Әкбардың сарайының жанында мыңнан астам піл, отыз мың жылқы, жүздеген жолбарыс, қабылан, арыстан, буйвол, сұңқар құс, тоты құс; құмай тазылары бар. Және де ол Фатехпурдан Аграға дейінгі жол бойында ұзыннан-ұзақ созылған сауда қатарлары екенін, оларда не тілесең бәрі: алтын, күміс, алмас, піл сүйегі, қашмырлықтардың күні бүгінге дейін қалай тоқитындарын жан адамға ашпай құпия сақтап келе жатқан таңғажайып үлбіреген жібектері – бәрі, бәрі табылатынын жазған...

	Өзінің сапарластары жайлы мүлдем ұмытқан Жомарт үн-түнсіз қалтарыс көшелерді қуалап келеді. Енді ол үйлердің сұлулығына көңіл де аударған жоқ. Жұтып қоярдай боп тым-тырыс жатқан қала оны бір-біріне қарама-қарсы ойларға жетелейді, өнердің ұлылығы мен әміршінің жауыздығы, дүниені жасаушы адам мен қанішер туралы қым-қиғаш пікірлер. Жомарттың соңынан мынау жансыз ұлылықтан есі шығып, жалтақтап америкалық жас қыз келеді. Күн ұзынғы ыстық қыздырған мынау тас қабырғаларға үрейлене қарайды. Сыбдыр еткен оған жылан тәрізденіп, әрбір таса бұрышта әлдекім жасырынып тұрғандай көрінеді.

	Өстіп келе жатып бұлар адасқандарын аңдамай қалған, мүлдем басқа бір қақпадан кеп шықты.

	Дәл алдарынан тік қабақтан мұнартып жатқан жазыққа қарай құлап түскен ескі жол көрінді. Алып жартастармен жымдасқан аркалы зор қақпаның сыртында үлкен жақпар тастан піл қашалыпты. Мызғымас тас қабырғаның іргесінде алып ағаш тұр. Суалып қурағанына көп заман болса керек, қап-қара боп қатып жартастың түбіртегі құсап көрінеді. Күн де өзін аямай күйдіріпті. Кім білсін, анау Жомарттың аяғының астында жатқан кең жазықтан көтерілген құлдар мен тұтқындар осы ағаштың түбіне жеткенде соңғы рет тыныстап демдерін алған шығар. Өйткені бұл есік тектен-текке тұтқындар қақпасы деп аталмас еді ғой. Неткен көп қақпалар. Әлде, мүмкін, құлдар мен тұтқындарды әнеу биік жартастан төмен лақтырды ма екен? Тас қабырғалар меңіреу, үндемейді. Тылсым тыныштық...

	Ұшы-қиырсыз даланың сонау бір шетінде батар күннің соңғы шапағы да сөне бастады. Аспан күрт күңгірт тартты. Төңіректе сол бір өлі тыныштық. Қисық-қыңыр, тырбық ағаштар өскен кең жазық буалдыр ымырт иіріміне бөгіп, қалың ұйқыға батты.

	Тырс еткен дыбыс жоқ. Уақыт деген тоқтап қалған сияқты. Ау, бұ не болды екен? Әлдеқайдан қуыс аспанның төрінен «түк» деген қатты бір дыбыс естілді. Тағы да... әне, тағы да. Бірқалыпты ырғақпен бүкіл аспан тұрғандай, кәдімгі жүз есе күшейтілген адам жүрегінің дүрсіліндей. Жас америкалық қыздың жүзінен таңырқау, үрей мен қорқыныш білініп тұр. Жомарт та ширыға тыңдап тұр. Осынау есті алар, бір қалыпты дүкілдің қайдан шығатынын ұға алмай екеуі де аласұруда.

	– Бұл не? – дейді көзіне қорқыныш ұялаған қыз.

	– Біреу бірдеңені соғып тұр да, соның жаңғырығы болар, – деді Жомарт.

	– Төмендегі жазық бізге жақсы көрініп тұр ғой, онда қыбыр еткен тіршілік белгісі жоқ. Сонда қайдан келеді бұл дыбыс? Қорқынышты... – деп күбірледі қыз.

	– Бұл киелі құстың тоқылы, – деді бала дабырлай сөйлеп. Қыз селк ете түскен. – Ол құс осы жердің иесі. Өзі көзге көрінбейді.

	Мұнда ол көптен бері тұрады дейді, дәл қашаннан тұратынын білмеймін, мисс. Сіз қорықпаңыз, ол киелі құс ешкімге көрінбейді. Ешкімге залалы жоқ.

	Бұлар қалаға қайта енген. Әулие Селимнің мавзолейі тұсынан асыға өтті, қайтар жолға түсіп, әлгіндегі үлкен тас баспалдақтармен машинаға оралған.

	Дәл қарсы алдарынан тағы да елеске ұқсап бағанағы аш құрсақ үнсіз қарт шыға келді. Оның түр-тұрпаты Жомарттың есіне ел кезген әулие Сикри туралы аңызды қайта түсірген.

	Әкбар оған не лашық, не мавзолей салып бермепті.

	Сикри сол жарлы күйінде осы арада қорым тас арасында аштан өліпті.

	Әкбар жұлдызшыдан: «Фатехпур қаласын империяға қанша жыл астана болуға жазыпты?» – деп сұрағанда, анау: «Мың жыл!» деген екен, сонда Сикри қарт күліпті.

	Сикри жұлдызшының айтқанына иланған Әкбарға күлсе керек. Долданған падишах оны өлімге бұйырған. Алайда байғұс шалға

	Фаэл ара түсіпті. Сөйтіп «қайыршы сәуегей» қаланың сыртына қуылған. Ашаршылықта жүріп, ақыры, өлген. Бірақ өле-өлгенінше Әкбарға күлуін қоймаған екен.

	Сақал-шашы қауқиып өсіп, аштықтан қатып-семіп, қорым тасты аралап бұталар арасында сенделумен жүрген. Сол кезде де көкірегінен күлкі күмбірі тыйылмапты. Қаланың тас қабырғаларын қолымен нұсқап өлер сәтінде де күлумен болған.

	– Бұл қала менімен қатар өледі, – деп сыбырлапты ол. Бірақ оның дәл қай жерде, қай тұста, қай кезде өлгенін көрді.

	– Мүмкін әулие Сикри әлі тірі шығар, орман ішінде адасып жүрген болар, – деп қойды әлгі кішкене бала.

	Төрт жыл ішінде ғана салынған қала қырық жыл да өмір сүре алмады. Салынып біткен соң он-он бес жылдан кейін-ақ жансыз қалды.

	Күн тас қаланы аяусыз шыжғырған. Ал су тек патша сарайында ғана көл-көсір. Қаланың басқа тұстарындағы бау-бақша қурап қалған. Қапырық ыстық бәрін жалмап-жайпап шыдатпаған. Мыңдаған құлдар мен тұтқындардың қанын бөктіріп, сүйегін қуратып салынған қанды қала үнді халқы үшін қасірет-қайғы ордасына айналған. Ол кезде кенеттен Селим қайтыс болады. Фазлды жаулары уландырып өлтіреді.

	Жақын досы мен әулие қартының өлімдері Әкбардың өз төңірегіндегілеріне деген сенімінен айырады.

	Ақыры, Әкбар өзі салған жаңа астанасын өзі бірінші болып тастап шығып, Лахорға келген, мұнда жеті жылдай тұрған соң, бір күні у-шусыз өзінің кіндік кескен жері Аграға көшіп алған. Мұның соңын ала сарай маңындағылар да жылыстап көшіп отырған...

	Фатехпурда көп уақыттар бойына жалын шарпыған ыстықта қара халық қасірет шегіп, қырылумен болды, ең ақырында қала мүлдем қаңырап бос қалды...

	Сонан бері бұл қала ыстық лаулаған осынау жақпар қара таудың үстінде адамзат талантының таңғажайып шексіздігінің белгісі ретінде және өткен күндердің жауыздығын әшкере етер, өр көкірек, қанішер әкімнің тойымсыз есіріктігінің ескерткіш белгісі ретінде өлі күйі қаңырап тұр.

	Фатехпурдың құлауы халық алдында Әкбардың құдіреті мен даналығына көп нұқсан келтірді.

	Діншілдер оны өзінше дін жасаймын дегені үшін алланың қаһары тиді деп түсіндірді. Ендігі жерде әміршімізден құдай тағала теріс айналды деп білді. Бізді, Әкбардың құлдарын, Алла мен Будданың пенделерін қарғыс атты, қарғыс... Әулие Селимнің өзі бұл Әкбардан безінген, ал қайыршы Сикри өле-өлгенінше күліп еді. Қарғыс қарғыс...

	Осы кезге дейін Әкбардың зорлық-зомбылығына шыдап келген навабтар күбір-жыбырға кірісіп, шайқылар мен раджилер даң-дұң көтерді. Индустар мен мұсылмандар арасында, әскери басшылар мен министрлер арасында алыс-жұлыс қайта басталды. Әскер саны іркіттей іріді. Әкбардың ең таңдаулы достары бірінен кейін бірі өлтіріле бастады. Осының бәріне қосымша оның балаларының қылықтары жанына қатты батты.

	Оның үш ұлы өсіп келе жатқан. Ең үлкені, Фатехпур іргесі салынатын жылы туған ұлы, он тоғызға шыққан. Ханзадалар бет-бетімен өмір кешуде еді. Балаларының астыртын дұшпандармен сыбайлас екенін де сезді Әкбар, бірақ ештеңе істей алмады. Енді ол мүлдем ұстамсыз, күйгелек, шектен тыс қатыгез, ашушаң боп алды. Оның сағын сындырған – достарының өлімдері мен сарай маңындағы бектердің опасыздығы еді.

	Осыдан бастап ол тек раджпуттан шыққан әрі ақын, әрі тамаша қолбасшы Бир Бал мен әскер басы Ман Сингха ғана сенетін болды. Әскерін нығайтып, оның жаугерлігін байқау үшін және оның жақын достарының өлімінен кейінгі қайғы-қасіреттен айығу үшін Әкбар қасына Бир Бал мен Ман Синхты алып, қалың қолмен Ахмеднаһарға аттанды. Мұнда іс-қылығы аңызға айналған ерке тотай әйел Чанд Бибі ұсақ княздіктер мен мемлекеттерді қол астына біріктіріп, күшті әскер құрып, Әкбар империясының қалаларына жортуылдар жасап, мазалай бастаған-ды.

	Әкбар жеңіске жеткен. Бірақ жеңіс мерекесі орнына империя астанасы оны қара жамылып қарсы алды. Сарайға кірген Әкбар өзінің екі ұлының қарайып кеткен өлігін көрді.

	Ол екеуі Мұхамбет пайғамбардың Алланың зәрі атаған ішімдігіне салынып, ақыры ішімдіктен күйіп өліпті. Керуен сарайда тыр жалаңаш шешінген жезөкше әйелдердің, бишілер мен тұтқын қыздардың ең ортасында отырып өлген. Ханзадалардың сақшылары Әкбар қаһарынан қорқып, өздерін өздері өлтірген және әйелдер де тегіс өлтірілген. Сөйтіп Әкбар екі ұлының өлу сырын біле алмай қапа болды.

	ЬІзалы әрі күйінген Әкбар енді өзінің Көк сарайынан өте сирек шығатын болды. Ол өзінің дәстүрлі жүріс-тұрыстарын да, әдет-салттарын да тегіс өзгерткен, аңға да аз шығады, бұрынғыдай бейсенбі сайын брахман сәуегейлерін де, ислам уағызшыларын да, философ, тарихшы, ақындар мен музыканттарды да жинамайтын болды. Егер бұрын Әкбардың философиялық бейсембілігіне рим миссионерлеріне дейін қатысуға құлшынса, енді одан жай молданың өзі де қашқақтай бастады.

	Ол уәзірлерін де мүлдем шақыруды қойды, дүниенің төрт бұрышынан жиналған, бүгінде жиырма төрт мың том аса құнды кітап қоры бар кітапханасының да есігін ашпады. Ендігі жерде ол уәзірлеріне де, кітаптарға да, жұлдызшы-ғұламаға да сенуден қалды, ақындар мен музыканттарды тыңдауға да зауқы соқпады, өйткені олардың ең таңдаулыларын, өр мінезді ер жүректерін қан құйлы сәттерінде өзі өлтірткен.

	Ал мынау қалғандары таққа жақындай бастағаннан-ақ қалтырайды. Әкбар бұлардың бет-жүздерін де көрген емес. Бұлардың жырлары мен әндері құран сарынындай боп келеді. Мұны мадақтағандары Әкбарға біз пақырыңды аяй гөр деп жалбарынғандай естіледі.

	Ол енді әрбір адамнан опасызды, екі жүздіні, дұшпанды көріп отырды; тақ сарайда жат елдік министрлер, елшілер, көпестер мен дипломаттар оның аузынан бір ғана сөзді: «Өлтіріңдер!» дегенді еститін. Ол мүлдем тұйық жан, адамға сенбейтін секемшіл болып алды.

	Кей кездері ол бақ ішіне шығып күн шуақтап манаурап жатқан үйретінді арыстандарының арасында серуендеп жүретін. Сондайда оған бір кездерде Шағатай даласынан келген сарай ақынын әкелетін.

	Әкбар ағаш көлеңкесіне малдас құрып отырып, көзін жұмған күйде өзінің ертедегі жорық жолдарын есіне алып, ой дүниесіне шоматын. Ал қарт ақын болса әуелде жайлап бастап, онан біртіндеп даусын соза шырқап, ұзақ бір толғауды жырлайтын. Шаңдақ даланың буырыл бетегесі, ат тұяғының дүмпулі дүбірі, арыстандай айбатты Әкбардың ерлігі мадақталатын. Кіндік кесіп, кір жуған туған жерін сағынған ақын бірауық мұңға батса, енді бірде қыпшақтардың Ақсақ Темірді тойтарғанын жыр ететін.

	Темір атын естігенде Әкбардың ойына ылғи да Делидің ортасындағы темір колонналар оралатын. Оның тұрғанына мың жылдан асыпты. Кім салды оны? Бұл күнде жұрт оны салғызған әміршінің атын білмейді де. Мүмкін бір заманда Әкбар есімі де солай ұмыт болар. Тек тас қала Фатехпур ғана қалар.

	Әлгі темір колонна қасында тұрғаныңда сонша зор боп көрінеді. Ал егер Кутб мұнараның барлық үш жүз жетпіс сегіз баспалдағынан көтеріліп сол биіктен қарар болсаң, темір колонна кіп-кішкентай тіс шұқитын шырпыдай ғана боп көрінеді.

	Алайда осы екеуінің қайсысы ұзаққа шыдар: аңыз бойынша орнатылғанына мың үш жүз жылдан асқан кішкене болат колонна ма, әлде салынғанына небәрі үш жүз жыл өткен тасқа ойылған таңғажайып өрнекті алып Кутб мұнара ма? Колоннаны үнді ұсталары тұрғызыпты. Ал Кутб мұнараны Делиге алғаш келгеп мұсылман қауымының жолбасшылары салған.

	Қайсысы берік? Болат па? Болаттан тұрғызылған колонна ғой! Сол болаттай берік болу керек... Әкбар атып тұрып, қылышын суырған. Ақын ілезде тайып кетті, арыстандар күдірейіп кейін ығысты... Әкбар шарап әкелуді, атын ерттеуді бұйырды, жолға жиналды. Алайда жорық шеруі тартылып, әскер басшылары жиналған сәтте, Әкбар оларға көзінің астымен қарап: «Опасыздар!» деп күбірлеп сөйлеп, ұйқтайтын бөлмесіне кетті.

	Азияның тамаша ақыны, терең мағналы және ащы сайқымазаққа толы өлеңдері мен анекдоттары үнді әдебиетінің хрестоматиясына енген – ұлы ақын Бир Бал падишахтың әмірі бойынша раджи-қолбасшылықтан сарай клоуны, әрі күлдіргішіне айналып, аярлыққа салынды. Және өзін емес, падишахты аяды.

	Ол Әкбардың адамға деген сенімін, мейірімін, бойындағы ерлік қасиеттерін қайта оятуға әрекет еткен. Бірақ Әкбар оның күлдіргі әңгімелері мен өлеңдерінің, даналық тұспал сөздерінің мән-мағнасына бойламады.

	Әкбар оны басыбайлы құлы құсатып қамшымен салып қалатын да, Бир Бал бір кездегі хан сарайдың күмбездерін күңіренткен қайыршы Сикри сияқты, оған қарқылдап күле қарайтын.

	Бұл күлкі Әкбар үшін бәрінен де үрейлі күлкі. Өйткені оны өле-өлгенінше Сикридің елес кейпі өкшелеп қуып, күлкісі құлағынан кетпей қойған.

	Ұлы падишах екі ұлының өлімінен кейін көп өмір сүрген жоқ. Ол соңғы демі біткенше ең сүйікті достары әулие Селим мен данышпан Фазлдың аттарын аузынан тастамады.

	Әкбар Фатехпурға таяу Сикандре деген жерге жерленіп, басына мавзолей тұрғызылды.

	Оның зияратына төрт көгілдір мұнара салынды. Оның мәйіті жерленген құлпытас та сән-салтанатымен даңқы шықты. Тасқа оюлап салынған әшекей өрнектерден қасірет пен мұңның лебі есетін.

	Ол зират архитектуралық жағынан ғана аңыз боп қойған жоқ. Күңгірт зираттың ішінде кіп-кішкене күнге ұсап, бір кездегі атақты қолбасшы, философ, ғалым Бабурдың немересі Әкбарға қалған дүниедегі ең әсем, ең ірі бриллиант – Кохинур жарқырап тұратын... Кеше Жомарттар Сикандреде болғанда, сол бриллиант жайлы естіп америкалық жас қыз мәрмәр құлпытастың ою-өрнектеріне тінтіне қарап, Кохинурды көруге ынтыққан, ақыры ештеңе таппаған соң жас балаша аңтарылып, кірпігін жыпылықтата түсіп:

	– Ал бриллианты қайда? – деп сұраған.

	– А, бриллиантын іздеп әуре болмаңыз. Оны бір кезде Үнді жерінің басқа да толып жатқан гауһар, інжу, бриллиант, алмас тастарына қосып Англияға әкеткен, – деді Жомарт, – Сіз Англияда болғаныңызда Британ музейін аралаған шығарсыз. Сонда талай дүниелерді көрдіңіз ғой.

	– О, кэй, ол музей ғажап! Онда толып жатқан әдемі заттар бар, – деп қыз қызына сөйлей бастады да, кенет томсарып ойлы күйге ауды. – Ал мен сол заттардың қайдан келгендерін тіпті ойлаған емес едім, – деді ақырын ғана.

	– Мен сізге бір қызық айтайын ба, – деді енді бір сәт қыз өзінің бұрынғы ерке қылығына басып. – Мені папам бір кездері «Інжу» деп атайтын.

	Жомарт қызға жымия қарады. Қыз қысылып қалған, онсыз да ыстықтан алаулап тұрған жүзі мүлдәм қызарып кетті.

	– Мен ол кезде өте кішкентай едім. Біздің інжуіміз көп болатын. Алайда папам: «ең асыл інжуім сенсің!» дейтін маған, – деп қыз жуып-шая бастады.

	* * *

	Ол екеуі Дели аэропортында кездескен.

	Жомарт Аграға ұшпақ болып, бір жекеменшік авиа-компанияның самолетіне тақап келгенде, осы қыз ұшыраса кетті.

	Табиғи жібектен жай ғана етіп тіге салған шолақ көйлегі балғын мүсініне ерекше қонымды еді. Біздің жақтың мода қуған қыздарындай декольтесі кеудесінен немесе арқасынан емес, сол жақ иығынан ғана ойылыпты. Аяғында жүруге ықшам сәнді туфли, қолында төрт бұрышты кіш-кішкентай чемодан. Шаш өрісі де өте жарасымды-ақ.

	Өзі сонша үлбіреген жас және ол сәл үркектеу көрінді, сонымен бірге асқақ өрлігі де бар еді. Қыз Жомарт есіне оның балғын балалық шағындағы таңғы буалдыр тұмандай көңіліне ұялаған, бірақ ешуақытта сыртқа теуіп шықпаған алғашқы махаббатын, алыстағы туған ауылы – Қарлығаштағы Зәурешті түсірген. Сонымен қабат бұл қыздың бойында Гүлсарамен де ұқсастық бар еді, әсіресе тәкаппар кейпі қатты ұқсайды.

	Гүлсара демекші, қазір ол не істеп отыр екен жападан-жалғыз? Әлде Анаш, Асқар, Зәурештер Алматыға келіп, солармен бірге Ыстық көлге кетті ме екен? Осыдан қайтқан соң солармен кездесіп Отырар, Фатехпур жайлы әңгіме шертер ме едім, – деп ойлады, әйелін, үйін есіне алған Жомарт. Олар Отырарға жасалар барлаудың нәтижесі қандай болатынын білуге құштар еді. Жомарт қолы әдетімен қалтасындағы Отырар теңгесін сипалай бастаған...

	Самолетке отырған соң қыздың жападан-жалғыз өзі ғана ұшып баратынын көріп, Жомарт қайран қалды.

	«Осындай жап-жас жанды әке-шешесі сапарға қалайша жалғыз жіберген», – деп айран-асыр болды ол.

	Жолаушылардың бәрі де ол қызбен өте сыпайы болып отырды, әрқайсысы-ақ қолынан келген жәрдемін беруге әзір. Бірақ қыз өзін ешкімге кіріптар етпей, аса өр ұстады. Бас көтермей кітап оқыды. Траптың қасында тұрғанда да кітаптан көзін айырған жоқ. Самолетке кіріп, өз орнына жайғасып отырған соң кітапқа біржола берілді.

	Самолет кішкентай болатын. Не бары он алты, он жеті жолаушы ғана сиярлық. Қыздың орны Жомартпен қатар боп шықты.

	Орындық белбеуін байланған Жомарт ұшу кезінде аз да болса мызғып алуға бекінген. Ал қыз болса екі аяғын айқастыра отырып кітабын оқи берді.

	Самолет жерден жайлап көтерілді де, биіктеп алған соң бір жағына қарай қираңдай бастады, онан әрі ырғақ ете түсіп екінші жағына қисайған. Жомарт орындығының қапталынан ұстай алды.

	Самолет тағы бір ырғаң еткенде, қатар отырған қыз орнынан ұшып кетіп, Жомарттың тізесіне кеп құлады да, басы иллюминаторға соғылды. Мұнан әрі қыз екі қолымен Жомарттан мықтап ұстап алған болатын. Өне бойы дірілдеп, өңі қуарып, көзіне үрей толған. Самолет төмен қарай суси жөнелген. Қыз шыңғырып жіберді.

	Самолет бұлғалақтап кеткен. Ұшқыштар түзетуге күш салып, жан дәрмен болуда. Салондағы жолаушылар естері шығып, бір-біріне тығылды. Бір сәтке қатерлі қорқыныш бәрін бір тағдырдың жібіне байлап қойғандай.

	Ақыры, самолет бұлғалақтауын қойған, бірақ үрей одан басылмады. Төмен қарай құлдырап барады... Құлдырап барады... Әне, құлады! Салон іші у да шу, күңірену... әп-сәтте бәрі басылып, тыныштық орнай қалды. Самолет жермен зулап келеді. Жүрісін баяулата бастады.

	Барлығы да дін аман. Өңдері бозарған жолаушылар қалжыраған күйде бір-біріне қарайды.

	– Кешірім өтінемін, мырзалар, ептеп техникалық мүкістік болды. Барлығыңызды ресторанға шақырамыз, компания тегін тамақтандырады. Жарты сағаттан кейін сіздерге мүлдем жаңа комфортабельді самолет беріледі. Аграға не бары жиырма минутта ұшып барасыздар, – деді есіктен кірген компапияның өкілі.

	Жолаушылардың бір тобы билетке төленген ақшаларының қайтарылуын талап ете бастаған. Жомарт басқа жолаушылармен бірге ресторанға жиналған, қыз да бұған ілесе шықты. Әлгіндегі шұқшия оқыған кітабын тастаған еді.

	Бұлар барлығы бір столға кеп отырған. Үн-түнсіз кофе ішуге кірісті. Тамаққа ешқайсысының зауқы соққан жоқ. Кофеден кейін қыз рейстерін күткен ағылшын кемпірлерінің қасындағы диванға барып жантайған. Жомарт көшеге шықты.

	Әлден соң қыз мұны қуып жетті.

	– Сіз ұшасыз ба? – деп сұраған.

	– Ұшпасқа лажым жоқ, – деді Жомарт. – Билет алынып қойған.

	Делидегі қонақжайымды өткізіп жібергем.

	Қыз ойланып қалды. Осы кезде самолетке отыру хабарланған. Жомарт самолетке бет алды. Сәлден кейін салонға әлгі америкалық жас қыз да кіріп, өз орнына кеп отырды.

	Ұшу өте жайлы болды. Самолет Аграға жетіп қона бастаған кезде қыз Жомарттан:

	– Сіз қай отельге барасыз? – деп сұраған.

	– «Лаурес», – деді Жомарт.

	– О, жолымыз бір екен! – деді қыз қуанышын жасырмай. – Такси алуымызға бола ма екен?

	– Білмеймін.

	– Сізді қарсы алуға машина шықпай ма? – деп қыз тәптіштей сұрады.

	– Шығады.

	– Мені бірге ала кетпес пе екенсіз?

	– Ала кетейін, – деген Жомарт, бірақ со күні қыздың аты-жөнінің кім екенін самолет үстінде де, қонақ үйге бара жатқан жолда да, тіпті кейін екеуі қаланы аралап ескерткіштерді көріп жүрген кезде де сұраған жоқ.

	Самолет үстінде ол өзінің Калькутта мен Мадрастағы кездесулерін, Болебей мен Бангадағы тарихшылармен, ақындармен, журналистермен болған әңгімелерін қайталап есіне алумен болған.

	Калькутта мен Делиде ол Орта Азияның өткені жайлы лекциялар оқыды. Делиде оқыған лекциясы тыңдаушылары арасында талас айтыстар туғызды, өйткені көне тарихты білетіндері көп екен. Әңгіменің қызуына себеп болды. Оқулық кітаптардан белгілі кейбір жекелеген фактілерді талдаудан қашқақтай отырып, ол

	Орта Азия тарихын зерттеудің жалпы проблемалары жайлы айтуды мақұл көрді.

	– Қытайбогдыхандарыиранкедейлерімен Ескендір Зұлқарнайын заманынан бері жаулап алушылардың қайсылары болмасын Орта Азияға, оның көрікті тауларына, жасыл шалғындарына, өзендеріне, алтын, күміс, темірге бай дарқан жеріне қызыға көз тігумен болды, – деді Жомарт сөзінде. – Бір кездерде ғылымның өзі де Шығыс пен Батыста туған аңыздарға сабақтасып, Орта Азияның адамзаттың алғашқы мекені, мәдениетінің бесігі болғанын дәлелдеді. Осында туып, осында өніп-өскен көптеген халықтар кейін Европаға ауып, сол жерде екінші отанын тапқан. Осы тұрғыдан келгенде адамзатқа, соның ішінде, әсіресе, Европаның өзіне қаншама қайғы-қасірет жамылтқан нәсілшілдердің теориясы түкке тұрмайтын сандырақ қана боп көрінеді.

	Ғалымдар Орта Азия тұрғындары өздері мекен еткен таулар мен көк шалғын өлкені тастап, Ганга мен Индияның қапырық алқабына түскен екен дейді. Олардың айтысында адамзат өзінің арманшыл жастық шағын біздің қоңыр таулардың көк майса кілем баурайларында өткеріпті, сөйтіп Орта Азияның табиғаты бір кездері дені сау, күш-жігері тасыған жаңа адамдарды шыңдапты.

	– Ескерте кететін бір жай, достар, – деп Жомарт әңгімесін жалғай түсті. – Бұл айтылған жорамалдар ғалымдар қауымына тегіс мәлім дәйекті фактілермен толық сәйкес келіп отыр.

	Алайда зерттеу табиғаты, адамның үнемі ізденумен, әмсе күдіктенумен болатын ақыл-ойы тағы да көптеген жаңа деректер тауып, соларды салыстырып тексеру үстінде еді. Ақыры әлгі өздері айтқан тұжырымдарын сол оқымыстылардың өздері теріске шығарған күн де жетті.

	Және бұл орайда бұрынғы ескі қағидалардың орнына ғылым тапқан жаңа деректер қаншама мардымсыз болса да, кейбір ғалымдар өздерінің жаңа тұжырымдарын айтып қалу үшін бір-бірінен асып түсуде. Енді олар өлке, жер шарының басқа түкпірлерінің бәрінен де кенже қалған, бұл арада адамзат мәдениетінің бесігі болуы тіптен мүмкін емес, – дегенді де айтып үлгерді. – Жомарт бір сәт өзін тыңдаушыларға жағалай үнсіз бір қарап өтті де, алдындағы судан ұрттап қойып, өз ойын әрі жалғады.

	– Бірақ пікір таласы тоқталған жоқ. Мәселен, Гельмольд тәрізді кейбір тарихшылар сол әуелгі тұжырымды қорғап отыр.

	Евразия құрлықтарының ортасы адам баласының алғашқы отаны болуы ықтимал деседі олар. Егер «адамзаттың бесігі» деген тіркесті «мәдениет бесігі» дегенмен алмастырған болсақ, бұл ретте де Орта Азия өте мұқият зерттеуді тілер еді. Төңірегін жер шарының ең құзар таулары: Тибет, Гималай, Памир, Тянь-Шань қоршаған континетте ең көне мәдениеттің елдері: Қосөзен, Индия және Қытай жатыр. Ал ертедегі Египет мәдениетін алатын болсақ, оның да Орта Азия мәдениетімен көптеген ұқсастығы бар.

	Сондықтан алғашқы мәдениеттің қайнар көзі Орта Азияда деген пікірдің жөні бар. Ал ол мәдени дәстүрлер халықтардың өздерімен бірге қоныс аударуы мүмкін ғой деген ой да көңілге қонымды.

	Әрине, кейінде оқымысты қауымның тегеуріні басылған уақытта Орта Азия өзінің бұрынғы күш-қуатын жоғалтып, байлығынан айрылған еді. Үнемі жауласу, соғыс, талан-таражы, зорлық-зомбылық оның бүкіл күйін өзгертті.

	Каналдары бітеліп, қалалары жермен-жексен боп күлге айналды... Енді ол мәдениеттің ошағы емес, керісінше жаулаушы боп алды, айналасын от шашқан жалын тілімен жалмап жеген жанар таудай, қойнауынан лек-лек атты жортуылшылар шығып жан-жаққа бүйідей тиіп басқа халықтардың осы кезеңде етек жайып келе жатқан мәдениетін қиратуға кірісті. Олардың аттарының тұяғынан гүл жайнаған өлкелер құм басқан далаға айналып, ал жас қалалар күл құшты...

	Өздеріңіз ойлап көріңіздерші, Батыйдың әскер құрамында үш мың ғана моңғол, үш жүз мың түрік-қыпшақтар болған, Орта Азиядан шыққан мамлюктерді, тіпті ең аяғы Надыр шахтың ғұламдары – тұрандықтарды естеріңізге алыңыздаршы... Осылардың барлығы да бейіттер мен мавзолейлер тұрғызуды ғана салтқа айналдырып, жолдарындағы қала біткендердің күлін көкке ұшырып, халқын құл етті.

	Мүмкін, орта азиялық алғашқы мәдениетті осыдан кейін мүлдем жоққа шығаратын болар, – деп Жомарт енді саябыр сөйлей бастады. – Гунндердің қатыгездігі, Батыйлардың рақымсыздығы зерттеушілердің меселін қайтарып тастаған. Сонан кейін-ақ шындықты анықтауға некен-саяқ ғалымдар ғана оралып соғып отырған.

	Тағы бір ескеретін жай, достарым, Орта Азия өзінің осындай шектен тыс тағылық заманында тек қана кешгі озбырларды туғызумен шектелмеген. Ол дүниеге ұлы философ Мұхамед әл Фарабиды, медицинаның негізін қалаушы Авиценнаны, алгебраның негізін жасаған әл Хорезмиді, математиканың талай ұлы жұлдыздарын берген. Сол қатерлі замандарда көптеген формулалар мен теоремалар туып, небір сырлы жыр жолдары жазылған. Ал егер тарих сол кезеңнің ортаазиялық Микельанджелосы мен Рафаэльдерінің есімдерін сақтамаған болса, онда оған біздің жерімізге Ислам дінінің, Россияға христиан дінінің енуінен бес жүз жыл бұрын келіп еніп, әлгі шеберлердің қолы қылқалам ұстай алмау үшін олардың саусақтарын шауып отырғаны кінәлі. Мың жыл бойына әрбір күн сайын живопись, пен сәулет өнерінің жұрнағы білінсе, тып-типыл ғып түбінен қырқылып отырды. Адам бейнесін саламын деп сәл әрекет еткендердің бірден басы кесілді. Сөйтіп ұшы-қиырсыз даламызда өткен күндердің ескерткіші боп ою-өрнекті кілемдер, әшекей өрнекті құлпы тастар мен ислам дінінің уағызшыларына салынған мавзолейлер ғана қалды.

	Жомарг парфяндар туралы, Ниссаның





1 көркемөнері жайлы, Соғдиана хақында, Тараздың суретшілері мен сәулетшілері туралы, Самарқант пен Отырар, Окса мен Яксарта қалалары, сақтар мен массагеттар туралы, түркі халықтарының тарихы жайлы ұзақ әңгімеледі.

	Мен өзім қазір Отырарды аршып зерттеп жүрмін, Шыңғысхан ордасының жолына алғаш кесе-көлденең тұрған осынау қаланың уақыт бүркеген құпияларын ашсам деген ойдамын. Меніңше осы қаланың құпияларын ашу өз халқымның өткені жайлы шындықты анықтауға себеп болады деп білем.

	– Лектор мырза, сіз өзіңіздің ұлы жерлесіңіз Мұхамед әл-Фарабидің ілімін қай ағымға жатқызар едіңіз? – деп сұрады тыңдаушылардың біреуі Жомарт өз орнына отырған кезде. – Идеалистерге ме, әлде материалистерге ме? Және ол Орта Азиядағы философиялық ойдың дамуына қаншалық әсер етті деп білесіз?

	– Ал мен философияны Орта Азияныкі, Шығыстікі, Батыстікі деп бөлмеген болар едім, – деді екінші біреу сөзге араласып. – Оның үстіне біздің құрметті қонағымыздың Орта Азияға тек ұлы таулардың қоршауында жатқан елдерді ғана жатқызуы да маған түсініксіз. Мен өз тарапымнан бұл ұғымға Индия да, Монғолия да, Синцьзян да енеді деп білем.

	– Сіздіңше сонда «Индия философиясы» немесе «Неміс философиясы» деген атаулар болмауы тиіс екен ғой, – деп оны үшінші біреу бөліп кетті...

	Енді Жомарттың өзі де тыңдаушыға айналды. Ол мына ағылшынша сөйлескендердің әрбір сөздерін, әрбір ой-пікірлерін ұстап қалуға тырысты. Бұл өзі философиялық мектептер мен діни оқулар жайлы, өзінің бай дәстүрлерімен шектеліп қалған Үнді мәдениеті жөнінде, тағдырлары біте қайнасқан жүздеген тайпалар мен халықтардың тарихы туралы қызық бір әңгіме еді. Міне, біреу әңгімеге ұрду тілінде араласты, онан соң пенджаби тілінде сөйлеп кетті. Жомарттың қасында аудармашысы болмай қалды да, ол әңгіме желісінен үзіліп қалды.

	Бір сәт жаңа дау қаулап тіл жайына ойысты. Айтысты қай тілде жүргізген жөн. Жомарттың байқағаны мұндай таластар жиі болатын сияқты. Әрине, бұл даудың жөні де бар, өйткені жарты миллиардтан астам халық тұратын, байлығы мен сұлулығы жағынан ешбір тілден кем түспейтін, ұлылы-кішілі ұлт тілдері өмір сүретін қоғамда табиғи заңды талас. Отаршылардың тілі мұнда сіңіспеген, тек интеллигенттер ғана сөйлейді ол тілде.

	– Тіл проблемасы біз үшін қазір өмірлік мәні бар мәселе боп тұр, – деді қарт үнді Жомартқа, лекциядан шығып қайтып келе жатқанда сыр ғып айтып, ол екеуі ескі Делидің ыс иіс пен сандал таяқшаларының жұпары аңқыған кешкі көшесімен келе жатқан. Қызыл форттың қасынан таксиге отырып, жаңа кварталдарды бойлап Нерудің кезінде мемлекет қызметкерлері мен жұмысшыларға арнап салынған үйлердің іргесінен өтті.

	– Неру ерте өліп кетті. Көп істер істеп еді, бірақ сол «көп істерінің» өзі алда істелуге тиіс істермен салыстырғанда өте аз, – деді оқымысты брахман. – Басқа елдердің тарихтарында кездесетіндей біздің тарихымызда да кейбір жекелеген қайраткерлердің тоз-тоз болған нәсілдерді, халықтарды, тайпаларды, қасталар мен діндерді өзара жақындастыруға әрекет етуі жиі ұшырайды. Әрине, көп ретте олар өздерінің күш-қуаттарын арттыруды мақсат ететін, бірақ бәрібір сол ниеттерінің өзінде ізгілік болатын.

	Мәселен, Ұлы Моголдар үрім-бұтағын және солардың ішіндегі ең көрнектісі Әкбарды алайық, тарихшылар оны күні бүгінге дейін ұлы деп дәріптейді. Сол кездерде біздің жерімізге солтүстік батыстан, сіздердің далаларыңыз жақтан мұсылман басқыншылары басып кіргенде, Индия сол баяғы нәсілдікке бөлініп, діни қарама-қайшылықтардан зардап шегумен болатын. Басқыншылар бағынушыларын мүлдем менсінбеді. Ал ол келімсектердің қорлауы мен тәкаппарлылығына үнділіктер өшпенділікпен жауап берді. Ал егер бүгінде біздің тарихшыларымыз басқыншылығына қарамастан Әкбарды ұлы деп атаса, ол атақ оған ерлік жорықтары мен жеңістері үшін емес, оның уақытша болса да дін мен нәсілдік айырмашылықтарды өзара бітістіріп, елде тыныштық орнатуға күш салғаны үшін беріледі. – Бір сәтке қарт ғалым ойланып қалды.

	– Сіз сөзіңізде соңғы жылдары Азияның көптеген елдерінде болдым дедіңіз. Енді біздің солтүстіктегі қалаларымыздың келбетіне, солтүстік және орталық Үндінің ескерткіштеріне зер сала қараңызшы. Өздеріңіздің өткендегі мәдениеттеріңізбен көптеген ұқсастығы бар ескерткіштерді сіз басқа бірде-бір елден таппайсыз.

	Айтпақшы, сіз Аграға барады екенсіз ғой. Онда өзіңіз де көресіз.

	– Сіз, мына «Ашок» қонақ үйінде тұрасыз ба? – деді ол кенет таңырқай дауыстап, машина кіре беріске кеп тоқтағанда. – Бұл бүкіл Азиядағы ең бай, ең жақсы қонақ үйі боп саналады.

	– Мұны салған кезде мұнда кеп қонған адам Индияда екенін ұмытып кететін болсын деп ойластырылған болса керек, – деді Жомарт.

	– Иә, бұл қонақ үйдің күтімі ерекше, ішкі жағында хауыз және гүл бағы бар, ауасы үнемі салқындатылып тұрады, сондықтан да мұнда тек жамбасақысын төлей алатындар ғана тоқтайды... – профессордың даусынан мысқыл білінді.

	– Оныңыз рас, мұнда бәрі де ерекше қымбат және тек қолы жеткен аса бай адамдар ғана тоқтайтын көрінеді, ал мен болсам сіздердің чиновниктеріңіздің қалауымен келдім ғой. Осынша мырзалық көрсеткендері үшін алғыстан өзге айтарым жоқ, тек есесін қайтаруға күш салып бағам да, – деп Жомарт әзілдеп жауап қайырды.

	– Иә-иә, сіз еңбек сіңірдіңіз. Енді тек Аградан қайтып оралған соң тағы бір лекция оқуға тиіссіз, – деді профессор қоштасарда...

	Фатехпурдан қайтар жолда Жомарт сол соңғы кездесуге – үйге қайтар алдындағы соңғы лекцияға іштей әзірленіп келе жатты. Кеше америкалық жас қыз екеуі Сикандардағы Әкбар мавзолейін көріп жүрген кезінде ол қойын дәптеріне сол лекциясына қажет кейбір ойларын түртіп те қойған.

	Онан соң бұлар Тадж-Махал бағында, алып платанның саясында кілемнің түгіндей тұтасқан көк шалғынның үстіне кеп отырған. Қыз болса біресе ағаштан ағашқа секірген мангусталардың соңынан қуып, мәз-мейрам: «О, кэй, мынау Азияның ақ тиыны ғой!» – деп даурыға дауыстаумен болып, біресе Жомарттың қатарына кеп отыра қалып, қолына қарындашын алып, блокнотына ақ мавзолейдің суретін сыза бастайды.

	– Шіркін, егер осы бақтың ішінде тұрып, осы сұлулықтың үнемі ортасында болса! Тек, бұл ара өте іш пыстыратын шығар.

	– Мұндай сұлулықты мен де көрген емеспін, – деді Жомарт.

	Кей сәт оны осы бір өзінен-өзі мұны төңіректеп шықпайтын жас қыздың ерке қылықтары қызықтыратын да. Ол бұл қыздың кім екенін, қайдан екенін толығырақ білгісі де келген. Бірақ қазбалап сұрауды ретсіз көрді. Оның үстіне қыз қазір мөлдір көк аспанның өңірінде қалқыған ақша бұлттай боп жарқыраған Тадж-Махалдан көз айырмастан, бар ынтасымен сурет салуда.

	Жомарт Тадж-Махал жайлы талай-талай аңыздар естіп, көптеген суреттерін де көрген, бірақ сол жырлар мен дастандардың бірде-бірі, тіпті ұлылардың ұлы суретшісінің қыл қаламдары да мынау таңғажайып сұлулықтың жүзден бірін де бере алмайтынына көзі жетті.

	Тадж-Махал – Аграның төңірегіндегі толып жатқан ескі сарайлар мен мавзолейлердің сұсты қара көлеңкелерінің ортасында шынында да өмірдің ақша бұлты, махаббаттың асқақ әні тәрізді.

	Баальбек пен Римде, Афина мен Карфагенде, Гераг пен Бұхарда, Бепин мен Борабодурде болған кездерінде де Жомарт мынау Тадж-Махал көркінің ұшқынын да кездестірмеген екен.

	Егер кесек тастардан мәңгі сөнбес махаббат пен сағыныш мұңы жайлы поэзия жасау қажет болса, ол осы Тадж-Махал-ақ болар, – деп ойлады Жомарт. Тек бекер ғана «мазар» деп атайды. Бұл сөздің ешбір реті келмейді ғой.

	Тадж-Махал – тұманды көкті жарып шыққан шұғыла, Тадж-Махал – Жер-ананың жанарындағы мөлдір тамшы, ол – мынау даладағы көне жолдың бойына өскен үлбіреген ақ бәйшешек. Егер сәулет өнерінің тарихында бір інжуі бар бола қалса, ол – тағы да осы Тадж-Махал, – Жомарт қиял қанаты қайта тұтанып шарықтай жөнелді, ол өз қиялында Тадж-Махалдың дүниеге қалай келгені жайлы аңыздар мен әңгімелерді құрастырып, Тагордың: «О, Шах Джаһан, ұлысың сен!» – деген жолдарын іштей қайталай берген.

	Осынау сапарнама хиқаяның авторы болған соң, менің де ой-қиялыммен қаһарманымның қасында болып, оның жүріс-тұрысын, көңіл-күйін бақылауға еркім бар ғой, сондықтан кей сәттердегі Жомарттың бір нәрсеге көңілі құласа жығыла құлайтыны, ойына түйгендерін қызына дәлелдеп, кейде ұрттап бір жақты кететіні бірте-бірте оның мінез-құлқы мен америкалық жас қыздың мінез-құлқын ұқсас қыла бастағанын айтып өтпекпін.

	Ол Тагор сөзінің құдіретіне қайран қалды, өйткені өткен ғасырлар мен бүгінгі заманның көптеген ақындарына лапылдап жанған жалынымен, теңдессіз сұлулықтарымен шабыт бітірген Ләйлә мен Мәжнүннің, Ромео мен Джульеттаның махаббаттары сияқты Тадж-Махалдың тууына Джаһанның Мумтаз Махалға деген ыстық сүйіспеншілігі себеп болыпты.

	Сол күні Фатехпурдегідей Тадж-Махал төңірегі де жым-жырт еді, бірақ бұл тыныштық күш-қуаттың ұлылығына емес, махаббаттың сұлулығына елтіген, тұңғиық мұңының тыныштығы еді.

	Ертегілердегі ақ ару Ханшайым тәрізді Тадж-Махал Жамнаның көк мөлдір суын айна ғып қарайтын сияқты.

	– Жамна – зымырап өтіп жатқан уақыт болса, Тадж-Махал – өшпес махаббат. Уақыт өте береді, бірақ махаббат сөнбейді, – Жомарт соңғы сөздерін дауыстап айтқанын өзі де сезбей қалған. Қыз суретін қоя тұрып, бұған таяу кеп отырды.

	– О, кэй! Сіз ақын екенсіз. Тағы да айтыңызшы... – деді қыз еліге дауыстап, өзі туфлиін шешіп, шетке тастады да, аяғын етегінің астына жинай отырды. – Шыныңызды айтыңызшы, сіз біреуге ғашық боп көрдіңіз бе? Махаббат үшін осындай сарай салдырар ма едіңіз?

	– Бала күнімде бір кішкентай қара қыз үшін мұндай сарайлардың жүздегенін салғамын, мавзолей емес, нағыз сарайлардың өзі болатын, – деп жауап қатты Жомарт. – Әрине, ол сарайларды қиялымда салатынмын. Алайда ол кезде менің қиялым осынша сұлулықты жасай алмайтын. Біздің ауылда Тадж-Махал жайлы ешкім естімеген де, сондықтан сарай деген менің қиялымда ауылдағы ең жақсы үйден сәл ғана артықтау, сәнділеу болып елестейтін. Ол бір балалық шақтың ғажайып түстері ғой, әлі күнге дейін есімнен шықпайды, мүмкін әлгі қара көз қызға ғашық болып, ертегі сарайларымды сол үшін, соған арнап тұрғызғандықтан шығар...

	– Ал ауыл деген не?

	– Қалай десем, село, деревня, қыстақ, поселок, ауыл – осының бәрі бір сөз ғой.

	– О, сіздің өз меншігіңізде деревняңыз бар ма! Ал менің деревням да, ранчом да жоқ, тек Нью-Йоркте үйім ғана бар. Әкем сыйға тартқан. Және қаланың сыртында шағын бассейнім мен коттеджім бар. Соның бәрін үйлену тойыма деп әкем сыйлаған. Бірақ мен күйеуімнен тез ажырасып кеттім. Өйткені біздің ортаның адамы болмай шықты, ал өзі пианинода тамаша ойнайтын, қауымда да өзін-өзі ұстай білетін, қыздарға да қатты ұнайтын, өзім де ұнатушы едім. Адамға өте жұғымды, әрі алғыр болатын, көңіліңді де аулап көңілдендіре білетін, ал оның сыпайыгершілігі дос қыздарымның есін алатын. Сөйтіп соған тұрмысқа шықтым. Кейін байқасам, өзінің жиған-тергені болымсыз ғана, ал маған үйленуі мені ұнатып емес, ақшам үшін үйленген екен. Оның үстіне күйеуі бар әйелдің өмірінен көңілсіз өмір жоқ қой. Ал жас баланы өзім өлердей жек көрем...

	– Сонда сіз кімді жақсы көресіз? – деді Жомарт оны бөліп.

	– Кішкентай күшік асырағанды ұнатам, ермек етуге жақсы. Жетектеп алып таза ауада серуендеп жүргенге не жетсін. Онан соң бір журналда суретші болып істеп көрдім... – деп қыз Америка миллионерлерінің модалы бір журналын атады. – Бірақ көп ұзамай тастап кеттім. Өйткені редакторы сөз салып, мазамды ала берді. Бір сөзбен айтқанда, іш пысып, торыға бастадым. Сіз Нью-Йорктың қандай тозаң қала екенін білмейсіз ғой.

	Ақыры Венесуэлаға кеттім. Онда менің өзім осыны ұнатамын-ау дейтін бір дос-жар адамым тұратын. Ол өзі өте қайырымды жан. Бірақ шешімді ештеңеге бара алмайтын болбыр-ақ. Үй-жайлары да сәулетті, сәнді екен.

	– Мұнайлары да бар шығар... – деді Жомарт астарлы кекесінмен. Өйткені қыздың әңгімесі оны әбден ширықтырған еді. Әлгінде қыз мұның Тадж-Махал жайлы айтқанына қандай таңырқаса, енді бұл оның айтқандарына онан бетер таңырқап отыр. Қазір ол бейкүнә қыз емес еді.

	– О, мұнайға тіпті бай екен! Оның әкесінің мұнай компаниясы менің әкемнің болат қорыту компаниясымен бірдей. Бірақ онда тұрған түк жоқ қой. Сонда келген соң мен әлгі досымның әкесімен танысқам, шынымды айтсам, ондай еркек өте сирек ұшырайды.

	Әйел көңілін таба білуде, күтіп-сыйлауда алдына жан салмас. Жасы жетпіске таяп қалса да баласынан жүз есе артық. Біртіндеп көңілімде оған деген ерекше бір ілтипат ояна бастады. Бірақ ойлана кеп әкесі мен баласының арасын жауықтырғаным жарамас дедім де, әлгі арадан Малаяға жүріп кеттім. Онда бір аяулы дос қызым бар-ды. Онан әрі Жапонияға тарттым. Жер шарын айналып шығу саяхаты туралы жарнамаға тап келгем, тіпті арзан тұрады екен. Не бары екі мың бес жүз доллар ғана. Жол жағдайы төзерлік сияқты. Міне, сөйтіп жүріп Индиядан шықтым.

	Түу, ұмытып барады екемін ғой, Жапонияда бір жас жігіт кездесті. Өте сүйкімді жігіт. Танысқан күннің ертеңіне үйленуге ұсыныс жасады. Тіпті менімен бірге саяхатқа да жүрмек болды. Күлкілі-ақ жай, рас емес пе? «Ненси, мен сізсіз өмір сүре алмаймын», – дейді өзі.

	– Сөйтіп сіздің атыңыз Ненси ме? – деп сұраған Жомарт.

	– Ненси. Ненси Стодарт, – деді қыз.

	– Несі бар. Ненси, бәлкім, ол жас жігіт сізді шындап сүйген болар, дәл осындай сарай салуға да әзір шығар сіз үшін.

	– Сіз мавзолей, мазар салуды айтқыңыз кеп отыр ма?! Тым қатты әзіл мұныңыз. Тегінде мінезіңіз адам төзгісіз екен. Айтпақшы, сіз әлі өзіңіздің атыңызды да айтқан жоқсыз, ал бұл сіздің тарапыңыздан әдепсіздік болмақ.

	– Жомарт. Жора деуңізге де, Джомо деуіңізге де болады, – деді ол.

	– Жо-омар-рт? – деп қайталады күлімсіреген қыз дауыс екпінін «о» мен «р» әріптерінде соза түсіп. – Мен самолет үстінде сіздің мені ұстап қалғаныңыз үшін алғыстымын.

	– Ол үшін алғыстың қажеті жоқ. Өйткені сол сәтте барлығымыз да үрей үстінде отырдық емес пе.

	– Ал мен сізді қорықпаған шығар деп ойлап ем.

	– Алғашқы таныстық қашан да алдамшы боп шығады. Мен сізді бірінші рет көргенде мектеп оқушысы болар, тым жас екен деп түйгем және сізді дүниенің бір шетіне жападан-жалғыз неге жібереді деп әкеңіз бен шешеңізді іштей жазғырғам да.

	– О, мен он тоғызға шықтым. Колледжді бітіргем. Бірақ еркектер де әр түрлі болады, әр түрлі көзбен қарайды ғой төңірекке. Осы мына «Лоурес» отелінде мені ешкім жас қыз деп ойлаған жоқ. Әсіресе, анау раджи костюмін киген официант жігіт. Сіз байқадыңыз ба, оны? Міне, сол жігіт тамақ әкеле тұрып, маған көңіл көтеруім үшін өзі жас, өзі сұлу сикхи керек емес пе екен деп сұрады.

	Дүниені шырқ айналып кезіп жүретін біздің кәрі мыстандарымыз өздерін осынау қайыршылықта күн кешкен елде де дұрыс алып жүре алмайды екен. Сол кәрі мыстандар үшін қатты намыстанам. Олар ақша төлеп жас жігіттерді өздерінің түнгі қызметтеріне жалдайтын көрінеді. Ал әлгі «раджа» болса Америкадан келетін әйелдердің барлығы да сондай болар деп ойлайды.

	Жомарт мавзолейге ағылып келе бастаған тәуеп етушілерді бақылай отырып, оның сөздерін үнсіз тыңдады. Үндінің әйелдері ашық түсті сари, ерлері таза ақ көйлек киіп келеді екен. Көбінің қолында бұйда жіпке қадап алған ал қызыл райхан гүлі бар. Тәуеп етушілердің арасында деревнядан келген адамдар да кездеседі. Оларды үстеріндегі алым-жұлым киімдері мен тарақ тимей ұйысқан шаштарына қарап бірден анықтауға болады. Бәлкім, олар деревня тұрғындары емес, үйсіз-күйсіз қаңғып жүрген жарлылар шығар, әлде Жамнаның бойындағы киелі мавзолейді көруге ынтығып келген қаланың қайыршылары болар.

	– Фирма өкілдері маған жеке машина ұсынған, – деді Ненси сөзін жалғастыра түсіп. – Бірақ мен тағы бір адаммен қосылып жүргенді мақұл көрдім. Қонақ үйде шетелдіктен тек сіз ғана екенсіз. Егер бірге жүрсек сіз қарсы емессіз бе? Естуімше сіз ертең бір қаңыраған иесіз қалаға барады дейді.

	– Жоқ, – деді Жомарт орнынан тұрып, – Фатехпурға бірге баруымызға болады...

	Ненси орнынан ұшып тұрып, аркадан мавзолейге апаратын жолдың қақ ортасындағы ұзын су қоймасына жүгіріп барып, аяғын шайқап, туфлиін киіп алды.

	– Ыстық. Бұл жердің күні шақыраяды да тұрады екен. Ең болмаса аспанда шөкім бұлт жоқ... Сіздің мына қолыңыздағыңыз немене? Мен көргеннен бері тастаған емессіз, әлде бойтұмарыңыз ба?

	– Жоқ. Теңге ғой. – Жомарт алақанын ашып, Отырардан тапқан сыйын көрсетті.

	– Сіз нумизматсыз. Ескі теңгелер жинайсыз. Дәл таптым ба?

	– Мен ескілікті заттарды ұнатам. Ескіден қалған кез келген зат мынау мавзолей сияқты, өткен өмір жайлы қиялдауға мүмкіндік береді.

	– Иә-иә, түсінем. Жамна – уақыт. Тадж-Махал – махаббат және қара көз қыз – балалық шақтағы дос, – деп Ненси сыңқылдап күлді.

	– Жүріңіз Тадж-Махалға, ою-өрнектерін тағы да ұстап көріп, салқын қабырғасынан сипалық, арғы жағына айналып өтіп, Жамнаны – уақытты көрелік...

	Олар мавзолейдің іргесінде тұрды. Төменде ақ күмістей жарқырап ирелеңдеген өзен жатты. Ағыны қатты болса да сарқыраған шуылы естілмейді. Мынау ыстықта күн көзінен қорғалағандай манаурап, іркіліп, балқыған сынап тәрізді көрінеді. Қызғылт-сары жағалау, күлгін-қара дала, жалғыз аяқ тастақ жолмен бірлі-жарым жолаушылар ілбіп барады. Әр жерде бір күнге қақталған лашықтар, бір-бірінен едәуір қашықтықта әлде сарайдың, әлде храмның құлап мүжілген іргелері состияды.

	– Жамнаның суы неліктен аппақ? Лай батпақтан ба, әлде күннің шағылысқанынан ба? – деген Ненси.

	Жомарт жауап қатқан жоқ... Ол төңірекке көз тігіп қалың ойда тұрған. Өзен жағасынан қоңыр салқын самал соққан, ол өзеннің қалыпты шуылын сонда ғана естіді...

	Бұл жер де Сикандрадағы Әкбар мавзолейінің төңірегі сияқты екен. Мавзолейдің саябыр салтанатты сұлулығы, бау-бақ, хауыздар, жасыл шалғын алаңдар және күн қақтаған даланың ыстық табы кеп соғылған оттай ыстық қабырға. Судың шуылы, мавзолейдің қоңыр-салқын көлеңкесі және мәрмәрдің дымқыл сызы ой-қиялын оятып, ұлы үнді жерінің ұзақ қасіреті мен қас қағым қуаныштарын бойына сақтаған Агра төңірегіндегі өлі қалалардың қайғылы тарихының беттерін тағы да қайталап еске түсірді.

	Ал сол қалалардың ұғуға талаптанған жас археологтың ой-қиялында оянуының ешбір сөкеттігі де, таңдығы да жоқ еді.

	Жомарт осынау далаға, құлан мүжіген қабырғалар мен мазарларға, сәулетті сарайлар мен лашықтарға неғұрлым үңіле қараған сайын, соғұрлым ой қатпарларын ақтара түсті. Уақыт жайлы, адамдар тағдыры туралы, өмір хақында ойлады. Ызғарлы суық тастардан да, күйіп тұрған ыстық тастардан да, Сикандраның мәрмәрден соғылған астыңғы жер қабатынан да, Тадж-Махалдың көрікті нәзік бейнесінен де адам жанының ізгілігі мен асқақтығы, сұлулыққа құштарлығы шағылысып көрінеді, олардың қайсысында болмасын еркіндікті аңсаған адамның асыл арманы ұялап жатыр. Бұлар падишахтардың бұйрығымен салынса да, халық-жасампаздың өнерін паш ететін ескерткіштер, сондай қатыгез замандарда да адам қолы сұлулықты тудыра білгенінің белгісі.

	Жомарттың осынау адам мекен етпейтін көне сарайларды «өлі» деуге аузы барар емес. Бүгін туристік фирманың өкілі одан: «Сіз өлі қалаға барасыз ба?» – деп сұрағанда, ол: «Жоқ, Фатехпур-сикрнге, жеңіс қаласына барамын», – деп жауап берді. Өйткені бұл қала да ғасырлар бойы өмір сүріп келеді емес пе, мұң жайлаған тымырсық, тыныштықта өмір сүреді. Бұл қала тәкаппар емес, қайта аянышты. Бұл қала жарлыға да, байға да өз қақпаларын айқара ашып тастаған. Келген адамдар бұның қасіретін ұғып, құпия сырларын, тарихын білсе екен дейді және өткен замандардың қайғылы халдерін қайталамаса деп тілейді. Осы оймен қараса Фатехпур, бүгінгі Үнді жеріндегі қожалары Әкбардың қазынасындай қазынасы болуын армандайтын «тұрғын» сарайлардан гөрі «өміршең». Ол қожалар бүгінде ай балта мен садақ орнына қолдарына жиырмасыншы ғасырдың мылтығын ұстаған күзетшілері бар сарайларда тұрады, аулаларында сәйгүлік орнына «капитандар» мен «амбассадорлар» қаңтарулы.

	Осыдан екі жеті бұрын Жомартты жат жерлік қонақ деп осындай сарайлардың бірінің табалдырығынан аттауға рұқсат еткен әрине, ақша төлеген соң кіргізді. Бірнеше рупий алды. Әмірі күшті магараджа Майсура өзінің сарайын көруге рақым етті.

	Жомарт қасындағы достарымен бірге ауызбен айтып жеткізгісіз байлық пен сән-салтанаттың патшалығына таң болған. Таза күміс пен алтыннан құйылған қалың есіктерді зорға деп итеріп ашып, кіл піл сүйектерімен оюлап нақышталған бұйымдарға толы, төбесі тұтас алтын, еденіне аса сирек ұшырайтын қымбат кілемдер төселген залға тап болды, төрінде інжу-маржанмен көмкерілген креслолар және алтын тақ тұр (Әкбардың тағы да осындай болған шығар). Магараджаның әскери және салтанат кезінде жүретін пілдерін, Монаконың әскерінен гөрі айбындылау сақшы-нөкерлерін көрді. Ондаған залдар, жүздеген бөлмелер, аш қарын қызметшілер мен сарай күзетшілері, өте бай бау-бақ, көлдер мен тоспалар. Ал сарайдың подвалындағы қазынада есеп жоқ. Онда қанша алтыны мен күмісі барын магараджаның өзі де білмейді. Алайда бір тиынды шашау шығармайды. Әр жеті сайын тексеріп отырады. Жаңа лифтімен подвалға түсіп, өткір шамның жарығымен қазына үстіндегі шаң қабаттарын қарап өтеді. Әлдекімнің қолының ізі жоқ па деп қарайды.

	Өлі қазына, өлі сарай емей немене? Ішіне адамша кіріп жүруге де болмайды. Мейманның өзін күзетшілер өкшелеп аңдып жүреді.

	Жомарт магараджаның өзін көрген жоқ. Көруге құштар да болмады. Қызметшілері қожаларын мадақтап, оның басқа қалаларда да сарайлары барын, олардың әрқайсысында магараджаның өзінің, әкесінің, бабасының қоладан құйылған ескерткіштері барын айтты. Ал ескерткіштердің төңірегінде қайыршылар, аш балалар топырлап жүр.

	Сол Майсураның сарайында Жомарт магараджаның бабасына, онан әкесіне, енді өзіне қызмет етіп жүрген аш қарын шалды көрді. Жомартты залдардан сарайға ертіп келген соң ол бұған өзінің әжімді алақанын жайған. Ал барлық қасірет пен қайғы, теңсіздіктің қорлығы ұялаған көздері тайқып басқа жаққа қарайды. Қарт өзінің осы ұстамсыздығынан ұялып тұрды. Амал қанша, аштық ұяттан күштірек еді. Жомарт оған руппйларын бере салды. Бірақ осы мезетте таяу тұрған мәрмәр колоннаның тасасынан сарай меңгерушісі шыға келді де, шалдың қолындағы ақшаны жұлып алып, өз қалтасына сүңгітіп жіберді. Қарт қызметші оның аяғын құшып жата кеткен. Меңгеруші оны ескі аяқ киімінің тұмсығымен жиренішті түрде итеріп тастады. Өзін-өзі ұстай алмай кеткен Жомарт оның қолынан ұстай алды да (үнді достарым геройымның мұнша тәрбиесіздігін, дәлірек айтсам, қызбалығын кешірер) рупийді жұлып ап, қайтадан шалға ұстатты. Меңгеруші кейін серпіліп қала берді.

	Келіспейтін тұрпайылық істеп, дипломатияны бұзған, мейманға лайық тәртіптің ең жай нормаларына нұқсан келтірген Жомарт өзінің осынша ұстамсыздығын, дөрекілігін айыптап, ендігәрі магараджалардың, князьдар мен шайхылардың сарайларына бас сұқпасқа ант етіп тысқа шықты. Сол сағатта-ақ ағаштарының бұтақтарына от жалыны мен алтын тәрізді қызыл және сары райхан гүлдер есетін Бангаларға жүріп кетті. Ал Майсурадан Бангаларға дейінгі жол жиегінде астық пен күріштің бітік өсіп тұрғаны сонша, бұл елде ашаршылық бар деу – ешкімнің ойына келмес...

	Үндінің көне жолдары мен жаңа трассаларынан талай-талай дүниелерді көруге болады. Үнділіктер өз жерлеріндегі ескерткіштерін сақтай да, күте де біледі, олар сұлулықты бағалап, қадірлей алады. Олар сұлулыққа сезімтал, риясыз, олар тәкаппар, өр мінезді халық. Жарлы болғанмен арлы. Жері бай, бірақ халқы кедей. Бәлкім, Адам-ата заманынан бері жұрт аузынан түспей, аңызға айналып келе жатқан Үнді «кереметінің» құпия сыры да осы кереғарлығында шығар...

	Көне жол тілім-тілім боп жарылған кең даланы қара қайыс тартпаша буып жатыр. Доңғалақтар мен тұяқтардан таптанды болғаны сонша, іңір қараңғылығында машина жарығымен шағылысып қара май құйылғандай жылтырайды.

	Мүмкін бұл жол, өзін Жаһангер – дүнненің жаулаушысымын деп атаған Мұхамбеттің патшалық құрған дәуірінде төгілген қаннан қарайып қалған болар.

	Әкбар өлерінде артында қалып бара жатқан жалғыз баласы сол болған соң, өзінің орнына мұрагер етіп кеткен.

	Сарай маңындағылар Жаһангердің ішпеген сау кезін өте сирек көретін. Ол қатыгез еді. Оның қаталдығында шек болмайтын. Түнге карай ол ұйымдастырған есірік сауықтардың кезінде ішіп мас болмаған адамның басы келесі күні шабылатын. Топыр толы гаремында бекзадалар мен көшенің жезөкшелері айқасып жата беретін. Мұндай сауық-сайрандардан шах сарайындағы ұлы уәзірлер мен әскер басыларының қыздары да қашып құтыла алмайтын. Шах әскерінің белді қолбасшысы Махабат-хан оның қиянатынан қорқып, жалғыз қызын жасырын күйеуге бергенін жансыздары Жаһангерге жеткізеді.

	Ашуланған шах күйеу жігітті тыр жалаңаш шешіндіріп, көк шыбықпен дүре соғуға, онан соң бар байлығын тартып алып, өзін ұры ит құсатып қуып шығып, қайыр тілетіп қаңғыртып жіберуді бұйырған.

	Шахтың жауыздығында шек жоқ еді. Ақындар жұмған аузын аша алмады. Тек шежірешілері ғана Жаһангердің ұлылығын дәріптеп, оның дініне беріктігін, шариғат жолын қасиеттеп ұстанған мұсылман екенін мадақтап жазған. Ал ол бұл кезде өз ұлы Хисроудың мөлдір сезімін ластап, оның алғашқы махаббатына шеңгел салған-ды. Хисроу ғашық болған жас бекзат қыз әкесінің еншісі боп шықты. Ұлы әкесіне қарсы тұрған. Әкесі жеңді. Қатыгездік үстем болды.

	Баласының жақтасы болған жеті жүз адамды сырыққа іліп, Лахорға баратын жолдың және осы мынау Фатехпурдан Жомарт қайтып келе жатқан жолдың бойларына тізіп қойған еді. Ал балаң жігіт Хисроудың қол-аяғын шынжырлап, пілге мінгізіп, сол айуандық сұмдықтың ортасымен алып жүрген. Жас ханзада діңгектерді бойлап аққан қанның топыраққа шыланып, соңғы жан-тәсілім сәттегі жазықсыз жандардың денелерінің созылып жиырылғандарын өз көзімен көрді. Олардың шырқыраған дауыстарын да естіді.

	Сол дауыстардан құлағы тас керең боп бітеліп, қасірет күйзелістен шашы ағарып, көз жасынан соқыр болған екен деседі ханзаданы. Сонан кейін әкесінен мүлдем түңіліп, жек көріп, ақыры, зынданда жатып өліпті. Осылайша махаббаттың бір гүлі шешек атпай жұлыныпты.

	Жаһангерді аз уақытқа болса да өз дегеніне көндірген, тек персиялық перизат Нұр Жаһан көрінеді. Нұр Жаһанның арқасында оның әкесі мемлекеттің ұлы уәзірі болып тағайындалады. Сол әйел ғана бір мезгіл Жаһангердің шарапқа деген құмарлығын басқан екен. Нұр Жаһан қатыгездік пен кісі өлтіруге барынша қарсы тұрған және ол Жаһангердің екінші ұлы Шах Жаһанға шахтың әкелік мейірімін оята біліпті. Болашақ тақ иесі ханзаданы Нұр Жаһан өзі тәрбиелейді. Ол баланың бойына көркемөнерге деген сүйіспеншілік егіп, қан төгушілікке, кісі өлтіруге кішкенесінен жаны қас қып өсіруге тырысты. Бәлкім, сол тәрбиенің әсері болар, кейін Жаһангер өліп, таққа отырған Шах Жаһан, мұны өлтіріп, ел басқаруды қолына алғысы келген өзінің тәрбиешісіне еш шара қолданған жоқ. Астыртын жасалмақ болған қастандық ашылғанмен, оған қатысқан адамдар жазаланбады. Шах Жаһан кешірімді бола білді. Ол өзінің тәрбиешісіне ешқандай кек те сақтаған жоқ. Нұр Жаһан хан сарайдың ішінде сый-құрметке бөленіп бұрынғы күйінде тұра берді. Сөйтіп он екі жыл бойында ол Шах Жаһанның Ұлы Моголдар иелігі

	– Солтүстік Үндіде талай-талай сарайлар, мавзолей мен мешіттер салғызғанын өз көзімен көрді.

	Шах Жаһанның көзінде Агра мен Дели, Неронның кезіндегі Рим, Наполеон ІІІ-нің кезіндегі Париж сияқты келбеттері өзгеріп, жаңғырған еді. Бұл кезең – Үндідегі мұсылман көркемөнері мен сәулет өнері гүлденуінің алтын кезеңі болатын. Соның бәрінің асқар шыңы – Тадж-Махал боп қалды.

	Шах Жаһанның көзінің тірі кезінде Тадж-Махал «мәрмәрден қаланған арман», – деп аталатын.

	Тадж-Махалды салғызған Шах Жаһан әкесі ластаған, аяққа таптаған асыл сезім махаббаттың тазалығын, сұлулығын паш етті.

	Хисроу махаббаты Шах Жаһанның жүрек қылын күйге бөлеп, сәулелі де мұңды Тадж-Махалға айналды. Өткен ғасырлар тарихындағы қасіретті суреттер ортасында Тадж-Махал өмірдің үміті өшпеген ақ гүліндей. Сондықтан да бүгінде Могол билеушілерінің аты-жөндерін ұмытқан, Фатехпур мен Сикандра жайлы білмейтін жұрт Тадж-Махалды тебірене еске алды, махаббаттың мәңгі сөнбес белгісі деп ол туралы ән шығарып, аңыз-дастан жырлауда. Оның табалдырығына дүниенің бар түкпірінен ағылып келіп жатады. Осы жолдардың авторы ретінде қаһарманым Жомартпен бірге мен де:

	«Тадж-Махал – қар бұлттары түнерген муссондар кезінде, солардың ең ортасынан өз орнын алып тұратын нәзік ақша бұлт», – дей аламын.

	Ал бұл араның муссондары заман ақыр селіндей де, ақша бұлт соның бетінде қалықтаған үміт желкені тәрізді.

	...«Капитан» зулап келеді. Дала қоңыр күңгірт. Ненси де үнсіз отыр. Шофер өзінше ыңылдап әндете түседі. Ол бұл жолды бала күнінен біледі, әбден үйреніп кеткен, бұл жол оған сүйікті анасы – Үнді секілді, туған жері Агра мен мынау күн қақтаған өз елінің, өз жерінің тарихын мақтан ететін кез келген жан секілді бұл да туған жерінің тарихын мақтан етеді. Міне, шофер әні тыйылды. Ол мүлдем үнсіз қалды. Машина жарығы анадайдан қараңғылық ішінен тас боп қатқан қара бейнеге түсті. Жо, бұл тас емес. Бұл отырған бағана күндіз Фатехпурға бара жатқанда жолыққан әулие-садху.

	– Көзі жарқырап, қорқынышты екен. Сол күндізгіден бері бір орыннан тапжылмай отырғаны ма? – деп сұраған Ненси ақырын.

	– Ол әбден ашыққан, мисс, – деді шофер да ақырын сөйлеп. – Біреу бір жапырақ нан әкеп бергенше күтіп отырады солай. Ал тамақ жеп, әлденіп алған соң әрі қарай Бенареске жылжиды.

	– Құдай-ай... – деп сыбырлайды Ненси. – Қашан жетер екенбіз? Мен әбден мезі болдым мына арада. Тезірек Парижге кетсем. Онда әкемнің бір танысы тұрады, оның Париждің өзінде де, қала сыртында да сарайлары бар. Мынау ыстықтан, қайыршылардан, құлап-біткен қорғандардан кейін тынықсам деймін. Егер ұнаса жарты жылдай тұрмақпын.

	– Қазір жетеміз, мисс, Аграға бірнеше миль ғана қалды. Әне, анау оттарды көрдіңіз бе? Міне, ай да көтеріліп келеді, – деп жұбатқан болды оны шофер. Ол ызалы еді. Қабағы түюлі болатын, бірақ жас мейман қыздың жаңағы ауыр сөздерін елеусіз қалдырған болды.

	Үлкен қызғылт шартабақ алыстан қарауытқан қылтадан шыға келді де, кенет шаңға сүңгіді. Алдыңғы жақта бір отар қой өтіп барады екен. Біріне-бірі ұйлығып, шаңға батып, маңырасып шулап кетті.

	Үстіне іле салған лыпасы ғана бар бақташы бала қойларын жолдан күшене итеріп әлек, ал жүзі күнге күйген, шашы жалбыраған шал шофер мырзадан, ақ түсті мырзалардан жолдарын бөгегені үшін жалбарына кешірім сұрайды. Ақыры, жол ашылды-ау. Шаң басылған. Аграның оттары өте жақыннан жыпырлай бастады. Ай едәуір көтеріліп жылжи жөнелді.

	– Айдың жарығында Фатехпур сиқырлы қала сияқты жұмбақ боп көрінеді. Ал Тадж-Махал тіпті сұлу тартады, – деді шофер. – Тадж-Махалды ай жарығында көргілеріңіз келмей ме? Уақытымыз әлі бар, үлгереміз. Егер шаршамаған болсаңыздар, бұрылайық. Тура сағат онда мейманханада боламыз.

	Ненси Жомартқа қараған.

	– Жоқ, мейманханаға тартыңыз, – деді Жомарт. Ненси теріс қарап кетті. Оның кейпі кеше кештегі «Лоурес» қонақ үйінің хауыз басындағы әңгіме кезіндегідей қапалы еді.

	Кеше Тадж-Махалдан келген соң тамақ ішкеннен кейін екеуі суға түспек болды.

	Хауыз басында Ненси шешініп, көйлегін қою үшін «Таймс оф Индиа» газетін жайып төседі де, өзі соған үңіле қарап, оқи бастады.

	– О, мынаны қараңыз, бір бетке тегіс Марина Освальдтың әңгімесі жарияланыпты. Көрдіңіз бе?

	Газет бетінен әдемі жас әйелдің суреті көрінді.

	– Американы өзінің қатты ұнататынын және жөні түзу күйеу іздейтіндігін жазыпты.

	– Ал осы газетте бұрынғы президенттеріңіз туралы ештеңе бар ма екен? – деп сұраған, ойында түк жоқ Жомарт.

	– Жоқ, өзінің бұрынғы күйеуі Освальд Ли туралы да, бұрынғы президент туралы да, Россия туралы да бір ауыз сөз айтпаған. Бірақ сол Кеннеди туралы қашанғы айтыла бермек? Сөзге татымайды.

	– Алайда Ли де, Джон да сіздердің қауымның адамдары ғой, ал президенттің өлтірілу себебі әлі де айқын емес. Жоқ, әлде сіз бір жай-жапсарын білесіз бе?

	– О не дегеніңіз?! – деп Ненси күлген болды. – Ол біздің қауымның адамы емес. Егер Жаклин болмаса ол жоғарғы қауымға көтеріле алмас та еді.

	– Е, ол миллионер емес пе, – деді Жомарт таңырқап. – Меніңше жоғары қауымға араласу үшін оған пәлендей қиындық болмаса керек.

	– Ол таза американ емес, – деп Ненси Жомарттың осынша аңғалдығын айыптағандай кесіп тастады, – Оның арғы атасы келімсек болған. Сондықтан таза американ емес.

	– Ондай болса сіздің ата-бабаларыңыз да келімсек емес пе? Түпкілікті, немесе, сізше айтқанда, таза американдар – индеецтер ғой. Солай емес пе?

	Қыздың өңі ызадан күреңітіп кетті.

	– Біз викингтерміз! – деді ол тәкаппарланып. – Ал индеецтер, индийетар және индустардың бірінен бірінің айырмалары жоқ. Оларды сіз осы арадағы жол бойларынан-ақ әбден көріп қанықтыңыз ғой! Олар туғаннан ақылы кем боп туады.

	– Ақылы кем туады дейсіз бе? Бұл сөзді мен бұрын да бір естіп едім. Өкінішке қарай, дәл сіз сияқты жап-жас үнді қызының аузынан естігем, сірә, бай адамның қызы болуы керек, өзі мына сіз ұстап отырған газеттің қызметкері болатын, – деп енді Жомарт қызынды.

	– Өз ұлттарының ақылы кем туатынын мен де олардың өз ауыздарынан естідім. Тіпті мен қателескен күнде де олардың өздері қателеспес деймін. Әлде өздері де қателескені ме? Сіздіңше қалай?

	Жомарт бір кезде Мадраста журналист қызға қайтарған өз жауабын қайталап жатқысы келмеді. Ол жолы әңгіме үнді әдебиеті төңірегінде болатын. Ашық қызыл сари киген, азиялық әсем кескінді үнді қызы өзінен гөрі беделі төмен басқа газеттердің қызметкерлерінің ортасында отырып, бір сағат бойына Жомартпен бірге пресс-конференцияға келіп сұрақ қойған үш совет адамына дүрсе қоя берген.

	– Үнділіктердің кем ақыл туатыны анық. Сондықтан өз басым бізде пәлендей бір ұлы әдебиет бар деп білмеймін де және болды да деп айта алмаймын, ал сіздер қайдағы бір дәстүрлер жайы мен үнді әдебиетінің ұлылығы жайлы айтасыздар. Бізді тәлкек етіп отырған сияқтысыздар, – деген еді ол қыз. Ал оның қасындағы әріптестері еріндерін тістеген күйлері үнсіз отырып тыңдаған. Жомарт қызып кетіп еді. Оның жауабы түйдек-түйдек болып дәлелмен ағытылған,

	«Махабхаратадан» үзінді оқып, онан Ганди мен Неруге, Валлатхол мен Тагорға, Прем Чанд пен Параинға жүгінді... Жауап бере отырып, қыздың қасындағы жас жігіттердің осынау ерке тотай бикешке өз халықтарын, өз мәдениеттерін қорлатып қойып отырғандарына күйіп-піскен. Неге бүйтеді? Әлде бұл араның адамдарының ой-санасына мықтап сіңген «қиянатқа қарсы тұрма» философиясының жемісі ме, немесе жергілікті алпауыттар баспасөзінің өкілімен керісіп қап, қызметтерінен айрылудан қорқа ма, ең соңында Совет Одағынан келген Жомарт пен оның әріптестерін шетелдіктер деп өздерінше сынаған түрлері ме? Әрине, олай болған күнде де ақылды іс емес қой.

	Бірақ мыналарын қалай түсінуге болады? Жомарт сөйлеген кезде әлгі жас жігіттердің көздері шоқтай жайнап, өңдері құлпырып, Жомарттың айтқандарын бар зейіндерімен тыңдап, бастарын изеп мақұлдап, өздерінің қонақтарға деген сый-ілтипат, құрметтерін, ыстық ықыластарын алғысты жымиыстарымен танытқан. Иә, олар да Жомарт кездескен жүздеген үнділіктер сияқты туған елдерін қалтқысыз сүйеді екен. Олардың Жомарт сөйлеген кездегі бет-әлпеттері, оны үнсіз қостаған көзқарастары және өздерінің отандасы – жас бикештің мына қылығына қабақтарының түйіле қалуы осыны аңғартып отырды. Әлгі жас журналист қыз байдың қызы екен. Америкада тұрып, сонда оқыпты, қысқасы, оның да мына Ненсиден еш айырмасы жоқ еді. Ал енді соған айтқан сөздерін дәл қазір Ненсиге қайталап тұрудың жөні бар ма. Тіпті осынау бетімен кеткен ерке әйел сөз таластыруға тұра ма?

	– Үндемей қалдыңыз ғой... Сөйтіп менің айтқаныммен келісесіз ғой? Жеңілдіңіз ғой?

	– Сонда жеңгеніңізді қалай дәлелдейсіз, Ненси?

	– Сіз дауласып мені жеңе алмадыңыз, – деді Ненси.

	– Мүмкін. Мен сізге әлгінде айттым ғой, бұл сөзді бұрын да талай естігем деп, – деді Жомарт.

	– Яғни менің сөзімнің растығын дәлелдей түседі онда... – деп күлді Ненси.

	«Жоқ, бұл кішкентай періштенің ермегі емес, өзінің дегеніне нық сенімді екен», – деп ойлады Жомарт.

	– Алайда сіз менің дәлелдерімді әлі тыңдаған жоқсыз ғой, – деді Жомарт тойтара жауап қайыруға бекініп. – Менің Бомбейде тұратын бір жас досым, өзінің мамандығы психолог, маған қаланы аралата жүріп, мынадай әңгіме айтып еді. Америка мен Европада Амазонка индеецтері мен біздің ормандарымызда тұратын тайпалар туралы, жалпы біздің халқымыз кем ақыл боп туатындығымызды үсті-үстіне жазады деп. Мәселен, Калькуттаның бір аш рикшасын алып, оның ақыл-ой, сана-сезімін шведтік бір шаруамен салыстырады дейді.

	Ал осы салыстыру әділ ме? Мысалы, бір ортада туған, мейлі, тіпті сіздің «жоғарғы қауымыңыздан-ақ» делік, екі баланы алайық. Бір бала қалыпты дұрыс тұрмыста тұрып оқуын оқысын, ал екінші баланы үнемі аштықта ұстайық. Қарны тойып бір тамақ ішпесін делік. Әрине, бірінші бала дұрыс өсіп, дұрыс оқитын болады, ал екінші баланың ақыл-ойы, есі-дерті оқу болмайды, оның бар арманы, мақсат-мұраты бір жапырақ нанға айналады және одан сіз бірінші баланың алған біліміндей білімді талап та ете алмайсыз.

	Бұл, әрине, тұрпайы мысал. Алайда осындай шындықтан кейін үнемі аштықта, қайыршылықта жүрген баланың, онан ересек адамның «кем ақыл туатынын», сана-сезімінің төмен болатынын дәлелдеп, өздерінше теория шығарғандарды – адамзаттың қас дұшпаны деп білсек, осындай топас философияны, теорияны тек жауыздар ғана құптауы тиіс.

	– Сонда сіз мені солардың қатарына жатқызасыз ба? – деді Ненси түсі бұзылып сұрланып.

	– Мен сіз туралы ештеңе айтқаным жоқ. Сіз аштық дегеннің не екенін ойлап түсіне алмайсыз.

	– Жұрттың бәрін тойындыра алмайсың, – деп Ненси өзінің Жомарт сан естіген мәтел сөзін қайталады, – Сіз менің бүгінгі кешімді бұздыңыз.

	– Мырзалар, кока-кола яки виски қажет етпейсіздер ме? – деді хауызға таяп келген қонақ үйдің қызметшісі.

	– Бір жұтым виски! – деді Ненси тістене тұрып.

	Әлдеқайдан музыка ойнады. Бақ ішінен жұпар аңқыған самал жел есті.

	– Сіздің мінезіңіз адам төзгісіз, досым, – деді әлден соң Ненси жуасыған үнмен. – Бірақ бүгінгі дауымызда жеңген ешкім жоқ деп білеміз.

	– Жеңілген де ешкім жоқ, – деп қойды Жомарт. Ненсимен сөз қақтығыстыру оған қызық ермек сияқты көрінген.

	– Алайда сіз әйелді күте білмейді екенсіз, – деді Ненси езу тартып. – Келіңіз ішіп қоялық.

	– Не үшін ішелік, – деді Жомарт та ойнақы үнмен.

	– Бір себепті ойлап табыңыз. Таныстық үшін дейсіз бе, әлде әлдеқандай мерекенің құрметіне бола ма?!

	– Мұныңыз көкейге қонады. Келіңіз ынтымақ мерекесі үшін ішелік. Жуық күндерде болатын мереке – Бірінші Май үшін! – деп Жомарт қызметші подносқа қойып әкелген бокалдарды қолына алды.

	– ЬІнтымақ, Ынтымақ! Қайда барсаң да даурыға айқайлап жатқандары ынтымақ деп. Әне, анау папамның заводында істейтін жұмысшылар ғой, сол ынтымақ деген пәле үшін жұмыстарын тоқтатып: «Ақшаны көбейт, ақшаны көбейт, ақшаны көбейт», – дейді де отырады, – деп Ненси тағы да шытырлап шыға келді. – Өздері әкемнен көп алады, сонда да жалақымыз аз деп жатқандары!

	– Ненси кенет үнсіз қалды да, Жомартқа тіктей қарады.

	«Оһо, періштенің тырнағын қарай көр», – деген ой келді Жомартқа.

	– Оһо, сіз онда миллиардердің қызы болдыңыз ғой! – деді Жомарт оған шынымен таңдана көз тоқтатып. – Ал мен Совет Одағынанмын. Онда Қазақстан деген ел бар, сонанмын.

	– Ал мен сізді, неге екенін білмеймін, Индонезиядан боларсыз деп ойлағам. – Ненси шезлонтқа қайта түсті. – Тірі коммуннсті, жалпы Россия адамын көруім бірінші рет.

	– О, олай болса әбден қарап алыңыз маған. Мен әзірмін қызметіңізге, – деді Жомарт әзілден.

	– Сіздерде қалай, сонда? Барлығы да көпшіліктің қарауында ма?

	– деп Ненси тағы да өзінің бұрынғы аңқау, әр нәрсеге таңырқағыш, ерке қылығына ауысты.

	– Иә, көпшіліктікі.

	– Ресторандар да ма?

	– Иә, ресторандар да.

	– Ресторандар да? – деді қайран қалған Ненси қайталай сұрап.

	– Ресторандар да, – деп қайталады Жомарт, күлкісін әзер басып.

	– Ал сіз мұнда сол көпшіліктің қаражатымен келдіңіз бе?

	– Дәл таптыңыз. Командировкамен келдім. Алайда көбіне мен шетелдерге турист ретінде өз қаражатыммен шығам.

	– Мүмкін, мен шынымен көп нәрсені түсінбейтін болармын.

	Бірақ бәрін түсінгім келеді, – деді Ненси ақырын ғана.

	Ал келесі күні түскі тамақтан кейін Жомарт Фатехпурға жүргелі тұрғанда машинаға үнсіз таяп келді де, сәлемдесіп, қатарына кеп отырды.

	Фатехпурға барып, онан кері қайтқан ұзақ жол бойына олар кешегі хауыз басындағы дауларын естеріне әлденеше рет алған, қазір де, міне, екеуінің көз қарастары түйіскен сәтте Жомарттың ұққаны қыз кешегі кешті ойынан шығармапты.

	– Ертең кетемін, – деді Ненси ойлы қалыпта қайталап. – Тағы да самолеттермен ұшамын. Алайда Фатехпурды, кеше кештегі хауыз басындағы сөздерімізді ұмытпайтын сияқтымын...

	– Біздің қаламыз өте көрікті, өте ескі қала, бірақ жаңғыру үстінде. Мұнда мемлекет салған жаңа мейманхана да, бензоколонка да бар. Қазір біз көне бақтың бойымен келеміз. Мына сол жағымызда. Өте үлкен бақ, өте әдемі. Жуырда мен Делиден келген бір брахманды күндіз сонда алып барғам. Өзі өте қайырымды кісі екен. Әңгіме айтып, әзілдесіп отырғанды ұнатады екен. Тек мені Варма-Сингх десе, ол тек Варма ғана.

	– Сіз пенджабалық болуыңыз керек? – деп сұраған Жомарт.

	– Иә, Пенжабаданмын, синхимін, – деді Варма. – Әлгі қайырымды брахман маған мынадай бір әңгіме айтты. Құдай тағала ең алғаш адамды жаратқан кезде өте қиналса керек. Пеш қалап, оның ішіне ақ балшықтан жасаған адамның мүсінін салады да, оны жан бітіріп тірілту үшін қанша уақыт ұстау керегін білмейді. Алғашқы бір мүсінді салады. Бірақ отта көп ұстауға күйіп кете ме деп қорқып, әлі де боп-боз, пісіп үлгермеген мүсінді тезірек суырып алады.

	Сөйтіп әуелгі адамы аң болып шығады. Енді екінші мүсінді салады. Мұны оттан алуға асықпайды. Сонымен бұл мүсінді қайтып алғанда күйіп кеткен қап-қара адам жаратылады. Құдай бұл адамды отқа көбірек ұстап қойғанын біледі. Сондықтан ол үшінші мүсінді белгілі мөлшермен дәл уақытында алады пештен, бұл адам өте сұлу боп жаратылған екен. От жалыны оны жалқындап қана алтын түстес қып шалыпты. Міне, сол үшінші адамнан біздер, индустар, персілер және цейлондықтар таралғанбыз дегенді айтты брахман. Өзі өте әзілқой адам екен, сол брахман!

	– Сонда біз бәріміз де бір пештен шыққан екенбіз ғой, – дейді Ненси сыңғырлай күліп.

	– Біз Махатма Ганди көшесімен келе жатырмыз. Алдымыздағы бұрышта мешіт бар, – деді шофер. – Тек жарығы әлсіз...

	Машина қонақ үйге таяған.

	– Брахман сөзінің рас, өтірігін қайдам, бірақ сіздердің шынында да құдайларыңыз көп-ақ: Будда, Шива, сұлулық пен білім құдайы, Сарасвати мешін құдайы, сиыр құдайы, саудагерлер құдайы... – деп санай жөнелді Ненси. – Осының бәрінен гөрі бір құдай болса жетпес пе еді. Маған Сарасвати ұнайды. Ал сізге ше? – деп сұраған Ненси Жомарттан.

	– Гомеш, – деді Жомарт.

	– Мына төңіректегі ескі үйлерді көрдіңіздер ме, – деген шофер олардың сөзін әдеппен ғана бөліп. – Агра, Дели сияқты үлкен де емес, Чандигарх сияқты жаңа да емес, өте көне қала. Көнелігі сонша, мұның қашан салынғанын ешкім білмейді.

	Олар қонақ үйдің ауласына енген. Екі қаптал да гүлге толы. Көне үнді стилімен әшекейленген мыс құтыларға өсірілген. Көк шалғын, онан әріде бау-бақ және хауыз. Терраста қағаз қалқанды шамның астына столдар қойылған. Онда жергілікті ақсүйектер, чиновниктер, саудагер-үнділіктер, туристер отыр. Біреулері кофе, енді біреулері содалы сумен виски, ром мен джин, сыра немесе кока-кола ішіп отыр. Ағаштардың тасасында әр түрлі маркалы, үлкенді-кішілі машиналар тізіліп тұр. Стол басындағы әңгімелер әр түрлі тілде, үнді музыкасы мен европалық музыка кезек ойналады. Столдар арасында раджилардың киімін киген жалаң аяқ қызметшілер зыр қағып жүр, тек белдерінде жалпақ алтын белбеудің орнына жез айылбасты ескі қайыс белдік, бастарына алтын және күміс жіптермен оқаланған кашмирдің ақ шаңқан матасының орнына крахмалданған жай марля орап алған. Бір сөзбен айтқанда, бұл жалаң аяқ «раджилар» осы ресторанға келетіндер мен мейманханада тұратындардың мүсіркеп берген тиын-тебендерімен күн көреді.

	Ал осылардың «раджиларша» киінуі не масқара?

	Экзотика үшін бе? Әлде өткенді мінеу ме? Алайда раджилар мен шайхылар өздерінің байлықтарын, биліктерін әлі күнге жоғалтқан жоқ қой. Тек Неру ғана олардың аптығын басып, әскерлерін тартып алып, күзетшілерімен ғана қалдырып, жерлерін кесті, – деп ойлады аллеямен келе жатып Жомарт. Ол Бхилай мен Нангалды салды. Ешкімге мойын сұнбайтын қайсар Карбузье Неру шалдың істеген істеріне сүйініп, оған жәрдем беруге ұмтылып Үнді үшін Чандигарах қаласын салды...

	Варма мен Ненси екеуімен қоштасып шыққан Жомарт бақтың ішінде біраз серуендей жүріп, ертеңгі сапарының жөн-жобасын ойластырған. Ол әлі жергілікті форт – могол патшаларының қорғанында болмап еді және моголдар көркемөнеріне арналған музейдің ішінде ол Солтүстік Үндінің тарихын, Ұлы Моголдар тарихын білуге шындап кіріскен еді. Соңғы жылдарда өзінің отырса, тұрса көкейінен кетпейтін Отрардың тағдыры мен тарихы, сондағы жүргізген қазба жұмыстары ұмытыла бастағандай да болды, тек қалтасындағы тотыққан, қарайған теңге ғана есіне түсіріп қояды. Оның әр нәрсемен бір әуестеніп жиі құбыла беретін, бір нәрсенің байыбына жетіп білмей жатып, екінші нәрсеге түсетін қызыққыш әдеті бұрынғы күйінен еш өзгермеген еді; бала күнінде ескі мазарлардың қабырғасына жазылған араб сөздерін іздеймін деп теріскен мен бөргезге аяқ-қолын жыртқызып, тау-тасты, жал-жал құмды кезді; университетте оқып жүрген шағында қыпшақтардың жорығымен әуестеніп, ал кейінірек Ахмет Яссауи ақынның мавзолейін қызықтаған; онан оқуды бітіргеннен кейін Хиуаның медіресе-мешіттерінің архитектурасын зерттей бастады, ақыры диссертацияны Хиуа минареттерінің пропорциялары туралы жазды. Ол Фарабаны, артынша іле-шала Отрарды зерттеуге де құлшына кіріскен.

	Оның бір қызық мінезі тарихты белгілі бір жүйемен зерттемейтін. Азия жайлы жазылған тарихи кітаптарды қиял-ғажайып романдар сияқты судыратын оқып шығатын. Бала кезінен қалған өткенді білуге деген құштарлық оған күні бүгінге дейін маза бермейтін. Өзі туған жерінің басқа жат өлкелермен қандайлық байланысы болғанын, онан қандай белгілер қалғанын көзімен көріп, ой сарабынан өткізуге құмар еді. Бір нәрсені білсем, соны жұрттың бәріне-бәріне айта жүрсем дейтін.

	Кейде ол өз әңгімесінің тыңдаушысына әсері бар-жоғын да білмейтін. Және оған пәлендей мән де бермейтін. Әсіресе, бәрінен де ол өзімен-өзі оңаша қалып, өз-өзімен іштей үнсіз сөйлесіп, ой дүниесіне шомып қиялдауды ұнататын.

	Бақ іші тым-тырыс еді, ай сәулесі мен шамдардың жарығынан ағаш арасы шұбар ала қара көлеңке. Әлдеқайдан Тадж-Махал іргесін жанап өткен Жамнаның сарыны естіледі. Биік дуалдың арғы жағынан әлде балтаның, әлде балғаның бір қалыпты баяу тоқылдағаны жетіп тұр. Еске Фатехпурдегі белгісіз құстың үрейлі тоқылын түсіреді.

	Сол құс тоқылдатқан кезде Фатехпур кешкі іңір сәулесімен қан қызыл боп тұрып еді. Қазір қараңғы бақтың үстімен жылжыған ай да дүниені жұмбақты бір құпия күйге бөлеп қызамықтанып тұр.

	Жомартты қонақ үйдің қызметшісі қуып жетіп, Делиден келген пакетті ұсынды.

	«Сірә, алдағы оқитын лекциямның күнін, сағатын, орнын хабарлаған болар», – деген оймен Жомарт хатты қалтасына салып қойды.

	Ол бір үлкен ағаштың түбіне кеп тоқтап, табан астында жыбырлаған қара көлеңкелерге көз салды. Бетін самал жел сипап өткен, есіне тағы да Фатехпур, соның кемірілген бұжыр қабырғаларынан лап беретін ыстық аптабы оралды. Ол күндізгі көргендерінен әлі де айыға алмаған күйде еді. Бүкіл жол бойына ырғатылған машинаның дүрілі, маңыраған қойлар, бақташылардың кешірім өтінген жалынышты сөздері, шофер жігіттің әңгімелері, әлгіндегі музыка саздары – бәр-бәрі, Фатехпур баспалдақтарын аттағаннан бастап дәл осы минутқа дейінгі естіген-көргендері тегіс құдіретті бір үннің мұның құлағынан кетпей қойған Сикри күлкісінің жаңғырығы тәрізді.

	Жомартқа Сикри бірде Фатехпур іргесінде ұшырасқан ғарып шалдың бейнесінде, бірде жол шетінде қара тастай боп тапжылмай қалған әулие садху бейнесінде, біресе құдық басындағы күл-қоқыр баттасқан кәрі кули бейнесінде елестейді.

	Ал егер Фатехпурдегі баланың айтқаны рас болса ше? Шынында да Сикри әлі күнге дейін тірі болса ше? Іші қабысып бүктетілген шал қазір мына түнде сүйретіліп басы ауған жаққа бара жатса ше, немесе ескі бір сүрлеу жолдың іргесіндегі құлаған қорғанның үстінде сырылдаған көкірегін кекті күлкі булықтырып отырса ше?! Өйткені оның күлкісі қарғыс күлкісі ғой. Ол ізгіліктің жеңетініне шек келтіріп күледі де, таңның атуы мен күннің батуына қарап та күлетін болар. Күлкіден өзі де әбден титықтап қалжыраған, сүйектері сықырлап, маза атаулыдан да ада болған. Жер үстінде зұлымдық тірі тұрғанда ол өле де алмайды. Ал ізгілік көбейген сайын оның әл-қуаты кеми бермек.

	Сикри Акбарға, ата-бабаларымызға күлген болса, енді оның ұрпақтарына, біздерге күлетін болар. Аяқ басқан сайын ұшырасып отыратын қатыгездік пен даңғойлыққа күлетін болар.

	Ненси ғой өзінің «жоғарғы» қауымға жататынын қызғыштай қориды; шофер Варма болса мейлі әзіл түрінде болса да өз ұлтының, өз халқының басқаларға қарағанда артықшылығын қуаттайтын аңыздың барын мақтан етеді.

	Шынымен-ақ адамның барлығы да бірдей мақтан құмар болғаны ма, – Жомарт орындыққа отырып, Отрардан тапқан теңгесін пышақпен қырғыштай бастады.

	Онан шетінен сәл кесіп көрген. Тот астынан ақ күміс жарқ етті. Өте ескіден қалған сирек ұшырасатын құнды теңге болу керек, – деп түйді мәз болған Жомарт. Дәуде болса, Отрарда күміс тапшылығы болмай тұрған кезде, IX яки X ғасырда соғылған шығар. Әлде мүмкін сол күміс тапшылығы кезінде басқа мемлекеттен, басқа елден, басқа патшалықтан әкелінген болар. Әйтеуір қалай болған күнде де бұл теңге өте ескіден сақталғаны анық. Бетінде жазуы немесе таңбасы болуы да ықтимал ғой.

	Ол абайлап қана теңгенің бетін пышақ жүзімен қырнауға кірісті. Теңге бетінде сурет бар сияқты. Әлдеқандай бір ел билеушінің ойылып салынған кескіні болса ше?!

	Жоқ! Ешқандайда сурет жоқ екен. Тек ойлаған соң солай көрінген болу керек. Әлде бар суретті теңге бетіндегі тотпен қоса қырып тастағаны ма. Мұның беті де Фатехпурдың тас қабырғалары сияқты ұсақ секпілдерге толы екен. Егер Фатехпурдың қабырғаларын күн мен жел кеміріп жеген болса, мына теңге Отрардың сыз қабаттарында жатып жемірілген. Бәлкім, бұл теңге ғаламат бір ұлы құпияны бүгіп жатқан шығар, бәлкім, Жомарттың көптен бері ашсам деп армандайтын үлкен жаңалығының кілті осы шығар. Ал Жомарт болса оны нағыз қас наданша пышақпен қырналап тегістеп тастады.

	Ол орнынан көтеріліп теңгені шамның жарығына әкеп, қарай бастаған... Әлдекімнің демінен селк ете түсті. Дәл қасында бір шал тұр. Ұзын бойлы, жадау жүзді, бурыл сақалды, шашы ұйысқан, келбетті, көзқарасы өткір. Арбалған адамдай теңгеге қарап үнсіз телміріп қалыпты. Жомарт теңге ұстаған алақанын кейін тартып ала алмады. Қарсы алдында нағыз Сикридің өзі тұрғандай еді. Сонда осының бәрі елес емес шындық болғаны ма?! Маңдайын суық тер басып кеткен Жомарт өзін-өзі күштеп басып, теңгені шалға қарай ұсынған. Анау көз ілестірмей қағып алды да, сол сәтте-ақ ғайып болды.

	Жомарт ағаш арасынан шығып, жарық алаңқайдың ортасында тұрған арқалы орындыққа кеп сұлқ отыра кетті.

	Әлгіндегі бақ ішіндегі кездейсоқ кездесуден кейін де өз-өзіне келе алмаған ол тершіген маңдайын сүртпек боп қалтасындағы орамалына қол салған. Орамалымен қоса қалтасынан бағанағы пакет шыққан.

	«Бұл хаттар Сіз Делиден жүріп кеткен соң келген еді. Артыңыздан салып жіберіп отырмыз», – депті, екі хатпен қосып салынған пакет ішіндегі қағазда. Хаттың біреуі үйден, Гүлсарадан да, екіншісі институттан екен.

	Гүлсара хатында Асқар мен Зәуреш үшеуі Москваға баратындарын, мұны сонда қарсы алатындарын жазыпты.

	«Сіздің Отрардан тапқан шүмегіңіз ғаламат. Жасалғанына екі мың жыл болыпты. Сирек кездесетін зат, – деп жазыпты институттан келген хатта. – Қазіргі біздің заманымыздағы шыны үрлеушілердің ең өнерлі тайпасы Нигерияның Биде деген қаласында тұратыны анықталды. Өздерін олар «массага тайпасымыз» дейді екен. Және өздерінің ата-бабаларының бір кездерде Шығыстан, аңызға айналған Янсастан келгенін құптайды...

	Қарт академик «массаганы» массагеттер ұрпағы, олар осыдан мың жарым, екі мың жылдай бұрын Яксарта (Сырдария) жағалауында тұрған дейді...» – депті Жомарттың институттағы достарының бірі. Ол хатты соңына дейін оқып болмастан қалтасына тыға салды.

	Бетінің терін сүртті. Ашық террасадан жеткен шуға құлақ түрген. Халық лықылдап толып кетіпті онда. Ресторан залынан шығып, бәрі де таза ауада отырған сияқты.

	Бір топ үнділік жас жігіттер Батыс Германиядан келген инженерлерді (Жомарт оларды ертеңгісін-ақ байқаған) бангалар сырасы және джинмен сыйлап отыр. Неміс жігіттерінің түрі қалжыраған. Сірә, осы жерде бір құрылыста істеген болу керек өздері. Мүмкін тоқыма фабрикасын салуға көмектескен шығар, мүмкін соғыс заводы болар. Өткендегі тарих жайлы әңгімеге қазір олардың, әрине, зауықтары жоқ.

	Кенет Жомартқа өзінің осынша дау-талас ойларының, ізденушілерінің, қазбаларының, Орта Азия жайлы, оның мәдениеті жайлы оқып жүрген лекцияларының түкке қажеті жоқ деген пікір оралды. Бүгінгі жолдан, қапырық ыстықтан, астаң-кестең ойлардан өзі де әбден шаршаған еді. Шаршаған соң бейжай күйге түскен.

	Тарихтың быт-шыт болған ескі құтысының сынықтарын жинаймын деп несін әлекке түсем осы? Бәрібір одан қалпына түсіп, орын-орынына келіп жатқан дүние жоқ, тарих шындығын анықтау қиын, деп ойлады ол. Тарих деген жаңағы қайыршы шал – Сикридің егіздесі әкеткен Отрардан келген кішкентай сый, ескі теңге тәрізді ғой; кімнің қолына түссе – соның жетегінде кете барады.

	Әлдеқандай бір ғұлама, яки қолбасшы немесе өкімет басшысы өздерінің көңілге алған ойларын, яки басқыншылығын немесе мақтан құмарлығын ақтау үшін тарихтың бар болмыстарын өздерінің ырқына салып, халқының, мәдениетінің ұлылығын айтып даурығады, дәл сол сәтте екінші бір ғұламаның немесе өкімет басшысының өз ұлтының ұлылық сипаттарын дәріптегісі келіп, даңғой сезімі шиыршық атады. Осыдан кеп дау шығады әр түрлі ой-топшылаулар туады... Әркім тарих болмысын өз ыңғайына қарай, өз дегендерін дәлелдеуге, өз даңғойлығын ақтау үшін кесіп-піше бастайды. Ал ол даңғойлық басқаның сағын сындырады немесе басқа көптің тепсінген сезімін қытықтайды. Ал ондай тепсінген сезімді құдай билікке жаны құмар Әкбардың қолына немесе ессіз қанішер Хамаюнның қолына түсірмесін, онда қайыршы Сикридің қасіретті күлкісіне ұшыратады.

	Бұл дүние бір қарағанда жай көрінгенмен шым-шытырық, қат-қабат қой. Бір заманда Океаның ба, әлде Ганганың бойында ма, Памир тауларында ма, яки Бұланайда ма, – екі тайпа ел тұрыпты. Бірде өзара сөзге кеп қалса керек: «Кім жақсы, кім күшті осы?» – деп. Күштерін майдан даласында сынаспақ болады. Сөйтіп қызыл қанға боялып соғысады. Жеңгендері «айрай» деп аталады да, жеңілгендері «турай» атанады. Сол сөздер келе-келе «айрайы» «арниге» яғни Иран деген атқа ауысып, ал «турайы» Туран боп кетеді. Сол турандықтар мен ирандықтар мыңдаған жылдардан бері әлі соғысумен келеді, бірақ кімнің артық екені әлі күнге анықталмаған. Бір кезде көне Қытайда да: «Оқ-дәрі керек пе, жоқ па?» – деп дауласыпты. Ал бұл күнде тағы да дауласуда: «Атом бомбасы болсын ба, болмасын ба?» – деп.

	Қазіргі заманда бүкіл Жер шарын жоқ қылып, қалаларды, тіршілік атаулыны Вавилон мен Отрардай із-түзсіз кетіру үшін оқ-дәрі де, бомба да жетерлік...

	Бомба тастап, бүкіл бір қаланы ойрандаған американдық қанішер төрт жігіт «айрықша» ерліктері үшін медаль алып отыр. Хиросиманы тажал өрті жайлаған... қазір қайта жанданды. Сонда даңғойлық пен есуастықтың, зұлымдық пен ізгіліктің ара шегі қайда? Мынау жер бетіндегі көне жолдардағының бәрі де шым-шытырман айқасып кетті емес пе...

	Жомарт стол басында содалы сумен виски араластырып отырған, мұны іздеп Ненси келді.

	– Осы сізбен менің соңғы кездесуім, – деді. Өзі киімін ауыстырып киініпті. – Түнде ұшпақпын. Сізбен жүргенім көңілді болды, жол үсті ылғи ойланып отырдық. Бұл араның жолдары да, мавзолейлері де, қалалары да ғажап... – сәл ойланып қалды. – Айтпақшы, қонақ үйге менің бір отандасым түсіпті. Өзі генерал. «Энолы Гэйдің» бұрынғы командирі. Хиросима есіңізде ме? Бомбаны тастаған осының қарауындағы жігіттер болатын. Менің онымен жүздескім де келмейді. Сондықтан түнделетіп кетіп барам.

	«Шынында да ғажап болды-ау: әлгінде ғана Сикри кетіп еді, енді Хамаюн келіпті», – деп ойлады Жомарт Ненсимен қоштаса тұрып.





Notes


	[←1]

Нисса – осы күнгі Ашхабадқа таяу жердегі Парфян патшалығының астанасы.





