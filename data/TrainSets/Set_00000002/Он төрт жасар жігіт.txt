	Тынымбай Нұрмағанбетов

	Он төрт жасар жігіт





	Қиясжан-н...

	Тәтті ұйқыда жатқан Қияс Айбол бригадирдің қарлыға шыққан үнінен оянып кетті. Көзін уқалап-уқалап қойып, іргесі түрулі керегеден сыртқа қарап еді, таң атып қалған екен. Керегенің көзінен Айболдың сары атының тұяқтары көрінді. Бала жылы төсекті қимай, аз-кем жатқысы келіп еді, тағы да Айбол шал жайшылықтағыдай мейірімді жұмсақ даусымен: «Қиясжан, тұра ғой. Кешегі атыздарға тезірек барып су салмасаң, сепкен дәнімізді қарға жеп кетер», – деді.

	Қияс жастықтан басын көтерді.

	– Төржан келін, қалайсың? – Айболдың даусы дәл іргеден таңғы ауамен ап-анық естіліп тұр.

	Төржан әуелі ыңырси қозғалып, бір аударылып түсті.

	– Шүкір-р, тәуірмін, қайнаға.

	– Лайым тәуір бол, қарағым! Ауруға қарайлайтын заман да көзден бір-бір ұшты. Дүние мынау астан-кестен. Іске жарардың бәрі де майданға кетіп тынды. Егістің уақыты өтіп барады. Жарайды енді... Қайсыбірін айтарсың. Қиясжан, тұрдың ба?

	– Тұрдым.

	Айбол атының сауырын қамшымен сарт еткізіп көрші үйлерге қарай жортақтай жөнелді.

	Бұл кезде Қияс жалғыз қабат шұлғаумен әзер сыятын қолдан тігілген көне етігінің өкшесін босағаға тірей тартқыштап жатқан болатын. Киініп болған соң, «апа, мен жұмысқа кетемін» деген ыңғаймен шешесіне қарады. Оның ауру меңдеп шүңірейген көздері, суалған жақтары баланың ет-жүрегін елжіретіп жіберді. Ауру да мұны аяп жатқан секілді.

	– Бара ғой, қарағым. Сусын, наныңды ала кет, – деп Төржан баласына іргедегі қызыл қауақты нұсқады. Бала шешесі нұсқаған жаққа бұрылып, қолына қызыл қауақты, дастарқанның бір шалғайына бөлек оралған нанды алды. Қияс есіктен шығып бара жатып тағы бір бұрылып қарағанда, шешесі ашылып қалған жаулығын маңдайына қарай ысырып, қымтанып жатыр екен. Інісі Сауыт әлі оянған жоқ. Басы жастықтан аунап түсіп, бетін іргеге берген күйі тәтті ұйқының құшағында жатыр.

	Қияс сыртқа шықты. Төңірек ай-жай. Торғайлардың шырылы, әр тұстан сиырлардың мөңірегені естіледі. Ол үйді айнала беріп әуелі түндікті ашты. Көлеңке беттің іргесін түріп, күн жақ беттің іргесін түсіріп қойды. Әр тұстан қараң-құраң ерте түрғандар көрінеді. «Күн шықпай тұрып егіс басына жетуім керек» деп ойлады бала сыртқы босағаға қойған қызыл қауағын қолына қайта алып жатып. Сонан соң үйдің іргесінде тұрған кетпенді иығына салып, егістікке қарай беттеді.

	Қияс егіс басына келгенде күннің де алқызыл шапағы жер бетіне тарай бастаған еді. Бала әуелі көженің суы құйылған қауақты арықтың жиегіндегі ыза жерге ернеулете көміп қойды. Бұл әкесінен үйренгені еді. Бала кетпенін иығына салып, арықты жағалай жүріп кеше ғана дәнін сеуіп, тырмалап кеткен атыздарға көз жүгіртті. Тарылықтың қанша гектар екенін де Қияс әлі білмейді. Әйтеуір Айбол шалдың қолдан жасаған өлшегіш таяғымен әрі-бері өлшеп келіп, «алты гектар екен» дегені есінде. Дәл осындай көлемдегі жерге бұлар жыл сайын тары егіп, колхозга жинап беруші еді. Бірақ ол кезде Қиястың жанында әкесі болатын. Тіпті науқан кездерінде шешесі де көмек ететін. Енді, міне, әкесі майданға кетті. Шешесі ауру. Бала осыны ойлағанда іштей күрсініп те алды.

	«Алдымен құлақ арықтың шығыс бетіндегі атыздарды суарамын» деп ойлады ол. – Сонан соң суды батыс, ылди беттегі атыздарға жыға салу оңай».

	Бала осы оймен сағаға қарай беттеді. Сағаны бітеген әрқайсысы ағаш табақтың аумағындай шымдарды бірінен соң бірін ала бастады. Мұндайда сағаны түгел ашуға болмайтынын да бала ұмытқан жоқ. Жаңа салынған арықтың көп суға шыдас бермеуі де мүмкін. Сондықтан сағаның жан-жағына шымның біразын қалдырып, арықты орта толып ағатындай етіп қойды. Лайсаң су әп-сәтте құлақ арықты бойлай ағып, атыздарға қарай жөнелді. Кетпенін иығына салып, құлақ арықты жағалап келе жатып, Қияс әкесімен екеуінің тары суарған кездерін есіне алды. Ондайда әкесі көйлек-дамбал мен айыр қалпағынан өзге киімдерін сыпырып тастап, балағын, жеңін түріп алып кірісуші еді. Кетпенінің жүзі күн нұрымен жарқ-жұрқ етіп атыздың бірде о шетінде, бірде бұл шетінде жүретін. Ол жанында жүрген баласына «қай егістің де алғашқы суын беру қиын. Ең қажеттісі де осы. Алғашқы суы қанып болмаған егіс – егіс болып жарытпас», – дейтін.

	Қияс та өз әлінше әкесіне болысып бағатын. Бірде ана атыз, бірде мына атыздың жиегі жырылып кетіп жатқанда, кішкене кетпенін иығынан тастамай, бұл да зыр жүгіріп тыным таппай жүреді. Кейде екеуі алаөкпе болып, ентігіп шаршайтын. Ондайда әкесі: «Балам, ренжіме, бұл өңірдің суы тотияйын сықылды. Әсіресе бірінші су топырақты шыдатпайды. Төзімсіз кісіге жер дән беруші ме еді, тәйірі. Кейінгі суару кездерінде бұлай қинала қоймаспыз», – деп жұбату айтып қоятын.

	Тары егудегі қиындықтың бәрі тек алғашқы суаруында ғана емес екенін де Қияс жақсы біледі. Әсіресе тарыны қору кезіндегі тауқыметті айтсаңшы. Түбі тесілген шелектерді даңғырлатып, айқайлап ана шеті мен мына шетіне көз жеткісіз тарылықтың ортасымен жүгіріп жүретін кездері есіне түсті. Ондайда торғайдан бетер жау жоқ. Тары пісіп, оруға келгенде ауылдағы балалардың дауыстары өшіп, шиқылдасып қалатын.

	Не дегенмен, соның өзі кейде қызық та болып көрінуші еді. Ауылдың күллі баласы таң бозара оянып, торғайлар шырылдамай тарының басына жететін. Әр тұстан қаптағайлап айқайлаған дауыстар мен торғайлардың шырылы қосылғанда, бұл өңір ызы-шу, қым-ғуыт болып кетуші еді. Сартылдай атылған сақпандардың үні де құлақ тұндырады.

	Тал түсте шөлдеген торғайлар алыстағы ағын су басына кеткенде, бұлар да бір сәт дамылдап қалушы еді. Ондайда арық-атыздың ішінде бірін-бірі қуып ойнағанның өзі қандай қызық. Сабақтары иілген қалың тарының арасында жасырынбақ ойнайтын кездері де болатын. Бірақ үлкендер жағы біле қойса, «тарыны жапырасыңдар» деп ұрсып тастайды. Бір жолы осындай жасырынбақтан кейін Қиястың өзінің де әкесінен қамшы жеп қалғаны бар.

	Бәрінен де күллі бала ұйлығысып отырып, тарының көлеңкесінде қауын-қарбыз жегенді айтсаңшы! Жеп болған соң қабықтарды аспанға атып, құлаш жарыстырады. Атыз-атызды аралап бұқпа торғайларды қуалайды.

	Түс қайта ызы-шу, қым-ғуыт айқайлар қайта басталушы еді. Олай бір, бұлай бір үдере ұшқан торғайлар аспанда қарақұрым боп кетеді. Бірі қауын-қарбыз, бірі ішетін, жейтін ас-су тасып ауыл мен екі ортада жалаң аяқ, жалаң бұт жортпаш балалар жүреді. Кешкісін күн ұясына бата торғайлар да жоғалады. Сол кезде балалар да ұбап-шұбап ауылға қайтады. Қайтқандарының өзі де қызық. Бірін-бірі іліп-шалып, қуысып, қарлыққан дауыстарымен барқыратып ән салатындарын қайтерсің.

	Мұндай думандар кей жылы қырғилардың келуіне байланысты ерте аяқталып қалады. Кейде қырғилар да оңайлықпен келе қоймай, тарының әбден пісуін күтіп, колхоздың ора алмай үздік-создық жүріп алатын кездері де болады. Мұндай жылы тары қараудан ауылдың балалары да азып-тозып, әбден шағылып шығады.

	Қияс атыздарға жайыла бастаған суды бағдарлай жүріп әр атыздан құлақ аша бастады. Ең шеткі атыздар шіреп толған кезде барып, құлақтарды бір-бірлеп бітей бастайды. Бұл істер әкесімен бірге тары суарып жүргенде баланың көкірегінде әбден жатталып қалған. Сондықтан да қазір баланың жүзінде ешқандай сасу белгісі жоқ, қайта өзіне-өзі әбден сенген байырғы диқан сияқты, атыздарды аспай-саспай аралап, кетпенді де баппен сілтейді.

	«Бүгін кешке дейін қалай да суарып болармын» деген ой бала көкейіне орнап та қойған. Әкесінің осындайда үлгере алмаса, айдың жарығымен де суара беретін әдеті болушы еді. Бірақ Қиястың көңілі күдіктен де құр емес. Тарының бірінші суында істің осылай қаперсіз, оп-оңай біте салуы мүмкін емес. Оның үстіне бұл тарылықтың орны мүлде жаңа жер. Топырағы бос. Әкесі майданға кетер алдында ғана: «Амандық болса, биылғы тары өкіріп шығар», – деп, осы жерді шеңгелден аршып, жерін өзі тегістеп, атыздарын жасаған. Қазір атыздар шіреп тола бастаған соң-ақ жаңа жердің борпылдақ бос топырағын шыдатпай, атыздың оңынан да, солынан да жырып судың далаға қашатынын бала іштей сезіп те тұр. Бұл маңайдың оқпанының да көп болатынын әкесі ескерткен еді. Ең қауіптісі де сол. Құлақ арықтың сағасындағы көтерме де сенімді емес. Әкесі майданға кетер алдында Айбол шалға: «Айеке, сағадағы көтерме аласалау болып қалды. Арықты шіреп аққан су шыдата қояр ма екен», – деп жатқанын Қиястың құлағы шалып қалған. Сондықтан болар атыздарға су жібергелі сол көтерме жаққа бала көңілі алаңдаумен болды.

	Майданға кеткеніне он күндей ғана болған әкесі Қайыпбек жасы қырыққа таянған, денесі еңгезердей, қою қара мұртты кісі болатын. Түсі де сол дене бітіміне орай суық еді. Бір әдеті сөзге үйірлігі жоқ. Зор даусымен анда-санда кесіп бір-ақ айтады. Сол бір сөзінің өзі-ақ жетіп жатыр.

	Соғыс басталған соң, Қайыпбекті бір жылға дейін майданға жібермей жүрді. Бұл жайында әр түрлі қаңқу сөздер де айтыла бастады. Біреулер: «Қайыпбек сияқты балуан, білікті жігіттерді немістердің қаңғырған жаман оғына қалай қисын. Елге де кетпен шабуға кісі керек. Өкімет әдейі жіберткізбей отыр», – десе, өзгелер: «Несін айтасың, соғыс әбден қызған кезде екі жақ пулемет, мылтықтарын лақтырып тастап, білектерін түріп алып, белдесіп алысуға шығады екен. Әне, сондайда, сөз жоқ, Қайыпбек сияқты балуан жігіттер керек. Құдай біледі, өкімет мұны сондайға сақтап отыр», – дейді. Қайыпбектің өзі ләм-мим деп ауыз ашпайды. Бұрынғыша кетпенін шауып, егінін егіп жүре берді.

	Ақыры Қайыпбекке де шақыру қағазы келді. Бұл кезде Қайыпбек жанына Қиясты ерте жүріп, тары егуге өзіне бекітілген жерді әзірлеп те қойған. Жерді бұта, шеңгелден тазартып, тегістеп, атыздарын соғып болып, енді дән сеуіп, тырмалауы ғана қалды деп отырғанда, колхоз бастығы ауданға ертіп әкетті. Ертеңіне Қайыпбек қайтып келіп, ауыл-аймақпен қоштасты. Ол кететін болған соң, күнбе-күн қызып келе жатқан егістің жұмысы да тоқтап қалды.

	Бұрын да қыңқыл-сыңқылмен жүретін әйелі Төржан көктем шыға біржола төсек тартып жатып қалған еді. Күйеуінің майданға кетпек болғанына жылап-сықтаған Төржанға жұрт жұбату айтқан болды.

	Ақыры қос ат жегілген арба Қайыпбектің киіздері күнге күйіп, шұрық тесік болған төрт қанат ескі киіз үйінің жанына келіп тұрды. Арбада өзге колхоздардан да біраз жігіттер бар екен. Ауылдың үлкен-кішісі болып Қайыпбек мінген арбаны біраз жерге дейін ұзатып салды. Таяғына сүйеніп Төржан да ілескен болды.

	Үлкендер жағы қош айтысып қалған соң да, ауыл балалары арбаға ілесіп жүгіре берді. Бәрінің алдында Қияс. Сәлден соң балалар да бір-бірлеп қала бастады. Қияс сонда да жүгіре берді. Сауыт та қалысар емес. Қайыпбек барқытпен тысталған бөркін баса киіп, арбадағылардың қақ ортасында отыр. Балаларынан көзін алмайды.

	Қияс Сауытпен екеуі көп жүгірді. Аттарды шыпырта ұрып, арбаны салдырлата қатты жүрген кезде де қалысқан жоқ. Ақыры әбден шаршаған соң барып Қияс Сауыттан да оза біраз жүгіріп барып, өкси жылап жолдың ыстық топырағына аунап жата кетті. Ол ыстық топыраққа көзінің ыстық тамшыларын тамшылатып ұзақ жатты. Сауыт та жанына кеп отырды. Әуелі ол бұл жылаған кезде аң-таң күйде жан-жағына алақтай қараумен болды. Сонан соң Қиясқа қосылып о да жылады. Біраздан соң Қияс орнынан сүйретіле тұрып, жолға қарап еді, арба көз ұшында ноқаттай болып қарауытып барады екен.

	Ағайынды екеуі аяқтарын ілбіп басып ауылдарына қайтты. Жол-жөнекей келе жатып солықтарын басқан соң, екеуі өзара сөйлескен болды.

	– Жаңа сен неге жыладың? – деді Сауыт бетінің шаңын алақанымен қайта-қайта сүрткіштеп келе жатып.

	– Көкем кеткен соң жыладым да. Ал сен ше?

	– Мен-н... Сен жылаған соң жыладым.

	Екеуі қайтып сөйлескен жоқ. Үн-түнсіз күйде тізіліп үйлеріне келді.

	Арада үш-төрт күн өткен соң, Қайыпбектен «поезбен кетіп барамыз. Жан-жағымыз қалың орман. Барар жерімізге әлі жеткен жоқпыз» деген алғашқы хат келді. Хатты әуелі жиылған шал-кемпірдің ортасында саңқылдап Қияс оқыды. Сонан соң кезектесіп, ауылдың хат танитындарынан көз жүгіртпегені жоқ шығар. Ақыры ауыл түгел оқып, есітіп болған соң, Төржан хатты ақ орамалға әлденеше рет орап, жастығының астына қойды.

	Бұл ауылға келген әрбір хат осылай қастерленеді.

	Бала ой құшағында жүріп, ең соңғы екі атыздың қалай толып қалғанын да байқаған жоқ. Жалма-жан екеуінің де қүлағын бекітіп, суды келесі атызға жықты. Әзірге Қиясты абыржытқандай ештеңе болған жоқ. Алғаш толған атыздың әр жерінен ызалап су қашып еді, оны топырақпен бекемдеп, таптап тастады.

	Бұл кезде күн де қызып қалған. Баланың денесі терши бастады. Басындағы дөңгелек көне тақиясын желкесіне қарай ысырып, көйлегінің де жоғарғы түймелерін ағытып қойды. Маңдайының терін алақанымен сүртіп тұрып, ол біркелкі су жайылып жатқан атыздарға пейілдене қарап қойды. Осынша жерді бір өзінің суарып жатқандығына бала дән риза еді. Аздап шөлдегендіктен ызаға көмген қауақтан көженің ашыған суын ішу үшін арықты бойлап саға жаққа қарай беттеді. Мұндайда көженің суынан артық нәрсе бар ма? Қияс бір сіміргенде-ақ маңдайынан тер бұрқ ете қалды. Баланың тұла бойы салқындап, бір жайланып алды. Сонан соң қауақтың бетін орамалмен байлап, қайтадан ыза жерге ернеуінен ғана шығарып көміп қойды.

	Қиястың бір қолымен жер таянып, бір қолымен кетпенінің сабынан ұстап тұра бергені де сол еді, сонау шет жақтан сарылдаған дауыс естілді. Қияс сүрініп-қабынып жүгіре жөнелді. Екі көзі атыздарда. Әлгінде ғана бітеп кеткен атыздың есік пен төрдей жері опырылып, судың бәрі далаға кетіп жатыр. Аяғындағы тар етігін жүгіріп бара жатып әзер шешті. Жанталасқан күйде шалбарының балағын санына дейін түріп алды да, кетпенін сабынан сүйреткен күйі атыздағы суға қойды да кетті. Атыз басында үюлі жатқан он шақты кесек шымды суға шалп-шалп лақтырып болған соң, бала талтайып тұра қалып топырақ ата бастады. Бет қаратпай лайсаң жерге кетпенін сілтеп жатыр. «Атыздағы бар су далаға кетті-ау» деп ойлап, осы ойына іштей ашынып та тұр. Кетпенді де ашумен ызалана сілтейді. Әр сілтегенде кетпені ұңғысына дейін батып кетеді. Бір тәуірі жырылған жер атыздың биіктеу тұсы екен. Бұл – атызды тезірек бекемдеуге қолайлы болды. Қияс та жанталаса қимылдап жатты. Жырылған жерден судың ағуы тоқталса да, топырақты үсті-үстіне атумен болды. Ақыры топырақты көңілдегідей тастап болған соң, атыздың басын кетпенімен таптауға кірісті. Бұл кезде Қиястың өзі де едәуір болдырып, ентігіп қалған еді. Үстіне шашылған су мен балшық жұқа шалбары мен көйлегін денесіне жапсырып тастаған. Атыздың жабын кетпенімен қайта-қайта ұрып тастап, өзі де жалаң аяғымен олай-бұлай жүріп, «бітті-ау» дей бергенде бала енді тола бастаған көрші атыздың тұсынан көлкіп жатқан суды көрді. Атыздың жабын жағалай көз жүгіртіп еді, жыртылған жер көрінбеді. Бір жерден оқпан шыққанын ол бірден түсіне қойды. Ентігін баспаған күйі Қияс тағы да жүгіре жөнелді. Енді ол атыз ішіндегі судың бетін тінти қараумен болды. Атыздың қақ ортасында судың беті шұңқырланып жатыр екен. Тіпті құр-ұр, құр-р-р еткен дыбысы да естіледі. Бала суды шалп-шалп кешіп, сол жерге қарай беттеді. Оқпан екен. Қиястың бір аяғы тізесіне дейін батып кетті. Тіпті әрі қарай сумен тартып барады. Ол енді оқпаннан қайта шығып, жағадан шым іздей бастады. Кетпенді қоя салып, бір құшақ етіп бірнеше шымды бір-ақ көтеріп әкелді де, су кетіп жатқан оқпанға тыққыштай бастады. Үлкен кесек шымның бес-алтауын тыққан соң барып оқпан біржола бітелді. Әбден қалжыраған бала балшыққа батқан аяқтарын кезек-кезек әзер суырып, сүйретіліп сыртқа шықты. Үсті-басының суын сығып, балшығын сүртуге де мұршасы келмей, ентіккен күйі кетпеннің сабына сүйеніп біраз тұрды.

	Етігін қайта киіп алғысы келіп, солай таман бірер аттап жүрді де, әкесінің мұндай күндері жалаң аяқ жүріп су суаратынын есіне алған соң, енжар күйде жабысқан балшықтарды түсіру үшін аяқтарын кезек-кезек сермеп қойып, құлақ арықтың жағасына барып отырды.

	Сәлден соң ол атымен өзіне қарай жортаңдап келе жатқан Айбол бригадирді көрді. Айбол – осы ауылдағы білікті диқандардың бірі болатын. Соғыс басталған соң жұрт шалдың наразылығына да қарамай бригадир етіп сайлады.

	Бригадир анадайдан сөйлей келді.

	– Айналайын Қиясжан, жаңа жер бой бермей жатқан болар. Сөйтеді. Қайтерсің енді. Қайыпбектен көріп, көкейге түйіп қалғаның бар ғой. Айналайын, енді сендерге де сенім артып жүрміз. Артпағанда шарамыз қанша. Ер-азаматтан ауылда кім қалды? Ешкім де қалған жоқ. Қайыпбек кеткен күннің ертесінде егістік жерлерді жалғыз өзім аралап жүріп, қамығып ағыл-тегіл жылап алдым.

	Шал даусы қалтырап, қалтасынан орамалын шығарды.

	– Жарайды, қарағым, осы алғашқы суынан құтылып алсаң – ерлегенің. Құдай біледі, биыл тары қырғилардың келуіне орай пісетін шығар. Ондай болса құба-құп. Біраз бейнеттен жеңілдеп қаламыз.

	Бала Айболдың сөзін үнсіз тыңдады.

	– Мына түстік беттегі егістіктен келе жатыр едім. Олар да кешелі бері суарып жатыр. Кеше басқарма келіп асықтырып кетті ғой. Тарының бірінші суын беріп болған соң, жаппай шөп оруға шығасыңдар дейді. Қайыпбектен тағы хат келген жоқ па?

	Бала үнсіз.

	– Келер, келіп қалар тағы да. Амандық болса, жазып тұрады ғой. Солардың жоқтығын білдірмеуіміз керек, қарағым! Сөйтелік.

	Сары атының сауырын шыпырата ұрып, Айбол ауылға қарай жортақтай жөнелді.

	Бригадир кеткен соң, Қияс сусын ішіп, нан жеп, біраз тыныстап алды.

	* * *

	Қияс он төртке енді толды. Бірақ дене бітімі он төрттегі деуден гөрі он алты-он жетіге келіп, буыны беки бастаған бала жігіт деуге бейім еді. Жасынан-ақ ірі, әкесі сияқты мінезі ауыр болып өсті. Жұмыстың қай түріне болса да бейімі бар және тындырымды болды. Сондықтан болар, үй ішінің сиыр арқандау, шөп орып тасу, ертелі-кеш мал жайғау сияқты жұмыстарын Қияс атқаратын. Ал соңғы екі-үш жыл бойы Қайыпбек баласын жанынан бір елі тастаған емес. Тары суарса да, қауын ексе де, кішкене кетпенін иығына салып Қияс қабатында жүреді. Жұрт:

	«Қайыпбектің баласы ер жетіп қалды. Баланың кәдеге жарап, бір қолыңды екі еткені осы да» деп сөз ететін болды.

	Дене бітіміне орай, өзі қатарлы балалардан ірі болып көрінгендіктен де, көбіне өзінен ересектермен ойнайтын. Өзгелердей қағып-соғып керілдесіп қалатын әдеті тағы жоқ. Үн-түнсіз маңқиып жүріп өзгелердің ыңғайына көне береді. Балалармен ойнай қалса-ақ оның аузын ашып, таңдана қарайтыны – Саян. О, ол әңгімені қалайша құйқылжытады десеңші!

	Саян есіне түскенде Қиястың бойы сергіп, тіпті көңілденіп кетті.

	Соғыс басталмай тұрғанда жаз бойы ауыл балалары мал арқандап бағуға шалғынға кетеді. «Көк егіске тыным бермейді» деп жұрт малын арқандап ұстайтын. Сиыры бары – сиырын, ешкісі бары ешкісін арқандайды. Сондайда ұзақты күнге балаларды жалықтырмай отыратын Саян болатын. Оның айтқан әңгімелерін өтірік деп ешкім де айта алмаушы еді. Өйткені Саян әңгімені соғып отырғанда, «осы өтірік айтып отыр екен-ау» деп ойлауға мұршалары келмей, балалар тегіс ұйлығып қалатын. «Көпірме» деген қосымша атты да оған балалар таққан жоқ. Әуелі өзінің шешесі, сонан соң бүкіл ауыл солай атайтын болды.

	Ол кезде бала атаулыдан аудан орталығындағы базарға апарып қауын сататын – жалғыз Саян. Өзгелері ересек кісілер. Саян әңгіменің басын тіке базарға тірейді. Қауынды қалай саудалайтынын, жол-жөнекей езіліп, іші түскендерінің өзін мақтап-мақтап өткізіп жіберетінін, ақшаға шалбарының екі қалтасы бірдей толған кезде көйлегінің ішіне салатынын айтады. Қауынды сатып болып магазиннен қызыл суды қалай-қалай сіміретінін ежіктеп тұрып баяндағанда, өзге балалар да жабыла базарға қауын сатқысы келіп, қызығып кетуші еді. Өзге балалар қызыл су дегеніңіздің не екенін де білмейді. Саянның бұдан да қызық әңгімелері бар. Ауылда Нұрсәуле дейтін сұлу келіншек болатын. Қауын піскен кезде ол да өзгелермен бірге базарға барып тұрушы еді. Әңгімені айта келе Саянның сонымен де жақындығы болып шығады. Бірақ ол жайдан-жай сондай едім дей салмайды. Мұндайда әңгіменің майын шығарып, дәмдеп айтады.

	Нұрсәулемен екеуінің арасында әңгіме біткеннен кейін, Саян өзінің базарда әйгілі атаман екенін де тәптіштеп дәлелдеп береді.

	– Бір рет қауынымды сатып болып, екі қалтамды ақшаға толтырып, базардан талтаңдап шығып келе жатсам, жаман тамдардың бұрышынан ысқырық естілді. Мен не? Ысқырықты тыңдап тұрайын ба? Алшаң-алшаң басып жүре бердім. Сөйтсем, әлгі жаман тамдардан тізіліп бес бала шыға келді. Байқаймын, ойларында бәле бар. Бір ұзын сирағы тұрып: «Тауарыш, қауындарыңның ақшасы қайда?» – дейді. Мен не? Сонымен сөз жарыстырып тұрам ба? Бірден түсіне қойдым да, қоржынды лақтырып жіберіп тұра қалдым. Алдымен ұзын сирағы келе беріп еді, қос аяқтап тұрып ішке бір-ақ тептім. Бәлдібай атамның тіккен етіктерінің өкшесінің қандай болатынын өздерің білесіңдер ғой. Оның үстіне, көкең іштен бекер тепкен жоқ. Біліп тепті. Сонымен ұзын сирақ жуық арада тұрар болмады. Бір мықыр қарасы қабаттаса беріп еді, тұмсықтан бір-ақ қойған кезде, қан дегенің жосып кетті. Сонан соң бір жалақ сары тұр екен. Атылып барып баспен соғып кеп қалдым. Баспен соғудың қандай болатынын сендер біле бермейсіңдер. Дұрыстап соқсаң, анау-мынауларды бірден о дүниеге жіберуге болады.

	Жалақ сарым да мұрттай ұшты. Осы кезде қалған екеуін іздеп жан-жағыма қарасам... жоқ... Әрі іздедім, бері іздедім. Жер жұтып кеткендей. Тығылып тұр ма екен деп, жаман тамдардың ішіне кірдім. Жоқ. Сөйтсем, сужүректер мен ұзын сирақты құлатқан кезде-ақ зытып кеткен екен.

	Мұндай әңгімеден кейін Саян ауыл балаларына нағыз қас батырыңның өзі боп көрінеді.

	Балалардың Саянның ұшы-қиыры жоқ көп әңгімесінен жалығатын кездері де болады. Ондайда «нағыз суайттың өзі осы. Суайт қана емес-ау, сиқыршы» деп сыртынан жек көріп, қайтып оның әңгімесін тыңдамасқа уәде етіседі.

	Бірақ оған өздері шыдай алмайды. Саянның әңгімесін сағынып, оны іздейтін де кездері болады.

	* * *

	Соғыс басталғаннан кейін балалардың Саянның әңгімесін тыңдауға мұршалары да болмай кетті. Майданға кеткен жалғыз ағасының орнына Саянның өзі арба айдауға шықты.

	Бұрынғыдай сиыр, ешкілерін арқандап қойып, шалғында аунап Саянның әңгімесін тыңдап жататын заман көзден бұл-бұл ұшты.

	Енді жаз бойы балалардың бірін-бірі көруінің өзі қиындап кетті. Күзде колхоздың тарысы түгел жиналып болған соң барып, мойындары босады. Жаз бойы шым тасып сенделіп кеткен Саян да үйіне келіп, бұрынғыша балаларды әңгімеге кенелдіріп тастады.

	Ол бұл жолы балаларды шұбыртып ауыл сыртындағы қырманның орнына ертіп апарды. Балаларды тарының жұмсақ сабанына жағалай тізілдіріп отырғызып қойды да, өзі сырт киімін асықпай шешіп, балалардың қақ ортасына жайғасты. Балаларды бұлай алысқа ертіп әкететін себебі – Саяекең тар жерде, жұрт көзінше еркін көсіле алмайды. Оңашада бөгет жоқ. Саяекең бұл жолы базар маңының әңгімесін айтқан жоқ. Әңгіме тақырыбы мүлдем өзгеріп кеткен. Ағасы Жанарбектің соғысқа қатысқалы қанша немісті қырғанын және қалай қырғанын айтты.

	«Қысқа қарай өтпіске алып келіп кетемін» деген хаты келді дейді. Шетте отырған шомбал қара бала «соғыста өтпіске бермейді» деп еді, Саян оған абыржи қойған жоқ.

	– Мә-ә, саған, мынаның сөзін қарай гөр. Соғыста өтпіске бермейді дейді. Соғыс дегенің не екенін білсең екен-ау. Фашистерді шетінен бытырлатып қыра берсең, қыра берсең, саған өкімет өтпіске бермей не береді. Өтпіскені айтасыңдар, ең әуелі Жанарбектің қазір неше медалы бар екенін білесіңдер ме?

	Балалар Саянға телміре қараған күйі үнсіз отырып қалды.

	– Үшеу... Қазірдің өзінде үшеу... Білдіңдер ме? – Саян үш саусағын шошайтқан күйі біраз отырды да: – осыдан Жанарбек көкем өтпіскеге келсінші, медальдарын саусылдатып өзім тағып аламын, – деді.

	Жанарбек туралы әңгімесін тамамдаған соң, Саян арба айдап жүріп айдаһар өлтіргенін баяндап кетті.

	«Әулиенің түбінде айдаһар бар. Бұрынырақта жылына бір адам жұтып тұрған. Кейіннен адам орнына мал жұтатын болыпты» деген әңгіме ауылда анда-санда айтылып жүретін. Сол айдаһар жыланды Саянның өлтірдім дегені балаларға тіпті тосын жаңалық болды. Саянға қарай бір-бір ысырылып қойып, ал кеп тыңда...

	– Қас қарайғанша шым тасып, өзім де, арбаға жегілген аттар да болдырып, айдың жарығымен Тарбақты жақтан келе жатыр едім. Бір кезде аттар аяқ астынан үркіп, шыңғырып жібергені. Қалғып келе жатыр едім. Апыл-ғұпыл көзімді уқалап жіберіп, жолға қарасам, қарсы алдымда анадай жерде көлденең түсіп бірдеңе жатыр. Ойбай-ай, басы бар ғой... Недей десем екен-а?.. Әй, анау бар ғой... Анау ше-ше...

	Саян айдаһар жыланға теңеу таппай, екі қолымен ауа қармап отырғанда, өзге балалар қорқып, бүрісіп қалды.

	– Анау ше-е... Келі бар ғой. Бәлдібай атамның екі адам қатар тұрып түйетін келісі ше? Сондай бар-ау. Мәс-са-ға-ан-н... Иір-иір. Саяекеңнің ондайда қорқудың орнына аруағы қозып кететінін білесіңдер ғой. Мен не? Кері бұрылып қашайын ба? Не де болса арбаның дөңгелегімен мыжып өтуге бел байладым. «Уа, аруақ, қолдай гөр!» – деп айқайлап, қамшыммен екі атты шықпыртып салып-салып қалғанымда, жануарлар әлгі иір-иірдің үстінен секірді дейсің. Арбаның төрт дөңгелегі бірдей мыжып өткенде айдаһар батырың ыс-с-с ете қалды. Мә-ә, айдаһар ыс-с еткен кезде бар ғой, көйлегімнің етегі желп ете қалды. Ал енді содан кейін не болды дейсіңдер ғой. Айдаһар жылан өлді дейсіңдер ме? Тапқан екенсіңдер оп-оңай өле салатын айдаһарды. Бір бұрылып қарасам, айдаһарым иір-иір болып арбаны қуып келе жатыр. Ойбай-ау, әуелде оны байқап алмаған екенмін. Ұзындығы бар ғой... Анау бар ғой... Басы осы жерде болса, құйрығы ауылдың жанында, ана Бәлдібай атамның үйінің жанында жатыр деуге болады. Балалардың ішінде Бәлдібайдың үкі көз сары баласы да отырған. Саянның мына сөзін естігенде, оның көзі ұясынан шығып кете жаздады.

	– Қорыққан шығарсың, – деп қалды, осы кезде «көпірменің» жанында отырған сары бала үрейлене сөйлеп.

	– Какой қорыққан? Мен не? Ондайда қорықсам не болғаным. Қайта бойыма жігер бітіп, қаһарланып кеттім. Аттарды түрегеп тұрып қамшымды үйіре қатты айдадым да, сәлден кейін қайта бұрып айдаһардың үстіне салдым. Жылқы дегенің де қасиетті ғой, шіркін! Қамшымды үйіріп тұрып айдағанымда тайсалмады-ау. Шыңғырып тұрып айдаһардың үстінен қарғығанда арба аударылып кете жаздады. Арбаның төрт дөңгелегі айдаһарды тағы бір мыжып өтті. Байқаймын, айдаһарым әлсіреп қалған секілді. Басы Бәлдібай атамның келісіндей болып, былқ-сылқ етіп жол үстінде қозғала алмай жатып қалды. Мен не? Әуелде қорықпағанда енді қорқамын ба? Арбамен олай-бұлай екі-үш жаншып өткенімде айдаһар батырым жан тәсілім етті.

	– Айдаһар сол жерде әлі жатыр ма? – деп қалды жанында отырған әлгіндегі сары бала, көңілі орныққан күйде.

	– Какой жатқан? Жатса не болар еді? Оны көріп мына сендердің жүректерің ойнамалы боп қалады, екіқабат жеңгелерімнің бала тастауы мүмкін. Мен не? Соны ойламады дейсің бе? Ойладым. Әбден ойладым. Жаны кеткенін білген соң, жыланның басын арқанмен шандып, арбаның қауына байладым да, сүйретіп әкеліп сасық көлге тастадым.

	Балалар бұл жолы Саянға: «әй, мынау өтірік шығар» деуге де қорықты. Өйткені сол сәтте Саянның өзі де айдаһардай сұсты болып көрінді.

	Саян болса жайшылықтағыдай жайбарақат:

	– Әй, сол айдаһар жыланыңды қойшы. Одан да фашистерді қырғанды айтсаңшы. Шіркін-ай, біздің ауылға бір арба фашист келер ме еді, – дейді. – Әттең, келсе ғой шіркіндер, көкелерінің тойларын көрсетер едім-ау.

	Бойларынан үрейлері аздап тарай бастаған ересек балалар: – Бір арбасы келсе қайтер едің? Бәрін де қырып жіберер ме едің, – дейді.

	– Өй, сол да сөз бе екен? Бір арба фашисті жайғай алмасам, неғып жүрмін? Онда мен әншейін сужүрек болғаным да. – Сонан соң «көпірме» бір арба фашиспен қалай арпалысатынын айтып кетеді.

	– Мәселен, ауылдың шетіне бір арба фашист келді дейік. Арба Бәлдібай атамның үйінің жанына тоқтады дейік. – Бәлдібайдың үкі көз баласының тағы да құты қашып кетті. – Мен не? Қарап тұрамын ба? Қолыма бір келтекті аламын да, немістерге жетіп барамын. Арбаның алдына көлденең тұра қалып, келтегімді аспанға көтеріп, «атаңның аузын ұрайындар, жекпе-жек! Жекпе-жек! Шық, қанеки, батырың!» – деймін. Олар да шылғи ақымақ емес. Мені тарс еткізіп бірден ата салмайды.

	«Бұл не деген жүрек жұтқан бала», – деп, әуелі маған таңырқайды. Сонан соң «сен баланы көрейін», – деп еңгезердей біреуі түседі де маған қарай жүреді. Сол кезде мен қайтемін? «Ата-бабамның аруағы қолдай гөр, жебей гөр» деп, екі білекті түрініп жіберіп, еңгезердей фашистің алдына аршындай басып жетіп барамын да, келтекпен басына беріп кеп қаламын. Басы, сөз жоқ, қақ айрылады. Екінші фашист келеді. Оны келтекпен желкесінен беріп жіберемін. Үшіншісі келе бергенде, іштен бір төбемін де, жалма-жан мылтығын тартып ала қоямын. Өйткені фашистердің бастары да қауақ емес. Менің қызығыма қарап бәрі бірдей отыра бермейді.

	Біреуінің мені мылтығымен бас салуы да мүмкін. Соны мен алдын ала сеземін де, мылтықты алған күйі «қолдарыңды көтеріңдер, иттер» деймін. Біреу мылтығын кезеніп тұрғанда қолдарын көтермей көрсінші. Жапырласып көтереді. Сонан соң сендерге «аналардың қолдарын байлаңдар» деп бұйыруым мүмкін».

	Балалар ойда жоқта өздеріне Саянның мынадай сенім жүктегеніне риза болысып, қозғалақтап қойды.

	– Сонда сендер көздерің жыпылықтап, қорқақтамай жағалай қолдарын байлауларың керек. Қолы байланғандарды сиыр қораға қамап қоямыз. Өйткені олар керек болады. Күзде бірін-біріне тізіп қойып, езулерінен түртіп жүріп, тары айдатсаң қандай жақсы.

	Әрине, олардың орталарында былшиған семіз генералдары болады. Мен оған тимеймін. Өйткені менің онымен дұрыстап сөйлесуім керек. Өзгелерін жайлап болған соң, әлгі былшиған семіз генералдың жағасынан аламын. Қолға түскендерін білген соң, ол сорлы жалғыз өзі не істесін? Ербитіп қолын көтереді. Қолына түкіргенім бар ма, оның? Жағадан алған күйі иектің астынан перемін кеп.

	Бұл кезде Саян қызды-қыздымен орнынан тұрып кетіп, генералды қалай ұратынын көрсете бастады. Өзге балалар, тап қазір Саян генералмен шын айқасып жатқандай, үрейлі күйде қарасып отырды.

	– Генерал батырдың иек астынан қойған соң-ақ есеңгіреп қалады. Мен не? Енді неден сасам? Кімнен қорқамын? Оны баппен соққылайтын боламын.



	Бізбен соғыстыңдар ғой, а...

	Бізді жеңбек болдыңдар ғой, ә...

	Бізді қанжоса етпек болдыңдар ғой..., ә?

	Біздің ауылды да алдарыңа сап айдап әкетпексіңдер ғой...

	Мә, жеңесің...

	Мә саған біздің ауылдан сыбаға...



	Саян былшиған сары генералды әр ұрған сайын өзгелердің айызы қанып, рахаттанып отырады. Тіпті іштерінен «шіркін-ай, тағы да ұра түссе екен» деп отырғандар да болды.

	Былшиған сары генералды әбден есеңгіретіп соққылап, өзі де әбден болдырған кезде Саян топ етіп сабанның үстіне құлай кетті. Құлай кеткен күйі тапжылмастан аспанға қарап жатып: «Шіркін-ай, біздің ауылға шынымен-ақ бір арба фашист келер ме еді», – деді. «Келсе ғой, мен өзім-ақ дәл осылай жайғар едім. Құдай ақы, дәл осылай етер едім». Балалар оған үн қатқан жоқ. Үндеуге батылдары да жетпес еді. Ол сәтте бәрінің де құдайдай табынар әулиесі, қас батырлары – орталарында, тарының жұмсақ сабанының үстінде шалжиып жатқан Саян болатын.

	Саян аспаннан көзін алмай, өңі сұп-сұр, сазарып жатқан күйі: «Мен енді соғысқа барамын, – деді. – Сұранып кетемін. Милиция жібермейді, бәрібір қашып кетемін. Әйтеуір кетемін. Кетемін...»

	Соңғы сөздерді айтқанда оның еріндері дірілдеп, даусы қалтырап кетті. Балалар енді оның соғысқа кететініне де сенді. «Саян бәрібір дегеніне жетеді», – деп ойлады балалар іштерінен. Енді олар дәл қазір орталарында шалжиып жатқан Саян ертең-ақ соғысқа кетіп қалса, күніміз не болады деп қиналып отырғандай. Ол жоқта тағы бір айдаһар жылан шықса, оны арбамен жаншып өлтіретін кім?

	Ол жоқта шынымен-ақ ауылға бір арба фашист келіп, Бәлдібай шалдың үйінің жанына түсіп жатса, оларды байлап-матап, генералды былш-былш соққылап жататын кім? Тіпті қолдары боста әр түрлі әңгімелер айтып, бойларын сергітетін кім? Саян болмаса, бұлар не істей алады?

	Сол жерде балалардың әрқайсысы-ақ Саянсыз күндерінің қараң екенін сезді. Енді Саянның соғысқа кетіп қалмай, өздерінің орталарында қалуын тіледі. Бір кезде Саян тағы да өршелене сөйлеп кетті.

	– Бәрібір соғысқа мен бармай болмайды. Баруым керек. Барайыншы... Сосын олар көреді менен көресіні! Мен оларды жеңбей қайтпас ем. Сөз жоқ, ауылға оларды жеңіп барып келемін. Қорықпаймын олардан. Қанымды тамшылатып жүріп соғысамын олармен.

	– Саянның кірпіктерінің ұшында жас тамшылары мөлтілдеп тұр еді. Сондықтан өзге балалардың да жылағысы келді. Көзінің жасын саусағының ұшымен сүртіп жатып, Саян тағы да күбірлей бастады:

	– Сөз жоқ, мен оларды жеңіп барып ауылға келемін. Сонда сендер қайтесіңдер? Әрине, сендер менің соғыстан жеңіспен қайтып келе жатқанымды естіп үйде отыра бермейсіңдер. Арбаға мініп алдымнан шығасыңдар. Бәріміз шұрқырасып Тарбақтыда кездесеміз. Сонда қайтер екенбіз... Бәріміз құшақтасамыз ғой, ә... Сонан соң қайтер екенбіз? Қарқылдасып күлеміз-ау, ә... Жоқ. Бәріміз де ағыл-тегіл боп жылайтын шығармыз... Жылаймыз ғой, ә? – Саянның бетін жас жуып кетті. Бірақ ол өзі балаларға қарап ақсиып, тістерін көрсете күле қарап отыр еді.

	Балалар да Саянға не дерін, не істерін білмей қалды. Күлкісі кеп отырып жылағандары, жылағысы кеп отырып күлгендері қызық болды.

	* * *

	Көктем шыға-ақ тағы да колхоздың әр қилы тіршілігі басталып кетті. Бұл кезде ауылдағы екі мұғалім де майданға кеткендіктен, мектеп жабылған. Ересек балалардың бәрі де колхоз жұмысында. Саян да ағасынан қалған арбаға иелік етіп жүр. Қияс оны анда-санда ғана көріп жүрді.

	Осыдан үш күн бұрын ол Қиястың егістігінің басына шым әкелді. Арбасынан ыржия түсіп келіп ол Қияспен әбден сағынысқан кісіше амандасты.

	– Қалай, жеңешем ауруынан тәуір болды ма? – деп Төржанның жағдайын сұрады. Бұл тұста ол есейіп қалған жігітке ұқсап кетті.

	– Жақсы ғой, – деді Қияс та оған деген ризалығын білдіре алмай.

	– Менің де әжем кейде жатып қалады. Қайсыбір күні:

	«Әже, осы жауды жеңіп алғанша ауырғаныңды қойшы», – десем, «Бәтуәсіздің сөзін қара, мен ауырайын деп ауырып жүр ме екем?» – деп, жата кеп ұрысты.

	Екеуі қосыла күліп алды.

	– Күзде тарыны өткізіп болған соң, тағы да әңгімені гөйітеміз ғой, ә... Құдай ақы, осы күні ішім толып жүр. Сосын бар ғой... Осы күні күшім тасып барады. Біреулермен шайқасқым келеді. Біреулерді шетінен алып ұра берсем деймін. Айтпақшы, жақында Жанарбектен хат келді. Тәнкі айдайтын болыпты. Тәнкі дегенді білесің бе? Оның жүйріктігін мен саған айтайын, пойызың митыңдап жолда қалады екен. Немістерді сол тәнкімен біздің Жанекең мылжа-мылжа етіп жаншып жүрген көрінеді. Осыдан қара да тұр, Жанарбек соғыстан қайтқанда тәнкінің біреуін ауылға мініп келеді. Әне, сонда көресің тәнкінің қандай болатынын.

	Қияс Саянның әңгімесіне елтіп, аузын ашып қалды.

	Сәлден соң Саян тағы да әңгімесін жалғастырып кетті.

	– Қайыпбек көкем де майданға жетіп қалған шығар, ә...

	– Қайдам...

	– Қайдамы жоқ, барды ғой. Осы уақытқа дейін бармай, екі ортада асық ойнап жүр дейсің бе? Барғаны сол, жаудың жағасынан алды ғой. О, шіркін, Қайыпбек көкем балуан ғой, ә, фашистерді мойнынан тышқанша лақтыра беретін шығар. Қайыпбек көкемдей балуан болсам ғой...

	Саян сәл мұңайған болып тұрды да, қайтадан жүзі жайнап қоя берді.

	– Бәрібір менің күшім де ешкімнен сорлы емес. Қайыпбек көкемнен кейінгі балуан өзіммін. Өтірік пе? Өтірік деші?

	– Рас, – деді Қияс сасқалақтап.

	– Ендеше мен де тезірек майданға кетуім керек. Жетеді осы жүргенім де. Осыдан қара да тұр, бір күні арбаны тастап, қолыма бір қауақ көженің суы мен бір таба нан аламын да, «Майдан қайдасың?» деп кете берем. Мен не? Өстіп жүре берем бе? Сөз жоқ, сөйтем.

	Оның түсі бұзылып, даусы қатуланып кетті.

	– Қайыпбек көкемнен хат келсе айтшы. Қай жерде жүргенін біліп берші маған. Тап сол Қайыпбек көкем жүрген жерге барамын.

	Саян осылай лепіріп сөйлей берер ме еді. Сәлден соң атымен жортып келе жатқан Айбол бригадир көрінді. Саян амалсыз арбасына қарай беттеді.

	Қиясқа әсіресе оның «Қайыпбек көкеммен бірге соғысамын» дегені ұнап кетті.

	Соншалық жақсы көріп әрі аяп кеткендіктен, ол Саянның арбасы ұзап кеткенше соңынан қарап тұрды.

	...Бала санасына ұялаған тәтті ойлардан серпіліп, жан-жағына қарады. Бірінен соң бірі суға толып жатқан атыздарға көз жүгіртті. Ой құшағында жүріп-ақ біраз атыздарды суға кілкітіп, құлақтарын бекітіп үлгірген екен. Енді байқаса, құлақ арықтың шығыс бетіндегі қума атыздар түгел дерлік су ішіп болып қалыпты. Бір жақсысы, әлгіндегі бір оқпанды бітегеннен кейін, екі-үш атыздың ылди жағынан жырымшылап су қашқаны болмаса, суару кезінде Қияс көп абыржи қойған жоқ. Бірақ мұның да сыры Қиясқа аян. Сағаның түбіндегі көтермеден қорықпай, суды молдау жібергенде ендігі батыс беттегі атыздар да су ішіп жатқан болар ма еді. «Әлі де көбейтуге болады. Тіпті де кеш емес». Бала саға жаққа қарай келе жатып та «әлдеқашан сөйтуім керек еді. Сонда бүгін бар жерді суарып та болар едім» деп өзін-өзі кінәлап қойды.

	Күн түске таянып қалған кез. Лаулаған қапырық ыстық даланың да еңсесін басқандай. Үп еткен самал жоқ. Таңертеңнен бері әр тұстан естіліп тұрған шаң-шұң дауыстар да енді мына аптапқа малтығып қалған секілді. Бала тершіген маңдайын әлсін-әлсін көйлегінің етегімен сүртіп қойып, сағаға келді. Келген бойда әуелі салқын сумен беті-қолын жуды. Едәуір салқындап тұла бойы жайланып қалғандай болды. Сонан соң сағалықтың екі жағынан біраз шымды жағаға шығара бастады. Енді су тарыға қарай тіпті мол кетіп жатты. «Осылай еткенім дұрыс болды. Несі бар, мұндай суға төзе алмайтын көтерме бола ма?» деп, бала жағада екі аяғын салқын ағын суға малып отырып, өзін-өзі жұбатып та қойды.

	Ол енді құлақ арықты жағалап тарылыққа қарай беттеді. Жұлқынып аққан мол су тарылыққа да жетті. Дәл қазір осы судың жарысын батыс беттегі атыздарға да бөліп жіберуге болады. Онда тарыны бүгін суарып бітуі де мүмкін. – Бала осыны ойлады да, кетпенмен жалма-жан арықтың батыс беттегі шеткі атызға түйіскен жерін ашып жіберді.

	«Міне, табылған ақыл. Бүгін тарыны түгел суарып бітсем, қандай жақсы. Бригадир де риза болар еді. Анам ше? Ол да қуанар еді-ау?..»

	Қияс өз-өзіне риза болып, көңілденіп кетті. Дәл қазір ол өзін байырғы диқандарша сезінді. Әкесін есіне алды. «Ол кісі болса да тап осылай жасар еді. Бұлай жасамауы мүмкін емес. Жерді бөліп-жармай бірден суарған жөн. Егіс те сонда біркелкі көктейді деп айтқанын Қияс талай естіген.

	Әйтсе де құлақ арықтың екі бетіндегі атыздарды алма-кезек бақылап, аралап жүру балаға оңайға түскен жоқ. Бірде ана шеттен, бірде мына шеттен атызды жырып қашқан су оны біраз қалжыратып та тастады. Сонда да ол суды молайтқанына ешқандай өкінген жоқ. «Тарыны бүгін суарып бітуім керек» деген ой да санасына әбден орнап алды. Әлсін-әлсін сағаның түбіндегі көтермеге де соғып, байқап қояды. Әзірге сыр берер сыңайы байқалмады.

	...Күн тас төбеде тұр. Бала күн алауымен быршып терлеп кетті. Маңдайынан, бетінен аққан терін әлсін-әлсін көйлегінің етегімен сүртумен болды. Көйлегіне сіңген ащы тер сүрткен сайын көзін ашытып та жіберді. Осы тұста бала тағы да әкесін есіне алды. Ол да көйлек-дамбалы денесіне термен жабысып, тал түсте кетпенін иығынан тастамай жүгіріп жүрер еді. Бір ғажабы шаршап абыржығандығын ешкімге сездірмейтін. Тіпті жұмыс істеп жүргенде өзгелермен сөйлесу деген оның табиғатында жоқ-ты. «Шіркін-ай, қазір көкем жанымда болса ғой». Бала бір сәт іштей күрсініп те қойды. Өзінің әкесін сағынып қалғандығын да сезді. Кеткелі бері әкесінен бір-ақ хат келгендігіне Қияс ренжулі еді. «Күнде, тым болмаса күнара біреуін неге жазып тұрмайды екен».

	Бала бірауық ағаштың көлеңкесінде отырып сусындап тыныстауға да уақытты әзер тапты. Онда да ұзақ отыра алған жоқ. Түс қайта ас-су алып інісі Сауыт та келуі тиіс. Сонан соң босаған ыдыстарды алып қайта кетеді. Қияс інісін аяп та кетті. «Ары-бері жүріп, ыссылап шаршайтын шығар. Не істеп жатыр екен өзі?»

	Бәрі де бірқалыпты, ойдағыдай сияқты еді. Құлақ арықтың екі бетіндегі атыздар да бірінен соң бірі шірей толып, баланың көңілі жайланып келе жатқан. Кенет саға жақтан судың оқыс сарыны естілді. Қиястың көңілі бір жайсыздықты сезгендей болды. Абдыраған күйде кетпенін иығына іле сала, саға жаққа қарай жүгіре жөнелді. Аяғы-аяғына жұқпай, ентіге жүгіріп келе жатып ол «бәлкім, көтерме құламаған шығар» деп ойлады. Бұл – баланың өзін-өзі жұбатуы еді.

	Болмаса көтерменің ақиқат құлағандығын ол алғаш судың сарылы естілген кезде-ақ білген.

	Көтерменің бір жағын орып, сарылдап далаға кетіп жатқан суды көргенде баланың көзі шарасынан шығып, қорқыныштан тұла бойы қалтырап кетті. Не істерін де білмей сасқандықтан, бала судың құлап жатқан жеріне барып, талтайып тұра қалды. Ылдиға қарай бар екпінімен құлап жатқан су екпіні баланы теңселтіп жіберді. Құлаған жердің көлемі үш-төрт қадамдай. Дәл қазір осынша жерді бітемек түгілі бала судың ағысына да қалт-құлт етіп әзер шыдап тұр. «Жоқ, мен бітей алмайтын шығармын бұл жерді. Бой бермес. Судың бәрі де далаға кетті». Ызаланғаны соншалық баланың көзінен бырт-бырт жас шықты.

	«Бәлкім, айқайлауым керек шығар. Біреулер көмекке келер». Бірақ тал түс кезіндегі дауыстың ұзап кетпейтінін де Қияс жақсы біледі. Сондықтан өзінің осы бір тым шарасыз халін сезіп, өксіп-өксіп жылаған күйі жұлқына ағып жатқан суға көлденең жата кетті. Күндікке кетпеннің сабына сүйенгендіктен ғана шыдап тұр екен. Бала ызадан булығып құлай кеткен кезде, оны долы ағыс екпінімен бірер аунатып та жіберді. Қияс өкси жылаған күйі үстінің суы сүмектеп, орнынан тұрды. Біраз жерге ағыспен ілесіп кеткен кетпенін ұстады.

	Ол енді бойын кернеген ашу-ызадан бірте-бірте арыла бастады. Жылағанын да қойды. Қайта бойын бір қайсарлық сезімі билеп алғандай. «Бұл жерді менің қалай да бітеуім керек» деп ойлады ол іштей. Мұнысының әншейін далбаса ой емес екеніне де ол сенгендей еді. Енді құлақ арықты біржола бітеп, алдымен суды тыю үшін кетпенін қос қолдап ұстаған күйі сағаға қарай жүгірді. Әлгінде ғана жағаға шығарып кеткен шымдармен қайтадан сағаны бітей бастады. Шымның үстінен бастыра топырақ тастады. Енді құлақ арыққа кетіп жатқан бір қасық та су жоқ.

	Бала алқынған күйі кетпенінің сабына сүйеніп бір сәт тұрды да, аяғын сүйрете басып, көтерме жаққа жүрді. Жұлқына аққан судың бәрі де көлкіп ылдида жатыр. Бала енді аспай-саспай жүріп әуелі жақын маңнан шым тасып, құлаған жерге тастай бастады.

	Мұндайда әкесі Қайыпбек тым сабырлы болатын.

	«Оқасы жоқ, балам, асықсаң, күйінсең, ісің бүлінген үстіне бүліне береді» деп қойып, неге де болса көнтерлі әдетпен жұмысын жалғастыра беретін.

	Бала құлаған жерге біраз шым тастаған соң, енді топырақ атуға кірісті.

	Бұл кезде күн де ауа бастаған еді. Жанды нәрсенің бәрін де ерітіп жіберетіндей қайнаған мына ыстықта көтермені бітеу он төрт жасар балаға оңайға түспейтін секілді.

	Қияс әлсін-әлсін бетінен, маңдайынан жосыған терді көйлегінің етегімен сүртумен болды. Сонда да болмайды. Ащы тер қасынан төмен сорғалап, көзіне құйылады. Бірақ бала әзірге мұның бәрін де елер емес.

	Ол құлаған жерге өзі ылдида тұрып, топырақты құлаштай лақтырып жатты. Ыза топырақ жұбын жазбастан топ-топ етіп түседі. «Көкем болса да осылай атар еді топырақты». Ол әкесін есіне алды. «Жоқ, ол кісі тіпті қашықтан атар еді. Және көкемнің кетпені қандай. Кетпені жерге бір батқанда кішігірім ошақтай жер опырылып қалады». Қиястың қолындағы шешесінің кетпені болатын. Майданға кетерде әкесі «менің кетпеніме шамаң келе қоймас, шешеңнің кетпенін ұстай бер», – деп, өз кетпенін сөренің биік белдеуіне қоса сыммен орап кеткен.

	Бұған дейін бала «анамның кетпені де болады» деп, әкесінің кетпенін ұстауды ойламаушы да еді. Дәл қазір ол әкесінің кетпенімен топырақ атуды армандады. Тіпті шешесінің кетпені қолына тым жеп-жеңіл болып кеткендей болды. «Онымен топырақ атқан қандай өнімді болған болар еді. Ол кезде мына кетпенді Сауытқа бере салар едім».

	Осы бір тәтті ойлар баланы шабыттандырып жіберді.

	Он төрт жасар баланың тәп-тәуір шыныққан бұлшық еттері бұлт-бұлт ойнап, күнмен тотығып қарайған мойны мен білек терілерінде тер тамшылары моншақша жылтырайды.

	Осындай алаулаған шілденің ыстығында әкесінің қасқайып тұрып кетпен шауып, тершіп, көйлек-дамбалы денесіне жабысып тұратын сәттерін Қияс талай көрген. Сонда «көкем неге шаршамайды екен» деп таңқалушы еді. Кейде тіпті әкесі аңыз-ертегілердегі батырларға ұқсап көрінетін. Дәл қазір өзінің де сол әкесіне ұқсап, қасқайып топырақ атып тұрғанына бала дән риза еді.

	«Құдай біледі, мен қазір көкемнен айнымаймын. Топырақ тастауым да тіпті аумайтын болар. Бәлкім, сырттан қараған біреу «мынау Қайыпбек емес пе? Сол ғой, бәтір-ау» деп таңырқаған да болар еді.

	Осы ойлармен ол тіпті құлшынып, қимылын бірте-бірте үдете түсті.

	Сәлден соң барып ол өзінің шаршағанын сезе бастады. Қатты алқынып кетті. Отша шарпыған күн алауы тіпті шыдатар емес. Шөл де қысып барады. Таңертең ызаға көмген қауақтағы салқын көженің суын түс кезінде-ақ ішіп тауысқан. Қатты шөлдеп кеткен соң, ол сағаға барып, ағын судан ішіп келуді ойлап, бірақ «тағы бір он кетпен атайын, он бес... жиырма-а» деп, өжеттікпен кетпенді өршелене сілтеп жатқанда, сырт жағынан «Қияс-с» деген жұмсақ үн естілді. Сауыт екен. Қолында қауағы мен көне дастарқанға оралған наны бар. Өзі әбден боршып терлеп, екі беті күнге пісіп, қызарып кетіпті.

	Екеуі ағаштың көлеңкесіне келіп отырды. Сауыт асыға дастарқанның орауын шешіп, қауақтағы айранды да алдына жақындатып жатты. Жұмсақ шаштарының арасынан тер тамшылары жылт-жылт етеді.

	Қияс інісін аяп кетті.

	– Шаршаған шығарсың, – деп оның арқасынан жайлап сипап қойды.

	– Жоқ. Бір қауақ айран көтергенге де шаршаймын ба? Қияс қайтып үндеген жоқ. Қауақты басына көтере күннің ыстығымен енді көпіршіп аши бастаған айранды сіміріп алды. Сусыны қанып, көңілі жайланып қалды. Тұла бойынан бұрқ-бұрқ тер көтерілді. Қауақты көлеңкеге қарай жылжытып, өзі бір жапырақ нанды үзіп ала сала, қомағайлана асап, борпылдақ топыраққа қисая кетті. Түстіктен жайлы самал соқты. Денесі де сергіп көңілдене бастады. Ол өз-өзіне риза болып, көтерме жаққа қарап қойды. Оның құлаған жерге тастаған топырағы әлі көтерменің деңгейіне жете қойған жоқ-ты. Әйтсе де бала өзінің осы бір қимылына аса ризалықпен қанағаттанып отырды.

	«Егер көкем болса, бүгін арқамнан қаққан да болар еді» деп ойлады.

	Сауыт бетінің терін алақанымен сүрткіштеп біразға дейін үнсіз отырды да, ағасы тамақтанып болған соң барып сөйлей бастады.

	– Өзің шаршадың ба?

	– Аздап қана.

	–Көтерме құлап қалыпты ғой. Қияс бұл жолы үндеген жоқ.

	– Бүгін сиырды қойнауға арқандадым.

	– Аударып арқандадың ба?

	– Аудардым. Сосын қайтып келіп, апама шай қойып бердім. Шай ішіп, апам борша-борша боп терледі.

	«Кешегіден тәуірмін» дейді.

	Шешесі туралы айтқанда Сауыт өзінше байсалды сөйлеп, ағасын жұбатпақ болған ниетін де байқатты.

	Қияс оның тершіген басынан жайлап сипап қойды.

	– Енді үйге қайтасың ғой?

	– Қайтайын.

	Сауыт үстін қағына тұрды. Таңертең Қияс әкелген бос қауақты қолына ұстады.

	– Апама не дейін? Тары суарып жатыр дейін бе? – Сауыттың мұнысы «апама көтерменің құлағанын айтайын ба?» дегендегісі еді.

	– Көтермені қайта соғып жатыр екен де.

	Сауыт мұрнын бір тартып қойды да, қауағын бұлғақтата көтеріп, талдың көлеңкесінен ұзап, ауылға қарай кететін жалғыз аяқ жолға түсті.

	Інісі кеткен соң да Қияс талдың көлеңкесінде біраз отырды. Ішіне ас барған соң тұла бойы босап, маужырай бастады. Көзі қайта-қайта ілгіштене берді. «Шіркін-ай, кішкене көз іліндірсем ғой» деп те ойлады. Ұйқының дәл қазіргідей тәттілігін ол бұрын аңдаған емес еді. Бірақ көзін сәл жұмса болды-ақ, ол тастай қатып ұйқыға кетерін жақсы білді. Сондықтан да бала ұйқының сиқырлы күшіне берілмей, басы бұлғақтап, көлеңкеде біраз отырды. Осылай отыра берсе жұмысқа деген ынтасының жоғалатынын да әкесінің айтуынан білуші еді.

	Ол өзін-өзі зорлай, бұлғақтай тұрып, қолына кетпенін алды да, көтермеге қарай жүрді.

	Бұл кезде күн бесіндіктен ауып та кеткен. Күннің алауы да ептеп басыла бастады.

	«Көтермені бүгін бітіруім керек. Сонда ғана тарыны уайымсыз суара беруге болады» деп ойлайды бала ұйқы ұялаған көздерін алақанының сыртымен қайта-қайта уқалап келе жатып. Аспай-саспай топырақ ататын жеріне келіп тұра қалды да, екі алақанына кезек-кезек түкіріп алып, кетпенді сілтей бастады.

	Ол байырғы кетпеншілерше қимылдады. Тұрысы да мығым. Кетпенді де бірқалыпты сілтейді. Көздеген жеріне түсіп жатқан топыраққа да көңілі тояттап тұр. «Көкемнің кетпенін шыңдап алмасам болмас. Мынау не деген өнімсіз еді», – деп, бала қолындағы кетпеніне назырқана қарап қойды. Тіпті өзінің ер жетіп қалғандығын да бүгін аңдағандай.

	Оның осы сәттегі қиялы тым ұшқыр әрі тәтті еді.

	«Шіркін, әлі тары да пісер... Даланы күңірентіп қоримыз-ау... Сақпанды сартылдатып аспанға атамыз-ау...



	Ала-ла-а-а-айй, ала-ай...

	Жеп қойды-ау, торғай,



	– деп айқайлағанда дауыс дегенің жеті қабат аспанды тіліп өтпей ме?... Оған дейін апам да тәуір болар. Бәлкім, соғыс та бітіп, көкем аман-сау қайтып келер. Шіркін, көкем келсе ғой»...

	Бала ақырын ғана күрсініп қойды.

	Күн еңкейіп, даланы қуырып жіберердей алаулаған ыстық бірте-бірте қайта бастады. Қияс көтерменің құлаған жерін бітеп болып, енді екі жақ бүйіріне жағалай топырақ ата бастады. Өзі ісінің сәтті бітіп келе жатқанын іштей сезген сайын, бала тіпті шабыттана қимылдады. «Көкем болса ғой. Маған қандай риза болар еді. Егер менің көтермені қайта соққанымды естісе ғой. Мен оған хат жазамын. Дәл осының бәрін айтып хат жазамын. Сонда ол қандай қуанар екен».

	Қиястың өз-өзіне риза болғаны соншалық, көтерменің екі бүйіріне тастаған топырағы жетерлік болса да, қимылын тоқтатпады.

	Ақыры ол көтермені жағалай көзбен шолып өтті де, «жетер енді», – деп түйді іштей. «Енді су мына арықты қанша шіреп ақса да, бұл көтерме сыр бере қоймас».

	Бала көтерменің жағасын асықпай жүріп кетпенімен таптап шықты. Әбден тапталған ыза топырақ кешкі күн сәулесімен жалтырап жатты. Енді Қияс таңертең келіп, суды тарыға қарай жіберуді ғана ойлады. «Енді бұдан мықты көтерме жоқ шығар» деп кетпенінің сабына сүйеніп тұрғаны да сол еді. Ту сыртынан аттың дүбірі естілді. Айбол бригадир екен. Әншейінде анадайдан сөйлей келетін әдеті еді. Бұл жолы олай емес. Атын тебініп көтерменің жанына келді. Қияс та үндеген жоқ. Тіпті бригадирдің бетіне тура қарай да алмады. Дәл осы сәтте оған күні бойы мықшыңдап бітірген мына көтерме мақтаныш етуден гөрі, өзін айыпты етер іс сияқты сезілді.

	Төмен қарап тұрған күйі жалаң аяғымен кетпеннің жүзін сипай берді.

	– Көтермені дұрыстапсың, қарағым.

	Бала «көтермені құлатып алыпсың ғой» дейтін шығар деп ойлап еді. Шалдың бұл сөзі Қиясқа демеу болды. Өзіне таяп келіп, Айбол мейірбан дауыспен: – Жарайды, қарағым, қалған атыздарыңды ертең-ақ суарарсың. Үйге қайта ғой. Өзің де шаршаған шығарсың, – деді. «Қарағым» деген кезде Қиястың көзінен жас та шығып кете жаздады.

	– Қайтамын ғой, ата! – дегенде дауысы қалтырап та кетті.

	– Бәрекелді, жігіт болды деген осы. Мен бүгін келінді «балаң ер жеткен екен» деп қуантайын.

	Айбол бұрылып, ауылға қарай беттеді. Бала енді бір жерден тақиясын, бір жерден етігін, босаған қауағын жиыстырып үйге қайтуға әзірленді. Сөйтіп жүріп батып бара жатқан күн сәулесімен жарқырап жатқан су толы атыздарға қарап алды.

	«Көтерме құламағанда ғой, бүгін біржола бітіріп қайтар ем». Бір қолына кетпенін, бір қолына қауағын ұстап, бала жабырқау күйде борпылдақ топырақты кеше үйіне беттеп бара жатты.

	Қияс шаршау дегеннің не екенін бірінші рет бүгін ұқты. Іс үстінде ет қызуымен байқамаған екен. Ауылға келе жатып ол тұла бойының дел-сал боп, өзінің әбден қалжырағанын, шаршағанын білді. Иығындағы әншейінде жеп-жеңіл сезілетін кетпенінің өзі зіп-зілдей сияқты. Етігінің табанына тап бір қорғасын байлап қойғандай.

	Аяқтарын әр басқанда, жерден әзер көтереді. Бірақ ол сыр бермеуге тырысты. Іштей «шаршағанымды ешкімге білдірмеуім керек» деп түйді. Солай етті де. Ауылға жақындаған соң еңсесін көтеріп, жүрісін де дұрыстай бастады. Ауылдың шетінде бір топ бала жүр екен. Олардың жанынан өткенде Қияс иығындағы кетпенін де дұрыстап ұстап, өзін аса бір салмақты күйде танытты. Бұрын осындайда балаларға қосыла кетіп, бір ауық ойнап та кететіні бар еді. Бұл жолы олардың жарыса сөйлеп, біраз жерге дейін қабаттаса жүргеніне де мән берген жоқ. Қияс өзін дәл осы сәтте әкесіне ұқсатып келе жатты.

	Ол да жұмыстан қайтқанда осындай бір аса салмақты, сабырлы, томаға-тұйық күйінде қайтып келе жатушы еді. Үйдің жанына келген соң кетпенін дүрс еткізіп жерге нықтап қойып, сөренің айыр ағашына ілінген қауақтағы ашыған көженің суын түрегеп тұрған күйі сіміруші еді. Кейде ықыластана сімірген кезде, қауақтың кәскегінен сорғалаған сумен Қайыпбектің омырауы алпа-салпа болып қалатын.

	Қияс та сөйтті. Үйдің жанына келе бере иығындағы кетпенді жерге дүрс еткізе салмақпен қойып, сөренің үстіндегі күндізгі қапырықпен бықырап ашыған көженің суына қомағайлана қол созды да, сімірді кеп...

	Қайыпбек те дәл осылай сіміретін. Қияс қауақты орталап барып басын көтерді. Тер дегенің тұла бойынан бұрқ ете түсті. Жалма-жан бала көйлегінің етегімен бетін сүртіп жатты. Әкесі мұндайда қалтасынан құлаштай бет орамалын суырып жатушы еді. Бала болмашы ісімен-ақ әкесіне ұқсамай, өзінің балалығына бұрып кеткеніне аз-кем қабақ шытып та қойды.

	«Ертеңнен бастап қалтама орамал салып жүремін», – деді ол іштей.

	Апасы күнде үйдің көлеңкесіне төсек салдырып, төсегінің айналасына құдықтың салқын суын шаштырып жатушы еді. Бүгін де сөйтіпті. Басына қос жастықты қабаттай қойып, шалқасынан жатыр екен. Бала өзінің қалжыраған қалпын жасыра, алшаңдай басып шешесіне қарай жүрді.

	Бір тізесін бүге апасының дәл жанына келіп отырды. Төржан әлденеге жылап алған секілді. Жанары суланып, көзінің айналасы қызарып кетіпті.

	– Әлгінде бригад атаң келіп кетті, – деді Төржан ақырын ғана ентіккен үнмен.

	Бала өзі туралы Айболдың айтып кеткенін білді. Бірақ ол үндеген жоқ. Өзінің сабырлы күйін сақтап, шешесінің жанында отыра берді. Төржан аса мейірімді қалпымен жүзін бұрып, ып-ыстық алақанымен маңдайынан сипап, «айналайын, әбден шаршаған шығарсың», – дегенде барып Қиястың көңілі бұзыла бастады. Шешесінің ыстық алақаны оның сары алтындай сақтап отырған сабырын күл-талқан етіп, буын-буынын босатып жібергендей болды. Тіпті Қиястың ағыл-тегіл жылағысы келіп, өзін әзер басты. Ыршып шыққан көз жасы кірпігінің ұшында ғана мөлдіреп тұрып қалды. «Әкеңнен хат келді», – деді Төржан бір қолымен жастығының астын сипалап жатып.

	Сәлден соң әлденеше бүктеліп, орамалға оралған хатты Қиясқа ұсынды. Бала хатты асыға оқи бастады. Әкесі әуелі ауылдың амандығын сұрап, сонан соң өзінің есен-саулығын, майданға кіргендігін жазыпты. Бұл тұсты бала асығыс, көз жүгіртіп оқыды да, өз аты аталған жерден тиянақтап, салмақпен оқи бастады.



	«Қарағым Қиясжан, апаңның қас-қабағына қарап жүрсің бе? Ер жетіп қалдың ғой. Ендігі жерде үйге өзің бас-көз болғайсың. Колхоздың жұмысында жүрген шығарсың. Тарыны сепкен боларсыңдар. Бірінші суын бердіңдер ме? Өзіңді әбден шаршатқан да шығар-ау, Қиясжан. Айтпақшы, сағаның түбіндегі көтерме қайтті? Бірінші суға шыдай алды ма? Сауытжан да балалығын тастап, үй ішіне қолқабыс етсін. Оған өзің үлкендік жасап, үйрете жүр. Аман-сау көріскенше.

	Қайыпбек».



	Қияс хаттың әр жеріне қайта-қайта көз жүгіртіп, біраз үнсіз отырды. Сонан соң хатты қайта бүктеп, орамалға орап апасына берді. Өзі шешініп, жуынуды ойлап орнынан тұрды.

	Екі шелек суды маймаңдап әзер көтеріп, есік алдына Сауыт та келді. Өзі самауыр қайнатқалы жүр. Ақ жолақ дамбалының су-су болған балағын түріп алыпты. Келе сала самауырдың күлін төгіп, су құйды. Жер ошақтағы қазанда да әлдене қайнап жатыр. Етігін шешіп жатқан Қиястың жанына келіп: «Көкемнен хат келді. Оқыдың ба?» – деді қуанышын жасыра алмай ыржия күліп қойып.

	Қияс басын изеді. Сауыт құманға су құйып әкеліп берді.

	– Саянның ағасынан қара қағаз келіпті. Естідің бе?

	– Ол не?.. Хат па?

	– Жоқ... жау бар ғой... Анау ше-е... Жанарбекті өлтіріп кетіпті.

	Қиястың тұла бойын үрей билеп кетті.

	– Саян есітті ме?

	– Түсте жұмыста жүрген жерінен ертіп әкелген. Сонан кемпір-шалдар айтты ғой.

	Қияс Саянды аяп кетті.

	– Жылады ма?

	– Жоқ-қ... Шалдар айтқанда бар ғой... безеріп жерге қарап үнсіз отырды да, бір кезде Жанарбек туралы айтқан қағазды жұлып алып, ауылдың сыртына қарай жүгіре жөнелді.

	– Сонан соң қайтып келді ме?

	– Кешкісін бір-ақ келді. Келгенде қалай келді дейсің ғой, ә... Көзі қып-қызыл боп, беті ісіп кеткен. Үсті басы шаң-шаң. Түсі суық. Біз жанына жақындап баруға қорықтық.

	Қиястың көз алдына айдалада жалғыз өзі өкси жылап, аунап жатқан Саян келді. «Көптің көзінше көз жасын көрсеткісі келмеген шығар. Неткен қайсарлық».

	Дәл осы сәтте Қиястың Саянды көргісі келді. Бірақ қазір баруға батылы да жетпейтін секілді. «Ертең-ақ көрермін. Егістің басынан іздеп тауып алармын» деп, ол өзінің сабырсызданған, үрейлі күйін әзер басты.

	Сауыт пісірген, айран қатқан жүгері көжесін қомағайлана ішіп отырып: «Көкеме хат жазуым керек. Дәл қазір жазып әзірлеп қоямын» деп, іштей сол хатты жазуға асығулы күйде отырды. Өзі жасаған көжені ағасының сүйсіне ішкеніне Сауыт та көңілденіп қалды.

	– Саянның үйінің сиырын да мен арқандап жүрмін. Өзі жұмыста ғой.

	Қияс оны үнсіз ғана құптаған болып бас изеді. Сауыт аузының айналасы сағал-сағал болып отырып:

	– Қияс, қазір екеуіміз бірігіп көкеме хат жазайықшы, – деді.

	– Жазамыз.

	– Мен қалам-қағазды дайындап қояйын. Хатты қалай етіп бүктеуді де үйреніп алдым.

	Тамақтан соң екеуі қосарлана жүріп үйге төсек салып, шешелерін екі жақтап сүйеп, орнына жатқызды.

	Сәлден соң Төржан ұйықтап та қалды.

	Сауыт ыдыс-аяқты жиыстырды. Оның бұл кәсіпке машықтанғанына да біраз болды.

	Қияс әкесінің кетпенін алып, шүйдесін суға батырып қойды.

	Үй ішінің жұмыстарын жайғап болған соң, екеуі білтелі шамның түбіне қабаттаса отырып, хат жазуға кірісті. Әуелі екеуі бөлек-бөлек жазбақ болы. Сонан соң Қиястың ғана жазуына Сауыт келісім берді.

	Қияс хатты «Басқадан артық көруші, көкеміз Қайыпбек», деп бастаған кезде, Сауыт: – Мен болсам «Көке-е!» – деген сөзбен бастар едім, – деп кішігірім дау туғызды. Қияс асықпай отырып ақ қағаздың бетіне қаламын қисаңдатып жаза бастады.

	«Басқадан артық көруші, көкеміз Қайыпбек, қалай аман-есен жүрсің бе? Фашистерді шетінен қырып жатырсыңдар ма? Сенің солай болуыңа бұл жақтан апам Төржан, сонан соң біз – Сауыт екеуміз тілектеспіз. Көке, хатыңды алдық. Көке, хатты неге жиі жазбайсың? Апам тәуір болып келе жатыр. Көке, қазір ауыл түгел тарыны егіп жатыр. Айтпақшы, мен бүгін сағаның түбіндегі көтермені қайта соқтым. Ертең тарының бірінші суын беріп боламын».

	Қияс осы тұста жігерленіп кетті. «Қалайда бұл ісіме көкем риза болуы тиіс», – деп ойлады ол.

	«Сауыт та аман-сау жүр. Бетімен ойнап кетпейді. Апам екеуімізге шай қойып, көже істеп береді» – дей беріп еді, Сауыт Қиясты жеңінен тартқылап отырып:

	«Күбіні де өзі пісіре беретін болды» дегенді қос деп өтінді. Қияс ол өтінішін орындады да.

	Одан әрі Қияс тағы да не жазсам екен деп ойланып қалды. Сауыт мұның хатты тағы да жалғастыра түсуін күте-күте қалғи бастады.

	Сәлден соң хатқа тағы да жаңа жолдар жазыла бастады.

	«Көке, өздеріңнің жағдайларың қалай? Фашистерді біраз қырған шығарсыңдар... Айтпақшы, Саянның ағасы Жанарбекті жау өлтіріп кетіпті ғой. Көке... Қалайша байқамай қалдыңдар, а...

	Көке, жақында Саянның өзі соғысқа барамын деп жүр. Жібермесе қашып кетемін, әйтеуір кетемін дейді. Ол бар ғой, көке... Ол барады. Сонан соң немістерге көресіні көрсетеді. Ол бар ғой, ол жеңіп келеді.

	Көке, біз сені әбден сағындық. Қалайда аман-есен келші»...

	Көз жасы жазып отырған хатына тамып та кеткендіктен, ол енді өзінің жылағандығын көкесінен жасыруды ойластырды. «Көке, мен хат жазып отырғанда мына Сауыттың ойнап су шашып жібергенін қарашы».

	Бұл кезде Сауыт басына алақанын жастанып қисайған күйі ұйқтап та кеткен.

	«Көке, мен ертеңнен бастап жұмысқа сенің кетпеніңді алып шығамын».

	Бала «бұл ойыма да көкем риза болуы тиіс» деп ойлады.

	«Қош бол, көке! Мен, Сауыт және апам» деп қолын қойды да, Қияс хатты Саянның үйретуі бойынша қиғаш бұрышты етіп бүктеп, сыртына әкесінің атын жазды.

	Бұл кезде Қиястың да көзі ілгішектеніп, бойын ұйқы жеңе бастаған еді. Әуелі інісін көтеріп жастыққа жатқызды. Сонан соң оның жанына өзі де қисайды.

	Әбден қалжырап шаршаған бала көп те жатқан жоқ. Сәлден соң-ақ, оң қолымен інісінің мойнынан орай құшақтаған күйі ұйқтап кетті. Қияс сол түні үздік-үздік түстер көрді.

	...Бітік тары өсіріпті. Мұндай бітік тарыны ол бұрын-соңды көрген емес. Кіл бір нар қамыстар дерсің. Өзінің бойынан әлдеқайда биік. Иілген сабақтарын айтсаңшы. Әр дәні бұршақтай-ау.





