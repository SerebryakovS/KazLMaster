	Михаил Булгаков

	Майталман шебер мен маргарита





БIРIНШI БӨЛIМ




	 ... сонымен, ақыр аяғында кім боп шықтың сен?

	 - Мен бе, ұдайы зұлымдық жасағым келіп,

	 ұдайы жақсы-лық істейтін бәзбір күштің

	 болмашы бөлшегімін.



	 Гете. “Фауст”.





I тарау




	БЕЙТАНЫСПЕН ЕШҚАШАН ӘҢГІМЕЛЕСПЕҢДЕР



	Бірде көктемнің күн байыр алдында бола бермейтін аптап ыстығында Мәскеудің Патриарх тоғанында екі азаматтың қарасы көрінді. Олардың алғашқысы жазғы сұр бешпентін киген, аласа бойлы, тығыршықтай қасқа бас тәп-тәуір қалпағын қолына бүктей ұстапты, мұнтаздай ғып қырынған бетін қара мүйіз жиекті шаңырақтай көзілдірігі ересен үлкейтіп көрсетеді. Екіншісі - кең иықты, жирен сары желөкпе жас жігіт, алабажақ кепкасы мыжырайып желкесіне түсіп, қысқа кеудеше жейде мен қырқылған ақ шалбар және қара тәпішке киген.

	Алғашқысы анау-мынау емес, ең ірі Мәскеу әдебиетшілері ассоциацияшыларының бірі, қысқартып айтқанда МАССОЛИТ басқармасының төрағасы һәм қалың көркем-әдеби журналдың редакторы Михаил Александрович Берлиоз да, ал оның жас серігі - Бездомный деген лақап атпен жазатын ақын Иван Николаевич Понырев.

	Жасыл тартқан жөке ағашының, саясына табаны тиісімен жазушылар ай-түйге қарамай “Сыра мен сулар” деген жазуы бар алабажақтап сырланған дүңгіршекке лап қойды.

	Иә, осынау үрейлі мамыр кешінің алғашқы оғаштығын атап айтпай болмас. Жалғыз дүңгіршекте ғана емес, Кіші Бронная көшесіне қапталдас дүйім аллеяда бірде-бір тірі пенде кездессе ше. Мәскеуді күйдіріп-жандырып аптап мұнарға оранған күн Бақ айналмасынан әрі барып құлағанша тыныс алуға шама келмей титықтыған шақта жөке ағашының саясына ешкім келмей, орындықтарға да ешкім отырмай, аллея қаңырап бос тұрды.



	- Нарзан беріңізші, - деп өтінді Берлиоз.

	- Нарзан жоқ, - деп жауап берді дүңгіршектегі әйел және неге екенін кім білсін, өз-өзінен тұрып кейіді.

	- Сыра бар ма? - деп сұрады қарлығыңқы үнмен Берлиоз.

	- Сыраны кешке қарай әкеледі, - деді әйел.

	- Ал, не бар өзі? - деп сұрады Берлиоз.

	- Өрік сусыны бар, тек жылырақ, - деді әйел.

	- Жарайды, берсеңіз беріңіз, соны беріңіз...



	Өрік сусыны көпіршіп, көбігі бұрқырап кетті де ауадан шаштараз иісі аңқығандай болды. Әдебиетшілер шөлін қандырып, бірден ықылық ата бастады, ақысын дереу төлеп, сосын бетін тоғанға, арқасын көшеге беріп орындыққа кеп отырды.

	Осы арада Берлиоздың өзіне ғана қатысты тағы бір оғаш қылық төбе көрсетті. Оның ықылығы сап тыйылып, жүрегі қағып, замат төмен тартты, сосын қайта орнына келіп, бірақ ине шабақтағандай шанша бастады. Оның үстіне Берлиоздың өзін орынсыз үрей билеп, алды-артына қарамай, мынау Патриархыңнан тұра қашқысы келді. Өңі құп-қу болып, орамалымен маңдайын сүртіп: “Маған не болған? Мұндай ешқашан байқалмап еді ғой, жүрек сыр бере бастағаны ма... шаршағанмын-ау, шамасы. Құрысын, барлығын тастап, Кисловодскіге тартып отыру керек...”

	Сол сәт алдынан аптап ауа андағайлап, арасынан түр-түсі өте оғаш мөлдіреген бір пенде шыға келді. Шақша басында шабан-доздық күнқағары бар, үстінде тылтиған керегекөз бешпентше, бойы бір сажын, иығы қушық, тыриған арық, бет әлпеті кекесінді, есте тұтар болсаңыздар, сайқымазақтау.

	Берлиоздың өмірі оқшау оқиғаларға үйірсек болмай қалыптасқан-ды. Ол бұрынғыдан да бетер бозарып, апалақтап, көзі бажырайып: “Бұлай болуы мүмкін емес!..” деп ойлады.

	Алайда аржақтан сырықтай боп көрінген әлгі пенде аяғы жерге тимей қарсы алдында оңды-солды теңселді де тұрды.

	Енді зәре-құты тіпті де қалмаған Берлиоз көзін тарс жұмып алды. Ал көзін қайта ашқанда ол барлығы бітіп, мұнар тарап, керегекөз бешпентті ұшты-күйді жоқ болғанын көрді, сонымен бірге жүрегіне қадалған мұқыл ине де ытқып шығып кеткен секілденді.

	- Түу, шайтан-ай! - деп дауыстап жіберді редактор. - Сен білесің бе, Иван мені мына аптап ыстық ұрып кете жаздады ғой! Тіпті бәз-бірдеңелер елестеп, естен тандырды, - деп мырс етіп, күлмек болды, бірақ көзінен үрей ұшқындап, қолы дірілдеді.

	Бірақ бірте-бірте өзіне-өзі келіп, орамалын желпіп, әжептәуір көңілденіп “Ал, иә сонымен...” - деп өрік сусынынан соң үзілген сөзін қайта жалғастырды.

	Бұл әңгіме, кейін білгеніміздей, Иса пайғамбар, яғни Иисус Христ жөнінде екен. Мәселе мынандай, редактор журналдың кезекті кітапшасы үшін ақынға дінге қарсы үлкен дастан жаз деп тапсырма беріпті. Бұл поэманы Иван Николаевич көп созбай тым-ақ қысқа мерзімде жазып берген екен, өкінішке қарай, шығармасы редакторды тіпті де қанағаттандырмапты. Бездомный басты кейіпкерді, яғни Иса пайғамбарды қара бояуды баттастыра жазып-ақ сипаттапты, соған қарамастан, редактордың пікіріне орай дастанды қайта жазып шығуға тура келді. Енді міне, редактор ақынның негізгі қатесін атап көрсету үшін Иисус туралы лекция іспетті бірдеңе оқып отырған тәрізді. Иван Николаевичті сәтсіз-дікке ұшыратқан талант қуатының кемшілдігі ме, әлде жазып отырған мәселесін жете білмегендігі ме - о жағын анық айту қиын, алайда Иисус оның бейнелеуінде тартымды кейіпкер болмағанмен, шынайы жанды пенде боп шықты. Берлиоз болса ақынға мәселе Иисустың жаман, жақсы екенінде емес, жалпы оның тұлға ретінде бұл жарық дүниеде ешқашан болмағанын, ол туралы әңгімелердің ойдан шығарылған, әдеттегі аңыз-ертегі екенін дәлелдеп бергісі келді.

	Редактордың оқығаны, тоқығаны мол кісі екенін атап айтқан абзал, өз сөзінде ол ежелгі тарихшыларға байыпты сілтеме жасап, әсіресе Филон Александрийскийдің, ғаламат білімдар Иосиф Флавийдің Иисустың өмір сүргені жайында еш жерде, ешқашан, ештеңе айтпағанын алға тартты. Михаил Александрович білімінің ұшан-теңіз екенін аңдата отырып сөз арасында ақынға әйгілі Тациттер “Анналдарының” он бесінші кітабының, 44-тарауында Иисусті азаптап өлтіру жөнінде бірдеңелердің барын, бірақ олардың кейін қосылған жасанды нәрселер екенін хабарлады.

	Редактордың айтқандарының бәрі өзі үшін үлкен жаңалық болған ақын уытты жасыл көзін айырмай, Михаил Александровичті зейін қоя тыңдап, тек ара-арасында өрік суын іштей сыбап, ықылық атып қана отырды.



	- Шығыста бейкүнә беті ашылмаған қыз өмірге құдай әкел-мейтін бірде-бір дін жоқ, - деді Берлиоз. - Сондықтан христиандар да жаңа ештеңе ойлап таба алмай, шын мәнінде ешқашан жан иесі боп тірі жүрмеген өз Иисусын жасап алды. Міне, тура осы дерекке арқа сүйеген ләзім.



	Берлиоздың шиқылдап шығатын шымыр үні қақыраған бос аллеяны жаңғырықтырып, Михаил Александрович тек асқан білімдар адам ғана мойным үзіледі деп қаймықпай періп кететін қалыңға бойлай берді - ақын болса, көптеген қызықты да пайдалы жайттарды, Аспан мен Жердің киелі құдайы һәм перзенті Мысырдың Озирисі, финикий құдайы Фаммуза, Мардук туралы, танымалдығы олардан артық болмаса кем емес қаһарлы, әсіресе Мексиканың естектері бағзыда аса қастер тұтқан қаһарлы құдай Вицлипуцли туралы білгеннің үстіне біле түсті.

	Михаил Александровичтің ақынға естектердің Вицлипуцлидің мүсінін қамырдан илеп жасағанын айтуы мұң екен, дәл сол сәтте аллеяда алғашқы адам көрінді.

	Кейінірек, ашығын айтқанда, кеш болса да, әралуан мекемелер сол адамның сипаты жөніндегі өз мәліметтерін ұсынды. Соларды салыстырып қарағанда, қайран қалмасқа болмайды. Мәселен, олардың алғашқысында әлгі кісі аласа бойлы, алтын тісті болған, оң аяғынан сылти басқан дейді. Екіншісінде ол алапат бойшаң, тісінің қабы платина, сол аяғынан сылтитын болып шығады. Үшінші мәлімет қысқа қайырып, айрықша белгісі жоқ адам, деп тұжырады.

	Аталмыш мәліметтердің ешқайсы да ештеңеге жарамайтынын мойындауға тура келеді.

	Бәрінен бұрын сипатталып отырған пенде еш аяғынан да сылтымаған, бойы қысқа да емес, ұзын да емес, әшейін еңселі ғана болған. Тісіне келетін болсақ, сол жағындағылар платинамен қапталған да, оң жағындағылары - алтын. Шетелдік қымбат сұр кәстөм киген, сәнді кебісінің түсі де бешпентінікіндей. Сұр береті құлағына түсіп тұр, қолтығына қысқан таяғының тұтқасы бұйра қара иттің басына ұқсайды. Түріне қарағанда, жасы қырықтардан асқан. Аузы қисық сияқты. Мұнтаздай боп қырынған. Қараторы. Оң көзі қара, сол көзі жасыл тәрізді. Қасы қара, бірақ бір қабағынан екіншісі биік. Бір сөзбен айтқанда - шетелдік.

	Редактор мен ақын отырған орындықтың қасынан өтіп, шетел-дік оларға көзінің қиығымен қарап, көрші орындыққа, әлгілерден екі адым жерге барып жайғасты.



	“Неміс-ау”, - деп ойлады Берлиоз.

	“Ағылшын шығар , - деп ойлады Бездомный, - қарашы өзін, қолғаппен де ыстықтымай жүр!”



	Шетелдік болса, биік үйлерді, төрткүлдеп көмкерілген тоғанды көзбен шолып отыр, сонысынан-ақ, бұл арада оның алғаш болғаны, сондықтан өзін бәр-бәрі қызықтыратыны аңғарылып тұр.

	Ол назарын Михаил Александровичте көз қарықтырып мәңгілік кетіп бара жатқан күннің нұры сынып, әйнектеріне шашыраған жоғарғы қабаттарға аударып, сосын іңір қараңғысына шомылып қарауыта бастаған төменгі жаққа аударып, бәз-бірдеңеге астамсып мырс етті де, көзін сүзіп, шынтағын таяғының тұтқасына тіреп, қолын иегіне төседі.



	- Иван, сен Иисустың тууын сатиралық тұрғыдан құдайдың ұлы деп өте жақсы бейнелегенсің, - деді Берлиоз, - бірақ гәп мынада: оған дейін де қаптаған құдай балалары өмірге келген емес пе, мәселен фригиялық Аттис сияқты; қысқарта айтқанда олардың, ішінде Иисус та бар, бірде-бірі туған емес, сондықтан сен, айталық, дүниеге келудің орнына көзбояушы бақсылардың қаптап кетуі секілді қайдағы көңілге қонбайтын өсек-аяңды сипаттағансың. Ал сенің баяндауың бойынша ол шынында да адам сияқты туылған боп шыққан...



	Осы арада Бездомный әлекке салған ықылықты тоқтату үшін тынысын тыйып еді, ықылығы одан сайын азапқа сап, үдей түсті де, сол сәт Берлиоз әңгімесін үзді, өйткені шетелдік кенет орнынан көтеріліп, жазушыларға қарай беттеп келе жатқан болатын.



	Бұлар оған таңдана қарады.



	- Мені кешіре көріңіздер, өтінемін, - деп сөз бастады ол шетелдік мақаммен, бірақ бір сөзді де бұзған жоқ, - таныс болмасам да, әңгімелеріңізге араласқаным үшін ғафу етіңіздер... Ғылыми сұхбаттарыңыздың пәні де, мәні қызық екен, сондықтан...



	“Жоқ, бұл француз боп шықты!” - деп ойлады Берлиоз.

	“Поляк қой!” - деп ойлады Бездомный.



	Шетелдіктің ақынға алғашқы сөзімен-ақ теріс әсер туғызғанын, ал Берлиозға керісінше ұнап қалғанын, былайша айтқанда, тіпті ықыласын аудартқанын қоса кеткен әсте артық болмас.



	Жандарыңызға жайғасуға рұқсат етсеңіздер, - деп сыпайы ғана өтінді шетелдік достар амалсыз жылжып, бейтаныс екеуінің арасына отырып, бірден әңгімеге араласып кетті.

	Егер қағыс естімесем, ол Иисус бұл жалғанда жалпы болған жоқ, дедіңіз-ау деймін? - деп шетелдік сол жақ жасыл көзімен Берлиозға қарады.



	- Жоқ, қағыс естіген жоқсыз, - деп ілтипатпен жауап қатты Берлиоз, - мен тұп-тура солай дедім.

	- Апырай, қандай қызық! - деп дауыстап жіберді шетелдік.



	“Ал бұған ол не сайтаныма керек болды екен? - деп ойлаған



	Бездомный қабағын шытты.



	- Сіз сұхбаттасыңызбен келістіңіз бе? - деп сыр тартты оң жағына Бездомныйға бұрылып бейтаныс.

	- Және жүз пайыз келісемін, - деді айшықтап әшекейлей сөйлеуді сүйетін ол бірден қолдап.

	- Ғажап екен! - деп таңырқады шақырылмаған сұхбаттас, сөйте тұрып, неге екені белгісіз, ұрлана бір шолып өтіп, даусын баяулатып сөйлеп кетті: - Киліккенім үшін кешіріңіздер, менің түсінігім бойынша, сіз басқалардың бәрін былай қойғанда, құдайға да сенбейсіз ғой? - Сосын көзін үрейлене ашып; - Ант етейін, ешкімге айтпаймын, - деп қосты.

	- Иә, біз құдайға сенбейміз, - деп шетелдіктің үрейленгендігіне сәл жымиып жауап қатты Берлиоз, - ал ол туралы жасқанып жалтақтамай еркін айтуға болады.



	Шетелдік орындықтың арқасына шалқайып ынтыққаннан даусы шиқылдай шығып:



	- Сіздер атеистерсіздер ме? - деп сұрады.

	- Иә, біз атеиспіз, - деп жымия жауап қайырды Берлиоз, ал Бездомный шамданып: “Мына шетелдік қоқиқаздың жабысқақтай жабысуын-ай!” деп ойлады.

	- Оһ, қандай тамаша! - деп дауыстап жіберді таңырқаған шетелдік, сосын басын шайқап, әдебиетшілерге алма-кезек қарады.

	- Біздің елде атеизм ешкімді де таңдандырмайды, - деді сыпайы мәмлегерлікпен Берлиоз, - халқымыздың көпшілігі саналы түрде құдай туралы ертегілерге сенуді баяғыда-ақ доғарған.



	Сол замат шетелдік мынадай бір өнер шығарды: орнынан атып тұрып қайран қалған редактордың қолын қысып:



	- Шын жүректен құттықтауыма рұқсат етіңіз! - деді.

	- Оған не үшін алғыс айтып тұрсыз? - деп сұрады көзін жыпылықтатып Бездомный.

	- Саяхатшы ретінде маған өте маңызды, мейлінше қызық мағлұмат бергені үшін! - деп астарлы мәнмен саусағын шошайтып, түсінік берді шетелдік жарымес.

	Зайыры маңызды дерек саяхатшыға шынында да қатты әсер етсе керек, өйткені ол әрбір терезеден бір-бір атеист шыға келер ме екен деп қауіптенгендей, айналадағы үйлерді үрейлене бір шолып өтті.



	“Жоқ, бұл ағылшын емес...” - деп ойлады Берлиоз, ал Бездомный: “Қайда жүріп орысша еркін сөйлеуді үйренді екен, қызығы міне, осында жатыр” деп бас қатырды.



	- Әйткенмен, сізден сұрауға болар ма екен? - деді алмағайып ойдан әрең арылғандай шетелдік мейман. - Сонда құдайы тірліктің дәлелдерін қайтеміз, оның өзі табаны күректей бесеу ғой.

	- Әттеген-ай! - деді өкініш білдіргендей Берлиоз. - Ол дәлелдердің бірде-бірі түкке тұрмады, адамзат оларды баяғына-ақ мұрағатқа өткізіп жіберген. Ақыл-ой саласында құдайдың бар екені жөнінде ешқандай дәлелдің болуы мүмкін емесіне келісерсіз деп ойлаймын.

	- Пәлі! - деп айқайлап жіберді шетелдік. - Жарайсың, жаса! Сіз беймаза Иммануил қарияның осы жөнінде айтқанын толығымен қайталап отырсыз. Алайда кілтипан мынада: ол бес дәлелдің бесеуін де тас-талқан етіп, сосын оған өзі келеке қылғандай, алтыншы төл дәлелін жасақтаған жоқ па!

	- Канттың дәлелі де сондайлық сендірмейді, - деп жымиды білімді редактор. - Әлбетте, Шиллер бұл мәселе жөніндегі Кант топшылаулары тек құлдарды ғана қанағаттандыруы мүмкін деген, ал Штраус ол дәлелді келеке еткен.



	Берлиоз сөйлей отырып: “Дегенмен, осының өзі кім болды екен? Орысша осыншалық жақсы сөйлеуі қалай?” деп толғанды.



	- Ондай дәлелі үшін ол Кантыңды желкеден сығып Соловкиге үш жыл қамап тастау керек қой, - деп ойламаған жерде бұрқ етті Иван Николаевич.

	- Иван! - деп сыбырлады ыңғайсызданып қалған Берлиоз.



	Алайда Кантты Соловкиге айдап жіберу жөніндегі ұсыныс шетелдікті қайран қалдырудың орнына қайта қуантып тастады.



	- Дәл солай, дәл солай, - деп айғайлап жіберген оның Берлиозға қараған жасыл көзі жайнап кетті, - оның орны тура сол жер. Мен ғой сонда-ақ оған ертеңгілік астың үстінде айтқанмын: “Ерік өзіңізде ғой, профессор, бірақ сіз ойға қонбайтын бірдеңе ойлап тапқансыз. Оныңыз бәлкім ойлы шығар, бірақ тым түсініксіз. Сізді келеке ғып күлетін болады” дегенмін.



	Берлиоздың көзі шарасынан шығып кете жаздады. “Ертеңгілік астың үстінде... Кантқа айттым дей ме?.. Бұл өзі не сандалып отыр? - деп ойлады ол.



	- Алайда оны Соловкиге жер аудару мүмкін емес, - деп сөзін жалғады жатжерлік Берлиоздың таңданысына шімірікпей, ақынға қарай бейіл білдіріп. - Себебі ол жүз жылдан астам уақыт бойы Соловкиден әлдеқайда алыс жерде жазасын өтеп жатыр, одан оны қайтсең де алып шыға алмайсың, оған сеніңіз.

	- Өкінішті-ақ! - деді даукес тентек ақын.

	- Мен үшін де өкінішті! - деп нығарлады бейтаныс көзін жалт еткізіп, сосын сөзін әрі сабақтады. - Мені, міне, мынандай мәселе мазалап жүр: егер құдай болмаса, адамзат өмірін, жалпы жер бетіндегі тәртіпті кім басқарып, реттеп жүр деген сауал туады.

	- Адамның өзі басқарады да, - деп шамдана шапшаң жауап қатты түсініксіз мәселе болса да ойланып жатпай Бездомный.

	- Айыптымын, - деді үнін жұмсартып бейтаныс. - Ал басқару үшін қалай дегенмен де белгілі бір мерзімгі нақты жоспар керек емес пе. Осы арада сізге тағы да сұрақ қояйын, болмашы ғана қысқа мерзімге жоспар құру мүмкіндігі жоқ кісі қалай басқарады, жүз, мың жылды былай қойып, өзінің ертеңгі күніне адам кепілдік бере алмайды емес пе! Шынында да, ой жүгіртіп көріңізші, өзіңіз, - деп бейтаныс Берлиозға бұрылды, - мәселен, сіз басшылықты қолға алып, өзіңізге де, өзгеге де билік жүргізе бастадыңыз дейік, басқарудың не екенін енді біліп, қыр-сырына қаныға бастағаны-ңызда кенет ауруға шалдығып, кхе-кхе... өкпеңізді қатерлі ісік кеулесін, кәдімгі саркома дейік, - деп шетелдік өкпе ауруына қуанғандай рақаттана бір күліп алды да, көзін мысықтай сығырайтып: - иә, саркома, сонымен, сіздің басшылығыңыз тәмам-далды! Бұдан былай өз тағдырыңыздан басқа ештеңе толғандыр-майды, - деді. - Туысқандарыңыз өтірік жаны ашығансып, жұбатып, өтірік айта бастайды, оқымысты дәрігерлерге көрінесіз, сосын бақсы-балгерлерге барасыз, бал ашатындарға да жүгінесіз. Біріншісі сияқты екіншіден де, үшіншіден де күдер үзіп, бәрі де бос әуре, құрғақ дәме екенін түсінесіз. Ақыр соңы қасіретпен бітетіні және аян. Күні кеше ел басқардым деп жүргендердің бәрі кенет ағаш жәшікке түскенін бір-ақ біледі, одан енді қайран жоғына көз жеткізген төңірегіндегілер оны пешке салып өртейді. Тіпті мынадай да келеңсіздік кездесуі кәдік: мәселен, бәз-біреу Кисловодскіге барып-қайтуға жиналып жатыр дейік, - деп шетелдік Берлиозға сығырая қарады, - былайынша, болмашы ғана шаруа ғой, алайда ол сапарының сәті түспеуі мүмкін. Өйткені неге екені белгісіз, кенет ол аяғы тайып кетіп, трамвайдың астына түсіп опат болады. Қалайша сіз ол өзін-өзі осылай басқарды дей аласыз.

	Дұрысы, оны басқа, мүлдем басқа күш биледі деп ойламайсыз ба? Осыны айтқанда бейтаныс кереметтей қатты күлді.



	Саркома мен трамвай туралы жосықсыз әңгімені Берлиоз зейін қойып, мұқият тыңдады және іштей бір үрейлі ойлар жанын жеді. Бұл шетелдік емес. Шетелдік емес ол, - деп ойлады, - өзі бір айрықша оқшау тұлға... ал кім болғаны сонда бұл?”



	- Байқауымша, шылым шеккіңіз келіп отыр-ау деймін, - деді кенет Бездомныйға қарап бейтаныс, - темекінің қайсысын артық көруші едіңіз?

	- Не сізде түрлі түрлісі бар ма еді? - деп папиросы таусылған ақын түнере тіл қатты.

	- Қайсысын артық көресіз? - деп қайталады бейтаныс.

	- Ал, “Біздің марканы” делік, - деп ызалана жауап қатты Бездомный.

	- “Біздің марка” дейсіз бе?



	Редакторды да, ақынды да оның шылым салғышынан “Біздің марканың” табылғаны емес, портсигарының өзі таңғалдырды. Оның көлемі үлкендігі былай тұрсын, тағы саф алтыннан жасалғаны, ашқанда қақпағынан көкшіл ақ жарқыл шығарып үшкіл жауһардың көрінгені қайран қалмауға қоймады.

	Бұл арада әдебиетшілердің ойы әр саққа кетті. Берлиоз: “Жоқ, бұл шетелдік!” деп ойлады, Бездомный болса “Мынау тәйір алғырың кім өзі?” деп дегбірсізденді.

	Ақын мен портсигардың иесі шылым шекті де, темекі тартпайтын Берлиоз бас тартты.

	Оған “адам деген өлмекші, мұның ешқандай дау-таласы жоқ” деп қарсы пікір айту керек, - деп шешті Берлиоз. - Бірақ мәселе мынада ғой.

	Алайда оның бұл ойын айтуға үлгертпей, шетелдік сөйлеп қоя берді.



	- Иә, адам өлмекке жаралған, бірақ өлгенде тұрған артық ештеңе жоқ. Ең жаманы сол ажал аяқ астынан, кенеттен тап келеді, қиыны міне осы. Жалпы, кісі бүгін кешке не істеп, не қоятынын анықтап айта алмайды.



	“Мәселенің қойылысы көңілге қонбайды екен”, - деп ойлаған Берлиоз қарсы пікір білдірді.



	- Жарайды, бұл арада да асыра сілтеу бар. Бүгінгі кеш артық-кемі бар өзіме айқын, Тек Бронная көшесінен өткенде төбеме ғайыптан кірпіш құлап түспесе болды...

	- Кірпіш жайдан-жай ешқашан ешкімнің басына түспейді, -деп бейтаныс сендіре сөйлеп сөзін бөлді. - Атап айтқанда, мына сізге ондай қатердің жоқтығына иманым таяқтай. Сіз өзге ажалдан өлесіз.

	- Бәлкім, ол қандай ажал екенін сіз білетін де шығарсыз? - деп әбден табиғи әзілмен қағытты шын-ақ рабайсыз әңгімеге еріксіз араласқан Берлиоз. - Білсеңіз маған айтарсыз.

	- Әлбетте, - деп тіл қатты бейтаныс. Сосын бәз-бір кәстөм тігуге дайындалған кісідей Берлиозды көзбен өлшеп, тісінің арасынан сыздықтатып, әлденелерді сыбырлап айтқандай болды: “Бір, екі... Екінші қабаттағы Меркурий... ай кетті... алты - кесапат... кешкісін - жеті...” деп, шаттана айғайлап: - Сіздің басыңызды қырқады! - деді.



	Бездомный терісіне сыймай бетімен лаққан бейтанысқа ызалана көзін алайтты, ал Берлиоз:



	- Атап айтқанда, басымды алатын кім өзі? Жаулар ма? Басқыншылар ма? - деп мырс етті.

	- Жоқ, - деді сұхбаттас, - басыңызды кесетін орыс әйелі, комсомолка.

	- І-ім... - деп міңгірледі бейтаныстың еренсіз әзіліңе шамданған Берлиоз, - бірақ бұныңыз шындыққа жанаса қоймайды, ретсіздеу екен.

	- Мені кешіруіңізді өтінемін, әйткенмен солай болары анық, -деп жауап қатты шетелдік. - Иә, сізден тағы да мынаны сұрайын деп едім: құпия болмаса, бүгін кешкісін не істемек ойыңыз бар?

	- Құпиясы жоқ, қазір өзіміздің Садоваяға барамын, сосын кешкісін сағат онда МАССОЛИТ-те мәжіліс болушы еді, соған төрағалық етемін.

	- Жоқ, олай болуы еш мүмкін емес, - деп батыл қарсылық білдірді шетелдік.

	- Неліктен мүмкін емес?

	- Өйткені Аннушка күнбағыс майын сатып алып, оны төгіп те үлгерді, - деп шетелдік көзін сығырайта сүзіп салқын түсерін сезген құстар шимайлаған аспанға қарады. - Демек, мәжілісіңіз болмайды.



	Мұндайда үнсіздіктен өзге жөке ағашының саясында не орын алмақ.



	- Ғафу етіңіз, - деп үнсіздіктен кейін сөз бастаған Берлиоз жоқты-барды шатып малтасын езіп отырған шетелдікке қарады, -бұл арада күнбағыс майының қажеті не... Аннушкаңыз кім?

	- Күнбағыс майының бұл арада қажеті мынада, - деп зайыры шақырылмаған сұхбаттасқа соғыс жарияламақ сыңаймен кенет сөзге Бездомный араласты, - азамат, сіздің осы бәз-бірде жүйке ауруларының емханасында болғаныңыз бар ма?

	- Иван!.. - деп баяу ғана күбір етті Михаил Александрович.



	Алайда шетелдік оның сөзіне титтей де ренжіген жоқ, қайта рақаттана күлді.



	- Болғам, болғанмын, бір емес, бірнеше рет! - деп айғайлап жіберді күлімдеген көзін ақыннан айырмай, - Мен қайда болмады дейсің! Бір өкініштісі профессордан шизофренияның, яғни есі ауысудың не екенін сұрай алмағаным. Демек, оның не екенін өзінен білерсіз, Иван Николаевич.

	- Менің аты-жөнім қандай екенін қайдан білесіз?

	- Мархабат етіңіз, Иван Николаевич, сізді білмейтін кім бар?!

	- Замат шетелдік қалтасынан “Литературная газетаның” кешегі санын суырып алды, одан Иван Николаевич бірінші беттен өзінің бейнесін көрді, астында өлеңдері тұр. Даңқтың дәлелі ретінде кеше ғана қуанышын қойнына сыйғызбап еді, бұл жолы сол атағы ақынды селт еткізуге жарамады.

	- Кешірім өтінемін, бірер минөт тоса тұрмас па екенсіз? - деді ол сұхбаттасына өңі сұрланып, - Жолдасқа айтар бірер сөзім бар еді.

	- О, сөзіңізге құлдық! - деп қойды бейтаныс. - Мынау жөке ағашының саясы жақсы екен, ешқандай асығып отырғаным жоқ.

	- Мәселе былай, Миша,- деп сыбырлады ақын Берлиозды шығарып алып, - мынауың ешқандай шетелдік турист емес, шпионның өзі. Арамызға өтіп кеткен орыс эмигранты бұл. Онан құжаттарын сұра, әйтпесе тайып тұрады.

	- Сен солай ойлайсың ба? - деп мазасыздана сыбырлаған Берлиоз іштей “осының сөзінде жан бар” деп ойлады.

	- Өзге-өзге, маған сен, - деп сыбырлады оның құлағына ақын,

	- бірдеңелерді біліп алу үшін қасақана кеңкелестеніп тұр. Оның орысша қалай сөйлейтінін естідің ғой. - Ақын сөйлей тұрып бейтаныс қашып кетпесін деп көзінің қиығын айырмайды. - Жүр, ұстайық, әйтпесе кетіп қалады.



	Ақын Берлиозды қолынан ап орындыққа тартты.



	Бейтаныс орындыққа отырмай, қолына күрең тысты бір кітапша мен қалың қағаздан жасалаған конверт және таныснама кәртішкесін ұстап орындықтың қасында тұрған-ды.



	- Кешіріңіздер, айтысымыздың жетегінде сіздерге өзімді таныстыруды да ұмытып кетіппін ғой. Мынау менің таныснамам мен төлқұжатым және Мәскеуге консультация үшін шақыру қағаз,

	- деді әдебиетшілерге тесіле қараған, әр сөзін бұлтартпастай нықтап айтқан бейтаныс.

	Олар абыржыңқырап қалды. “Шайтан, барлығын тыңдап тұр екен ғой” - деп ойлаған Берлиоз, сыпайы ыммен құжаттарды көрсетудің онша қажеті жоқ еді дегенді аңғартты. Шетелдік құжаттарын редакторға ұстатып жатқанда, ақын оның танысна-масынан “профессор” деп шетел қарпімен жазылған сөзді және фамилиясының “В”-ден басталатынын оқып үлгерді.

	- Өте жақсы, - деп міңгірледі абдыраудан әлі айыға алмай тұрған редактор, сонысы мұң екен шетелдік құжаттарын сып етіп қалта-сына сүңгітті.



	Қарым-қатынас осымен қалпына келіп, үшеуі де орындыққа қайта жайғасты.



	- Консультант есебінде сіз бізге шақырылдыңыз ғой, профес-сор? - деп сұрады Берлиоз.

	- Иә, консультант есебінде келдім.

	- Сіз неміссіз бе? - деп сұрады Бездомный.

	- Мен бе? - деп қайта сұраған профессор кенет күбіжіктеп: -Иә, неміс деуге де болар, - деді.

	- Орысша керемет сөйлейсіз, - деп қалды Бездомный.

	- О, мен жалпы полиглотпын, өте көп, сан-сапалақ тілдерді білемін, - деп жауап қатты профессор.

	- Ал сіздің мамандығыңыз қандай? - деп сауал берді Берлиоз.

	- Менің мамандығым - сиқыршылық, қара магияның мама-нымын.



	“Мәс-саған!..” деген бір сөз Михаил Александровичтың басында қылаң берді.



	- Ә... сізді және осы мамандық бойынша бізге шақыртып жүр ме? - деді ол кекештеніп.

	- Иә, осы мамандық бойынша шақырды, - деп растаған профессор енді оның мәнін түсіндіре бастады. - Осында мемлекеттік кітапханадан оныншы ғасырдағы қара кітапшы Герберт Аврилакский қолжазбасының түпнұсқасы табылыпты. Міне, соны мен қарап ажыратып беруім керек. Ол жөнінде мен әлемдегі жалғыз ғана маманмын.



	- Ә-ә! Сіз тарихшысыз ба? - деп иығынан бір жүк түскендей құрметтеп сұрады Берлиоз.

	- Мен - тарихшымын, - деп растады оқымысты және тисе терекке, тимесе бұтаққа дегендей: - Бүгін кешке Патриарх тоғанында қызық оқиға болады, - деді.



	Редактор да, ақын да қайтадан таң-тамаша қалды, ал профессор екеуін де өзіне шақырып, олар еңкейе бергенде:



	- Естеріңізден шығармаңыздар, Иисус өмірде болған, - деп сыбырлады.

	- Былай ғой, профессор, - деді еріксіз жылжып Берлиоз, - біз сіздің зор біліміңізді құрметтейміз, бірақ өзіміз бұл мәселе бойынша басқа көзқарас ұстанамыз.

	- Ешқандай көзқарастың керегі жоқ, - деді қыңыр профессор, - былайша ол болған, басқаңыз қажет емес.

	- Алайда бәз-бір дәлел керек қой... - деді Берлиоз.

	- Ешқандай де дәлелдің қажеті жоқ, - деп түйіп тастаған профессор баяу ғана сөйлеп: - Барлығы де әдеттегідей: ақ желеңді ақ плащ...





Екінші тарау


	ПОНТИЙ ПИЛАТ



	Көктемгі нисан айының он төртінші жұлдызында таңертең ертемен Ұлы Ирод сарайының екі қанаты арасымен қан қызыл астарлы ақ плащ киген Иудея прокураторы Понтий Пилат атты әскерше тарп-тарп басып жабық бағандар тізбегіне шықты.

	Бұл жалғанда прокуратордың жеккөретіні қызғылт майдың иісі болатын, енді міне жақсы күн болмайтынынан хабар бергендей күн шыққаннан-ақ әлгі иіс оның қыр соңынан қалмай қойды. Прокураторға күлгін иіс бақтағы кипаристер мен құрмалардың сөлін сорып, қарғыс атқыр күлімсі ағын тер мен теріге сіңіп мидай араласып кеткендей көрінеді. Сарайдың түкпіріндегі прокуратор-мен Ершалимнен ере келген Он екінші Нажағайлы легионның алғашқы легі орналасқан қосалқы үйлерден бақтың жоғарғы алаңқайы арқылы буалдыр түтін бағандар тізбесіне лап қойды. Аспаздардың ас үйде ботқа пісіріп, ас әзірлеп жатқанын куәлан-дырғандай ащы түтін келіп тағы да әлгі қою күлгін иіске араласты. О тәңірі, тәңірі-ау, не үшін мені осынша жазаламақсың!?

	“Иә, еш күмән жоқ! Тағы да әлгі айықпас қатерлі ауру - басың қақ жарылып тұратын кәдімгі гемикрания, бұдан құтылар жол және жоқ. Басымды қозғалтпай бір көрейінші.

	Фонтанның жанындағы әшекейлі еденге мамықтақ әкеліп қойылыпты, прокуратор болса ешкімге де қарамай, соған кеп жайғасып, бір жағына қолын созды.



	Хатшы тағзым ете кеп созылған қолға бір буда пергамент салды. Аурудан ытырынып тыржиғанын жасыра алмай прокуратор көзінің қиығымен шолып шықты да пергаментті хатшыға қайтарып, әреңдеп тіл қатты:



	- Галилейден тергеуде жүрген бар еді ғой, ісін тетрархқа жібердіңдер ме?

	- Иә, жібердік, прокуратор.

	- Ол не деді?

	- Аталмыш іс бойынша тұтқынға алудан бас тартты және Синодронның өлім жазасын сіздің бекітуіңізге жіберді, - деп баяндады хатшы.



	Прокуратор езуін жиырып, баяу ғана:



	- Айыпкерді алып келіңдер, - деді.



	Сол замат екі легионер балконға шығатын бағанның астындағы бақ алаңынан жасы жиырма жетілер шамасындағы бір адамды алып шығып, прокуратордың мамықтағы алдына әкеп қойды. Бұл кісінің кигені ескі, алба-жұлба көк хитон екен. Басында маңдайын айналдыра қайыспен аңқып қойған ақ шүберек, қолдарын артына қайырып байлап қойған. Оң көзінің асты алақандай боп көгеріп кеткен, жара түскен езуіне қан қатып қалған. Әкелінген адам прокураторға шұқшия үрейлене қарады.



	Ол болса үн қатпай, сосын ғана арамейше бояу:



	- Демек, Ершалимнің үлкен шіркеуін талқандауға халықты үндеп жүрген сенсің ғой, - деді.



	Осыны айтқанда прокуратор тастай қатып қақиып, тек ерні ғана жыбырлады. Оның тастай қатып отыруы тозақ отындай лып-лып етіп жанып бара жатқан басын шайқалтпау еді.



	Қолы артына байланған адам алға сәл ентелей беріп сөз бастады.



	- Қайырымды кісі! Маған сеніңіз...



	Алайда прокуратор бұрынғысынша мізбақпай, даусын да көтермей, оны табанда тыйып тастады.



	- Мені қайырымды кісі деп атап отырған мына сенсің бе? Онда қателесесің. Ершалимде мені мейірімсіз, қатыгез кісі деген сыпсың сөз көп, олары бастан-аяқ дұрыс, - деп, сәл сылбыр үнімен әмір етті: - Крысобой кентурионды маған шақыр.



	Ерекше кентурияның командирі Крысобой атанған кентурион Марк көзге көрінгенде балконға қараңғылық түскен сияқтанды баршаға, ол да қақшиып прокуратордың алдына тұра қалды.

	Крысобой легионының ең бойшаң солдатынан бір бас биік болатын, жауырыны қақпақтай, кең иықтылығы сондай, сұлбасымен ол әлі көтеріле қоймаған күнді көлегейлеп тұрғандай еді.



	Прокуратор кентурионға латынша сөйледі:



	- Қылмыскер мені “қайырымды кісі” деп атады. Оны осы арадан бір минөтке алып кетіп, менімен қалай сөйлесу керек екенін түсіндірші. Бірақ кемтар ғып тастама.



	Тұтқынға қолын сілтеп соңымнан ер деген белгі берген Крысобойды қимылсыз прокуратордан басқаның бәрі көзбен шығарып салды.

	Крысобойды көзге түскен жерде жұрттың бәрі осылай шығарып салатын тағы бір себебі бар: кентурионның бет пішіні әбден бүлінген, мұрнын герман күрзісі бұзып, жапырып жіберген.

	Марктің ауыр етігі әшекей еденде тарпылдап, тұтқын оның соңынан үн-түнсіз еріп жүре берді, колоннада жым-жырт, көгер-шіндердің алаңдағы гүжілі балконнан естіліп тұр, оның үстіне фонтан суы да сырлы бір әуенге басқандай.

	Прокураторға орнынан көтеріліп, иегін аққан суға тосып, қата қалсам ба екен деген ой келді. Алайда оның да еш көмегі болмайтынын білді ол.

	Тұтқынды бақтағы бағандардың астынан алып шығып Крысобой легионердің қолындағы қамшыны алып жай ғана сілтеп иықтан тартып жіберді. Кентурионның қимылы ебедейсіз жеңілдеу көрініп еді, бірақ байлаулы жазған бір соққанан-ақ мұрттай ұшып жер қапты, баудай түскен бейшара ауа қауып, өңі қашып, көзі жансызданып кетті. Құлап жатқан жазғанды Марк сол қолымен бос қапшықтай жеңіл ғана көтеріп алып әуеде сілкіп-сілкіп жіберді де арамей сөздерін бұзып-жарып зіркілдей сөйледі:



	- Рим прокураторын игемон деп атау керек. Басқа сөз ауызға алмау шарт. Тікиіп тік тұр. Сен мені түсіндің бе, әлде тағы да соғайын ба?



	Тұтқын өзіне-өзі кеп бойын жия алмай шайқалақтап, демін әрең алып, қырылдай сөйледі:



	- Сені түсіндім. Енді ұрмашы мені.



	Бір минөттен кейін ол прокуратордың алдында қайта тұрды.



	Басыңқы сырқаулы үн қайта шықты:



	- Есімің кім?



	- Менің бе? - деп ашу шақыртпас үшін байыпты жауап беруге әзірлігін білдіріп ол апалақтап қалды.



	Прокуратор айғайламай сөйледі:



	- Менің есімім өзіме аян. Бұдан бетер ақымақсып алдама. Сенің есіміңді сұрап тұрмын.

	- Иешуа, - деп аптыға жауап қатты тұтқын...

	- Лақап атың бар ма?

	- Га-Ноцри.

	- Қайдан шыққан жансың? Туған жерің?

	- Гамала қаласынанмын, - деп жауап берген тұтқын басымен нұсқап, оңға бұрып терістікте түу алыста Гамала деген қала барын білдірді.

	- Қай қаннан тарайсың?

	- Оны нақты білмеймін, - деп ширақ жауап қатты тұтқын, -ата-аналарым есімде жоқ. Әкең сириялық деп айтқан болатын.

	- Тұрақты қайда тұрасың?

	- Менде тұрақты тұрғынжай жоқ, - деп қысыла жауап берді тұтқын. - Бір қаладан бір қалаға саяхаттап жүремін.

	- Былайынша, бұны бір сөзбен қаңғыбас, кезбе дейді, - деді прокуратор: - Ал Отаның бар ма? - деп сұрады.

	- Ешкімім жоқ. Жалғандағы жалғанат.

	- Хат танисың ба?

	- Танимын.

	- Арамей тілінен басқа тіл білесің бе?



	Ісіңкі қабағы көтеріліп, уайыммен бұлдыраған көзін ол тұтқынға салды. Екінші көзі сол жұмулы қалпында қалды.



	Пилат сөзді енді грекше бастады:



	- Демек, сен үлкен шіркеудің ғимаратын қиратуға әзірленіп, халықты соған үндегенсің ғой.



	Осы арада тұтқын ширап, көзінен үрей қашып грекше сөйледі.



	- Мен бе, қа... - дей берген тұтқынның көзінен тағы да жаза бастым ба деген үрей жалт ете қап аузын жиып ала қойды. - Мен бе, игемон, шіркеу ғимаратын талқандау өмірі ойыма келген емес, бұндай ессіз қылыққа ешкімді де үндегенім жоқ.



	Айғақтаманы жазып үстелге еңкейіп күжірейіп отырған хатшының жүзінен таңданыс білінді. Ол басын көтеріп алып, қағазға қайта шұқиды.



	- Бұл қалаға мейрам күндері әралуан жұрт ағылып көп келеді. Олардың арасында сиқыршылар, жұлдызшылар, көріпкелдер мен кісі өлтірушілер де болады, - деді бір сарыннан аумаған прокуратор. - Сондай-ақ суайттар да кездеседі. Шамасы, сен суайтсың. Шіркеуді талқандауға әзірленгенің айқын жазылған. Жұрт сондай куәлік айтып отыр.

	- Бұл қайырымды кісілер, - деп бастай берген тұтқын іле “игемон” деген сөзді қосып - ештеңе де үйренбеген, менің айтқанымның бәрін шатастырған. Жалпы мен бұл былықпа тым ұзаққа созыла ма деп қауіптенейін дедім. Барлығы да оның менің айтқаныма еріп дұрыс жазып отырмағанынан шыққан.

	Сәл тыныштық орнады. Енді тұтқынға оның екі ауру көзі де сұстана қарады.



	- Ақырғы рет қайталап айтамын саған, есі ауысқан жынды боп көрінуіңді доғар, қарақшы, - деді Пилат бір сарынды баяғы жұмсақ үнімен. - Сенің сыртыңнан жазылған көп емес, бірақ дарға асуға соның өзі жетіп жатыр.

	- Жо-жоқ, игемон, - деді тұтқын иландыруға барын салып, -бәз-біреу серке терісін ұстап ұдайы жазады да жүреді. Бірде сол пергаментке қарап төбе шашым тік тұрды. Онда жазылғандай ештеңені тіпті де айтқан емеспін. Құдай үшін пергаментіңді өрте деп те жалындым. Алайда ол қолымнан оны жұлып алды да тұра қашты.

	- Оның кім? - деп Пилат тыжырына сұрады да, қолымен самайын уқалады.

	- Левий Матвей, - деп жып етті тұтқын, - ол салық жинаушы болатын, ал мен онымен алғаш Виффагиге барар жолда кездестім, інжір бағына шығар бұрышта сөйлескенмін. Әуелі ол маған жаратпай қарады, тіпті қорлап итке де теңеді, - деп бір мырс етті ол, - ал өз басым, оған бола ренжитіндей ол хайуаннан ешбір жамандық көрмеймін...



	Хатшы жазуын қоя салып, білдіртпей ғана оған емес прокураторға таңданған көзбен қарады.

	- ... әйткенмен, ол мені тыңдап, райынан қайта бастады, - деп сөзін жалғады Иешуа, - ақыры, ақшасын жолға шашып тастап, менімен бірге саяхаттайтынын айтты.



	Пилат сап-сары тісін шықырлатып, бір езуімен мырс етті де, бүкіл денесімен бұрылып хатшыға былай деді:



	- О, Ершалим қаласы! Ол туралы естімейтінің жоқ. Естіп отырсың ба, салық жинаушы ақшасын жолға шашып кеткен!



	Не дерін білмеген хатшы Пилаттың жымиысын қайталауды ғана жөн көрді.

	Иешуа Левий Матвейдің оғаш қарекетін баяндап:



	- Бүгіннен бастап маған ақшадан жиіркенішті нәрсе жоқ деді. Сөйтіп сол сәттен бері менің серігім болып келеді, - деді сөзін нақтылап.



	Тісін қайрауын тоқтатпай прокуратор әуелі тұтқынға, сосын түу төменде оң жақта жатқан ипподромның ат мүсіндерінің үстінен көтеріліп бара жатқан күнге қарады да жан азабын тарта отырып, ең оңайы осынау әпенді қарақшыға: “Дарға асылсын!” деген екі-ақ сөз айтып балконнан қуып шығу ғой, деп ойлады. Айдауылды да қуып жіберіп, бағандар астынан іштегі сарайға өтіп, терезелерді қараңғылатып, төсекке құлай кетіп, суық су сұратып, жалынышты үнмен иті Бангоны шақырып алып, сынып бара жатқан басын айтып мұңын шақса ғой, шіркін. Онымен қоймай ауру басына у туралы бір ой қылаң берді.

	Кілегейленген көзімен тұтқынға қарап ол бірауық үнсіз қалды да, азаптана отырып, Ершалимнің сәскедегі аяусыз өртенген күні астында ұрып-соғуда бет-аузы быт-шыт болған мынау бейбақ не үшін тұрғанын, оған тағы тірі пендеге қажеті жоқ сауалдар қоюға тура келетінін есіне алды.



	- Левий Матвей дейсің бе? - деп сұрады ауру қырылдаған дауыспен, сосын көзін жұмды.

	- Иә, Левий Матвей, - деген азапқа салар өктем үн құлағына жетті.

	- Дегенмен де сен базардағы тобырдың ішінде шіркеу туралы айттың ғой?



	Жауап қатушының үні Пилатқа оның шекесін шағатындай көрініп, ол дауыс естілді де:



	- Игемон, мен ескі діннің храмы құлап, ақиқаттың жаңа шіркеуі жасалатынын айтқанмын. Айтқанда да ұғынықты ғып жеткізгенмін ойымды.

	- Өзіңнің түсінігің жоқ ақиқат туралы айтып, базардағы халықты дүрліктіргенің не, қаңғыбас? Ақиқат деген не, өзі?



	Сол сәт прокуратор: “О, құдайым-ай! Мен сотта керегі жоқ бірдеңелерді сұраймын-ау, тегі... Ақыл-ойым қайтып маған қызмет етпейтін болғаны ма...” деп ойға батты. Оған тағы да қара сұйық бірдеңе құйылған тостақ елестеді: “Маған у беріңдер, у!”



	Оның құлағына әлгі үн қайтадан келді:



	- Ақиқат деген ең алдымен мынада, міне, сенің басың ауырып отыр, қатты ауырғаны сондай, ажалды ойлап үрейің ұшады. Менімен сөйлесуің былай тұрсын, маған қараудың өзі қиын саған. Тап қазір мені қинайтыны еріксіз сенің жендетің болып тұрғаным. Ештеңе жайында ойлауға да шамаң жоқ. Бар арманың өзің тәнті болған жалғыз жан иесі - итіңнің келуі ғана. Алайда қазір азабың басылып, басың айығады.



	Хатшы тұтқынға бажырая қарап, сөзін жаза да алмай қалды.



	Пилат назалы көзін тұтқынға тастап, күннің ипподромнан биіктеп әжептәуір көтеріліп қалғанын, оның сәулесі колоннаданы көктей өтіп Иешуаның мыжырайған сандалына қарай жылжыға-нын, оның күннен жалтарғанын байқады.

	Сол сәт прокуратор мамықтағынан көтеріліп қолымен басын қысты, кенет оның мұнтаздай қырылған сарғыш өңінде үрей пайда болды. Үрейін ерік күшімен басып, мамықтаққа қайта отырды.

	Оған қарамастан тұтқын сөзін жалғастыра берді, хатшы одан әрі жазуды доғарды да, ата қаздай мойнын созып, бір сөзін де жібермей оны тыңдауға тырысты.



	- Міне, енді бәрі де бітті, - деді тұтқын Пилатқа жылы ұшырай қарап, - бұған мен мейлінше қуаныштымын. Саған мынандай ақыл берер едім, игемон. Уақытша сарайды тастай тұрып осы төңіректе, тым болмаса Елеон тауларындағы бақтарда жаяу қыдырсаңыз. -Сосын тұтқын бұрылып, күнге көзін сүзіп: - Кейін кешке қарай жай ойнап, жауын басталады, - деді. - Ал саған серуен көп пайда келтірер еді, қаласаң, мен ықыласпен ертіп жүрер едім. Менің басыма бәз-бір соны ойлар келді, саған олардың ұнайтынына сенімдімін, өте ақылды адам ретінде әсер қалдырғаныңнан да соларды өзіңмен құлшына бөлісер едім.



	Хатшы өлердей бозарып, қолындағы түйіншегін түсіріп те алды.



	- Сорың мынада, - деп ешкім тоқтатпаған қолы байлаулы кісі сөзін әрі жалғастырды, - сен тым томаға тұйықсың, сондықтан адамдарға деген сеніміңді жоғалтып алғансың. Әйткенмен, бар жан-тәнің иттің үстінде ғана болуы дұрыс емес қой. Өмірің тым жұтаң, игемон, - деп осы арада сөйлермен сәл жымиды.



	Енді хатшы бір-ақ нәрсені - өз құлағына сенер, сенбесін ғана ойлады. Сенуге тура келді. Сондығынан ол тұтқынның мынандай көз көріп, құлақ естімеген тентектігінен кейін шамшыл прокура-тордың ашу-азасы қандай арнаға құятынын көз алдына келтіре алмай әуреге түсті. Прокураторды қаншалық жақсы білсе де бұған ойы жетер емес.

	Осы арада прокуратордың жарықшақ қырылдаңқы даусы шықты және латынша сөйледі.



	- Оның қолын шешіңдер.



	Айдауыл легионерлердің бірі найзасын тықылдатып басқасына белгі беріп еді, ол келіп тұтқынның қолын шешті. Хатшы түйін-шегін көтеріп алып, әзір ештеңе жазбасқа, ештеңеге таңданбасқа бел буды.



	- Мойында, сен ұлы тәуіпсің ғой? - деп грекше баяу ғана сұрады Пилат.

	- Жоқ, прокуратор, тәуіп емеспін, - деп жауап қатты қанталап ісіп кеткен саусақтарын рақаттана сипай тұрып тұтқын.



	Пилат дереу қабағының астынан тұтқынға тесіле қарады, бұл көзде енді кілегей жоқ, жұрттың бәріне таныс ұшқын бар еді.



	- Сенен сұрамаппын ғой, - деді Пилат, - бәлкім латын тілін білетін шығарсың?

	- Иә, білемін, - деп жауап берді тұтқын.



	Пилаттың сарғыш жүзіне қан ойнап шыға келді де, латынша сұрақ қойды.



	- Менің итті шақырмақ болғанымды қалай білдің?

	- Ол оп-оңай, - деп жауап қайтарды тұтқын, - сен ауада қолыңды ербеңдеттің. - ол Пилаттың қимылын қайталады. - Демек, итті сипағың келді, ернің де жыбырлап кетті...

	- Рас, - деді Пилат.



	Аз-кем үнсіз қалып, Пилат сосын грекше сұрақ қойды.



	- Сонымен, сен дәрігерсің ғой?

	- Жоқ, жоқ, - деп азарда-безер болды тұтқын. - Иланыңыз, мен дәрігер де, тәуіп те емеспін.

	- Жарайды, жақсы. Оныңды жасырып құпия ұстаймын десең ұста. Іске бұның тікелей қатысы жоқ. Сонымен сен храмды қира-туға... болмаса өртеуге, әйтеуір бәз-бір тәсілмен талқандауға жұртты шақырған жоқсың, ә?

	- Мен бар ғой, игемон, ондай еренсіз қимылға ешкімді де шақырған жоқпын. Қайталап айтайын, шақырған жоқпын. Әлде мен ақылсыз дейсіз бе?

	- О, иә, сен ақылы азға әсте де ұқсамайсың, - деп баяу жауап қатқан прокуратор сондай бір қатерлі раймен жымиып: - Ондай болған жоқ деп ант-су ішіп қарғаншы.



	- Ант-су ішіп, немен қарған дейсің сен? - деп ексімдей сұрады байлаудан босанған.

	- Айталық, ең тегі өз өміріңмен қарғансаң, - деп жауап қатты прокуратор. - Оны бәске тігудің нағыз кезеңі, онсыз да өзі қыл үстінде тұр, бұны біліп қой.

	- Оны қылға іліп қойған сен өзің деп ойлайсың ба, игемон? -деп сұрады тұтқын. - Олай болса, қатты қателесесің.

	- Ол қылды қиып та жібере аламын.

	- Бұл арада да қателесесің, - деді жарқылдай күліп, күнді қолымен көлегейлеген тұтқын. - Қылды тек ілген адам ғана қия алатынына келісесің ғой?

	- Солай, солай, - деді жымиып Пилат, - Ершалимдегі аңқау тобырдың аузын ашып қыр соңыңнан қалмай неге еріп жүретініне енді күмәнданбаймын. Тіліңді созып кім ұстартқанын білмеймін, бірақ ұзындығы біраз бар. Айтқандай, Сузск қақпасы арқылы есек мініп Ершалимге келгенде шуылдақ қара тобыр сені бәз-бір пайғамбардай құттықтап қарсы алыпты деген рас па? - деп прокуратор пергамент түйіншегін нұсқады.

	Тұтқын прокураторға таңырқай қарады.



	- Менде ешқандай да есек болған емес, игемон, - деді ол. Ершалимге Сузск қақпасы арқылы кіргенім анық, бірақ жаяу келдім, жанымда жалғыз Левий Матвей ғана болды, ешкім ештеңе айтып қарсы алған жоқ, өйткені онда Ершалимде ешбір жан мені білмейтін.

	- Бәз-бір Дисмас, екінші - Гестас, үшіншісі - Вар-равван дегендерді білмейсің бе? - деп тұтқыннан көзін айырмай Пилат сауалын үдете түсті.

	- Ол қайырымды адамдарыңызды білмеймін, - деп жауап қайырды тұтқын.

	- Рас па?

	- Рас.

	- Енді мынаны айтшы, сенің ұдайы “қайырымды кісілер” деген сөзді қолданатының себебі не? Сен не, жұрттың бәрін солай атайсың ба?

	- Бәрін де, - деп жауап қатты тұтқын. - Жарық дүниеде жаман адам жоқ.

	- Бұндайды бірінші рет естіп отырмын, - деді Пилат келемеждей, - бәлкім өмірді азырақ білетін шығармын мен! Одан арғысын жазбауыңызға болады, - деп жазып та жарытып отырма-ған хатшыға қарады да, сөзін, одан назарын тұтқынға аударды: -Бұл турасында бәз-бір грек кітаптарынан оқып па едің?

	- Жоқ, бұған өз ақылыммен жеттім.

	- Және сен осыны уағыздайсың ғой?

	- Иә.

	- Ал, мәселен, кентурион Маркті алайық, оны Крысобой, яғни егеуқұрық қырушы деп мазақтайды, сол қайырымды, жақсы кісі ме?



	- Иә, - деп жауап қатты тұтқын, - Бірақ ол бақытсыз адам, қайырымды деген кісілер оның бет-аузын бұзып бүлдіргеннен кейін ол қатыгез, қаскөй болып кетті. Бетінің быт-шытын кім бұлай шығарғанын білген жөн болар еді?

	- Оны айтуыма әбден болады, - деп келісе кетті Пилат, - өйткені оның куәсі өзім болғанмын. Қайырымды адамдарың оған аюды талаған иттердей лап қойды. Германдықтардың біреуі оның мойны-на жармасты, біреуі қолын, біреуі аяғын ұстады. Жаяу әскер бас-шысы осылай ауға түсті, егер мен басқаратын атты әскер жасағы бір бүйірден кеп киіп кетпесе, сен, философ, Крысобойды көріп, әңгімелеспеген болар едің. Ол оқиға Идиставизо маңында, Перизат жазығында болған.

	- Егер мен онымен сөйлесер болсам, күрт өзгеретініне кәміл сенемін, - деді кенет қиялға шомған тұтқын.

	- Меніңше, офицерлері мен солдаттарының біреуімен сөйлеуге бейіл білдірсең, легион легатының кәріне ұшырайтыныңа күмәнім жоқ, - деді Пилат. - Айтқандай, бақытымызға қарай ол ойыңның жүзеге аспайтынына алдымен мен кепіл, онымен шұғылданатын да мына менің өзім.



	Сол тұста колоннадаға зулай ұшып бір қарлығаш кірді де алтын күмбезді бір айналып өтті де құлдилай беріп, үшкір қанатымен салтқыдағы мүсінді жанай жаздап, жоғарылай барып жоқ болды. Бәлкім, бейшара ұя салмақ ойда болды ма екен.

	Қарлығаш қалықтап жүрген кезде прокуратордың айыққан басына бір ой келді. Оның мәні мынандай: игемон лақап аты Га-Ноцри, қаңғыбас философ Иешуаның ісін мұқият қарап, одан қылмыс құрамын таппады. Атап айтқанда, Иешуаның іс-қимылы мен Ершалимде таяуда болған бейбастықтықтың арасынан титтей де байланыс тапқан жоқ. Кезбе философ есі ауысқан жан боп шықты. Сол себепті Кіші Синедрион Га-Ноцриға кескен өлім жазасын прокуратор бекітпейді. Алайда Го-Ноцридің ессіз қияли сөздері Ершалимдегі толқулардың себебі болғандықтан прокуратор Иешуаны аластап, Жерорта теңізіндегі Страновой Кесария-сына қамауға жіберуді ұйғарды. Яғни ол прокуратордың резиден-циясы тұрған жер.



	Ендігі қалғаны осыны хатшыға жазғызу.



	Қарлығаштың қанаты тұп-тура прокуратордың төбесінен су етті де, киелі құс фонтанның табақшасын жанап сыртқа ұшып кетті. Прокуратор көзін тұтқынға тастағанда, оның төңірегінен бұрқы-раған шаң көрді.



	- Ол жайында барлығын жазып біттің бе? - деп сұрады Пилат хатшыдан.

	- Өкінішке қарай, үлгергенім жоқ, - деп күтпеген жауап қайтарған хатшы Пилатқа пергаменттің басқа будасын ұсынды.

	- Бұл не тағы? - деп сұраған Пилат қабағын түйді.



	Ұсынғанды оқып, оның өңі бұзылып, бұрынғыдан да өзгеріп кетті. Қою қара қан шапшып мойны мен жүзіне шыға келді ме, әлде басқа бірдеңе болды ма, сарғыш өңі құбылып, өзге түске еніп, көзі ішіне түсіп кетті.



	Дегенмен шынтуайттап келгенде, шекеге шаншып, дүрс-дүрс соққан қан кінәлі шығар, бірақ бір ғажабы ол прокуратордың жанарына әсер етеді. Мәселен, оның көзіне тұтқынның басы әлдеқайда ұшып кетіп, орнына басқасы орнай қалғандай елестеді.

	Ал бұл тақыр баста алтын тісті тәж тұрған сияқты, ал маңдайында терісін мүжіп жатқан, май жағылған жара; тіссіз аузы ішіне кіріп кетіп, қырсық төменгі ерін салпиып тұр. Пилатқа балконның қызғылт бағандары ғайып болып, төменде бақтың сыртында Ершалимның шатырлары Капри бағының қалың жасыл желегіне сүңгіп бара жатқандай көрінді. Құлағына да оғаш бірдеңе тап келгендей алыстан кернейдің бәсең болса да кәрлі үні естіліп, мұрыннан шығатын бір үн “Ұлылықты қорлау туралы заң” деп мыңқылдайтын тәрізденді.

	Сосын әдеттен тыс байланыссыз келте пікірлер: “Құрыды!” және “Опат болды олар!..” деп сампылдады. Онымен де қоймай арасынан көңілге қонбайтын біреуі; белгісіз бір лауазым иесінің әйтеуір өлмейтіні туралы сандырақтап, оның мәңгілігінің өзі төзгісіз қайғы-мұң туғызды.

	Пилат ширығып елесті серпіп тастап, жанарымен балконға оралып еді, қарсы алдында қайтадан тұтқынның жаудыраған көзі тұрды.



	- Құлақ сал, Га-Ноцри, - деп Иешуаға оғаш қарап сөз бастады прокуратор, өңі сұсты, бірақ көзі үрейлі, - бәз-бірде сен ұлы кесаро

	- император жөнінде бірдеңе айтып па едің? Жауап бер! Айтып па едің? Әлде... айтпап па едің? - Пилат “айтпап па едің?” деген сөзді біраз созыңқырап, көз қарасымен-ақ Иешауға ой тастап, тұтқыннан оны ұғынуын тілегендей.

	- Шындықты айту оңай әрі ғанибет! - деді тұтқын.

	- Шындықты айту саған ғанибет пе, ғанибет емес пе - маған оны білудің қажеті жоқ, - деді қарлығыңқы ызалы үнмен Пилат. -Бірақ саған шындықты айту керек. Әйткенмен, сөзсіз, әрі азапты өлім тілемесең, сөйлегенде де әр сөзіңді саралай біл.



	Иудея прокураторына не болғанын ешкім білмейді, бірақ ол күн нұрынан қорғанғандай, қолын қалқан құсатып көтеріп, тұтқынға ым қағатындай назар аударудан тайлыққан жоқ.



	- Сонымен, сен Кириафтан шыққан Иуданы білесің бе? - деді ол. - Білсең оған дәл кесарь туралы не айттың, жауап бер.

	- Мәселе былай болған, - деп елпілдеп тұтқын әңгімеге кірісті.

	- Бұрнағы күні шіркеудің қасында бір жас жігітпен таныстым, ол өзін Кариафтан келген Иудамын деді. Мені Төменгі қаладағы үйіне шақырып, қонақ қылды...

	- Қайырымды кісі ме екен? - деп сұраған Пилаттың жанарында тереңнен бір от жылт етті.

	- Өте жақсы, білмекке құмар кісі, - деп растады тұтқын. - Мені қуана қарсы алып, ой-пікіріме керемет ықылас білдірді.

	- Шырағдан да жаққан шығар... - деп қалды сыздана түскен Пилат жанары жалт-жұлт етіп.



	- Иә, жақты, - деді Иешуа прокуратордың хабардарлығына таңданып, - менің мемлекеттік билікке деген көзқарасымды айтып беруімді өтінді. Бұл мәселе оны өте-мөте қызықтырады екен.

	- Ал сен не айттың? - деп сұрады Пилат. - Әлде айтқанымды ұмытып қалдым дейсің бе? - Пилаттың мақамынан үмітсіздік әлден-ақ менмұндалап тұрды.

	- Басқалардың арасында атап айтқаным мынау, - деді тұтқын, - кез келген билік жұртқа жасалатын зорлық, күш көрсету, билік болмайтын да күн туады, ол тұста кесарьлар да, ешқандай өктемдік те болмайды, дедім. Адамзат ешбір билік жалпы керек болмайтын ақиқат пен әділет патшалығына өтеді.

	- Одан әрі?

	- Одан әрі ештеңе болған жоқ, - деді тұтқын. - Сол арада біреулер жүгіріп келіп, мені байлап-матап, түрмеге апарды.



	Хатшы бір сөзді де қағас жібермеуге тырысып, пергаментіне шимайлап жатты.



	- Бұл дүниеде адамдар үшін император Тиверийдің билігінен артық билік болған емес және ешқашан болмақ емес, - деген Пилаттың қарлығыңқы һәм сырқаулы даусы гүж етті.



	Неге екені белгісіз, прокуратор хатшы мен айдауылға жаратпай алая қарады.



	- Оны талқылау сенің шаруаң емес, есуас қылмыскер! - Сол замат Пилат айғайлап жіберді. - Қарауылды балконнан шығарыңдар! - Ізінше хатшыға бұрылды: - Мені қылмыскермен оңаша қалдырыңыз, мұндағы - мемлекеттік мәселе, - деп қосты.



	Айдауыл найзасын көтеріп, темір тақасын біркелкі тықылдатып, балконнан баққа шықты, оның соңынан хатшы да тартты.

	Балкондағы үнсіздікті біраз уақыт фонтандағы судың сылдыры ғана бұзды. Пилат тұрбадан шыққан су тегештің қалай кеуіп көтіріле беріп, жан-жағы сынып түсіп, жылап ағып жатқанын көрді.



	Бірінші болып тұтқын сөз бастады:



	- Менің Кириафтан келген бозбаламен әңгімелескенім үшін бір қырсықтың болатынын көріп тұрмын. Ол бір бақытсыздыққа ұрынады-ау деген менде бір секем-сезік бар, олай болса өте өкінішті.

	- Ал меніңше бұл дүниеде саған аянышты көрініп Кириафтан шыққан Иудадан да артық өкіндіретін нәрсе бар, - деп қызық бір мырс етті прокуратор. - Оған ұрынған адамға Иудадан да қиын болады. - Прокуратор Иешуаның дал-дұлы шыққан бетін нұсқап:

	- Уағыздарың үшін сені өлімші ғып ұрған суық қанды кәнігі жендет Крысобой Марк, итаршыларымен қосылып төрт солдатты өлтірген Дисмас пен Гестас қарақшылар, ақыр соңында опасы пасық Иуда - солардың бәрі қайырымды жақсы жандар ма?



	- Иә, - деп жауап қатты тұтқын.

	- Және ақиқат патшалығы орнайды дейсің ғой?

	- Орнайды, игемон, - деп сеніммен айтты Иешуа.

	- Ол ешқашан орнамайды, - деп кенет үрейлі үнмен Пилаттың айғай салғаны сондай, Иешуа селк ете қалды. Пилат бұдан көп жыл бұрын Перизат жазығында “Шабыңдар! Қырыңдар оларды! Крысобой дәу қоршауда қалды деп дәл осылай айғайлаған еді. Бұйырықпен барқылдаған даусын одан да көтеріп ол баққа да естілсін дегендей: “Қылмыскер! Қылмыскер! Қылмыскер!” деп қатты-қатты айқайлады.



	Сосын үнін бәсеңдетіп:



	- Иешуа Га-Ноцри, сен бәз-бір құдайларға сенесің бе? - деп сұрады.

	- Құдай біреу, - деп жауап қатты Иешуа, - мен соған сенемін.

	- Ендеше соған табын! Көбірек жалбарын! Бірақ ол да көмектеспейді, - деді даусы пәс тартып Пилат. - Әйелің бар ма еді? - деп неліктен екені мұңая сұрады ол, мұнша не болғанын өзі де түсінген жоқ.

	- Жоқ, жалғызбын.

	- Жексұрын қала, - деп өз-өзінен міңгірлеген прокуратор жаурап бара жатқандай иығын қозғап, қолын уқалады. - Егер сені Кириафтан келген Иудамен кездеспей тұрғанда өлтірсе жақсы болатын еді.

	- Ал сен мені босатар ма едің, игемон? - деп өтінді тұтқын, үнінде үрей бар. - Байқаймын мені өлтірмек қой.



	Пилаттың бет-аузы жыбырлап, өңі бұзылып кетті, ағы қанталаған ауру көзін Иешуаға аударды.



	- Сен бейбақ өзіңдей ойына келгенін айтатын адамды рим прокураторы босатып жібереді деп ойлайсың ба! О құдай, құдай-лар! Әлде мен сенің орныңды алуға әзірленіп отыр дейсің бе? Сенің пікірлеріңді мен бөліспеймін де құптамаймын. Енді мені тыңда. Егер осы сәттен бастап аузыңнан бір сөз шықса, бәз-біреумен сөйлесер болсаң, мына менен сақтан! Қайталап айтамын: сақтан!

	- Игемон...

	- Өшір үніңді! - деп айқайлаған Пилат құтырған көзбен балконға қайта кірген қарлығашты ұзатып салды да: - келіңдер маған! - деп дауыстады.

	Хатшы мен айдауыл өз орындарына оралғанда Пилат қылмыс-кер Иешуа Га-Ноцриға Кіші Синедрион жиналысы кескен өлім жазасын бекітетінін жариялады да, хатшы оның аузынан шыққанның бәрін жазып алды.

	Арада бір минөт өткенде прокуратордың алдында Марк Крысобой тұрды. Оған прокуратор қылмыскерді құпия қызмет бастығына тапсырды және Иешуа Га-Ноцриды басқа қылмыс-керден бөлек ұстау жөніндегі прокуратордың өкімін жеткізуді бұйырды, сондай-ақ жазасының ауырлығымен қорқытып Иешуамен ештеңе жайында сөйлеспеуді, оның сұрағына жауап қайтармауды құпия қызмет командасына қатты ескертті.

	Марктің белгі беруімен Иешуаны қарауылдар алқа-қотан қор-шап алып, балконнан алып шықты.

	Сосын прокуратордың алдына төсінде жарқыраған арыстан басының белгісі, дулығасының ұшында қыран қанатының қауыр-сыны бар, қылыш асқан белбеуінің алтын салпыншақтары көз тартқан, ұлтаны қалың баулы етігі тізесіне дейін жеткен сары сақалды сымбатты жігіт тұрды. Бұл легион басқаратын легат болатын. Одан прокуратор себастиялық жасақтың қазір қайда тұратынын сұрады. Легат себастиялықтардың халыққа қылмыс-керлерге шығарылған үкім жарияланатын гипподром алдындағы алаңда шеп құрып тұрғанын айтты.

	Прокуратор легатқа рим когортасынан екі шағын жасақ бөлуге нұсқау берді. Олардың бірі Крысобойдың қарауына беріліп, қылмыскерлерді, жазалау құрал-саймандары тиелген көліктер мен жендеттерді Қасқа Тауға жөнелткенде қарауылдайтын болады. Екіншісі қазірден бастап Қасқа Тауға аттандырылып, дереу қорғау шебін құруы керек. Бұл мақсат үшін, яғни тауды күзету үшін прокуратор легаттың қосымша атты әскер полкын, атап айтқанда, сириялық аланы жіберуін өтінді.

	Легат балконнан шығысымен прокуратор хатшыға Синедрион президентін, жиналыстың екі мүшесін, Ершалимнің храм күзеті бастығын сарайға шақыр деп бұйрық берді және аталмыш адамдармен мәжіліс басталғанша президентпен ертерек оңаша сөйлесуіме жағдай жаса деп ескертті.

	Прокуратордың бұйрығы шапшаң әрі нақпа-нақ орындалды. Бұл мезгілде Ершалимді аяусыз күйдіріп өртеніп тұратын күн шырқау биігіне көтерілмей тұрып бақтың жоғарғы террасасында баспалдақты күзетіп тұратын екі ақ мәрмар арыстанның қасында прокуратор Синедрион президентінің міндетін атқарушы иудейлік бас имам Иосиф Каифамен кездесті.

	Бақ тып-тыныш еді, колоннада астынан бақтың күн түсіп тұрған жоғарғы алаңына, ғажайып піл аяқты құрмалар сыңсып тұрған тұсқа, көз алдынан жексұрын бүкіл Ершалим аспалы көпірлерімен, қамалдарымен, ең бастысы ешбір бейнеге жатпайтын шатыр орнына алтын аждаһаның қыр арқасындай кесек мәрмәрлар төселген Ершалим храмы алақандағыдай көрінетін алаңға шыға бере прокуратор түу төменнен сарай бағын жас қабырға бөліп тұрған қалалық алаңнан шырылдаған әлде өксік, әлде жанайқай сияқты әлсіз де нәзік бір дауыстар естіді.

	Прокуратор алаңға Ершалимдегі соңғы бейберекеттікке байла-нысты толқып қобалжыған тұрғындардың қисынсыз тобыры жиналғанын, ал олардың үкім шығарылуын тыпырши күткенін, арасында беймаза су сатушылар да айғайлап жүргенін түсінді.

	Бас имам Каифаны прокуратор балконға шақырды, ондағы ойы аптап тұрған ыстықтан қорғану еді, бірақ сыпайы ғана ғафу өтініп, олай жасай алмайтынын айтты. Пилат қасқая бастаған басына жалбағай киіп, әңгіме бастады. Әңгіме грекше өрбіді.

	Пилат Иешуа Га-Ноцридің ісін анықтай қарап өлім жазасын бекіткенін айтты.



	Сөйтіп, бүгін бірнеше өлім жазасы жүзеге асырылуы керек, оған үш қарақшы Дисмас, Вар-равван және Гестас, сосын мынау Иешуа Га-Ноцри кесілген. Дисмас пен Гестас халықты кесарьға қарсы бүлікке көтермек болғаны үшін рим өкіметі айқаспен қолға түсірді, демек, олар туралы бұл арада сөз болмақ емес. Ал Вар-равван мен Га-Ноцриді жергілікті өкімет ұстап, Синедрион соттады. Заңға сәйкес, әдет-ғұрыпқа орай соңғы екеуінің біреуін бүгінгі ұлы мейрам - пасханың құрметіне бостандық беру керек.

	Демек, прокуратордың енді білгісі келетіні Синедрионның екеуінің қайсысын босатуға бейімді екені. Вар-раванды ма, әлде Га-Ноцриды ма? Каифа мәселе өзіне айқын екенін білдіріп басын иді де, шешімін айтты:



	- Синедрион Вар-равванды босатуды сұрайды.



	Прокуратор бас имамның дәл осылай жауап беретінін білген, бірақ оның міндеті бұл жауаптың өзін таңдандыратынын дінбасыға аңдату болатын.



	Пилат оны үлкен шеберлікпен жасады. Тәкаппар жүзін өзгертіп, қасын керіп бас имамға таңданғандай тесіле қарады.



	- Бұл жауабыңыздың мені таңдандырғанын, тіпті қайран қалдырғанын мойындаймын, - деп баяулата сөз бастады прокуратор, - бұл арада бір түсінбестік жоқ па екен деп қорқамын.

	Пилат түсіндіруге кірісті. Рим өкіметі жергілікті рухани биліктің құқығына әсте де көз алартпайды, бас имамға бұл жақсы мәлім, алайда аталмыш жағдайда бір қателік кеткені аян. Оны түзетуге, рим өкіметі, әрине, мүдделі.

	Шын мәнінде Вар-равван мен Га-Ноцридың қылмыстарын бір-бірімен мүлдем салыстыруға келмейді. Егер екіншісі есі ауысқан адам болса, Ершалим мен басқа да жерлерде желпіне асқақ сөз сөйлеп, халықты дүрліктіргеніне кінәлі, ал біріншісінің қылмысы әлдеқайда ауыр. Оны азсынсаңыз, елді ол тікелей ереуілге үндеген ғой, оның үстіне ұстағалы келгенде күзетшіні өлтірген.

	Осы айыпталғандардың бәрін ескере келіп прокуратор бас имамның шешімді қайта қарап, сотталған екеудің зияны азырағын бостандыққа шығаруын сұрайды, дау жоқ, ондай адам Га-Ноцри. Демек?

	Каифа Пилаттың көзіне тура қарап, баяу, бірақ сенімді үнмен Синедрионның іспен мұқият танысып, Вар-равванды босатуға ықтияр болғанын екінші қайтара хабарлады.



	- Қалайша? Тіпті менің ізденіп сұрау салуымнан кейін де осылай шеше ме? Өз өкілі мен арқылы Рим өкіметі салып отырған іздеуден кейін де осылай бола ма? Бас имам, кәне, үшінші мәрте қайталашы.

	- Үшінші рет те Вар-равванды босататынымызды қайта хабарлаймын, - деді баяу ғана.



	Барлығы да бітті, одан әрі айта берудің қажеті жоқ. Га-Ноцри мәңгуге кетті, прокуратордың қатерлі, сұмдық сырқатын енді ешкім емдей алмайды, оған өлуден өзге дәрі болмақ емес. Бірақ Пилатты дәл қазір бұл ой баураған жоқ-ты. Балконда басталған сол баяғы бір түсініксіз торығу тұла бойын алып бара жатты. Оны сол арада-ақ түсіндіргісі келді оның, бірақ түсіндірмесі оғаштау көрінді өзіне: прокуратор сотталғанмен жеріне жеткізіп сөйлес-пеген, неге екені белгісіз, оның сөзін аяғына дейін тыңдамаған тәрізді.

	Пилат бұл ойды да серпіп тастап, қалай келгеніндей, солай ұшырып жіберді басынан. Ой ғайып болды да, уайым беймәлім боп қалды, өйткені жай отындай жалт етіп жоқ ой оны зерделеуге мұршасын келтірмей, “Мәңгілік... өлмейтін ғұмыр келді” деген келте пікір жылт етті. Кімнің өлмейтін өмірі келді? Прокуратор осыны түсіне алмады, алайда осынау жұмбақ мәңгілік туралы пікір оны қайнап тұрған күнде-ақ қалтыратып, жауратып жіберді.



	- Жақсы, солай-ақ болсын, - деді Пилат.



	Сол сәт ол жан-жағына бұрылып, көз жетер дүниені шолып еді, болған өзгерістерге қайран қалды. Раушан гүлімен қайысып тұрған шоқ зым-зия, жоғарғы террасаны көмкеріп тұрған кипаристер де, анар ағаштары да, ақ жасыл желекке бөленген ақ мүсін де құрып кетіпті. Олардың орында қан қызыл бір қою зат қалқып барады, солармен бұлғақтаған балдырлар да қозғалып, Пилат та кетіп бара жатқандай. Оны алып бара жатқан енді жаналқымнан қысып, өзегін өртеген сұмдық ашу-ыза, дәрменсіздіктің ашу-ызасы.



	- Дүниенің тарын-ай! - деп күрсінді Пилат. - Сыймай барамын.



	Дымқыл суық қолымен плащ жағасының бауын жұлқып қалды да, ол жерге түсті.



	- Бүгін сондай қапырық, шамасы әлдеқайда жай ойнап, жаңбыр жауып тұрған шығар, - деп Каифа прокуратордың нарттай қызарған бетіне қарап, алда тартар азабын аңдап сөзге араласты: “Апырай, биылғы жылғы нисан қандай сұмдық ай болды!”

	- Жоқ, бұл күннің қапырық болғанынан емес, - деді Пилат, -маған дүние сенімен тарлық етіп тұр, Каифа. - Сосын Пилат жымиып қойып, көзін сүзе оған: - Өзіңді сақта, бас имам, - деді.



	Бас имамның қара көзі прокуратордан кем жарқылдамай көгіл-дір жүзінде таңданыс білінді.



	- Мен не естіп тұрмын, прокуратор? - деп маңғаздана сабырмен жауап қатты Каифа. - Шығарылғаннан кейін сен өзің бекіткен үкіммен қорқытпақсың ба мені. Рим прокураторы бірдеңе айтпас бұрын сөзді таңдап, тауып сөйлейтініне үйренген жанбыз біз. Сөзімізді біреулер естіп қалмаса игі еді, игемон.



	Пилат жансыз көзімен бас имамға қарап, тісін бір шықырлатып жымиған сыңай танытты.



	- О не дегенің, бас имам? Бізді бұл арада кім тыңдап тұр дейсің? Әлде мен бүгін жазалап өлтірілуге тиіс қаңғыбас кезбелерге ұқсаймын ба? Мен бала дейсің бе, Каифа? Не айтатынымды, қайда айтатынымды білемін. Бақ қоршалған, сарай қоршалған, бәрінде шеп тұр, демек ешбір тесіктен тышқан да кіре алмайды. Иә тышқан тұрсын, әлгі Кириафтан шыққаның кім еді, ол да өте алмас. Айтқандай, ондай адамды білесің бе, бас имам? Зәуде ондай біреу бұнда кіріп кетсе, келгеніне өкінер еді, бұл мәселеде маған сенерсің. Сондықтан осыдан бастап саған маза болмайтынын біліп қой, бас имам! Саған да, халқыңа да маза жоқ, - деп Пилат оңға қарай биікте шіркеу басы алаулап тұрған жақты нұсқады. - Мұны айтып тұрған мына мен - Алтын Сүңгі шабандозы - Пилат Понтийский.

	- Білемін, білемін! - деп жанары жарқылдап тайлықпай жауап берді қара сақал Каифа. Сосын қолын аспанға көтеріп, сөзін сабақтады: - Иудей халқы сенің оны ит етінен жек көретініңді біледі, сен бірақ қанша азапқа салсаң да оны жалпы жойып жібере алмайсың. Үнімізді құдай естиді, құдіреті күшті кесарь естиді, бізді қырып-жоюшы Пилаттан қорғайды.

	- О жоқ! - деп дауыстап жіберді Пилат, әр сөз сайын бойы жеңілдеп, серги түсті, қайтып қиямпұрыстанудың да, сөй саралау-дың да қажеті болмай қалды. - Менің үстімнен кесарьға сен тым көп шағымдандың, енді менің де сағатым соқты, Каифа. Енді менен хабар Антиохиядағы әкім мен Римге емес, тікелей Капреяға император ағзамның өзіне аттанады, сендердің Ершалимдегі атшулы бүлікшілерді өлімнен қорғап отырғандарыңды жеткіземін. Сендердің пайдаларыңды ойлағанымдай Соломон тоғанының суымен емес, күллі Ершалимды қарық қыламын. Жоқ, сумен суармаймын! Есіңе түсірші, сендердің қырсығыңнан қабырғадан императордың аты-жөні зерленген қалқанды сыпырып, әскерлерді сапырылыстырып, мұнда не былықтырып жатқандарыңды көзбен көруге қалай келгенімді. Менің сөзімді есіңе ал, бас имам. Жоқ, Ершалимге жалғыз ғана когорта келмейтінін көресің әлі! Қала қабырғасына Фульминат легионы толығымен келеді, араб шабандоздары қаптайды зар еңіреу мен уһілеудің көкесін сонда естисің. Сонда құтқарылған Вар-равванды еске түсіріп, бейбіт уағызбен жүрген философты өлімге қиғаныңа өзің опынасың.



	Бас имамның бетін секпіл басып, көзі жайнап кетті. Прокуратор құсап жымиып, тісін қайрап:



	- Қазір айтып тұрғаныңа сен өзің сенесің бе, прокуратор? -деді. - Халықты азғырушының Ершалимге тыныштық, иә тыныш-тық әкелмегенін мына сен жақсы білесің, шабандоз. Сен оны кейін халықты бұзып, дініңді қорлап, еліңді рим қылышының астына төсеу үшін босатқың келеді. Ал мен, иудейдің бас имамы, кеудемде жаным тұрғанда дінімді қорлауға бермеймін, халқымды қорғаймын. Естіп тұрсың ба, Пилат? - Осы арада Каифа қаһарланып қолын көтерді де: - Осыған құлақ ас, тыңда Прокуратор! - деді.



	Каифа тоқтады да, прокуратор Үлы Ирод бағының қабырғала-рына дейін толқып келетін теңіздің шуын қайта естіді. Бұл шуыл төменнен аяқтың астына дейін жетіп, прокуратордың бетіне шашы-рады. Ал оның ту сыртында сарай қақпаларының ар жағынан беймаза керней дабылы естіліп, жүздеген аяқтардың сықыры, темірлердің шықылы құлаққа келгенде, прокуратор өз бұйрығымен

	рим жаяу әскері шығып қарақшылар мен бүлікшілер үшін қатерлі ажал алдындағы парадқа асыққанын түсінді.



	- Естіп тұрсың ба, прокуратор, осының бәрін бишара Вар-равван жасап жатыр деп қалайша маған айтасың, - деп бас имам екі қолын аспанға көтергенде басынан қара жалбағайы сырғып түсті.



	Прокуратор саусағының сыртымен дымқыл, суық маңдайын сүртіп, жерге қарады, көзін сығырайтып аспанға тастап, қып-қызыл боп балқыған отты шардың тап төбесінде тұрғанын, Каифаның көлеңкесі арыстанның құйрығында қушиып қалғанын көріп, баяу, немқұрайды ғана сөйледі:



	- Күн түске жармасып қалыпты ғой. Біз әңгімеге елігіп байқа-маппыз, сонда да жалғастыру керек.



	Сыпайы жорға тілмен бас имамнан кешірім сұрап, прокуратор магнолияның саясындағы орындыққа жайғасып, басқа кісілерді шақырып әкелгенше тоса тұруын өтініп, сосын жазаның орындал-уына орай тағы бір нұсқау беретінін айтты.

	Каифа сыпайы ғана қолын кеудесіне қойып басын иді де бақта қалды, ал Пилат балконға оралды. Күтіп отырған хатшыға бақтың келесі төменгі террасасында фонтанды дөңгелете қойылған орында шақыру тосып отырған легион легатын, жасақ жаршысын, сондай-ақ Синедрионның екі мүшесі мен шіркеу күзетінің бастығын алдыруға әмір берді. Оған қоса өзі табанда келетінін айтып, сарайға кіріп кетті.

	Хатшы жұртты жиналысқа жинағанша прокуратор қара пердемен қараңғыланған бөлмеде ішке күн сәулесі түсіп тұрмаса да бетін жалбағаймен бүркемелеген бір адаммен кездесті. Кездесу мейлінше қысқа болды. Прокуратор оған бірер ғана сөз айтты да, ол тайып тұрды, ал Пилат колоннада арқылы баққа өтті.

	Көргісі келетіндерінің барлығының қатысуымен прокуратор салтанатты түрде қасаң тілмен Иешуа Га-Ноцариға кесілген өлім жазасын бекітіп, Синедрион мүшелерінен қылмыскерлердің ішінен кімді тірі қалдыруға болатынын ресми сұрап білді, оның Вар-равван екені туралы жауап алған соң:



	- Өте жақсы, - деп хатшыға замат мұны хаттамаға түсіруді тапсырып, оның құмнан көтеріп алып берген айылбасты қолына қысып, салтанатты түрде: “Уақыт болды!” деді.



	Сол-ақ екен, қатысушылардың бәрі кең мәрмәр баспалдақпен хош иісімен есті алатын раушан гүлдерінің қапталында сарай қабырғасына қарай жалтырата сыпырылған үлкен алаңға шығатын дарбазаны бетке алып төмен қарай құлдилай берді, құлдилай берді, аржағынан Ершалим алаңының бағандары мен тас мүсіндері көрінді.



	Бақтан шыға топ алаңдағы асқақтаған тас тұғырға көтерілді. Пилат көзін сығырайтып сүзе шолып қана жағдайды зерделеді.

	Қазір ғана жүріп өткен сарай қабырғасынан тас тұғырға дейінгі кеңістік бос жатыр еді, оның есесіне Пилат алдындағы алаңды тобыр топырлап басып қалғанын көрді. Тобыр тастұғырдың өзі мен тазартылған кеңістікті де таптап, қаптап кетер еді, Пилаттың сол қол жағынан үш қатар тізілген себастиялық солдаттар мен оң жақтан қосалқы когортаның сарбаздары жібермей, ұстап тұрды.

	Сонымен, Пилат жұдырығында түкке қажетсіз айылбасты қысып тастұғырға көтеріліп, көзін сығырайтты. Сығырая қарағаны көзін күн сәулесі қарықтырғаннан емес. Неге екені белгісіз қазір өзінен кейін осы тұғырға шығарылатынын жақсы білетін сотталғандар тобын көргісі келмеді.

	Адам теңізінің шетіндегі биік жартаста қанқызыл астарлы ақ плащ қана пайда болды да, көрсоқыр Пилаттың құлағына “Га-галаған” дауыстың толқыны ұрды. Ол гипподромнан әлдеқайда алыста басталып, сосын күндей күркіреп бірнеше секөнт тұрды да, бәсеңси бастады. “Мені көрген ғой” деп ойлады прокуратор. Толқын төменгі нүктесіне жетпей, кенет күтпеген жерде қайта үдей бастады, буырқанып бұрқылдап бірінші, екінші толқын өтті, теңіз төрінде көкке атылған көбіктей қайнап тепсінген, ысқырған дауыстар арасынан айыруға болатындай әйелдердің өксік зары естілді. “Бұл оларды тұғырға қарай алып шықты деген сөз, - деп ойлады, - ал желдердің өксігі мен ыңқылы бірнешеуінің тапталып тобырдың аяғы астында қалғанының белгісі.

	Тобырды қашан ішіндегісін ақтарып, айтарын айтып болғанша ешқандай күш баса алмайтынын, оның өздігінен тоқтамайтынын біле тұрып ол сәл-пәл күтті.

	ЬІзың-шу саябырлаған сәтте прокуратор оң қолын жоғарыға сілтеді де, тобырдың соңғы шуы сап болды.

	Сонда ғана Пилат ыстық ауаны кеудесін кере қарбып айғай салды, оның барлыққан жарықшақ даусы мыңдаған жанның төбесінде барқырады.



	- Кесарь императордың атымен!



	Осы арада оның құлағы жасақтардың арасынан естілген темірдей шыңылдаған айқай күңгірлетіп, найзаларын көкке безеп, төсбелгілерін лақтырған солдаттардың үні жарды:



	- Кесарь жасасын!



	Пилат мойнын созып, басын тура күнге сүңгітті, қабағының астынан жасыл от ұшқындады, содан миы қайнап, тобырдың төбесінде қырылдаған арамей сөздері қалықтады:



	- Кісі өлтіргені, жұртты бүлікке шақырып арандатқаны және заңдар мен дінді қорлағаны үшін Ершалимде тұтқындалған төрт қылмыскер масқара жазаға - дарға асуға кесілді. Бұл жаза қазір Қасқа Тауда жүзеге асады. Қылмыскерлердің есімдері - Дисмас, Гестас, Вар-равван және Га-Ноцари. Міне, олар алдарыңда тұр.



	Пилат ешқандай қылмыскерді көрмей-ақ қолын оңға сілтеді, олардың тұруға тиіс жерге әкелінгенін онсыз да біледі.



	Тобыр оған таңданғандай немесе сергігендей көрініп ұзақ ызы-шумен жауап қатты. Дабыра-ду басылғанда Пилат сөзін жалғас-тырды.



	- Алайда олардың үшеуі ғана өлтіріледі, өйткені заң мен ғұрыпқа сәйкес біреуіне жаны ізгі мәртебелі кесарь Кіші Синерионның шешімі, рим өкіметінің бекітуі бойынша сұмпайы өмірін қайтып береді.



	Пилат айтарын айғайлап айта тұра ызы-шуды алмастырып, керемет тыныштық орнағанын байқады. Енді аһылау да, үһілеу де, у да, шу да жоқ, бірауық Пилатқа айналадағының бәрі ғайып болғандай көрінді. Ол жеккөретін қала өліп, шашыраған сәулелерге өртеніп, маңдайымен аспанды тіреп жалғыз өзі қалғандай сезінді. Пилат тыныштықты уысында сәл-пәл ұстап тұрды, сосын тағы да айғайлай бастады:



	- Қазір өздеріңнің көзіңше босатып жіберетіннің аты...



	Барлығын да айттым ба деп тексергендей ол тағы да бір кідіріс жасады, өйткені аты аталған соң өлі қала қайтадан тіріліп, құтқарылған бақыттының есімінен өзге сөз одан әрі естілмейтін болады.



	“Бәрі айтылады ма? - деді үнсіз өзіне-өзі сыбырлаған Пилат. -Бәрі айтылып аты ғана қалды ма?”

	Сосын үнсіз қаланың үстінен “р” дыбысын домалатқандай бар даусымен айғайлады:



	- Вар-равван!



	Осы арада оған сыңғырап күн жарылып, отымен кеп оның құлағына құйылғандай көрінді. Осы отта буырқанған айғай-шу, уһілеген күрсініс, қарқылдаған күлкі, ышқынған ысқырық қосыла тасқындайтын тәрізденді.



	Пилат бұрылды да тұғырды бойлап баспалдақтарға қарай кері жүрді, еденнің түрлі-түсті табақшаларынан басқа ештеңеге қарамай, қайтсе сүрініп кетпеуді ойлады. Енді оның ту сыртында тұғырға қола теңгелер мен құрма сүйектері жауатынын, өрше-ленген тобырдың адамдары бірін- бірі басып жаншып, иықтарына шығып, ажалдың шеңгелінен көз алдында кісі қалай сытылып шыққанын көруге анталайтынын ол біліп келеді. Тергеу кезінде ұрып сындырған қолын қатты ауыртып, легионерлер байлаған жіпті шешкенде жаны шығып кете жаздағанына қарамастан тыжырынып аһылай тұрып бейшараның ессіз есірік күлкіге бой алдырғанын қайтерсің.



	Прокуратор дәл сол сәтте айдауылдардың бүйірдегі баспал-дақпен батысқа қарай қаланың сыртындағы жолмен Қасқа Тауға апаратын жолға шығарғанын білді. Тұғырдың сыртындағы тасаға шыққанда ғана енді қауіпсіз екенін сезіп Пилат көзін ашты, бірақ сотталғандарды енді көре алмады.

	Тобырдың тыныштала бастаған ызы-шуына жаршылардың айғайы келіп қосылады, олардың бірі арамей, екіншісі грек тілінде кеңірдегін жыртып, тұғырда прокуратор айтқанның бәрін қайталап жатты. Оған қоса оның құлағына тық-тық, тақ-тақ етіп жақындап қалған ат дүбірі мен керней үні, қысқа қайырып бірдеңе деп айғайлаған дауыс келді. Бұл үндерге үйлердің шатырына шығып алып ысқырған балалардың, көшеден, базардан келген кісілердің гипподром алаңындағы дабыра-дуы қосылды, біреулер “сақтан” деп те айғай салды.

	Алаңның тазартылған кеңістігінде қолында төсбелгісі бар солдат тыпырши қолын сілтеп еді, прокуратор да, легион легаты да, хатшы мен қарауыл да тоқтай қалды.

	Желдірте жайылған атты әскер жасағы жиналған халыққа соқпай, жиектей өткелі алаңға лап қойып, жүзім ағаштары жайылып жатқан тас қабырғаның іргесімен ең қысқа жолды таңдап Қасқа Тауға тартты.

	Атын желдірте ұшыратқан бала сияқты кішкентай, мулат секілді қап-қара сириялық ала командир Пилатпен қатарласа беріп қысқа қайырып дауыстап бірдеңе айтты да, қынабынан қылышын суырды. Бусанып терлеген адуын қара ат шалт бұрылып, арындап аспанға шапшыды. Қылышын қынабына салып командир қамшымен атын мойнынан тартып қалды да қысқа көшеге қарай шаба жөнелді. Оның соңынан үш қатар болып шудаланған шаңды аспанға көтеріп шабандоздар тұра шапты, найзаларының бамбук сабы шошаң-шошаң етеді. Прокуратордың жанынан шауып өткен олардың ақ сәлде астындағы жүзі қарш-қарш қайралған аппақ тістермен айшықталып тіптен күреңіте түседі екен.

	Шаңды аспанға көтеріп атты жасақ қысқа көшеге түсті, Пилаттың қасынан соңғы шауып өткен солдаттың күнге шағылып жалтылдаған кернейі бар екен.

	Қолымен шаңнан қорғанып бетін тыржитқан Пилат одан әрі жүріп, сарай дарбазасына бет алды да, соңынан легат пен хатшы және қарауыл қозғалды.

	Уақыт сағат ондар шамасы еді.





Үшінші тарау


	ЖЕТІНШІДӘЛЕЛ



	- Иә, таңертеңгі сағат ондар шамасы, жеткілікті уақыт, Иван Николаевич, - деді профессор.



	Ақын ұйқыдан жаңа оянған адамдай қолымен бетін сипап Патриархыңда кеш болып қалғанын көрді.



	Тоғандағы су қарайып бетінде кішкентай қайық жылжып жүр, ескектің сусылы естіліп, қайықта бір азамат отыр. Аллеядағы орындықтарда қара-құра жұрт көрінеді, бірақ олар біздің сұхбат-тастар отырған төрткүлдің өзге үш жағына орналасқан.

	Мәскеу аспаны оңып кеткен сияқты, шырқау биікте толған ай айқын көрінеді, бірақ ол алтындай емес, бозғылт. Тыныс алу әлдеқайда жеңілдеп, жөке ағашының саясында кешкіліктегідей дауыстар жұмсақ, биязы.

	“Оның тұтас бір әңгіме өріп үлгергенін қалай мен байқамай қалдым екен? - деп қайран қалды Бездомный. - Кеш болып та қалыпты ғой. Әлде әңгімені ол айтпай, мен ұйықтап қалып әлгінің бәрі түсіме енген шығар?”

	Әйткенмен әңгімені профессор айтқан екен деп топшылау керек, әйтпесе әлгілер Берлиоздың да түсіне кірді деп ойлауға болады ғой, өйткені ол шетелдіктің бетіне шұқия отырып:



	- Інжіл хикаяларымен мүлдем қабыспаса да, әңгімеңіз мейлінше қызықты екен, профессор, - деген жоқ па.

	- Мархабат етіңіз, - деп бір мырс етіп ілтипатпен үн қатты профессор, - інжілде жазылғандардың шын мәнінде болған оқиғамен үш қайнаса сорпасы қосылмайтынын, өзге-өзге, тап сіз білуге тиістісіз, егер біз інжілге тарихи дереккөз деп қарайтын болсақ... - деп тағы да бір мырс етті де, Берлиозды үндетпей тастады. Ал оның іркілген себебі Бронная көшесімен Патриарх тоғанына келе жатып дәл осындай әңгімені Бездомныйға айнытпай өзі айтқан-ды.

	- Солайы солай, - деп күбіжіктейді Берлиоз, - алайда сіздің айтқаныңызды өмірде шын болған деп ешкім де дәлелдей алмайды ғой.

	- О, жоқ! Бұны растайтындар бар! - деп тілін сындыра бастап төтенше сеніммен жауап қатты профессор, сосын құпиялап екі сұхбаттасын да ыммен өзіне жақындатты.



	Екеуі де екі жағынан еңкейіп келгенде, акцентінің қайда кеткенін сайтаның білсін, ол еш мүлтіксіз сөйледі:



	- Мәселе мынада... - деп профессор жан-жағына үрейлене қарап сыбырға көшті: - сол оқиғаға мен өзім тікелей қатыстым. Понтий Пилаттың балконында да болдым, ол Каифамен әңгімелескенде бақта тұрдым, тастұғырға да шықтым, бірақ көзге көрінбей тылсымданып жүрдім, сіздерден бір тілегім - ешкімге тіс жармаңыздар, бастан-аяқ құпия сақталсын... Тсс!



	Үнсіздік басталып, Берлиоз бозарып кетті.



	- Сіз... сіз осы қанша уақыттан бері Мәскеудесіз? - деп сұрады даусы дірілдеп.

	- Мәскеуге осы келген бетім, - деп абдырай жауап қатты профессор, тек осы арада ғана оның көзіне дұрыстап қарау түсті достардың есіне, бақса, оның сол көзі жасыл, еш ойсыз, есіріктеу де, оң көзі қап-қара құр қуыс, жансыз секілді.



	“Міне енді бәрі де түсінікті болды! - деп ойлады еңсесі түскен Берлиоз. - Келген есуас бір жынды неміс, болмаса осы Патриарх-тың өзінде оның есі ауысып кеткен. Мұндай да оқиға болады екен-ау”.

	Шынында да оның марқұм болған философ Кантпен түстік ішуі күнбағыс майы мен Аннушка туралы әңгімесі, басың кесіледі деп сәуегейсуі сау адамның ісі емес, демек профессор есі ауысқан жынды.

	Не істеу керегін Берлиоз табан аузында тапты. Орындықтың арқасына шалқая беріп профессордың сыртынан Бездомныйға оған қарсыласпа деп көзін қысты, бірақ абдыраған ақын бұл ымға түсінбеді.



	- Жалғыз, жалғыз, мен қашанда жалғызбын, - қинала жауап қатты профессор.

	- Иә, иә, иә... - деп өрекпи сөйледі Берлиоз, - айтқандай, мұның бәрі мүмкін! Тіпті Понтий Пилатың да, балконың да, сол сияқты басқалар да болуы ықтимал. Ал өзіңіз жалғыз келдіңіз бе әлде жаныңызда зайыбыңыз бар ма?

	- Ал заттарыңыз қайда, профессор? - деп ұрлана сұрады Берлиоз - “Метропольда” ма? Қайда тоқтап едіңіз?

	- Мен бе? Ешқайда тоқтағаным жоқ, - деп жасыл көзін Патриарх тоғанына жүгірте отырып мұңая жауап қатты жарымес неміс.

	- Қалайша? Онда... қайда тұратын боласыз?

	- Сіздің пәтеріңізде, - деп кенет зілсіз жауап қайтарып есуас көзін қысты.

	- Менің бе... мен оған өте-мөте қуаныштымын, - деп міңгірледі Берлиоз, - бірақ біздікінде өзіңізге қолайсыз болып жүрмесе...



	“Метропольда” ғажайып нөмірлер бар, ол бірінші сыныпты мейманхана ғой.



	- Ал дәуперілер де жоқ па екен? - деп ауру кенет көңілдене Иван Николаевичтен сұрады.

	- Дәуперілер де жоқ...

	- Тайталаспа! - деп ернін жыбыр еткізген Берлиоз профес-сордың сыртынан бетін тыржитты.

	- Ешқандай да дәупері жоқ, - деп үндемеудің орнына айғайлап жіберді Иван Николаевич, - зайыбы мынау сайқымазақтан мезі болса керек!

	- Мынау бір бәле болды ғой! Жындана бермей, қойсаңызшы!



	Есуастың осы тұста қатты қарқылдап күлгені сондай, жөке ағашының басында отырған торғай да шошып, ұша жөнелді.



	- Жарайды, мұныңыз қызық болды өзі! - деп күлкіден селкіл-деген профессор: - Сіздің осы не нәрсеге жармассаңыз да, зым-зия жоқ боп кететіп несі? - деді. Сосын күлкісін ойда жоқта тыйып, жүйке ауруларына толық тән қылықпен шамдана қалып қаһарлана айғай салды: - Сонымен солай дегенде, сөйтіп жоқ десеңші!



	- Тынышталыңыз, сабыр, сабыр, профессор, - деп аурудың көңіліне қаяу түсіріп алам ба деп қорыққан Берлиоз күбіжіктеп қалды. - Сіз бір минөт Бездомный жолдаспен отыра тұрыңыз, мен мынау бұрышқа жүгіріп барып телефон шалып келейін, сосын сізді қайда барғыңыз келсе, сонда шығарып саламыз. Өйткені сіз қаланы білмейді емессіз бе...



	Берлиоздың жоспарын дұрыс деп мойындаған абзал: ол жақын телефон-автоматқа жүгіріп барып, шетелдіктер бюросына шеттен келген бір консультант Патриарх тоғанының басында отыр, денсаулығы онша емес деп хабарламақ болатын. Сондықтан бір шарасын қолдану керек, әйтпегенде іс насырға шабуы мүмкін.



	- Телефондаймын дейсіз бе? Несі бар, телефондаңыз, - деп ауру мұқият келісті де, ізінше жалынып-жалбарынып өтініш айтты: -Қоштасарда сіздерден өтініп сұрайтыным - жын-перінің де, дәуперінің де барына сеніңіздер. Сіздерден одан артық ештеңе де сұрамаймын. Естеріңізде болсын бұл үшін ең сенімді жетінші дәлел бар. Және ол сіздерге дәл қазір ұсынылады.

	- Жақсы, жақсы, - деп өтірік алдарқата сөйлеп Берлиоз ашуланып отырған ақынға көзін қысып қойды. Ақын есі ауысқан немісті қарауылдау ойынан жалпы аулақ-ты, оның есіл-дерті Бронная мен Ермолов көлденең көшесінің бұрышындағы Патриархтан шығатын есікке жету болатын.



	Профессор болса замат сауығып, жарқылдап кетті.



	- Михаил Александрович! - деп айғайлады Берлиоздың артынан.



	Ол дір ете қалып, ойша жұбатып, өзінің аты-жөні профессорға бәз-бір газет арқылы таныс шығар деп топшылады. Профессор қолын аузына дөңгелете ұстап:



	- Қазір Киевтегі нағашыңызға жеделхат жібер деп әмір етпейсіз бе? - деп айғайлады.



	Тағы да Берлиоздың жанды жеріне тиді. Мынау есуас мұның Киевтегі нағашысын қайдан біледі? Ол туралы әлбетте ешбір газетте жазылмаған болар. Еһе, Бездомныйдың айтқаны шынға шығып жүрмесін? Ал сонда көрсеткен құжаттары жалған болғаны ма? Апырмай, қандай жұмбақ тұлға мұның өзі? Қазір-ақ телефондау керек. Оны лезде айқындап береді!

	Енді артық ештеңені де тыңдамай, Берлиоз ілгері жүгірді.



	Тап осы арада, тура Бронная көшесіне шыға берістен орын-дықтан әлгі әзірде аптап ыстықтан сомдалып күн сәулесімен елесі бұлдырап көрінген жұмбақ пенде орындықтан көтеріліп редакторға қарсы жүрді. Қазір ол ғайыптан пайда болған елес емес, кәдімгі ет пен теріден жаралған адам. Қас қарая бастаған қара көлеңкеде Берлиоз оның тауықтың қауырсынындай мұртын айқын көрді, көзі кішірек келеке үйіріп тасырайып тұр, керегекөз шалбарын таңқитып көтеріп алғаны сондай, кір шұлығы көрініп жүр.



	Михаил Александрович кібіртіктеп кідіріп қалды да, бұл бір болмашы ұқсастық шығар, қазір оны бақайшақтап жататын уақыт жоқ деп жұбатты өзін.



	- Турникетті іздеп жүрсіз бе, азамат? - деп жарықшақ үнмен тіл қатты әлгі алабажақ пенде.. Бері жүріңіз. Тура діттеген жеріңізге шығасыз. Сізден жол нұсқағаным үшін ширек литр... Бұрынғы регентке жарап жатыр... - деп бәлсінген пендесымақ өзінің шабандоз күнқағарын сыпырды.



	Берлиоз қайыршы мен регент бәлсінгішін тыңдап жатқан жоқ, жүгіріп қолымен турникеттен ұстады. Оны бұрап, рельске аттай беремін дегенде бетіне қызыл және ақ сәуле шашырады: темір жәшіктегі: “Трамвайдан сақтан!” деген жазу жанды.

	Сол сәт Ермолаевтан Броннаяға бұрылатын жаңа тартылған желімен трамвай да келіп қалды. Бұрылып кеп тіке жолға шыққан ол іште жанған жарығымен жарқырап, бір өкіріп қойып, үдете жөнелді.

	Қауіпсіз тұрса да аса сақ Берлиоз керме ағашқа оралуға бел буып, қолын айналмаға ауыстырып бір адым кері шегінді. Сол замат қолы тайып шығып кетті де, мұзда тайғанақтағандай аяғы ырқына көнбей рельстің астына баурайлай төселген малта тастармен сырғанып, Берлиозды рельске ұшырып түсірді.

	Жан дәрмен қарманып бір нәрседен ұстағанша ол шалқасынан қайта құлап, қатты болмаса да қарақұсымен жұмыр тастарға құлап, көзі солдан да, оңнан да бұлдыраған алтын айды ғана шолып, аржағында не болғанын білмейді. Тек бір бүйіріне жалт бұрылып, бар пәрменімен аяғын бауырына жиып алып, көзін ашқанда көргені адам айтқысыз екпінмен өзіне төніп келе жатқан үрейден аппақ шөлмектей болған трамвай айдаушы әйелдің жүзі мен қызыл желеңі ғана. Берлиоз айғайлай алмады, оның есесіне төңіректегі қышқырған, ышқынған әйелдің шарылдаған үні көшені басына көтерді. Жүргізуші әйел электр тежегішті жұлқып қалғанда вагон тұмсығымен жерге тірелді тарс-тұрс салдыр-күлдір етіп терезе-лердің әйнегі жан жаққа ұшты. Сол сәт Берлиоздың миында біреу ышқына: “Қалайша?.. Шын ба?” деп айғай салғандай болды. Ал тағы бір мәрте және соңғы рет жарық жарқ етті де, бөлшек-бөлшек боп ұшып, сосын қараңғылық түсті.

	Трамвай Берлиозды басып қалып, Патриарх аллеясының тортемірлерінің түбіне малта тасты құламаға домалақ қара бір затты атып жіберді. Құлама баурайдан домалап барып ол Бронная көшесінде шоршып, секіріп жатты.

	Бұл Берлиоздың кесілген басы болатын.





Төртінші тарау


	ІЗГЕ ТҮСУ



	Әйелдердің жан дауысы шығып шырылдаған айқайы саябырлап, милицияның ысқырығы да басылды, санитарлық екі машина келіп, бірі басы жұлынған дене мен кесілген басты мәйітханаға, екіншісі шашыраған әйнек сынықтарынан жараланған жүргізуші аруды ауруханаға алып кетті де, ақ алжапқышты аула сыпырушылар әйнектерді сыпырып, көлкіп қалған қанның үстіне құм септі, ал Иван Николаевич турникетке жете алмай орындыққа құлап, сол құлаған қалпында қалды.

	Әлденеше рет тұруға талпынса да, аяғы бағынбай қойды, Бездомныйға сал сияқты бірдеңе жабысты.

	Ақын алғаш шар ете ғап жылаған дауысты естігенде-ақ бастың жол жиегіне қалай домалап бара жатқанын бірден көрген. Содан ол есі ауып, орындыққа құлағанда қолын қанын шығара тістеп те алды. Нақұрыс немісті ол ұмытып та кетті, есіл-дерті тап қазір ғана әңгімелесіп отырған Берлиоздың араға минөт салмай басының ұшып кетуін неге жорып, қалай түсінуі...

	Апалақтаған адамдар аллеямен ақынның жанынан бірдеңе айтып жүгіріп өтіп жатыр, бірақ олардың сөзі Иван Николаевичтің миына кірген жоқ.

	Алайда оның қасынан өте беріп екі әйел қақтығысып қалды, олардың істік мұрын жалбыр шашы біреуі ақын құлағының түбінен екіншісіне айғайлап жатты.



	- Аннушка, біздің Аннушка! Садоваяда тұратын. Бұл соның ісі. Бакалеядан күнбағыс майын алып, литрлік шынысын айналмаға соғып ап сындырған сол сорлы баж-бұж етіп ұрсысқанын қайтейін, анау бейшара соған тайғанап жығылып, тура рельстің үстіне түсті ғой.



	Әйелдің шырылдап айтқанынан Иван Николаевичтің миына бір сөз қона қалды, ол - “Аннушка!..



	- Аннушка... Аннушка дейді?.. - деп міңгірледі ақын апалақтай бақырайып, - мархабат етіңіз... тоқтай тұрыңызшы.



	“Аннушка” деген сөзге енді келіп “күнбағыс майы”, сосын Понтий Пилат қосылды. Пилатты ақын жекіріп тастады да, “Аннушкадан” алып ойша өрнек құра бастады. Өрнек тез-ақ тоқылып, замат жынды профессорға алып барды.

	Кінә менен! Ол ғой, мәжіліс болмайды, өйткені Аннушка май төгіп алды деді. Сондықтан кешіріңіздер, мәжіліс болмайды. Ол аз десеңіз Берлиоздың басын әйел кеседі деген жоқ па? Ал трамвайдың жолбасшысы әйел. Сонда не болғаны бұл? Ә?

	Демек, Берлиоздың сұмдық ажалын құпия консультанттың алдын ала білгеніне титтей де күмән жоқ. Осы арада ақынның миын екі пікір осып өтті. Біріншісі: “Ол әсте де жынды емес. Оны есі ауысқан деу далбаса!” десе, екіншісі “Осының бәрін соның өзі жасап жүрген жоқ па екен?” дегенге саяды.



	Ендеше “оны қалай жасады?” деген сауал тумай ма?!



	- О, жоқ! Оны біз білетін боламыз!



	Зордың күшімен өзін-өзі қинап орындықтан әрең тұрды да, Иван Николаевич кері, профессормен әңгімелескен жерге қарай ұмтылды. Сәтін салғанда, ол кеткен жоқ екен.

	Бронная көшесінің шамдары жанып, Патриарх тоғанын алтын ай жарқыратты. Айдың алдауыш жарығында ол Иван Николаевичке қолтығына таяқ емес, семсер қысып тұрғандай көрінді.

	Отставкадағы жылпос регент әлгінде ғана Иван Николаевичтің өзі отырған жерде отыр. Енді регент мұрнының үстіне бір көзі мүлдем жоқ, екіншісі шытынаған мүлдем қажеті жоқ пенсне жапсырып алыпты. Сонысымен алабажақ пенде Берлиозға рельсті нұсқағанынан да сұмпайы болып көрінді.

	Иван суынған жүрекпен профессордың бетіне қарады да, оның жүзінен есі ауысқандықтың ешқандай да нышанын таппады.



	- Мойындаңыз, сіз кімсіз, өзі? - деп сұрады қатаң үнмен Иван.

	- Мен түсінбес... орысша білмеймін...

	- Ол түсінбейді, - деп сөзге араласты орындықта отырған регент, ал одан шетелдіктің сөзін түсіндіріп бер деп ешкім сұраған жоқ-ты.

	- Аярланбаңдар! - деп сұстана сөйлеген Иван жауырынының астынан бір суық сезді. - Әлгінде ғана орысша әп-әдемі сөйлеген. Сіз неміс те, профессор да емессіз. Сіз - кісі өлтіруші әрі шпионсыз. Кәне құжаттарыңызды бер! - деп ызалана айқай салды Иван.



	Жұмбақ профессор жиренішті сыңаймен бетін тыжырайтып, онсыз да қисық аузын ырбаңдатып, иығын қиқаң еткізді.



	- Азамат! - деп сөзге қайта қыстырылды жексұрын регент. -Сіздің шетелдік туристі жазғырып тұрғаныңыз не? Бұл үшін сізден қатаң жауап талап етіледі! - Күдікті профессор болса, тәкаппар кейіпке түсіп бұрылды да, Иваннан аулақ кетті.



	Иван дал болып, абыржиын деді. Алқына сөйлеп ол регентке қарады:



	- Ей, азамат, қылмыскерді ұстауға көмектесіңіз. Сіз көмектесуге міндеттісіз.



	Регент дүр сілкінгендей орнынан атып тұрып, айғай салды:



	- Қайсы қылмыскер? Қайда ол? Қылмыскерің шетелдік пе? -деп регенттің қуанғаннан көзі жайнап кетті. - Мынау ма? Егер ол қылмыскер болса алдымен “Ұстаңыздар!” деп айғай салу керек. Әйтпесе ол құтылып кетеді. Ал кәне, бірге айқайлайық! Кәне! -деп регент арандай ғып аузын ашты.



	Абдыраған Иван қылжақбасты сөзіне еріп “ұстаңдар!” деп айғай салды да, регент оны алдап, үн шығармады да.

	Иванның қырылдаған жалқы үні еш нәтиже берген жоқ. Қайта бір-екі қыз “мас қой” деп шошынып, одан аулақ қашты.



	- Ә, сен де сонымен бір екенсің ғой? - деп ашуға мінген Иван тағы да айғайға басты. - Сен не, мені мазақ қып тұрсың ба? Кәне, жіберші!



	Иван оңға ұмтылды, регент те солай жалтарды, Иван солға ұмтылып еді, әлгі жексұрын да солай жалтарды.



	- Сен аяққа әдейі қасақана оратылып жүрсің! - деп құтырына айғайлады Иван. - Мен сенің өзіңді милицияның қолына беремін.

	Иван оңбағанды жеңінен ұстағалы ұмтылып еді қолы тайып кетіп ештеңе қармай алмай қалды. Регент болса жер жұтқандай ізім-қайым жоқ боп кетті.

	Аһ ұрып Иван алысқа көз тастап еді анандайдан жексұрын бейтанысты көрді. Ол тіпті Патриарх көлденең көшесіне шығатын қақпаға барып қапты және жалғыз емес. Күмәндіден де бетер регент алабажақ киінгенге қосылып та үлгеріпті. Бірақ бұл екеуі ғана емес, олардың тобында қайдан шыққаны белгісіз шошқадай дөңкиген алып мысық жүр, өзі күйедей қап-қара, мұрты шабан-доздың мұртындай ұп-ұзын сапарлы. Үшеуі Патриарх көшесіне қарай тартып барады және мысық артқы екі аяғымен найқала басады.

	Иван сұмпайылардың ізіне түсіп, тұра қуды, алайда оларды қуып жету қиын екеніне бірден-ақ көзі жетті.

	Үштік қас қаққанша көлденең көшені кесіп өтіп, Спиридонов-кадан бір-ақ шықты. Иван жебей адымдап қанша аршындағанмен арадағы қашықтық қысқарар түрі жоқ. Тып-тыныш Спиридонов-кадан кейін Никитин дарбазасынан бір-ақ шыққанда Иван өзіне-өзі келіп те үлгірмеген еді, мұнда жағдай қиындай түсті. Байқамай өтіп бара жатқан біреулерге қақтығып сөз де естіді. Зұлымдар тобыры бұл арада бандиттердің жақсы көретін тәсілін қолдануға бел буып шашырап бөлек-бөлек кетті.

	Регент керемет ептілікпен Арбат алаңына қарай зулап бара жатқан автобусқа жабысып, көзден ғайып болды. Ізіне түскен-дердің біреуінен айырылып қалған Иван назарын енді мысыққа аударды да осынау қызық мақұлықтың “А” маторлы вагонының үзеңгісіне аялдамада тұрғанда шырылдатып бір әйелді итере тастап ілінді де, тұтқадан ұстай алып, қапырық болған соң ашып қойған терезеден кондукторға тіпті ақша да ұсынып үлгерді.

	Мысықтың жүріс-тұрысы Иванды қайран қалдырғаны сондай, бұрыштағы бакалея дүкенінің алдында аңырып қатты да қалды. Бәрінен бұрын оны кондуктордың қарекеті таңдандырды. Трамвайға кіріп келе жатқан мысықты көріп ол ыза боп айқай салды, тіпті қалшылдап та кетті.

	- Мысықтарға болмайды! Мысық алып жүруге де болмайды! Піріс! Түс кәне, түспесең милиция шақырамын!



	Кондуктор келіншекті де, жолаушыларды да істің мәні таңдан-дырған жоқ, әйтпесе ең қызығы мысықтың трамвайға таласа кіруі де емес, оның жолақысын төлеуге ұмтылғаны ғой.

	Мысық ақы төлеуге қабілетті ғана емес, сонымен бірге тәртіпті де хайуан болып шықты. Кондуктордың алғашқы айғайынан соң-ақ қарсыласпай ол табалдырықтан түсіп қалып, аялдамаға жай-ғасты да әлгі кондукторға ұсынған он тиындығымен мұртын сүртті. Кондуктордың арқанды жұлқып қалуы-ақ мұң екен, трамвай зулай жөнелді, көліктен қуып шығарылған кез келген пендедей мысық түсіп қалды, бірақ қайткенмен кету керек қой. Қарсы алдынан үш вагонды жіберіп, мысық соңғысының артқы доғасына қарғып мініп, қабырғадан шығып тұрған ішек сияқты бірдеңені қармап, тайып берді, сөйтіп он тиындығы жанында қалды.

	Сұмпайы мысықпен болып жүріп, Иван үшеудің ең бастысы -профессордан көз жазып қала жаздады. Алайда бақытына қарай, ол бой тасалап үлгірмеді. Иван оның басындағы сұр беретін үлкен Никитинкадан, яғни Герцен көшесінен көріп қалды. Қас қағымда Иванның өзі де сол тұстан табылды. Алайда істің сәті түспеді. Ақын адымын да жеделдетті, желіп жүгіріп те көрді, өткен-кеткенді итермелеп қанша ентелегенімен профессорға бір сантиметр де жақындай алмады.

	Қанша опынғанымен Иван ізге түсіп қуғандағы шапшаңдыққа таңданбай қала алмады. Никитин қақпасынан кейін Иван Николаевич оттары жарқыраған Арбат алаңына жиырма секөнтта-ақ жетті. Тағы бірнеше секөнтта табанжолдары опырылған қараңғы көшеге тап болып Иван Николаевич ұшып түсіп, тізесін жаралап алды. Тағы да жарқыраған магистраль - Кропоткин көшесі, сосын көлденең көше, одан соң Остоженка, сосын тағы бір көлденең көше ол да жарығы шамалы, көңілсіз, бір былық жер екен. Міне, дәл осы тұста Иван Николаевич керегінен көз жазып қалды. Профессор ғайып болды.

	Иван Николаевич қысылды, бірақ торығуы ұзаққа созылған жоқ, өйткені ол профессор сөз жоқ №13 үйде, міндетті түрде 47-пәтерде болуы керек деген ойға келді кенет.

	Подъезге жұлқына кіріп Иван Николаевич екінші қабатқа ұшып, әлгі пәтерді бірден тапты да, аптыға қоңырауын басты. Көп күттірген жоқ, оған бәз-бір кішкентай, бес жастар шамасындағы қыз есік ашты да, ештеңе сұрамастан, әлде қайда тайып тұрды.

	Дағарадай, әбден күтімсіз қалған құйтықандай көмір шамымен жарық түсірілген, төбесі кір, лас, қап-қара алғы бөлмеде қабырғаға велосипед доңғалағы ілінген, темірмен қапталған үп-үлкен кебеже тұр, киім ілгіштің үстіндегі сөреде қысқы баскиім тұр, оның ұзын құлағы төмен салбыраған. Есіктердің бірінің аржағында ашулана айқайлап өлең сияқты бірдеңе оқыған ер адамның үні естілді.

	Иван Николаевич бейтаныс жағдайда ешбір абыржымай: “Ол, әрине, ваннаға тығылды” деген оймен тура дәлізге тартты. Дәліз қараңғы екен. Қабырғаларды сипалай жүріп Иван бір есіктің астынан әлсіз жарық жолағын көрді, тұтқасын тауып, жай ғана жұлқып қалып еді, ілгіші атқып кетті де ол тура ваннадан бір-ақ шығып, жолым болды деп ойлады.

	Алайда жолы ол ойлағандай сәтті бола қойған жоқ. Иванның бетін дымқыл жылу шалды, колонкада әлсіз жанып жатқан көмірдің жарығымен қабырғада ілулі тұрған үлкен легендерді көрді, ваннаның өзі эмалы ұшып, беті адам көргісіз қара дақтар, баттасқан кір. Міне, осы ваннада үсті-басы сабын қолында дене ысқышы бар тыр-жалаңаш әйел тұр. Баса-көктеп кіріп келген Иванға сығырая қарап, тозақтағыдай сықсиған жарықта жаңылысты ма, баяу әрі көңілді үнмен тіл қатты:



	- Кирюша! Қалжыңды қойсаңшы! Сен не, есіңнен жаңылдың ба?.. Федор Иванович қазір-ақ оралады. Бұл арадан табанда тайып тұр, - деп Иванға дене ысқышты сілтеді.



	Ши шығарар қателік деген осы, әрине, бұған Иван Николаевич-тің өзі кінәлі. Дегенмен, шынтуайттап келгенде бұған ол өкінген жоқ, кінә арта дауыстап: “Аһ, бұзылған, сайқал!...” деді де, асүйден бір-ақ шықты. Онда ешкім жоқ екен, қара көлеңкеде плитаның үстінде жылдар бойы сүртілмеген шаң-шаң терезеден түскен жалғыз ай жарығымен болар-болмас қана көзге түсіп, өрмекшінің ұясы салбыраған бұрышта ұмыт қалған икона тұр. Үлкен иконаның астында түйреп жапсырған қағаздан жасалған кішкентайы және бар.

	Сол сәт Иванды қандай ой меңдегенін ешкімге де мәлім емес, тек қана ол жасырын есікке тұра жүгірер алдында үлкен иконаның астында тұрған екі шырақданның біреуі мен қағаз иконаны ала кетті. Аталмыш заттармен бірге беймәлім пәтерден шыққан оның ойында ваннада бастан кешкені түсіп, әлгі оспадар Кирюша кім болды екен, құлағы салпиған жексұрын құлақшынның иесі сол ма екен деп басы қатты.

	Қаңыраған көңілсіз көшеде қашқынды іздеп ақын жан-жағын шолды. Бірақ іздеген адамы ешқайда болмай шықты. Сонда Иван өзін-өзі беркіте түсіп:



	- Иә, әрине ол Мәскеу өзенінде! Тарт алға! - деді.

	- Иван Николаевичтен профессор неліктен басқа жерде емес, Мәскеу өзенінде деп топшылайсыз деп сұрау керек еді. Қиындығы сұрайтын да ешкімнің болмағанында боп тұр ғой.



	Аз уақыттан соң Иван Николаевичті Мәскеу өзенінің амфи-театрында көруге болатын.

	Үстіндегі киімін шешіп, қолдан темекі орап тартып отырған аяғында бауы ағытылған ботинкасы бар, қасында көнетоз ақ күртеше жатқан қабасақалды адамға тапсырды. Сосын ентігін басқалы қолын қарлығаштың қанатындай серпіп Иван суға қойды да кетті. Судың суықтығы сондай, алғаш тұншығып кете жаздап, осыдан өзеннің бетіне аман көтерілсем игі еді деген де ой келді. Алайда атып шығуға шамасы жетті, үрейленгеннен көзі аташтай болып, пысқырып, ышқынып, ол мұнай иісі аңқыған суда екі жақтан атқылаған фонтан суылының арасымен малти жөнелді.

	Су-су Иван баспалдақпен секектей секіріп, киімі қалған жерге келсе көйлек-көншегі тұрсын, сақалдының өзі жоқ. Дәл киім-кешегі қалған жерде ала жолақ дамбал мен жыртық күртеше, шырақ пен икона және қорап сіріңке жатыр. Дәрменсіз ызамен әлдеқайдағы біреуге жұдырығын түйіп Иван қолына тигенді киюге мәжбүр болды.

	Бұл арада оны екі ой қинады: Біріншісі ол ешқашан қалтасынан тастамайтын МАССОЛИТ-тің куәлігі жоғалды, екіншіден, мынандай қалпымен Мәскеудің көшесінен кедергі бөгетсіз қалай жүреді. Дегенмен, бұтында дамбалы бар ғой... Шынында да, кімнің қандай шаруасы бар мұнда, тек біреулер байланысып, ұстап қалмаса болды ғой.

	Иван дамбалдың тобық тұсындағы түймесін қырқып алып тастады, ондағы ойы осындай күйінде жазғы шалбардың орнына жүріп кетер деген дәме. Қолына шырақты және иноканы ұстап қозғалған ол өзіне-өзі:



	- Грибоедовқа тарту керек! Ешқандай күмәнсіз ол сонда болуға керек, - деп сендірді.



	Қаланың кешкі өмірі қыз-қыз қайнайды. Шаңға оралып, доңғалағына шынжыр орап алған жүк машиналары өтіп барады. Платформаларда қапшық төсеніп, қарнын қампитып бәз-бір еркектер жатыр. Терезелердің бәрі ашық. Олардың әрқайсысынан жалқын түсті абажурлар астынан от жылтырайды, күллі терезелер мен есіктерден, шатырлар мен шарбақтардан, аулалар мен подвалдан “Евгений Онегин” операсындағы полонездің қырылдаған барқыры шығады.

	Иван Николаевичтің қауіптенгені бастан-аяқ дұрыс боп шықты: өткен-кеткен оған алая қарап, бұрылып кетеді. Соның салдарынан ол үлкен көшелерді қойып, кінәмшіл адамдары аз қысқа көшелермен жүруге бел байлады, онда әйтеуір үсті-үстіне сұрақ жаудырып жалаңаяқ кісінің мазасын ала бермейді ғой, бірақ дамбалы құрғыр қайтсе де жазғы шалбарға ұқсайтын түрі жоқ.

	Иван солай жасады да, Арбат қысқа көшелерінің желісіне түсіп алып, жан-жағына әлсін-әлі үрейлене қарап, қабырғаларды жағалай, ара-тұра подъездерге тығылып, бағдаршамдары бар көшелерден, елші дербесжайларының әшекейлі есіктерінен аулақ қашып тартып берді.



	Осынау қиын жолда оның жанын жеген, неге екені белгісіз, қыдырма оркестрдің сүйемелдеуімен Татьянаға деген махаббатын жырға қосып асқақтай түскен ән әуені болды.





Бесінші тарау


	БОЛАР ІС ГРИБОЕДОВТА БОЛДЫ



	Ақшыл сары түсті ескілікті екі қабатты үй табан жолдан өрнекті шойын тортемір арқылы бөліп тасталған қурай бастаған бақтың түкпіріне орналасқан. Үйдің алдындағы шағын алаң асфальтталған, қыста оған күрек бойы күртік тоқтайды, ал жаз айларында желкен тенттің астындағы жазғы мейрамхананың аса ғажап бөлімшесіне айналады.

	Ол “Грибоедов үйі” деп аталады, өйткені бір кезде оның иесі жазушы Александр Сергеевич Грибоедовтың әпкесі болыпты. Бірақ нақты иесі сол болған, болмағанын біз білмейміз. Тіпті Грибоедовтың үйге иелік ететін әпкесі болмаған сияқты да көрінеді... Алайда үй осылай аталып кеткен. Ол аз десеңіз, мәскеулік бір суайт екінші қабаттағы бағанды дөңгелек залда атақты жазушы диванда көсіліп жатып әпкесіне “Ақылдың азабынан” үзінділер де оқып берген деп соғады. Әй, қойшы, оны сайтаным біліп пе, оқыса оқыған да шығар.

	Ең бастысы қазір оған Патриарх тоғанында төбе көрсеткеніне дейін бақытсыз Михаил Александрович Берлиоз басшылық еткен МАССОЛИТ ие.

	МАССОЛИТ мүшелерінің дуалы аузымен оны енді ешкім де “Грибоедов үйі” демей, жай ғана “Грибоедов” атайды. “Кеше мен екі сағат Грибоедовта сарсылдым. - Сонымен, не тындырдың?” -“Бір ай Ялтада жататын болдым”. - “Жарайсың!” Болмаса “Берлиозға барсам ба екен, бүгін ол төрттен беске дейін Грибоедовта қабылдайды” деген сияқты сөздерді жиі естисің.

	МАССОЛИТ-тің Грибоедовта жайлы орналасқаны сондай, одан тәуір жерді ойлап таба алмайсың. Грибоедовқа кірген кез келген кісі әралуан спорт үйірмелерінің құлақтандыруларымен және ассоциация мүшелерінің жеке де, топ боп та түскен суреттерімен еріксіз танысады. Суреттердің кейбірі екінші қабатқа көтерілетін баспалдақтың үстіңгі жағына жағалай ілінген.



	Осы жоғарғы қабаттың алғашқы бөлмесінің есігінен “Саяжай балық секциясы” деген ірі жазу көрінеді және оған қармаққа ілінген табан балықтың суреті салынған.

	№2 бөлменің есігіндегі жазу тіпті де түсініксіз: “Бір күндік шығармашылық жолдама. М.В.Подложныйға жолығыңыз” деп жазылған.

	Келесі есіктегі жазу тіпті қысқа және мүлдем түсініксіз, тек “Перелыгино” деп қана тұр. Сосын Грибоедовқа кездейсоқ келу-шінің көзі тәтейдің жаңғақ есігіндегі: “Поклевкинада қағаз кезегіне жазылу”, “Касса”, “Скечшілердің жеке есебі” деген жазуларды оқып бұлдырай бастайды.

	Киім ілетін жерден басталатын ұзыннан-ұзақ кезекті кесіп өтіп халық күн сайын топырлап тұратын есіктен “Пәтер мәселесі” деген жазуды оқуға болады.

	Пәтер мәселесінің аржағынан көз алдыңа әшекейлі бір плакат ашылады, онда биік құз бейнеленіп, оның жотасына мылтық асынып, бурка киген салт атты кетіп бара жатады. Төменде - құрма мен балкон, балконда - қолына өзі жазатын қалам ұстап, ойлы көзін шырқау биікке қадаған айдарлы жас жігіт. Астындағы жазуы мынандай: “Толық көлемді шығармашылық демалыс екі аптадан бастап (әңгіме-новелла) бір жылға (роман, трилогия) дейін Ялта, Суық-су, Бурабай, Цихидзири, Махинджаури, Ленинград (Қысқы сарай)”. Бұл есікте де кезек бар, бірақ шамадан тыс емес, шамамен жүз елудей адам.

	Грибоедов үйінің бап таңдайтын қалтарыс-бұрылысына, көтеріліп-түсуіне бағынып одан әрі тарта берсең, “МАССОЛИТ-тің басқармасы, “Кассалар №2,3,4,5” “Бильярд бөлмесі”, “Редакция алқасы” сияқтыларға тап боласың, одан әрі әртүрлі қосалқы мекемелер кетеді, ақыр аяғында алдыңнан айтулы әпкенің кемеңгер інішегінің комедиясын құмарта тыңдаған бағанды залдың өзі шығады.

	Келушінің қайсы болсын, егер ол топас болмаса, Грибоедовта МАССОЛИТ мүшелерінің бақытты екеніне көз жеткізіп, қаншалықты жақсы тұратынын бірден ұғынып, қызғаныштың қара иті ішін тырналар еді. Замат ол құдайын қарғап шыр етіп туғанда әдеби талант сыйламағаны үшін күстәналар еді, өйткені ондай дарынсыз МАССОЛИТ-тің қымбат былғарының иісі аңқитын, алтынмен сейсептелген, иісі Мәскеуге мәшһүр билетіне ие болуды армандай да алмайды ғой.

	Қызғанышты қорғап біреу бірдеңе айта ала ма? Бұл дегеннің түкке тұрмайтын сезім, дегенмен келіп көрушінің де жағдайын түсіну керек. Өйткені жоғарғы қабатта ол көргені ақыр-тақыры емес, тамашалайтын дүниелер жетіп артылады. Тәтейдің үйінің төменгі қабаты түгел мейрамхана, және қандай мейрамхана десейші. Әділін айтқанда ол Мәскеудегі ең таңдаулы мейрамхана болып саналады. Оның таңдаулы саналатын себебі екі күмбезді залға орналасқанында емес, төбесі ассириялық жалын жалды жирен аттардың суретімен әшекейленгенінде ғана емес, әр үстелдің үстіне шәлімен жабылған шамдар қойылғанында да емес, оған көшедегі кез келген кісі кіре алмайтынында да емес, ең бастысы оның ас-су тағамының Мәскеудің бір деген мейрамханаларының аузын ұрып жіберетінінде және ол азық-түлікті қалтаға қатты соқпайтын жөндем бағамен босататынында ғой.

	Сондықтан осынау ақиқат жолдардың авторы Грибоедовтың шойын тортемірлерінің арасынан естіген мынау болмашы әңгімеде таңданарлық ештеңе тұрған жоқ:



	- Бүгін кешкі асты қайдан ішесің, Амвросий?

	- Сондай да сұрақ бола ма, әрине, осында ауқаттанамын, ардақ-ты Фока Арчибальд Арчибальдович бүгін құлағыма сыбырлап, нағыз табиғи балық тағамы - сыбағалы көксеркенің өзі болады деген.



	- Өмір сүре білесің-ау, Амвросий! - деп тыриған арық, мойны-нан шиқан арылмайтын Фока қызыл ерін, жалқын шашты, быртық бет дәу Амвросий ақынға қарап бір күрсінген.

	- Алып бара жатқан ешқандай ептілігім жоқ, - деп қарсы дау айтты Амвросий. - Менікі адам сияқты өмір сүруге деген кәдімгі талпыныс. Фока, көксерке “Колизейде” де бар дегің келіп тұр-ау, тегі. Ал “Колизейде” оның бір сыбағасы он үш сом он бес тиын тұрады ал мында бес сом елу тиын. Оның үстіне “Колизейдің” көк-серкелері үш күн тұрып қалған және Театр жағынан лап қойған жігіттердің алғашқысы-ақ бір шоқ жүзімді шаша салмасына кім кепіл. Жоқ, мен “Колезейге” үзілді-кесілді қарсымын, - деп Амвросий гастроном бульварын түгел жаңғырықтырды. - Мені азғырма, Фока!

	- Сені азғырып тұрғаным жоқ, - деп шырылдады Фока. - Кешкі асты үйде де ішуге болады.

	- Құлақкесті қызметшім, - деп гүжілдеді. Амвросий, -кәстрөлде сенің әйеліңнің сыбағалы балық тағамын қалай әзірлейтінін білемін ғой! Ге-ге! Иісалмас, Фока-ай! - деп әндете Амвросий тенттің астындағы айбанға кіріп кетті.



	Эһе-һе-о... Иә, болған, бәрі де болған. Атақты Грибоедов Мәскеудің ежелгі тұрғындарының әлі де есінде. Пісірген сыбағалы көксерке балығында не тұр? - Құнсыз дүние емес пе, айналайын Амвросий! Ал күміс кәстрөлдегі бекіре, бекірені айтсаңызшы, шаян мойнымен уылдырық қосып пісірген бекіреге не жетсін. Есілген қозықұйрық қосып қуырған жұмыртқаны тегешке салып тартқан қандай десейші. Сиыр құйрықтың қақтаған саны саған ұнамаушы ма еді? Генуэзше қуырылған бөдене ше? Небары бес тенге күміс қана тұрушы еді ғой. Джазын айтсайшы, сыпайы қызметін айтсайшы! Шілдеде бүкіл отбасың саяжайда жатқанда, әдеби тығыз шаруаң боп қаладан шыға алмай қалғанда бұйралана өрілген алтын түсті жүзімдердің саясында мұнтаздай таза дастарқан төселіп, алдыңа бір тәрелке буы бұрқыраған сорпа келсе, сілекейің шұбырмай ма? Есіңде ме сол, Амвросий? Жарайды, оны сұрап қайтейік. Есіңде екені ерніңнің емеурінінен-ақ білініп тұр. Оның қасында шіл мен көксеркең не? Кеңсірігіңді жарып жіберетін нарзан ше? Көңіліңді алаңдатқаным жетер енді, оқырман!

	Кешкі он жарымдар шамасында Патриархта Берлиоз опат болғанда Грибоедовтың жоғарғы қабатында бір-ақ бөлмеде жарық болып, онда он екі әдебиетші мәжіліске жиналып, Михаил Александровичті сарыла күтіп отырды.

	Орындықтарда, үстелде, тіпті терезе алдында отырғандардың МАССОЛИТ басқармасының бөлмесіндегі қапырықтан зардап шеккені анық. Ашық терезелерден бір соны самал ессе ше. Мәскеу күнұзақ асфальтта қордаланған ыстығын енді шығарып, түн жан сергітер ештеңе әкелмеді, Тәтей үйінің подвалынан пияз иісі аңқып, мейрамхананың асүйі жұмыс істеп тұр, жұрттың бәрі шөлдеп, шамданып ашулануға айналды.

	Момын, әсем киінетін, көзі қырағы болғанмен бір орнында тұрмайтын беллетрист Бескудников қалтасынан сағатын алды. Сағат тілі сырғып он бірге барып қалыпты. Ол саусағымен сағатын тықылдатып, оны көршісі, үстелде резина ұлтанды сары кебісін ерсілі-қарсылы қайшылап отырған ақын Двубратскийге көрсетті.



	- Алайда, - деп бұрқ етті Двубратский.

	- Жігіт шіркін, Клязьмадан шыға алмай жүрген шығар, - деді жуан дауысты Настасья Лукинишна Непременова, - жазушы болып, теңіздегі соғыс туралы әңгімелер жазып “Штурман Жорж” деп қол қойып жүрген мәскеу көпестерінің жетім тұяғы осы.



	- Кешіріңіздер! - деді ексімдей танымал скечтердің авторы Загривов. - Мына жерде пісіп отырғанша, мен де балконда шалжиып шай ішіп жатар едім. Мәжіліс онға белгіленген жоқ па еді?

	- Қазір ғой Клязьмада тамаша, - деп отырғандардың қытығына тие сөйледі Штурман Жорж, өйткені олар әдебиетшілердің саяжай кешені Перелыгиноның Клязьмада екенін жақсы біледі, ол бәрінің де осал жері. - Тегі, онда қазір бұлбұлдар сайрап тұрған болар. Өз басым қала сыртында, әсіресе көктемде ұдайы жақсы жұмыс істеймін.

	- Тамағынан ауыратын әйелімді сол жұмаққа жіберейін деп ақша салғаныма үш жыл болды, бірақ толқын-толқынның арасынан оның қарасы әлі көрінер емес, - деп ашына сөйледі новелла жазушы Иероним Поприхин.

	- Ол енді кімнің қалай жолы боларына байланысты ғой, - деп гүрілдеді терезенің алдында отырған сыншы Абабков.



	Штурман Жорждің кішкентай көзінен қуаныш ұшқыны шашырап жуан даусын жұмсартып былай деді:



	- Қызғанудың да, қызығудың да қажеті жоқ, жолдастар. Саяжай бар болғаны жиырма екі ғана, тағы да жетеуі салынып жатыр, ал біз МАССОЛИТ-те үш мыңбыз.

	- Үш мың он бір адам, - деп оны бұрыштан біреу нақтылай түсті.

	- Міне, көріп отырсыздар ғой, не лаж бар, - деп сөзін жалғас-тырды Штурман, - демек, саяжай ең дарындыларға тиген.

	- Генералдар десейші, - деп бір-ақ қақты сценарист Глухарев өсек-аяңға нүкте қойғысы келгендей.



	Бескудников болса қасақана есінеп бөлмеден шықты.



	- Перелыгинода бес бөлмеде бір өзі, - деді оның соңынан бұрқ етіп Глухарев.

	- Лаврович алты бөлмеде жалғыз өзі, - деп айғайлап жіберді Денискин, - және асүйі еменмен қапталған.

	- Е-е, мәселе қазір мұнда емес, уақыттың он бір жарым болғанында боп тұр ғой, - деп гүжілдеді Абабков.



	Шу басталып, аяғы бүлікке соғар бірдеңе таяп келе жатқандай. Жексұрын Перелыриноға телефон соғып еді, оған емес, Лавровичке түсті, ол да үйде жоқ екенін, өзенге кеткенін біліп, бұрынғыдан бетер қапаланды. Аяқ астынан қосымша 930-нөмірді теріп, көркем тіл комиссиясына телефондап еді, күткендегідей онда ешкім болмай шықты.



	- Оның телефон шалып болатын еді ғой, - деп барқырады Денискин мен Глухаров және Квант.



	Әй, олар құр босқа айқайлайды: Михаил Александровичтің телефон соғар халі қайдан болсын. Ол Грибоедовтан бір қиян шетте мыңдаған шамдар самаладай жарқыратқан үш цинк үстелде үш бөлек боп жатқан жоқ па еді.

	Бірінші үстелде Михаил Александровичтің қан баттасқан, қолы сынған, кеудесі жаншылған жалаңаш денесі, екіншісінде - алдыңғы тістері сынған, жабылмай қалып, көзі кілегейленген басы, ал үшіншіде - жұлым-жұлымы шыққан тау-төбе шүберек.

	Басы кесілгеннің қасында сот медицинасының профессоры потологанатом мен оның прозекторы, тергеу өкілдері мен Михаил Александровичтің ауру әйелінің телефондауымен келген оның орынбасары, әдебиетші Жалдыбин тұр.

	Машина Жалдыбинге соқты да, тергеушілермен бірге оны түн ортасы шамасында опат болған адамның пәтеріне алып барып, оның қағаздарын пешеттеп, сосын ғана мәйітханаға тартты бәрі.

	Міне енді марқұмның мүрдесін қоршап тұрғандар қалай жасаған жақсы болатынын ақылдасты: кесілген басты мойынға тігіп мәйітті Грибоедов залына қою керек пе, әлде тікпей бос тастап, иекке дейін қара орамалмен тас қып жауып тастаған жөн бе, деп бас қатырды.

	Демек, Михаил Александрович ешқандай телефон соға алмай-тын еді, сондықтан Денискин, Глухарев, Квант пен Бескудников босқа ашуланып шу шығарып жүр. Тұп-тура түн ортасы болғанда он екі әдебиетші жоғарғы қабатты тастап, мейрамханаға түсті. Мұнда да өздерінше Михаил Александровичті жазғырумен болды; айбандағы үстелдер түп-түгел бос болмай шықты, сондықтан осынау әсем, алайда қапырық залда қалуға тура келді.

	Тура түн ортасында олардың біріншісінде бірдеңе тарс ете қап, сыңғырлап, шашылып, шоршып жатты. Сол сәт жіңішке еркек даусы саз әуенімен: “Аллилуйя!” деп айқай салды. Бұл атақты Грибоедов джазының дабылы еді. Бусанып булығып отырған жүздер жадырап, төбедегі сурет аттарға жан біткендей, шамдардың жарығы қосылғандай болды, байлаудан босағандай екі зал бірдей билей жөнелді, олардан айбандағылар қала ма.

	Глухарев ақын қыз Тамара Полумесяцпен биледі, Квант та олардан қалған жоқ, романшы Жуколов сары көйлекті бір актрисамен билеп кетті. Драгунский, Чердакчи де биге басты, қолтоқпақтай Денискин абажадай Штурман Жоржбен биледі, сұлу сәулеткер Семейкина-Галл белінен қатты қысып ұстаған ақ шетен шалбарлы бейтаныстың құшағында жүр. Билеп жүргендердің арасында өзіміздікі де, шақырылған қонақтар да, мәскеуліктер мен келгендер де бар, мұнда Кронштадттан шыққан жазушы Иоганн, Ростовтан келген, шамасы режиссер болуы керек, бүкіл бетін теміреткі басқан Витя Куфтик деген біреу бар, МАССОЛИТ-тің поэтикалық бөлімінің аса көрнекті өкілдері, яғни Павианов, Богохульский, Сладкий, Шпичкин мен Адельфана Будяк та биледі, кәсібі беймәлім шашын бокс қып қидырған, иықтарына мақтаны аямай-ақ тыққан жас жігіттер де биледі, арасында тіпті сақалына жасыл жуаның қылтанағы жабысып қалған егде адам да жүр, онымен билеген халы аздықтан қурап бара жатқан жалқын түсті, умаждалған жібек көйлек киген бір кәрі қыз.

	Қара терге малынып даяшылар төбесіне көтеріп сырты бусаған күрішкемен сыра әкеле жатып айғайлап келеді: “Кінәлімін, азамат!” деп әлдеқайдан рупордан команда берген: “Карский бір!, Зубрик екі!” деген дауыс шығады. Жіңішке дауыс әндетудің орнына “Аллилуйя!” деп шырылдайды. Джаздағы алтын табақшалардың тарсылы, ыдыс жуушылардың төмен асүйге қарай еңіс тақтай-шамен сырғытқан ыдыс-аяғының шылдырын басып кетті. Бір сөзбен айтқанда: тарс-тұрс тозақ.



	Тозақ түсінің түн ортасы болатын. Айбанға фрак киіп қанжардай сүйір сақалды сұлу жігіт шықты да, алдиярлық пішінмен өз иелігін шолды. Бұл сұлудың жастық шағын жақсы білетін тылсым білгіштердің айтуынша, кезінде ол фрак кимей белін былғары белбеумен қынай буып, оған тапаншалардың тұтқасын қыстырып қоятын болған, қарғаның қанатындай қара шашын алқызыл жібекпен жинап қояды екен, Кариб теңізінде адам басы бейне-ленген қаралы қара туы бар кемемен жүзіпті.



	- Жо-жоқ! Алдамшы көзбояушылар өтірік айтады, бұл дүниеде ешқандай Кариб теңізі жоқ, онда жанынан безген жанкештілер жүзбейді, оларды күзет кемесі қумайды, толқын бетіне зеңбірек түтіні де жайылмайды. Ондай ештеңе жоқ, ештеңе болған да емес! Әне қураған жөке ағашы тұр, шойын тортемірдің ар жағында бульвар бар... Міне әйнек құтыда мұз қалқып жүр, әне көрші үстелдің басында бәз-біреудің қанталаған бұқа көзі алаяды, сұмдық үрейлі... О құдайым, құдайым-ау, уың қайда, уың маған!..

	- Кенет үстел басынан біреудің аузынан “Берлиоз!” деген сөз шығып кетті. Кенет джаз кілт тынды.



	Бәз-біреу тас төбеден жұдырықпен періп қалғандай және кілт тоқтады. “Не, не дейді, не өзі?!” - “Берлиоз ба?!”. Сонымен жұрттың бәрі дүрлігіп, шырыл мен шуыл енді басталды.



	Михаил Александрович жөніндегі сұмдық хабар қайғы селін тасқындатты да жіберді. Біреулер не істерін білмей абыржып, байбалам салып, біреулер дәл осы арада тырп етпей отырып, ұжымдық жеделхат әзірлеп, табан аузында жөнелту керек деп салды.

	Сонда қандай жеделхат, оны қайда жіберу керек деген сұрақ туады. Оны не үшін жібереміз? Шынында, қайда жіберу керек? Дәл қазір түтеленген желкесін резеңке қолмен прозектор сығымдап жатқан, мойнын профессор қисық инемен тесіп жатқан оған жеделхаттың не қажеті бар? Қаза тапты ол, оған ешқандай жедел-хаттың керегі жоқ. Барлығы бітті телеграфты әурелемеген жөн.

	Иә, қаза тапты, опат болды... Бірақ мына біз тіріміз ғой!

	Иә, қайғы селі тасқындап кетті, бірақ біраз тасып, толқындап тұрды да басылайын деді ол, тіпті бәз-біреулер өз үстеліне де оралды, әуелі білдірмеген болып, ақыры ашық оралды, сосын арақ ішіп, көңілін демдеді. Шынын айтқанда, арақтан кейін жемей, тауық котлетін далаға тастай ма? Михаил Александровичке ас ішпей, аш жүріп көмектесеміз бе?

	Әрине, рояль құлыпталып, джаз тарқады, бірнеше журналист азанамалар жазғалы өз редакцияларына кетті. Мәйітханадан Жалдыбинның келгені белгілі болды. Ол марқұмның жоғарыдағы кабинетіне орналасты да, замат Берлиоздың орнын сол басады екен деген сыбыс тарады да кетті. Жалдыбин мейрамханадан он екі әдебиетшіні шақырып алып, Берлиоздың кабинетіндегі мәжілісте бағанды Грибоедов залының жабдықталуы, мәйітханадан мүрдені осы залға әкелу, онымен қоштасушыларға жол ашу сияқты және осы қайғылы оқиғаларға байланысты басқа да мәселелерді талқылауға кірісті.



	Мейрамхана болса өзінің әдеттегі түнгі өмірімен дуылдап, қашан жабылғанша сағат таңғы төртке дейін шуылдап жатыр еді, тек мынау үш ұйықтаса ойға келмейтін оғаш оқиға оның мейман-дарын Берлиоздың ажалы туралы хабардан кем дүрліктірмеді.

	Бірінші болып Грибоедов үйінің қақпасын күзететін шабар-мандар әбігерге түсті. Олардың бірі ағаш атқа көтеріліп:



	- Түу! Сендер тек қараңдаршы, - деп айғайлады.



	Оның ізінше қайдан шыққаны белгісіз шойын тортемірден болмашы бір от жылт етіп, айбанға қарай жақындай берді. Үстел бастарында отырғандар орнынан көтеріліп көз тастап еді, жылты-раған отпен бірге мейрамханаға қарай аршындап келе жатқан аппақ елесті көрді. Ол өсімдік торына таяп келгенде үстел қасын-дағылар шанышқыдағы етін көтерген қалпы көздері атыздай болып, тастай қатып тұрды да қалды. Сол кезде шылым шеккелі мейрамхана әкімшілігінің есігінен сыртқа шыққан швейцар темекісін аяғымен таптап, елестің мейрамханаға кірер жолын бөгегелі алға қозғалып еді, неге екені белгісіз, ойын жүзеге асыра алмай тоқтап, рабайсыз жымиды.

	Елес болса, өсімдік торының тесігінен еш бөгетсіз өтіп, ентелеп айбанға кірді. Сонда барлығы бұның ешқандай елес емес, аса танымал ақын Иван Николаевич Бездомный екенін бір-ақ көрді.

	Ол жалаңаяқ, үстінде жыртық ақ күрте, омырауына ағылшын түйреуішімен белгісіз бір әулиенің өше бастаған суреті бар қағаз иконаны түйреп алыпты, бұтында алажолақ ақ дамбал. Иван Николаевич жағылған неке шырағын қолында ұстап келеді. Оның оң жақ беті жаңа ғана жыртылыпты, қаны да кеппеген. Айбанды басқан үнсіздіктің тереңдігін өлшеудің өзі қиын. Бір даяшының бір бүйіріне қисайып кеткен кір күртешесінен аққан сыра еденге төгіліп жатқаны көрініп тұр.



	Ақын шырақты төбесіне көтеріп, дауыстай;



	- Армысыңдар, достар! - деді де жақын тұрған үстелдердің бірінің астына үңіліп: - Жоқ, ол мұнда да жоқ екен, - деді.



	Екі дауыс естілді. Жуаны бетің бар, жүзің бар демей тоқ еткізді.



	- Мәшпірті бітіпті ғой. Маскүнемдіктің ауруы!



	Екінші әйел даусы үрейлене шықты:



	- Мынандай қалпымен көшеден милиция қалай өткізіп жүр?



	Оны Иван Николаевич естіді де мән-жайды баяндады.



	- Екі рет тоқтатпақ болды. Скатертный мен осында және Бронная көшесінде, албардан қарғып өтемін деп бетімді жыртып алғанымды көрмейсіңдер ме? - Осыны айтып Иван Николаевич шырақты көтеріп айғайлап жіберді: - Әдебиеттегі бауырлар! (Қарлыққан даусы қатайып ышқына түсті). Барлығың маған құлақ қойыңдаршы. Оның қарасы көрінді! Жедел ұстаңдар, әйтпесе ол бұдан да зор сұмдық жасайды.

	- Не? Не дейді? Не айтып тұр өзі? Кім осында келді дей ме? -деген дауыстар жан-жақтан андыздады.

	- Консультант! - деп жауап берді Иван. - Сол консультант қазір ғана Патриархта Миша Берлиозды өлтірді.



	Ішкі залдан топырлап айбанға түскен жұрт Иванның оты төңірегіне топырлады.



	- Кінәлі, кінәлі дейді, анықтап айтсайшы, - деген баяу да сыпайы үн Иван Николаевичтің құлағының дәл түбінен шықты. -Айтыңызшы, өлтіргені қалай? Кім өлтірді?

	- Шетелдік консультант, профессор һәм шпион, - деп алая қарап жауап берді Иван.

	- Ал фамилиясы кім оның? - деп құлағына сыбырлады әлгі үн.

	- Мәселе сол фамилияда болып тұр ғой, - деп назалана дауыс-тады Иван, - сол фамилияны дұрыс білмей тұрмын ғой. Таныснама кәртішкесіндегі фамилиясын дұрыстап көріп алмағанымды-ай... Тек алғашқы әрпі ғана есімде “Ве” деген, фамилиясы “Ве”-ден басталады. “Ве”-ден басталатын ол қандай фимилия еді? - деп қолымен маңдайын сығымдай ұстаған Иван өзінен-өзі сұрап, кенет бірдеңелерді міңгірлеген болды: - Ве, ве, ве! Ва... Во... Ванер ме? Вагнер? Вегнер? Вайнер? Әлде Виктор ма? - Зорланғаннан Иванның, басындағы шашы тік тұрып қозғалып кетті.

	- Вульф болар? - деп аяушылық білдіріп шырылдады бір әйел.



	Иван шамданып қалды.



	- Ақымақ! - деп айғайлады ол шырылдағанды көзімен іздеп. -Бұл арада Вульфтың қандай қатысы бар? Вульф ештеңеге де кінәлі емес. Во... во... Жоқ! Сонымен, еске түсіре алмадым! Жарайды, мәселе былай, азаматтар: табанда телефон соғыңдар милияцияға, профессорды ұстау үшін пулеметтерімен төрт мотоциклші жіберсін. Және онымен еріп тағы да бір екеу жүргенін ұмытпаңдар, біреуі ұзынтұра, алабажақ киінген... пенснесі шытынаған... және семіз қара мысық қасындағысы. Ал мен әзір Грибоедовты тінтіп қарай берейін... Оның осында екенін сеземін!



	Иван әбден мазасызданып, айналадағыларды итермелеп, шырағданын сілтеп, балауызын үстіне төгіп, үстелдердің астын қарай бастады. Сол сәт “Доктор шақыртыңдар!” деген сөз шықты да, Иванның алдынан мүйіз көзілдірікті біреудің мұнтаздай қырылған етженді, тырсиған, баяғы жүзі көрінді.



	- Бездомный жолдас! - деді әлгі кескін салтанатты дауыспен. -Арнаңызға түсіңіз. Барлығымыз құрмет тұтатын Михаил Александрович Берлиоздың ажалы сізді қатты қапаландырған. Оны біз бәріміз де жақсы түсінеміз. Сізге тыныштық керек. Қазір сізді жолдастар төсегіңізге апарып жатқызады да, бәрін ұмытасыз...

	- Сен, - деп тісін қайрап сөзін бөлді Иван, - сен профессорды ұстау керек екенін түсінесің бе? Қайдағы бір ақымақтық сөздер айтып маған тиісетінің не? Есуас!

	- Бездомный жолдас, мархабат етіп кешіріңіз, - деді әлгі тырсиған жүз қызара түсіп болмас іске бекер араласқанына өкінгендей именшектеп.

	- Жоқ, өзге-өзге, дәл сені кешіре алмаймын, - деді жеккөретінін жасыра алмай Иван Николаевич.



	Түршігіп тітіркенгеннен оның жүзі бұзылып, шырақты оң қолынан сол қолына ауыстырып аямпаз бетті құлақ түбінен осып жіберді.

	Иванға бас салу дәл осы тұста жұрттың есіне түсті де, бас салып ұстай алды. Шырақ сөніп, ұшып түскен көзілдірігі табанда аяқ астында тапталып қалды. Иван жандаусы шыға айқайлап, даусы тіпті баршаны таңырқатып бульварға да жетті. Қорғанамын деп жан-жағын жайпап жүргенде үстелдердің үстіндегі ыдыс-аяқ шылдырлап, әйелдер шарылдады.



	Даяшылар орамалмен ақынды байлап жатқанда қос желкенді кеме капитаны мен швейцардың арасында әңгіме әжептәуір қызып жатты.



	- Сен оның дамбалмен жүргенін көрдің бе? - деп салқын ғана сұрады пират.

	- Көрдім ғой Арчибалд Арчибальдович, - деп тайқақтай жауап қатты швейцар, - ол МАССОЛИТ-тің мүшесі болған соң өткізбеске хақым жоқ қой.

	- Оның дамбалмен жүргенін сен көрдің бе? - деп қайталады өз сауалын пират.

	- Кешіріңіз, Арчибальд Арчибальдович, - деп қызарақтай сөйледі швейцар, - мен енді не істей аламын. Айбанда әйелдер отырғанын мен де түсінемін...

	- Бикештердің бұл арада еш қатысы жоқ, әйелдерге бұның бәрі бір, - деп қазбалады жанарымен швецарды өртеп жібере жаздап, - тіпті милицияға да бәрі бір. Кісі іш киіммен Мәскеу көшелерінде тек екі жағдайда ғана жүре алады. Бірінші милиция әкетіп бара жатса, екінші милиция бөлімшесіне қамайтын болса ғана. Ал сен швейцар болсаң, ондай адамды көрген бойда-ақ бір секунд кешіктірмей ысқыра бастауға тиіс едің. Естіп тұрсың ба сен?



	Есі шыққан швейцар айбаннан аһыл-уһілмен сынған ыдыстардың сылдырын әйелдердің шырылын есітті.



	- Ал бұл үшін саған не істеу керек? - деп сұрады пираттардың дөйі.



	Швейцардың өңі сүзектен тұрғандай бозарып, көзі жайсызданып кетті. Оның екі айырып қайырған қара шашын оттай қызыл жібек жапқандай елестеді. Омырауша ағы мен фрагы ұшты-күйді боп, белдік белбеуден тапаншаның сабы көрінгендей. Швейцар өзін кемеде асылып қалғандай сезінді. Өз көзімен өзінің салбыраған тілін, иығына құлаған жансыз басын көргендей, тіпті борттың сыртындағы толқынның шылпылын есіткендей болды. Швейцар-дың тізесі бүгіліп кетті. Сол сәт дөй пират оны аяп, отты жүзін жылытып, уытты көзін жұмсартты.



	- Байқа, Николай! Бұл ақырғы рет болсын. Мейрамханаға мұндай швейцар текке берсе де керегі жоқ. Сен одан да шіркеуге күзетші болып кір, - деп командир бұйрығын нақпа-нақ, айқын да шапшаң берді: - Буфеттегі Пантелейді шақыр. Милиционер келсін. Хаттама жасалсын. Машинаны келтіріп жындыханаға апарыңдар. Ысқыр енді! - деп бітірді.



	Ширек сағаттан кейін айран-асыр, таң-тамаша қалған мейрам-ханадағы терезелері оның бағына қарайтын үйлердегі, тіпті буль-вардың өзіндегі көпшілік Грибоедовтың қақпасынан Пантелей, швейцар, милиционер, даяшы және ақын Рюхинның қуыршақтай құндақтап тастаған жас жігітті алып шыққанын көрді, бейшара көз жасы көл боп, тура Рюхинге тигізгелі түкірініп, жасқа булығып оған:



	- Оңбаған! - деп айқайлады.



	Жүк машинасының түксиген шофері моторға от алдырды қатарында шабарман атын екпіндетіп, сауырынан делбемен соғып дауыстады.



	- Кәне жарысайық! Жындыханаға мен де апарғам.



	Құлақ естіп, көз көрмеген оқиғаны талқылап тобыр көпшілік гуілдеді де кетті, әзәзіл, жиіркенішті жексұрын иттік жанжал да шықты. Ол жанжал Иван Николаевич бейбақты, милиционерді, Пантелей мен Рюхинді жүк машинасы қорабына салып алып, Грибоедов қақпасынан шыққанда ғана басылды.





Алтыншы тарау


	АЙТҚАНДАЙ-АҚ ЕСІ АУЫСҚАН



	Мәскеу түбіндегі бір өзеннің жағасына жақында салынған атақты психатриялық емхананың қабылдау бөлмесіне ақ халат киген сүйір мұртты кісі келіп кіргенде түнгі сағат бір жарым еді. Үш санитар диванда отырған Иван Николаевичтен көз айырар емес. Әбден абыржыған ақын Рюхин де осында отыр. Иван Николаевичті байлап-матаған орамалдар да тау-төбе болып диванда жатыр, Иван Николаевичтің қолы да, аяғы да бос.



	Кірген кісіні көріп Рюхин қуарып бозарып, түшкірініп күмілжи тіл қатты:



	- Сәлеметсіз бе, доктор.



	Доктор оған бас иді, бірақ бас ие тұрып ол оған емес, Иван Николаевичке қарады.

	Ол болса, қасын ғана қозғап тырп етпей отыр, жүзі сұсты, тіпті дәрігер кіргенде де былқ еткен жоқ.



	- Міне, доктор, - деп, неге екені белгісіз, Рюхин құпиялай сыбырлап сөйледі, - айтулы ақын Иван Бездомный... біздің қаупіміз... арекеңнің ауруы емес пе екен...

	- Қатты ішуші ме еді? - деп сыздықтата сұрады доктор.

	- Жоқ, ішуін ішетін, бірақ дәл мұндайы болған емес...

	- Тарақан, егеуқұйрық, сайтан дегендерді ұстап, сумаңдап жүрген иттерді қумаушы ма еді?

	- Жоқ, - деп дір ете қалды Рюмин, - мен мұны кеше және бүгін таңертең көргем, сап-сау болатын...

	- Ал неге дамбалшаң жүр? Төсектен әкелдіңдер ме?

	- Ол мейрамханаға осы қалпымен келді, доктор.

	- Аһа, аһа, - деді өте-мөте қанағаттанғандай доктор, - ал, анау бетіндегі жарасы не? Біреумен төбелескен бе?

	- Албар қоршауынан құлапты, сосын мейрамханада біреуді ұрып, тағы біреулерді соқты...

	- Солай, солай, солай де, - деді де доктор Иванға бұрылып: -Сәлеметсіз бе? - деді.

	- Кереметпін, зиянкес, - деп ызалана қатты дауыстап жауап қатты Иван.



	Рюхиннің қысылғаны сондай, сыпайы докторға қарауға беті шыдамады. Бірақ доктор түк те ренжіген жоқ, дағдылы, епті қимылмен көзілдірігін шешіп, халатының етегін көтеріп оны шалбарының артқы қалтасына жасырып, Иваннан:



	- Жасыңыз қаншада? - деп сұрады.

	- Басымды қатырмай, аулақ кетіңдерші менен, шыны сол! -деп долдана айғай салған Иван бұрылып кетті.

	- Сіз неге ашуланасыз? Мен сіздің көңіліңізге келердей бірдеңе айттым ба, өзі?

	- Жасым жиырма үште, - деп сөзді өрекпи бастады Иван, - бар ғой, мен бәріңнің үстіңнен арыз түсіремін. Ал саған, сілімтік, айрықша! - деп ел Рюхинге бөлек шұқшиды.

	- Сонда не үшін арызданбақсыз?

	- Сап-сау адам мені бас салып ай-шәй жоқ жындылар үйіне күштеп әкеп салғандары үшін, - деп ызалана жауап қатты Иван.



	Сол сәт Рюхин Иванға тесіле қарап мұздап сала берді, өйткені оның көзінде есуастықтың ешқандай нышаны жоқ еді. Грибоедов-та кілегейленіп тұрған көзі қазір бұрынғысындай ап-айқын.



	“Әкем-ау, бұл өзі шынында да сау ма? - деп үрейлене ойланып қалды Рюхин. - Мынау бір қызық болды ғой! Шынында да, оны не үшін мұнда алып келдік. Сау, сап-сау, тек беті тырналған.



	- Сіз жындылар үйінде емес, клиникадасыз, - деді сирағы жалтыраған аппақ орындыққа отырып жатып байыппен ғана дәрігер. - Мұнда қажеттілігі болмаса ешкім ұстамайды сізді.



	Иван Николаевич сеніңкіремей көзінің қиығымен қарап, сонда да бұрқ етті:



	- Құдайға тәубе! Кілең нақұрыстардың арасынан бір есті адам табылған екен. Нақұрыстардың басы анау дарынсыз кеще. - Сашка.

	- Ол дарынсыз топас Сашкаң кім?

	- Әне отыр ғой - Рюхин! - деп Иван кір-кір саусағын Рюхин жаққа шошайтты.



	Ол ызадан булығып, зығырданы қайнады.



	“Оның маған рақметтің орнына тартқан сыйы осы ғой, - деп ашына ойланды ол. - Осыған не үшін ғана араластым. Шынында да түкке тұрмайтын кеңкелеспін ғой”.



	- Ой-санасымен екшесең, барып тұрған кулактың өзі, - деді Иван Николаевич шамасы Рюхинді жеріне жеткізе әшкерелегісі келгендей, - кулак болғанда да пролетарлардың тонын жамылып, ізін білдірмей жүрген қу. Оның жабырқаңқы жүдеу жүзіне қарап, бірінші күнге арнап шығарған дабылды жырымен салыстырып көріңізші! Хе-хе-хе... “Тула тулар, жай қанат!” деп келеді, ал сіз оның ішіне үңіліп, шынымен не ойлайтынын шолып көріңізші... аһ ұрасыз! - Осыны айтып Иван аярлана күлді.

	Тынысы ауырлап, қызарып кеткен Рюхин кеудеме жылан басын сап, жылытқан екенмін, шынтуайттап сынай келгенде қас дұшпаным болып шықты-ау, деп ойға батты. Және ең бастысы ешбір лаж жасауға болмайды: жүйке ауруы бар адаммен қалай ұрсысарсың?!.



	- Расында да, сізді не үшін бізге әкеп жүр? - деді Бездомныйдың әшкерелеуін зейін қоя тыңдаған дәрігер.

	- Тәйірі алғыр мынау топастардың істеп жүргені ғой. Ұстап алды да, қолға түскен шүберекпен байлап матап, сүйрелеп жүк машинасына салды да жіберді.

	- Сізден мынаны сұрауға рұқсат етіңіз, неліктен мейрамханаға ішкиіммен келдіңіз.

	- Мұнда тұрған ештеңе жоқ таңданарлық, - деп жауап қатты Иван. - Мәскеу өзеніне шомылуға барғанмын, киімімді ұрлап әкетіп, орнына мына шоқпытын тастап кетіпті. Мәскеу көшесінде жалаңаш жүрейін бе? Барын кидім де, Грибоедовтағы мейрам-ханаға жетуге асықтым.



	Дәрігер сұраулы кейіппен Рюхинге қарап еді, он түнере міңгірледі:



	- Аһа, ал неге соншалық асықтыңыз? - деді дәрігер. - Бәз-бір іскерлік кездесу бар ма еді?

	- Консультантты ұстағалы жүгіргенмін, - деп жауап қатқан Иван Николаевич жан-жағына алақтай қарады.

	- Қандай консультантты?

	- Сіз Берлиозды білесіз бе? - деді Иван Николаевич сұрағына көп мән беріп.

	- Әлгі композитор ма?

	- Тағы да қандай композитор? Аһ иә, жо-жоқ. Композиторыңыз Миша Берлиоздың аттасы.



	Рюхиннің ештеңе айтқысы жоқ еді, бірақ түсіндіруге тура келді.



	- МАССОЛИТ-тің хатшысы Берлиозды бүгін кешке Патриархта трамвай басып кетті.

	- Білмейтініңді шатпақтап, өтірік айтпа сен! - деп шүйілді Рюхинге Иван.- Онда сен емес, мына мен болғанмын. Ол қасақана оны трамвайдың астына түсірді.

	- Итеріп жіберді ме?

	- “Итеріп жіберудің” не қатысы бар бұл арада?! - деп бәрінің зейінсіздігіне ашуланған Иван дауыстап жіберді. - Оған итерудің де қажеті жоқ. Оның жасағанын көрсең, тек өзіңе ие бол Ол Берлиоздың трамвайдың астына түсетінін алдын ала білді.

	- Ол консультантты сізден басқа көрген біреу-міреу бар ма?

	- Сорымыздың өзі сонда болып тұр ғой, оны көрген Берлиоз екеуміз ғана.

	- Солай-ақ болсын. Ол қанішерді ұстау үшін қандай шара қолдандыңыз? - Осы арада дәрігер бұрылып, үстел басында аулақтаңқырап отырған ақ халатты әйелге көз тастады. Ол бір парақты шығарып, графаның бос жерін толтыра бастады.

	- Шара былай болды. Мен асүйден шырағдан алып шықтым...

	- Мынаны ма? - деді дәрігер әйелдің алдындағы үстелде иконамен қатар жатқан майысып сынған шырақшаны көрсетіп.

	- Дәл осыны және...

	- Иконаның не қажеті болды?

	- Иә рас, иконка... - деп қызарақтап қалды Иван, - осы иконка ғой бәрінен бетер шошытып жүрген, - деп ол тағы да Рюмин жатқы саусағымен түртті. - Ал мәселе оның консультант екенінде... жын-шайтанмен сыбайлас, былайша оны ұстай алмайсың.



	Неліктен екені белгісіз, санитарлар қолдарын жанына сап жым болып, көздерін Иваннан алмайды.



	- Иә-ә, - деп сөзін жалғады Иван, - төтен күшпен әмпай. Оған бұлтартпас дәлел толық. Ол өзі тікелей Понтий Пилатпен сөйлесті.



	Маған бұлай күмәндана қараудың қажеті жоқ. Рас айтам. Бәр-бәрін



	- балконды да, құрмаларды да көрген. Қысқартып айтқанда, Понтий Пилатта болған, оған кепілдік бере аламын.

	- Ал енді, анау...

	- Мынау ма, демек, бұл иконканы әшейін омырауыма түйреп, тұра жүгіргенім ғой.



	Осы арада кенет сағат тілі екі рет қағылды.



	- Еһе-е! - деп дауыстап Иван орнынан, яғни диваннан көтерілді.

	- Сағат екі, ал мен болсам сіздермен босқа уақыт өткізіп отырмын. Ғафу өтінемін, телефон қайда?

	- Телефонға жіберіңдер! - деп бұйырды дәрігер санитарларға.



	Иван телефон құлағына жармасты да, әйел осы сәтті пайдаланып Рюминге сұрақ қойды.



	- Үйленген бе өзі?

	- Бойдақ, - деп шошына жауап қатты Рюхин.

	- Кәсіподақ мүшесі ме?

	- Иә.

	- Милиция ма? - деп айқайлады Иван трубкаға. - Милиция ма? Кезекші жолдас, шетелдік консультантты ұстау үшін пулеметімен бес мотоциклисті жіберуге жарлық беріңізші. Не дейсіз? Маған соғыңыздар, сіздермен бірге барамын мен... Жындылар үйінен сөйлеп тұрған ақын Бездомный... Мекен-жайларыңыз қандай? -деп Бездомный трубканы алақанымен жауып тұрып доктордан сыбырлап сұрады да, сосын телефонмен қайта айғайлады. - Сіз тыңдап тұрсыз ба? Алло!.. Тәртіпсіз! - Кенет Иван ышқына қышқырып трубканы қабырғаға атып ұрды. Сосын ол дәрігерге бұрылып қолын ұсынды да, немқұрайды ғана “жолыққанша” деп кетуге жиналды.

	- Ғафу етіңіз, қайда кеткіңіз кеп тұр сіздің? - деді дәрігер Иванның көзіне тесіле қарап. - Жеті қараңғы түнде ішкиіммен қайда барасыз. Көңіл күйіңіз нашар, сондықтан бізде қала тұрыңыз.

	- Жіберіңіздер, кәне! - деді Иван есік аузында тізіле қалған санитарларға. - Жібересіңдер ме, әлде жоқ па? - деп сосын үрейлі үнмен айғай салды ақын.



	Рюхин дір ете қап, әйел үстелшенің түймесін басты да, онан әйнек бетіне жарқыраған қорапша мен дәнекерленген ампула атқып шықты.



	- Аһ, солай ма?! - деп торға түскендей жан-жағына одырая қараған Иван: - онда жарайды! Қош болыңдар... - деп басымен терезенің пердесіне қойды да кетті. Тарс ете қалған дыбыс шықты, бірақ сынбайтын әйнек ол соққыға төтеп беріп, енді бір әзірде Иван санитарлардың қолында бұлқынып жатты. Ол қылқына қырылдап, тістемек боп бақырды:

	- Өздеріңе міне қандай әйнек орнатқансыңдар!... Жібер! Босат деймін!



	Дәрігердің қолында шприц жалт ете қалды, әйел бір-ақ жұлқып күртешенің тозығы жетіп тұрган жеңін дар айырып ұрғашыға тән емес күшпен қолға жабысып, былқ еткізбеді. Эфир иісі шықты, төрт кісінің қолында Иваннан күш кете бастады, соны пайдаланған епті дәрігер ақынның білегіне инені сұқты да жіберді. Иванды тағы да бірнеше секунд ұстап тұрды да, диванға сылқ еткізді.



	- Бандиттер! - деп бақырған Иван диваннан атып тұрып еді, алайда орнына қайта жайғастырылды. Сосын сәл ғана босатып еді, ол қайта атып тұрып, бірақ бұл жолы өзі отырды. Жан-жағына алақтай қарады да ол үнсіз қалды, сосын күтпеген жерден есінеп, ызалана күлді.

	- Ақыры қамадыңдар-ау әйтеуір, - деді де ол тағы да есінеп, ойламаған жерде қисайып, басын жастыққа салып, сәбилерше жұдырығын бетіне төсеп, енді ұйқылы дауыспен еш ашусыз міңгірледі: - Жарайды, тіпті жақсы болды... Барлығы үшін өздерің жауап бересіңдер. Ескертуін ескерттім, аржағын не қылсаңдар о қылыңдар! Мені қазір бәрінен бұрын Понтий Пилат қызықтырады... Пилат... - деп ол көзін жұмды.

	- Ванна, жүз он жетіншіге жеке және оған күзет қойылсын, -деп көзілдірігін киіп жатып нұсқау берді дәрігер. Сол сәт Рюхин тағы да дір ете қалды: ақ есік шусыз ашылып, аржағынан дәліз көрінді. Көгілдір түнгі шамдардың жарығы түсіп тұр. Дәлізден резеңке доңғалақты кушетка шығып, оған тыншыған Иван салынып, дәлізге қайта қайтты да, есіктер тарс жабылды.

	- Доктор, - деді күйзелген Рюхин сыбырлай сұрап, - демек, ол шынымен ауру ма?

	- Ой, несін сұрайсыз, - деді дәрігер.

	- Сонда оған не болған? - деп күмілжи сұрады Рюхин.



	Қалжыраған дәрігер Рюхинге қарап сылбыр жауап қатты:



	- Қимылдық һәм тілдік өрекпу... сандырақ интерпретациялар... шамасы күрделі жағдай... Шизофрения, яғни есі ауысқан деп ойлауға болады. Оның үстіне алкоголизм келіп қосылған...



	Рюхин дәрігердің сөзінен Иван Николаевичтің жағдайы нашарлау дегеннен өзге ештеңе түсінбей, бір күрсініп қойып, тағы сұрады:



	- Ал оның үнемі бәз-бір консультант туралы айта беретіні не?

	- Зайыры, өзінің алабұртқан ой-қиялына қатты әсер еткен біреуді көрген болуы керек.

	Мүмкін тіпті галлюцинациялап та тастаған шығар...



	Бірнеше минөттен кейін жүк машинасы Рюхинді Мәскеуге алып тартты. Жап-жарық, тас жол бойындағы сөндірілмеген шамдардың жарығы қажетсіз болып, ерсі көрінеді. Шофер түннің тез өткеніне ызаланып, машинаны бар күшімен айдап, бұрылыстарда жолдан тайып кете де жаздайды.

	Міне, үзіліп артта орман да қалды, өзен да бір жаққа бұрылып, әлдеқайда кетіп барады, жүк машинасының алдынан әралуан көріністер шашырайды, қарауыл будкасы бар бәз-бір дуалдар мен үйілген отын қатарлары, биік бағандар мен әлдеқалай діңгектер, діңгек бастарынан бір орам сымдар салбырап тұр, тау-төбе қиыршық тас, каналдарға пайдаланылған құм-топырақ, - бір сөзбен айтқанда, әне-міне Мәскеуге де жететіндері сезіліп қалды, әне бұрылыс, қала қазір-ақ құшағына алады.

	Рюхинді сілкілеп, әрлі-берлі лақтырады, үстіне отыра қалған бөлен астынан сырғып тақырға отырғызып кетердей бір орында тұрмайды. Милиционер мен Пантелей бағана троллейбуспен кетерде лақтыра салған мейрамхананың орамалдары бүкіл қорапқа шашылып, жылжып жүр. Рюхин алғаш оларды жинастырғысы келіп еді, артынан ызалана: “Қойшы тәйірі алғырларды! Менікі не осы есуас құсап айналақтай беретінім?..” деп бір ысылдап алып, аяғымен ысырып тастады да, қайтып шүберектерге қараған жоқ.

	Көңіл күйі оның сұмдық еді. Қайғы үйінде болуы жүрегінде аса ауыр із қалдырғаны айқындала бастады. Жанын жегідей жеп жатқанның не екенін Рюхиннің түсінгісі келді. Жадына көгілдір шамдары бар дәліз жабысты да қалды. Бұл дүниеде есіңнен адасудан асқан бақытсыздық жоқ, деген ой-ау, шамасы, жанын мүжіген. Иә, иә, әрине, сол. Бірақ бұл әшейін ғана ой ғой. Ал осы тектес тағы да бірдеңе бар сияқты. Ол - зәбір көру. Иә, иә, зәбірлеуші сөз, оны Бездомный былш еткізіп тура бетіне айтқан жоқ па. Өкініш оның жәбіршіде де, көңіл қалдырарлығында ғана емес, негізінде шындық жатқанында боп тұр ғой.

	Ақын енді жан-жағына қарамай, лас еденге ғана тесіліп, өзін-өзі мүжіп, кейіп, бірдеңе деп міңгірлей бастады.

	Иә, өлең демекші... Жасы қазір жиырма үште. Шынында да одан әрі не болмақ? - Одан әрі де жылына бірнеше өлең шығарар. -Қартайғанша жаза бермек пе? - Иә, қартайғанша! - Ол жырлары бұған не әкеледі? Даңқ па? “Қандай дәме десеңізші! Тым құры-ғанда өзіңді-өзің алдамасаң игі еді. Жаман өлең жазатындарға ешқашан атақ-даңқ келмейді. Ол жырлар неге нашар? Шындықты, тек шындықты айтқаннан ба!?” деп нали келіп Рюхин енді өзін-өзі аямай ақиқатына көшті: - Жазғандарымның қазір ешқайсысына да сенбеймін.

	Тозған жүйкенің жарылысынан уланған ақын шайқала теңселіп, аяқ астындағы еден сілкуін тыйды. Рюхин басын көтергенде баяғыда-ақ Мәскеуге кіргенін аңдады. Мәскеу аспанына күн шы-ғып, бұлт жиегін алтынмен аптап тастапты, жүк машинасы бульварға бұрылатын бұрышқа жиналып қалған басқа көліктерден өте алмай тоқтап тұр екен, одан қол созым жерде басын сәл иіп, бульварға немқұрайды ғана қарап тұғырда темір адам тұр.



	Сырқаттанған ақынның басына оғаш бір ойлар лап қойды “Шынайы сәттілік дегеннің нағыз мысалы міне тұр... - Сол сәт Рюхин жүк машинасының платформасына бар бойымен еңселене тұрып, неліктен екенін кім білсін, ешкім соқтықпайтын шойын адамға тиісіп қолын көтерді. - Ол ғой қандай қадам жасаса да, өмірде қандай жағдайға тап болса да - бәр-бәрі тек пайдаға ғана шешіліп, барлығы атақ-даңққа айналды. Ал ол сондайлық не жасады? Менің миым жетпейді... “Долы дауыл қарды үйіріп...” деген сөзде алып кетіп бара жатқан айрықша не бар? Түсінбеймін. Әйтеуір айы оңынан туып жолы болған да! - деп Рюхин ойын ашына қорытып үлгергенде, астындағы жүк машинасының қозғалғанын сезді. - Бұл ақгвардияшы неме мұны әлсін-әлі атып, жамбасын қаусатты да, өлмес өмірін қамтамасыз етті...”

	Колонна қозғалды. Мүлдем сырқат және тіпті қартайып кеткен ақын екі минөттен аспай Грибоедов айбанына кірді. Ол босап та қалыпты. Бұрыштағы бір топ алдарындағысын ішіп болып та қалыпты, олардың ортасында тебетейлі таныс конферансье дедек қағып жүр, қолында “Абрау” бокалы.

	Орамалдар артынған Рюхинді Арчибальд Арчибальдович жылы шыраймен қарсы алып, оны табан аузында қарғыс атқыр шүбе-ректерден арылтты. Клиника мен жүк машинасында әлгіндей азап шекпегенде Рюхин емханада көргендерін, егжей-текжейлеп ойдан қосып әдемілеп-ақ әңгімелеп беретін еді. Ал қазір оған еш зауқы жоқ, оның үстіне байқампаздығы бір басына жетіп артылатын Рюхин жүк машинасындағы азаптан кейін пиратқа алғаш рет тесіле сынай қарап, ол Бездомный жайын сұрап, тіпті “ай-ай-әй” деп аяушылық білдіргенсіген болса да, оның ақын тағдырына немқұ-райды қарайтынын, оны ешбір аямайтынын түсінді. “Жарайсың! Осының дұрыс!” деп аярланып өзегін өртеген өшпенділікпен ойға шомған Рюхин шизофрения жөніндегі әңгімені шорт кесті де, өтініш білдірді.



	- Арчибальд Арчибальдович, маған арақ болса...



	Пират жүзін жаны ашығандай құбылтып күбір етті.



	- Түсінем... заматта әкеледі, - деп даяшыға қол бұлғады.



	Ширек сағаттан соң Рюхин жапа-жалғыз қалып, бүкшиіп балық жеп, рөмкеден кейін рөмке босатып, ойға батып отырды, өміріндегі ештеңені де енді өзгертуге болмайды, тек оны ұмытуға тырысу керек, деп түйді.

	Басқалар думандатып тойлап жатқанда ақын жазған бүкіл түнін босқа жібереді, енді оны қайтып оралта алмайды. Енді тек шамнан басты көтеріп, түннің қайта оралмастай ғайып болғанын түсіну үшін жоғарыға аспанға қарау керек. Даяшылар асығыс-үсігіс үстелдердің дастарқанын сыпырып жатыр. Айбан маңындағы мысықтар таңғы түрге еніпті. Ақынның мойнына толассыз тағы бір күн мінді.





Жетінші тарау


	ҚАТСЫЗ ПӘТЕР



	Егер келесі күні ертеңгілік Степа Лиходеевке былай десе: “Степа! Егер табан аузында тұрмасаңыз сені атады”. - Степа оған қалжыраңқы, естілер-естілмес үнмен: “Атыңдар, қолдан келген-деріңді істеңдер, ал мен тұрмаймын” деп жауап берер еді.

	Тұрмақ былай тұрсын, көзін де аша алмайтындай көреді ол, өйткені айтқанды істесе, нажағай жарқ ете қап, басын жұлып ап бөлшек-бөлшек етіп тастайтын сияқты. Бұл баста зілмауыр қоңырау дүңгірлеп, екі көздің алмасы мен жабулы қабақтардың арасында жасыл жалын шеңберлер жүзіп, ол аз дегендей, лоқсытып зықысын шығарды. Лоқсудың өзін бәз-бір беймаза патефонның үніне байланыстыдай көрді.

	Степа бірдеңелерді еске түсіргісі келеді, бірақ еске түскені жалғыз ғана - кеше қайда екені белгісіз қолына сүлгі ұстап тұрып ол бір келіншекті сүймек болғаны және оған келесі күні тура түс әлетінде қонаққа келемін деп уәде бергені. Келіншек одан бас тартып: “Жоқ, жоқ, ертең мен үйде болмаймын” деп сылтауратты, Степа болса айтқанынан қайтпай: “Ал мен айттым - болды, келемін” деп қасарды.

	Ол қандай келіншек, қазір уақыт қанша, бүгін қай күн, қай ай екенін Степа жалпы білмейді, ең жаманы қайда жатқанынан да хабары жоқ. Тым құрығанда қайда жатқанын ажырату үшін сол көзінің желімдегендей жабысып қалған қабағын ашты. Қара-көлеңкеде жарық сияқты көмескі бірдеңе бұлдырады. Ақыры, Степа трюмоны таныды да, шалқасынан түсіп өз кереуетінде, яғни бұрынғы зергер бикенің кереуетінде, соның жатын бөлмесінде жатқанын түсінді. Сол сәт басына бір ой сарт ете қалды да, көзін жұмып, ыңырси бастады.

	Мән-жайды баяндар болсақ, Варьете театрының директоры Степа Лиходеев таңертең өз пәтерінде оянды. Ол Садовая көшесінде тыныш жерге орналасқан алты қабат үлкен үйдегі марқұм Берлиоз екеуі тең бөліп тұрып жатқан пәтер болатын.

	Атап айтқан абзал, №50 бұл пәтердің көптен бері жаман болмағанымен, оғаштау аты шығып кеткен. Бұдан екі жыл бұрын оның иесі зергер де Фужеренің жесірі болатын. Елу жастағы қадірімен һәм іскер әйел Анна Францевна де Фужере бес бөлменің үшеуін жалға беретін: тұрғындарының біреуінің фамилиясы шамасы Беломут болуы керек, екіншісі аты-жөнін жоғалтып алған.

	Екі жыл бұрын бұл пәтерде түсініксіз бір оқиғалар басталды, одан кісілер із-түзсіз жоғалып кететін болды.

	Бірде демалыс күні пәтерге милиционер келіп, алғы бөлмеге екінші тұрғынды (әлгі фамилиясынан айырылған) бірер минөтке милиция бөліміне кіріп, бірдеңеге қол қоясың деп шақырады. Тұрғын Аннан Францевнаның көптегі адал үй қызметшісі Анфисаға біреу-міреу телефондаса он минөтте оралады деп айтарсың деп, ақ қолғапты әдепті милиционерге еріп кетеді. Бірақ ол он минутты былай қойып, жалпы оралмай қалады. Бәрінен де таңқаларлығы онымен бірге милиционер де жойылып кетеді.

	Құдайшыл, ашығырақ айтқанда, ырымшыл Анфиса қатты қобалжыған Анна Францевнаға турасын айтып, бұл дегенің сиқыршылық, тұрғын мен милиционердің екеуін бірдей дуалап алып кеткеннің кім екенін білемін, бірақ түн жамылып отырып оны айтуға болмайды, деді. Ал сиқыршылықтың басталуы мұң, сосын оны ештеңемен тоқтатуға болмайтыны аян. Екінші тұрғынның дүйсенбіде жоғалып кеткені есте, ал Беломут сәрсенбіде жерге сіңіп кеткендей ұшты-күйді жоқ болды, рас, ол басқа жағдайда жоғалды. Ертеңгілік әдеттегідей оған машина келіп, қызметіне алып кетті, бірақ ешкімді де кері қайтарып әкелген жоқ, машинаның өзі де оралмады.



	Беломут ханымның қайғысы мен үрейін бейнелеп болмайды. Әйткенмен қайғы да, үрей де көпке созылған жоқ. Сол түні Анфиса екеуі, неліктен екені белгісіз Анна Францевна асығыс аттанған саяжайдан оралғанда олар азаматша Беломутты пәтерінен таба алмады. Табылмағаны аз болғандай, ерлі-зайыпты Беломуттар тұратын бөлменің есігін пешаттап тастапты.

	Екі күн әрең-әрең өтті. Осы мерзімде ұйқысыздықтан жапа шеккен Анна Францевна қайтадан асығыс-үсігіс саяжайға кетті... Содан оның оралмағанын айтудың қажеті бола қоймас.

	Жалғыз қалған Анфиса мауқы басылғанша жылап, сағат түнгі бірден кеткенде ұйықтауға жатты. Оған одан әрі не болғаны белгісіз, алайда басқа пәтерлердің тұрғындары №50-де түні бойы бәз-бір тарсыл естіліп, электр жарығы терезелерінен таң атқанша сөнбегенін айтып жүрді. Ертесіне Анфиканың жоқ болғаны айқындалды.

	Бұл үйдегілер ғайып болғандар мен қарғыс атқан құтсыз пәтер хақында әралуан аңыз әңгімелерді ұзақ айтып жүрді... Мәселен, олар мына іспетті. Әлгі қурап қалған құдайшыл Анфиса семіп солып қалған омырауында бойтұмар тәрізді күдері қалташада Анна Францевнаға тиесілі ірі-ірі бес гауһар тас пен патша құймасындағы алтын теңгелерді сақтапты-мыс. Басқалары да осы тектес. Білмегенімізге кепілдік бере алмаймыз.

	Қалай болғанмен де пәтер пешатталып бір апта ғана бос тұрды да, сосын оған зайыбымен марқұм Берлиоз және әлгі Степа, ол да жұбайымен кеп қоныстанды. Лағынет жауғыр сол пәтерге көшісімен-ақ оларды да бір бәлекет шыр айналдыруы әбден табиғи сияқты. Атап айтқанда, бір айдың ішінде екеуінің де зайыптары ғайып болды. Бірақ олар із-түзсіз кеткен жоқ. Айтуға қарағанда, Берлиоздың жұбайын біреулер Харьковтан бір балетмейстермен жүргенінен көріпті, ал Степаның зайыбын Божедомкадан тауыпты. Сумаң сөздерге қарағанда, варьете директоры тамыр-таныстарын пайдаланып, Садовая көшесінде қайтып қараңды көрсетпе деген шартпен әйеліне одан бөлек бөлме алып беріпті.

	Сонымен, Степа ыңырсып жатыр. Үйкүтуші Груняны шақырып, пиромидон сұрамақшы еді, бірақ ол ойынан тез тайды. Одан дәрі сұрау ақымақтық. Груняда пиромидон, әрине, жоқ болар деп шешті. Көмекке Берлиозды шақырмақ боп, “Миша... Миша...” деп екі рет қыңқылдады, бірақ, өздерің де неліктен екенін білесіңдер, жауап ала алмады. Пәтерді құлаққа ұрған танадай тыныштық басты.

	Аяғының башпайларын қозғап, Степа шұлығымен жатқанына көз жеткізді, шалбармен жатқан, жатпағанын анықтау үшін дірілдеген қолымен мықынын сипап көріп еді, анықтай алмады.

	Ақыры, өзінің ешкімге керек болмай жалғыз қалғанын көріп, ешкімнен көмек жоғын сезіп ол қанша адами күш-жігер жұмсау керектігіне қарамастан көтерілуге бел буды.

	Степа жабылып қалған қабағын күшпен ашып, трюмоға қарағанда, шашы қобырап, бет-аузы іскен, аузы-басын қап-қара тікірейген түк басқан, көзінің алды күлтеленген, галстук таққан жағалы жейдесі кірлеген, шұлығын шешпеген дамбалшаң пенденің бейнесін көрді.

	Өзін ол трюмодан осылай көрді, ал қатарындағы айнадан қара киген қара беретті белгісіз бейтаныс адамға көзі түсті.

	Степа кереуетке отыра қап қанталаған көзін белгісіз жанға бажырайтты.

	Үнсіздікті әлгі белгісіз кісі бұзды, баяу да зілді үнмен шетелдік мақамын жасырмай былай деді:



	- Қайырлы күн, асқан әдемі Степан Богданович!



	Тағы да үнсіздік орнап, сосын өзін зорлап керемет күш жұмсап Степа тілге келді:



	- Сізге не керек? - деп ол өз даусын өзі танымай қайран қалды. “Сізге! дегенде сызылта шығарып, “не” дегенді гүж еткізген ол “керек” дегенді дұрыстап айта алмады.



	Бейтаныс жылы шыраймен мырс етті де, қақпағында үшкіл жауһары үлкен алтын сағатын алып, он бір мәрте сыңғырлатып, сөзге кірісті:



	- Он бір! Сіздің оянуыңызды тұп-тура бір сағат күтіп отырмын, әлде маған сағат онда бол деп уақытты өзіңіз белгілеген жоқ па едіңіз? Міне, мен келдім.



	Степа жанындағы орындықты сипалап шалбарын іздеп күбір етті.



	- Кешіріңіз... - Шалбарын киіп боп, қырылдаңқы дауыспен: -Мархабат етіңіз фамилияңызды айтыңызшы, - деп өтінді.



	Оған сөйлеу қиын еді. Әрбір сөз сайын біреу миына ине сұғып алғандай, басы қияметтей қатты ауырады:



	- Қалайша? Сіз менің фамилиямды да ұмытып қалғансыз ба? -деп жымиды бейтаныс.

	- Ғафу етіңіз... деп қырылдаған Степа ішудің, ақыры жаңа кеселге соқтырғанын сезді: оған кереуеттің алдындағы еден әлде қайда сырғып, оның өзі басымен төмен қарай ұшып, құдай ұрып о дүниеден бір-ақ шығатындай сезілді.

	- Қымбатты Степан Богданович, - деп сөз бастады қонақ қулана жымиып, - ешқандай пиромидон сізге көмектеспейді. Одан да ежелгі дана ережеге бағыныңыз - қардың басын қар алады, зәрдің басын зәр алады. Сізді өмірге қайта оралтатын екі стопка арақ пен ыстық тамақ.



	Қанша ауырып тұрғанымен Степа айлакер адам болатын, өзін енді мынадай күйде көрген соң, барлығын да мойындау керек деп ойлады.



	- Ашығын айтқанда, - деді ол тілін әрең қозғап, - кешкісін ептеп...

	- Енді аржағын айтпаңыз! - деп келермен астындағы мамықтағымен аулақ сырғыды.



	Степа көзі атыздай болып, кішкентай үстелден жасақтап әкелген подносты көрді, онда не жоқ дейсің - туралған ақ нан, вазаға салын-ған қара уылдырық, тәрелкедегі маринадталған ақ қозықұйрық, кәстрөл де бос емес, ең бастысы зергер бикенің графиніне толты-рылған арақ бар. Степаны айрықша таңғалдырғаны - графиннің суықтан тершіп тұрғаны. Айтқандай, о жағы түсінікті, ол мұз толтырылған шайқама ыдысқа салынған екен ғой. Бір сөзбен айтқанда, дастарқан тап-тұйнақтай болып білгірлікпен жасалған.

	Бейтаныс Степаның таңданысын сырқат деңгейіне жеткізіп өрістетпес үшін, оған асқан ептілікпен жарты стопка арақты ұстата қойды.



	- Ал сіз ше? - деп шиқылдады Степа.

	- Ықыласпен!



	Секектеген қолымен Степа стопканы аузына апарғанша, бейтаныс өз стопкасындағыны бір деммен тартып салды. Уылды-рықтың бір кесегін шайнап отырып Степа әреңдеп тіл қатты:



	- Ал, сіз неге ас алмай отырсыз?

	- Айтқаныңызға құлдық, ішкеннен кейін бірден жей қою менің салтымда жоқ, - деп жауап қатқан бейтаныс екінші қайтара құйды. Кәстрөлді ашса ішінде қызанақ сап пісірген шұжық бар екен.



	Міне енді көздің алдындағы жасыл жалын сейіліп, ауыздан сөз де шыға бастады және ең бастысы Степаның есінде бірдеңелер қалыпты. Атап айтқанда, кешегі шаруа - скетчтер авторы Хустов-тың саяжайы Сходнада болыпты. Степаны оған Хустов таксомо-тормен апарған. Тіпті таксомоторды “Метрополь” маңынан жал-дағандары да есінде қалыпты, сонда актер ме, актер емес пе, қол шабаданына патефон салған біреу болып еді. Иә, иә, бұл саяжайда болған жайт. Және бір есте қалғаны - әлгі патефонды қосқанда иттердің ұлығаны. Тек анықталмай қалғаны Степаның сүйем деп ұмтылған келіншегі, ол кім екенін сайтаным біле ме... шамасы радиода қызмет етсе керек, бәлкім онда істемейтін де болар.

	Сөйтіп, кешегі күн аз-аздап айқындалды, ал Степаны қазір бүгінгі күн әлдеқайда көбірек қызықтыратындай, әсіресе жатын-жайға беймәлім кісінің кіруі, жай да келмей арағы мен тамағын ала келуі бір жұмбақ. Міне, осыны анықтап алса жаман болмас еді.



	- Ал, енді не, менің фамилиям есіңізге түскен шығар деп сенемін.



	Степа болса қысыла жымиып, қолын жайды.



	- Әйтсе де сіздің арақтан кейін портвейн ішкеніңізді сезіп отырмын. Айналайын-ау, олай жасауға бола ма екен!

	- Осының бәрі екеуміздің ғана арамызда қалсын деп сізден өтінгелі отырмын, - деп сұрана қарады Степа.

	- О, әрине, әрине! Алайда Хустов үшін жауап бере алмайтыным өз-өзінен түсінікті ғой.

	- Ал сіз Хустовты да білуші не едіңіз?

	- Кеше сіздің кабинетіңізде ол дарабозыңды шала-шарпы ғана көріп қалдым, бірақ адамның оңбаған, өсекші, жандайшап, жағымпаз екенін білу үшін бір-ақ рет көз жүгіртудің өзі жетіп жатыр ғой.



	“Айтқаны айна-қатесіз!” деп ойлады Хустовқа берген мінезде-менің дұрыстығы мен дәлелдігіне қайран қалған Степа.

	Рас, кешегі күн бөлшектерден құралады, бірақ варьете директоры алаңдаудан арылған жоқ. Мәселе кешегі күнде далиған қара тесіктің үңірейіп тұрғанында. Қалай дегенмен мынау берет киген бейтанысты кеше Степа өз кабинетінде көрген жоқ.



	- Қара магияның профессоры Воланд, - деп Степаның қиналып тұрғанын көрген келермен тіке айтты да, бәрін рет-ретімен баяндады.



	Кеше күндіз ол шетелден Мәскеу түсіпті де, бірден Степанға келіп, варьетеге өз гастролін ұсыныпты. Степа Мәскеу облыстық көрермендер комиссиясына телефондап, бұл мәселені келісіпті (Степа бозарып кетіп, көзін жыпылықтатты), және профессор Воландпен жеті көрсетілімге келісім-шартқа қол қойыпты (Степаның аузы аңқиып қапты), кейбір жайттарды нақтылай түсу үшін ол сағат онда келетін боп келісіпті... Воланд міне сол үшін келіп тұр.

	Келгенде оны үйкүтуші Груня қарсы алып өзінің де жаңа келіп тұрғанын, келіп істейтін қызметші екенін, Берлиоздың үйде жоқтығын, егер келермен Степан Богдановичті көргісі келсе, жатын жайға өзі кіруін айтыпты. Степан Богданович қатты ұйықтап жат-қандықтан оятуға батпайтынын баяндапты. Степан Богданович-тің қандай жағдайда екенін көрген соң әртіс Груняны таяудағы гастрономға арақ пен тамақ, ал дәріханаға мұз, тағы басқа бірдеңелер әкелуге жіберіпті.



	- Сізбен есеп айырысуға рұқсат етіңіз, - деп тірі өлік болып отырған Степа тістеніп, әмиянын іздей бастады.

	- О, қандай әурешілік! - деп дауыстаған гастролер, қайтып ештеңе тыңдағысы келмеді.



	Сонымен, арақ пен тамақ түсінікті болды. Сонда да Степаға қарау аянышты-ақ еді: ол келісім-шарт жөнінде түк те есіне түсіре алмады, өлтірсең де кеше бұл Воландыңды көрген жоқ. Рас, Хустов болды, ал Воланд болған жоқ.



	- Келісім-шартты көруге рұқсат етіңізші, - деп баяу ғана өтінді Степа.

	- Мінекейіңіз, мінекейіңіз...



	Степа қағазға қарап қалтырап кетті. Бәрі орынды-орынды. Біріншіден, Степаның төлтаңбалы айдақтаған қолы! Финдиректор Римскийдің әртіс Воландқа алда көрсететін жеті ойынының төленетін отыз бес мың сом есебінен он мың сом беруге тура рұқсат еткен қиғаш жазуы шарттың бір бүйірінде тұр. Оның үстіне Воландтың он мың сомды алғаны туралы қолхаты да қоса тігілген.



	“Бұл не өзі?!” ден ойға батқан Степа бейбақтың басы айналды. Естен адасып, жадынан айырыла бастағаны ма?! Алайда келісім-шарт көрсетілгеннен кейінгі жерде одан әрі таңырқағаныңды байқату әбес. Степа қонақтан бір минөтке шығып келуге рұқсат сұрап, алдыңғы бөлмедегі телефонға жүгірді. Жолай асүй жаққа:



	- Груня! - деп айғай салды.



	Бірақ ешкім үн қатқан жоқ. Осы арада ол алдыңғы бөлмеден шығатын Берлиоз кабинетінің есігіне көзі түсіп, қалшиып қатты да қалды. Есіктің тұтқасынан ол жіпке ілінген үп-үлкен пешат-талған сорғышты көрді. Степаның басында біреу “Аман бол! Жетпей тұрғаны осы еді!” деп шаңқ еткендей болды. Сол сәт Степаның ойлары қосарланған рельс жолымен жүйтки жөнелді. Әдетте апат кезінде осылай болатыны бар, қайда апарарын сайтаның білсін, әйтеуір бір жақты бетке алып тарта берді. Степаның басындағы қойыртпақты енді айтып жеткізу қиын. Суық арақ пен ақылға сыймайтын келсім-шарт ұсынған қара беретті бәлекет те осында. Оған қоса сорғышқа басып есікке ілген мөр де осында. Былайынша, Берлиоз бірдеңе бүлдіріп қойды деп кімге айтарсың, айтсаң да ешкім сенбейді емес пе. Алайда бадырайта басылған мөр әне тұр! Иә десеңізші!..

	Дәл осы тұста Степаның миын бәз-бір мақала туралы рабайсыз ойлар түрткіледі. Сол бар болғырды қас қылғандай журналына бассыншы деп Михаил Александровичке тықпалап еді. Өз арамызда айтсақ, мақала лақпа бірдеңе. Болмашы нәрсенің ақшасы да болымсыз...

	Мақаланың еске түсуі мұң екен, ізінше Степа асүйде Михаил Александровичпен бірге кешкі ас ішіп отырғанда айтылған бәз-бір күмәнді әңгіме ойға оралды. Әрине, сөздің толық мәнінде ол әңгімені күмәнді деп санауға да болмайтын еді (Степа ондай әңгімеге бармайды ғой), алайда оның қажетсіз бір тақырыпта өрбігені анық. Ол туралы тіпті сөз қозғауға да болмайтын еді. Мөрлеуге дейін ол әңгімені ештеңеге арзымас дүние санауға сөз жоқ болатындай да, ал мынау мөрден соң олай деу қиын..

	“Аһ, Берлиоз, Берлиоз! - деп Степаның басында бірдеңелер қыз-қыз қайнады. - Мынау тіпті басқа келер, миға сияр іс емес қой!”

	Бірақ ұзақ уайымдауға мұрша болған жоқ, Степа варьетенің финдиректоры Римскийдің кабинетіндегі телефонның нөмірін терді. Степаның жағдайы да шетін: біріншіден Степа келісім-шартты көрсеткеннен кейін де сенбей тексеріп жатыр деп шетелдік ренжіп қалуы кәдік, екіншіден финдиректормен ол жайында сөйлесудің өзі өте-мөте қиын. Шын мәнінде “Кеше қара магияның профессорымен отыз бес мың сомға шарт жасадым ба?” деп одан қалай сұрарсың. Олай сұраудың жөні де, жолы да жоқ қой!



	- Иә! - трубкадан Римскийдің қатқыл, сүйкімсіз даусы естілді.

	- Сәлеметсіз бе, Григорий Данилович, - деп сөзін баяу бастады Степа, - бұл Лиходеев қой. Мәселе міне мынандай... ім... ім... менде әлгі... иә... әртіс Воланд отыр. Міне былай... сұрайын дегенім бүгінгі кештің жайы.

	- Аһ, қара маг, сиқыршы ма? - деп трубкадан үн қатты Римский. - Афишалары қазір әзір болады.

	- Аһа, - деді әлсіз үнмен Степан, - жарайды, әзірше...

	- Ал өзіңіз тез келесіз бе? - деп сұрады Римский.

	- Жарты сағаттан кейін, - деп жауап қатқан Степа трубканы іліп, қолымен ып-ыстық басын сығымдады. Аһ, қандай келеңсіз жағдай тап болды. Жадыма менің не болған, азаматтар? Ә?



	Алайда алдыңғы бөлмеде одан әрі кідіру ыңғайсыз, сондықтан Степа табан аузында жоспар жасады: бар мүмкіндікті пайдаланып, өзінің естір құлаққа ерсі ұмытшақтығын жасыру шарт, ал қазір бір бастан қулық жасап, шетелдіктен Степаға сеніп тапсырған варьетеде бүгін не көрсетпек ниеті барын сұрап алу қажет.

	Степа аппараттан бұрылған сәтте алдыңғы бөлмеге қойылған, жалқау Груня атамзаманнан бетін бір сүртпеген сатпақ айнадан бәз-бір оғаш тұлғаны көрді - өзі сырықтай ұзын, көзінде пенсне бар (еһ, шіркін осы арада Иван Николаевич болса ғой! Ол бұл сүмелекті жазбай танитын еді). Ал ол айнадан көрінді де, замат жоқ болды. Степа үрейленіп алдыңғы бөлмеге жітірек үңілді, ол екінші рет тәлтіректеп қалды, өйткені айнадан тайшадай дәу қара мысық өтті, ол да әлгіндей әп-сәтте ғайып болды.

	Степаның жүрегі үзіліп аяғының басына түсіп; шайқалақтап қалды.

	“Бұл не пәле өзі? - деп ойға шомды ол; - мен осы есімнен танайын дегенмін бе? Мынау бейнелер қайдан жүр? - Ол алдыңғы бөлмені тағы бір барлап, үрейлене айғай салды.



	- Груня! Мында біздің үйде тентіреп жүрген қайдағы мысық? Қайдан келген өзі, оның қасында тағы да кім бар?

	- Алаң болмаңыз, Степа Богданович, - деген үн шықты, дауыс Грунянікі емес, жатынжайдағы меймандыкі екен. - Мысық менікі. Ал Груня жоқ, мен оны Воронежге, отанына жібердім, өйткені ол сізден көптен бері демалыс бермей жүр деп шағымданды. Оған бола жүйкеңізді тоздырмаңыз!



	Бұл сөздердің күтпеген әрі келеңсіз болғаны сондай, Степа оны құлағынан ағызып жіберуге тырысты. Ұнжырғасы түсіп; жатынжайға қарай жүгіріп, табалдырықта сілейіп тұрды да қалды. Төбе шашы тік тұрып, маңдайынан шып-шып тер шықты.

	Қонақ жатынжайда жалғыз емес, тобымен отыр. Екінші мамықтақты алдыңғы бөлмеде айнадан көрінген ұзынтұра отыр. Енді ол айқын көрінді: құс қауырсынындай мұрты бар, пенснесі жалт-жұрт етеді, ал екінші көзі жоқ. Жатынжайда одан да сорақы нәрсе бар екен, зергер бикенің жұмсақ тағында көсіліп үшінші және шалжияды, онысы алдыңғы бір аяғымен арақ құйған стопка ұстаған, екінші аяғында шанышқысы бар, онымен тұздалған қозықұйрықты бір-бірлеп шаншып көріп жатқан сұмдық жуан қара мысық.

	Жатынжайдың онсыз да әлсіз жарығы жалпы өшуге айналып, Степаның көзінде жылт-жылт етті. “Е, есінен осылай адасады екен-ау” деп ойлаған ол маңдайшадан ұстай алды.



	- Байқаймын, сіз аз-кем таңырқап тұрған сияқтысыз, ардақты Степа Богданович? - деп сөз тартты Воланд тісі сақылдап тұрған Степадан. - Ал шынтуайтына келсек, таңданатын да ештеңе жоқ. Бұл менің нөкерлерім.



	Сәл сәт мысық арақты қағып салды да, Степаның маңдайшадағы қолы төмен сырғыды.



	- Ал өрен-жаран болған соң бұлар орын талап етеді, - деп сөзін жалғастырды Воланд. - Сондықтан бұл пәтерде біздің бәз-біреуіміз артық болармыз. Маған сол артық жан нақ өзіңіз сияқты көрінеді.

	- Бұлар, бұлар! - деп текеше бақылдаған алабажақ ұзынтұра Степаны көптік жалғаумен айтты да: - Бұлар соңғы кезде жалпы сұмдық ластап жүр. Маскүнемдікке салынып, қызмет бабын пайдаланып әйелдерге барады, бітіріп жүрген ештеңесі жоқ және қолдарынан түк те келмейді, өйткені жүктелген жұмыстан ешқандай түсінігі жоқ. Тек басшылықтың көзін бояйды.

	- Қазынаның машинасын босқа айдайды! - деп сумаңдады қозықұйрық шайнап тұрған мысық.



	Осы арада пәтердегі төртінші, соңғы құбылыс төбе көрсетті, ол кезде сырғып еденге түскен Степа әлсіз қолымен жақтауды тырналап жатқан-ды.

	Тура трюмоның айнасынан кішкентай ғана, бірақ иығы әдеттен тыс кең, басына бақырашқа ұқсас қалпақша киген, аузынан азуы ақсиып тұрған, онсыз да бет әлпеті жексұрын біреу шықты. Өзі және өрттей қызыл, жирен.



	- Мен, - деп сөзге араласты әлгі жаңа келген, - жалпы мұның директорлыққа қалай ілігіп жүргенін түсінбеймін, - деп жирен барған сайын мұрнынан сөйлеуін үдетіп, мыңқылдай түсті: - мұның директорлығы менің архиерейлігім сияқты.

	- Сен архиерейге ұқсамайсың, Азазелло, - деп қағытты тәрелкесін шұжық салып жатып мысық.

	- Мен де соны айтып тұрмын ғой, - деп мыңқылдаған жирен Волондқа бұрылып, ілтипатпен сөз қосты: - Мессир, мұны тұрым-тай тұсына деп Мәскеуден қаңғыртып жіберуге рұқсат етіңізші.

	- Пірс!! - деп ыр ете қалды кенет мысық жүнін тікірейтіп.



	Сонда жатынжай Степаның төңірегінде шыр айналып, ол жақтауға басымен соғылып, есі ауып бара жатып, “өлді деген осы шығар...” деп ойлады.



	Бірақ ол өлген жоқ, көзін жайлап ашып, өзінің тас тәріздес бірдеңеде отырғанын көрді. Айналасында бірдеңелер шуылдайды. Көзін анықтап ашқанда ол теңіз шулап, ол аз болса толқындар тулап мұның аяғына соғып жатқанын, қысқартып айтқанда, өзінің айлақ аузына салынған құрылыс - молдың ең шетінде отырғанын, астында жарқыраған көгілдір теңіз, артында таудағы әсем қала екенін көрді.

	Мұндай жағдайда не істеу керегін білмеген Степа тәлтіректеп аяғынан тік тұрып, молмен қозғалып, жағаға беттеді.

	Молда тұрған бір кісі шылым шегіп, теңізге түкіріп тұр. Степаға ол алара қарап түкіруін тоқтатты. Осы арада Степа бір өнер шығарды: Бейтаныс шылымшының алдына тізерлеп отыра қалып:



	- Айтыңызшы, бұл қандай қала, жалынамын! - деді.

	- Алайда! - деді мейірімсіз шылымшы.

	- Мен мас емеспін, - деді қырылдап Степа, - мен аурумын, маған бірдеңе болды, аурумын. Мен қайдамын өзі? Бұл қандай қала...

	- Ал айталық, Ялта...



	Степа баяу күрсініп, бір бүйіріне сылқ ете қалды, басын молдың қызған тасына соғып алды.





Сегізінші тарау


	ПРОФЕССОР МЕН АҚЫН АРАСЫНДАҒЫ ЖЕКПЕ-ЖЕК



	Ялтада тура Степаның есі ауысқан тұста, яғни күндізгі сағат он бір жарым шамасында ұзақ та терең ұйқыдан оянғаннан кейін Иван Николаевич Бездомныйдың ақыл-есі оралды. Біраз уақыт ол мынау қабырғалары аппақ, бәз-бір ашық металдан жасалған тамаша түнгі үстелі бар, ақ перденің аржағынан күннің нұры сезілетін беймәлім бөлмеге қалай түскенін ой елегінен өткізді.

	Иван басын сілкіп қап, оның ауырмайтынына көз жеткізіп, емханада жатқанын есіне түсірді. Осы ой өз соңынан Берлиоздың ажалы жөніндегі естеліктерді туындатты, бірақ ол бүгін Иванды онша қатты қобалжытқан жоқ. Ұйқысы қанған Иван Николаевич байыптырақ боп, айқынырақ ойлай бастады. Тап-таза, жұмсақ та қолайлы серіппелі кереуетте жатып Иван өз қасынан қоңырау түймесін көрді. Заттарды қажетінсіз-ақ қозғап көретін әдетімен ол түймешені басты. Түймеше басылғаннан кейін бір сылдыр немесе басқа құбылыс болар деп күткен еді, мүлдем басқа нәрсеге тап болды. Иван төсегінің аяқ жағынан күліңгір цилиндр жанды, оған “Ішу керек” деп жазылыпты. Біраз уақыт тұрып цилиндр айнала бастады да, “Няня” деген жазу шыққанда ғана тоқтады. “Няня” сосын “Докторды шақырыңыз” деген жазумен алмасты.



	- Ім... - деді Иван мынау цилиндрмен одан әрі не істерін білмей. Алайда оның ыңғайы кездейсоқ келді: Иван “Фельшер бике” деген сөзге түймешені екінші қайта басып еді, цилиндр баяу сыңғырлап, тоқтады да сөнді. Сосын бөлмеге таза ақ халат киген толықша сымбатты бір әйел кіріп, Иванға:

	- Қайырлы таң! - деді.



	Бұл сәлемді дәл қазіргі жағдайда орынсыз деп санаған Иван жауап қайырмады. Шынтуайттап келгенде сап-сау адамды емханаға салып, мұның өзі осылай болуы керек те деген сыңай танытады.

	Осы екі ортада әйел жүзінің жылы шырайын жоғалтпай түймешені бір басу арқылы терезе пердесін жоғары ысырды, іле кең ілгекті, еденге дейін жететін тортемірден бөлмеге күн сәулесі лап қойды. Тортемірдің аржағынан балкон, одан бұрала аққан өзеннің жағасы көрінді, келесі жағада сыңсыған қарағайлы орман тұр.



	- Кәнекей, ванна алыңыз, - деп шақырды әйел, оның қолының астынан ішкі қабырға ысырылып, аржағынан ванна бөлімшесі мен тамаша жабдықталған киерхана шыға келді.



	Иван әйелмен сөйлеспеуге бекінсе де, жалтыраған краннан сарылдап ваннаға судың қалай құйылып жатқанын көріп шыдай алмай:



	- Қарай гөр! “Метропольдағыдай” ғой өзі, - деді қулана.

	- О жоқ, - деп масаттана жауап қатты әйел, - одан әлдеқайда жақсы. Мұндай жабдық ешқайда, тіпті шетелдерде де жоқ. Ғалымдар мен дәрігерлер көріп танысу үшін арнайы келеді біздің клиникаға. Бізде шетелдік туристер күн сайын болады.



	“Шетелдік турист” деген сөзді естігенде Иванның ойына заматта кешегі консультант түсті. Иван түнеріңкіреп, қабағының астымен қарап тіл қатты:



	- “Шетелдік туристер... Шетелдік туристер десе ғой ішкен астарыңды жерге қоясыңдар. Ал олардың арасынан алуан түрлісі табылады. Мәселен, мына мен кеше сондай біреумен танысып, оным өзіме қымбатқа түсті.



	Енді болмағанда Понтий Пилат жөнінде көйіткелі шақ қалды, әйтеуір өзін-өзі ұстап, әйел адамға ондай әңгіменің еш қажеті жоғын, айтқанмен де ол бұған көмектесе алмайтынын ұқты.

	Жуынып шыққан Иван Николаевичке сол арада ваннадан шыққан ер адамға не керектің бәрі берілді, өтектелген жейде, ішкиім, шұлық дегендей. Ол аз болса, шкәптың есігін ашып, әйел оның ішін нұсқап:



	- Не кигіңіз келеді - халат па әлде пижама ма? - деп сұрады.



	Жаңа тұрғынжайға зорлап бекітілген Иван әйелдің еркіндігінен қолын сәл ғана соқпай, саусағымен күрең түсті помази пижаманы үнсіз түртті.



	Осыдан кейін Иван Николаевичті үн-түнсіз дәлізбен ертіп жүріп, атшаптырым үлкен кабинетке алып кірді. Ғажап жабдықталған осынау ғимараттағының бәріне келемеждей қарауға бел буған Иван кабинетке табанда-ақ “фабрика-асүй” деп ат қойып, айдар таға қойды.

	Олай атаудың негізі де бар еді. Мұнда шкәптар мен никель-денген құрал-саймандар салынған кішкене әйнек шкәпшалар тұр. Құрылысы әдеттен тыс күрделі мамықтақтар, қалпақшасы жалтыраған бүйірлі шамдар, толып жатқан шыны сауыттар, газ шілтерлер, электр сымдары не сән, еш пендеге белгісіз приборлар не сән.



	Кабинетте Иванды айналшықтап үш адам жүрді - екеуі әйел де, біреуі еркек, бәрі ақ киіп алған. Әуелі Иванды бұрышқа үстелдің басына апарды, одан бірдеңелер сұрамақ сыңайлары бар. Иван жағдайды ой елегіне салуы керек. Оның алдында үш жол тұр. Алғашқы жол оны айрықша баурады, ондағысы мынау шамдар мен бас қатырған заттардың бәрін талқандап, сол арқылы бостан-босқа қамалып отырғанына қарсылыған білдіру. Алайда бүгінгі Иван мен кешегі Иванның арасында недәуір айырмашылық бар, соңғысына алғашқы жол күмәнді болып көрінді, олар бұны емге көнбейтін елірген жынды деген ой түйсе қайтті. Сондықтан алғашқы ойды Иван сілкіп тастады. Екінші жол - консультант пен Понтий Пилат жөніндегі хикаяны жедел баяндау. Алайда кешегі тәжірибе бұл әңгімеге ешкім сенбейтінін немесе теріс түсінетінін аңғартты. Сондықтан Иван бұл жолдан да бас тартты да, үшінші жолды ұстанып, томаға тұйықтанып үндемеуге бел буды.

	Бұл ойын да толық жүзеге асырудың орайы келмеді, аз да болса, түнере отырып бірталай сұрақтарға жауап беруге мәжбүр болды.

	Иванның өткен өміріне қатыстының бәрін, тіпті осыдан он бес жыл бұрын скарлатинамен ауырғанына дейін сұрап білді. Иванның жауабынан қағаздың бір бетін жазып бітіп, екінші жағын аударған әйел оның туған-туыстары жөніндегі сауалға көшті. Шатақ енді басталды: кімің өлді, ажалы неден болды, ішпеуші ме еді, тері ауруларымен ауырған жоқ па еді? - деген тәрізді кілең бір шым-шытырық сұрақтар. Қорытындысында кешегі Патриарх тоға-нында болған оқиға жайында айтуын өтінді, бірақ қыстаған жоқ. Понтий Пилат туралы хабарға да таңданбады.

	Осы жерде әйел Иванды ер адамға тапсырды да, ол басқаша қарады, ештеңе сұрап мезі қылған жоқ. Ол Иванның дене қызуын өлшеп, тамыр соғысын қарап, бәз-бір шаммен көзіне үңілді. Ізінше еркекке көмектескелі басқа әйел келді, Иванның арқасына ине салды, бірақ ауыртқан жоқ, балғаның сабымен кеуде терісіне сурет сияқты бірдеңелер сызды, балғамен тізені тықылдатып көріп еді, аурудъщ аяғы ыршып кетті, саусағын тесіп, қан алды, қарын шанышқылады, қолына бәз-бір резеңке білезік салды.

	Иван бәріне іштей мырс-мырс күліп, барлығының да ақылға сыймайтындай ерсі шыққанын ой таразысына салды. Ойлап қарашы енді! Жұрттың бәрін беймәлім консультанттан төніп келе жатқан қатерден сақтандырғысы келіп, оны ұстауға тырысқанда тапқаны қайдағы бір құпия кабинетке түсіп, Вологдада ішуден көз ашпайтын нағашысы Федор жөнінде көр-жерді шатпақтауға мәжбүр болғаны ма?

	Ақыры Иванды жіберді. Өзінің бөлмесіне қайтып әкелінді, онда оған бір шыны кофе, шала пісірілген екі жұмыртқа және май жаққан ақ нан берілді.

	Ұсынған тағамның бәрін ішіп-жеп, Иван осы мекемедегі ең басты біреуді күтті, өзге-өзге сол кісі өзіне дұрыс қарап, әділдігіне көшер деп үміттенді.

	Ертеңгілік астан кейін көп ұзамай оның күткен кісісі де келді. Иван жатқан бөлменің есігі ойламаған жерден ашылып, ақ халат киген бір топ адам сау ете қалды. Барлығының алдында актерлерше мұқият қырынған, көзі уытты да сүйкімді, мінезі сыпайы жасы қырықтар шамасындағы кісі кірді. Барлық өрен-жараны айрықша ілтипат жасап, құрмет көрсеткендігінен болар, оның келуі мейлінше салтанатты боп шықты. “Понтий Пилат сияқты”, - деп ойлады Иван.

	Иә, бұл, сөз жоқ, бас кісі. Ол орындыққа жайғасты да, қалғандары түрегеп тұрды.



	- Доктор Стравинский, - деп өзін таныстырған ол Иванға жылы шыраймен қарады.

	- Мінекейіңіз, Александр Николаевич, - деп жинақы ғана сақалы бар біреу бас кісіге түгел толтырылған Иванның парақшасын берді.



	“Тұтас іс жасақтапты ғой!” - деп ойлады Иван. Бас дәрігер болса, кәнігі көзбен қағазды жүгіртіп қарап шықты да “Огу, огу...” деп күбірледі, айналасындағылармен түсініксіздеу бір тілде аз-кем пікір алмасты.

	“Пилат сияқты бұл да латынша сөйлейді екен-ау...” - деп Иван мұңға батты. Кенет оны бір сөз дір ете қалуға мәжбүр етті, ол -“шизофрения”, әттеген-ай, кеше Патриарх тоғанында лағынет жауғыр шетелдіктің аузынан шыққан сөзді бүгін мұнда профессор Стравинский қайталап тұр.

	“Демек, бұл білген ғой!” - деп мазасызданды Иван.

	Бас дәрігер шамасы айналасындағылар не айтса да, бәрімен келісіп, бәріне қуануды өзіне ереже тұтатын болса керек, онысын ол “тамаша, тамаша...” деген сөзбен білдіріп отырады екен.



	- Тамаша! - деп Стравинский парақшаны бәз-біреуге қайтарып беріп Иванға қарады: - Сіз ақынсыз ғой?

	- Ақын, - деп түнере жауап қатты Иван және алғаш аяқ астынан поэзияға деген бір жиіркенішті сезінді де, неге екені белгісіз, есіне түскен өлеңдерінің бәрі өзіне сүйкімсіз көрінді.

	- Бетін тыржитып ол өз кезегінде Стравинскийге сұрақ қойды:

	- Сіз профессорсыз ба?



	Оған Стравинский ықыласпен сыпайы ғана бас изеді.



	- Және сіз осындағы бассыз ғой? - деді Иван.



	Стравинский бұған да бас изеді.



	- Менің сізбен сөйлесуім керек, - деді Иван.

	- Мен сол үшін де келдім, - деп үн қатты Стравинский.

	- Мәселе мынандай, - деп бастады Иван арыла айтар сәт туғанын сезіп, - мені жындыға айналдырды да қойды, сөзімді ешкімнің де тыңдағысы келмейді...

	- О жоқ, сізді біз зейін қойып зер сала тыңдаймыз, - деді Стравинский жұбата сөйлеп сабырмен. - Және сізді жындылар қатарына жатқызуға тіпті де жол бермейміз.

	- Онда тыңдаңыз: кеше кешкісін Патриарх тоғанында, шетелдік пе, шетелдік емес пе, әйтеуір бір тылсым тұлғамен кездестім, ол Берлиоздың өлетінін алдын ала біліпті, ал Понтий Пилатты өз көзімен көріпті.



	Нөкерлер үнсіз ғана тырп етпей тыңдады ақынды.



	- Пилатты ма? Пилатыңыз Иса пайғамбардың қасында болған ба кәдімгі? - деп сұрады Стравинский Иванға көзін күзе қарап.

	- Соның өзі.

	- Аһа, ал Берлиоз әлгі трамвайдың астына түсіп опат болған ғой? - деді Стравинский.

	- Дәл солай, кеше оны менің көз алдымда трамвай турап кетті ғой Патриархта, соны әлгі жұмбақ адам...

	- Понтий Пилаттың танысы ма? - деп сұрады зады түсінігінің молдығымен дараланатын Стравинский.

	- Дәл сол,- деп растады Иван Стравинскийді сынай отырып. -Міне, алдын ала айтқан сол, Аннушка күнбағыс майын төгіп алды... деді ғой. Ал Берлиоз тура сол май төгілген жерде тайғанап кетті. Сізге бұл қалай, жаға ма? - деді Иван сөзіне көп мағына бергелі шұқшиып әрі әсерлірек болар деп дәмеленіп.



	Алайда ондай әсер болған жоқ, Стравинский оған онша мән бермей, әншейін ғана келесі сұраққа көшті:



	- Ал әлгі Аннушка кім?



	Бұл сұрақ Иванды ептеп шамдандырды, бет-аузы жыбырлап кетті.



	- Аннушканың бұл арада еш қажеті жоқ, - деді ол күйгелек-теніп, - оның кім екенін сайтаным біле ме. Садоваяда тұратын бір ақымақ қатын шығар. Мұндағы маңыздысы бейтаныстың күнбағыс майын алдын ала білуі емес пе? Сіз мені түсініп тұрсыз ба?

	- Тамаша түсінемін, - деп байсалды жауап қатқан Стравинский ақынның тізесін жанап кетіп: - абыржымай, сөзіңізді жалғастыра беріңіз, - деді.

	- Жалғастырамын, - деді Иван ащы тәжірибеден түйген тәліміне орай тек сабырлылық қана көмектесетіне сеніп Стравинскийдің ойлағанын табуға тырысып. - Сонымен әлгі жұмбақ жан консуль-тантпын, деп өтірік алдайды, алайда әдеттен тыс тылсым күші бары шын сияқты. Мәселен қыр соңынан қалмай қанша қусаң да жету мүмкін емес. Онымен және бір екеу жүр, екеуі де барып тұрған сұмпайы: біреуі сынық көзілдірік салған бір ұзынтұра да, екіншісі тайыншадай үлкен мысық, онысы трамвайда өз бетімен жүре береді. Оның үстіне әлгі бейтаныс жеке өз басы балконда Понтий Пилатпен бірге отырыпты, - деп сөзін ешкім бөлмеген Иван зор жалынмен сендіре сөйледі. - бірге болғаныңда ешқандай күмән жоқ. Сонда бұл не болғаны өзі? Ә? Оны жедел тұтқындау керек, әйтпесе сорымызды қайнатып, дүниені бүлдіреді.



	- Сонымен сіз оның тұтқындалуын діттеп жүрсіз ғой? Сізді дұрыс түсіндім бе? - деді Стравинский.



	“Бұл ақылды екен, - деп ойлады Иван, - зиялылардың арасында да бірен-саран ақылдылар кездесетінін мойындау керек.



	- Дұп-дұрыс! Өзіңіз ойлаңызшы, ондайларды тұтқындамасқа бола ма?! Ал мені бұл арада күштеп ұстап отыр, көзімді шаммен шұқиды, ваннаға сап шомылдырады, Федор нағашым туралы шұқылап бірдеңелер сұрайды.

	- Олай болса, тамаша, тамаша бәрі де! - деп үн қатты Стравинский. - Міне енді барлығы айқындалды. Шынында да емханада сау адамды ұстауда қандай мән бар? Жақсы. Егер сіз маған саумын деп айтатын болсаңыз бұл арадан табанда шығарамын. Сау екеніңізді дәлелдемей, тек айтсаңыз болды. Сонымен, сіз саусыз ба?



	Сол сәт керемет тыныштық орнады, ертеңгілік Иванды күткен толықша әйел профессорға разылықпен көз салды, ақын тағы да “шынымен ақылды” екен деп ойлады.

	Профессордың ұсынысы оған қатты ұнады, алайда жауап беру үшін алдымен маңдайын қырыстырып мейлінше ойланды да, ақыры нақтап:



	- Мен саумын, - деді.

	- Міне енді тамаша, - деді үстінен бір жүк түскендей дауыстап Стравинский, - олай болса, кәне, логикалық тұрғыдан ойлап көрейікші. Кешегі күніңізді ғана алайық. - Осы арада бұрылған оған Иванның парақшасын жедел бере қойды. Сізге Понтий Пилаттың танысымын деп өзін таныстырған беймәлім адамды іздеп жүріп кеше мынадай қарекеттер жасағансыз, - деп бірде қағазға, бірде Иванға қарап қойып Стравинский ұп-ұзын саусақтарын біртіндеп бүге бастады. - Омырауыңызға шағын иконаны түйредіңіз. Солай болды ма?

	- Болды, - деп тұнжырай келісті Иван.

	- Дуалдан құлап, бетіңізді жаралапсыз. Солай ма? Қолыңызға жанған шырақ ұстап мейрамханаға ішкиіммен ғана келіпсіз, онда біреуді соғып жіберіпсіз. Сізді мұнда байлап-матап әкелген. Мұнда түскен соң милицияға телефон шалып, пулеметтер жіберуін сұра-ғансыз. Сосын терезеден секіріп кетуге әрекеттенгенсіз. Солай ма? Осы арада бір сұрақ туады: осылай әрекет жасай жүріп бәз-біреуді ұстап, тұтқындау мүмкін бе, өзі? Егер сіз сау адам болсаңыз, өзіңіз-ақ мүмкін емес деп жауап берер едіңіз. Сіздің бұл арадан кеткіңіз келе ме? Мархабатыңызға құлдық. Алайда тағы да сұрақ қоюға рұқсат етіңіз, бұл арадан кеткенде сіз қайда бармақсыз?

	- Әрине, милицияға барамын, - деп жауап қатты Иван бұрынғыдай батылданбай, профессордың көз алдында сәл-пәл абдырып.

	- Тұп-тура осы арадан ба?

	- Огу.

	-Ал өз пәтеріңізге соқпайсыз ба? - деп сұрады Стравинский.

	- Соғатын уақыт жоқ. Мен пәтер аралап жүргенде ол сытылып құтылып кетеді ғой.

	- Солай делік. Ал сіз милицияға барғанда алдымен не айтасыз?

	- Понтий Пилат туралы айтам, - деп жауап берді Иван Николаевич, сол сәт көзі тартып тұманданып кетті.

	- Жарайды, міне тамаша! - деді бағынған болып Стравинский, сосын сақалдыға қарап бұйрық берді. - Федор Всильевич, кәнекей, азамат Бездомныйға қалаға шығуға рұқсат жазыңыз. Бірақ мына бөлмеге ешкімді жібермеңіздер, төсек-орны ауыстырылмасын. Екі сағаттан кейін азамат Бездомный осында қайтып келеді. Ал енді не, - деп ақынға қарады, - сізге мен табыс тілемеймін, өйткені табысқа жететініңізге титтей де сенбеймін. Тезірек жолыққанша! - Осыны айтып ол орнынан тұрды да, өрен-жараны түгел қозғалды.

	- Қалайша мен мұнда қайтып оралмақпын? - деп абыржи сұрады Иван.



	Стравинский осы сауалды күткендей-ақ жедел қайта отырды да, сөз бастады.



	- Неліктен екенін айтайын, сіз дамбалшаң милицияға кіріп барып, Понтий Пилатты тікелей білетін адаммен жолығысып едім десеңіз, сізді сол заматта-ақ осында алып келеді, сөйтіп сіз қайтадан осы бөлмеден бір-ақ шығасыз.

	- Бұл арада дамбалдың не қатысы бар? - деп сұрады Иван жан-жағына абдырай қарап.

	- Ең бастысы - Понтий Пилат. Және дамбалдың да қатысы бар. Себебі біз қазынаның киімін сізден шешіп алып, өз киміңізбен жібереміз ғой. Сіз бізге дамбалшаң жеткізілгенсіз. Ал сіз қанша тұспалдап айтқаныма қарамастан пәтеріңізге соғуды жалпы ойлаған жоқсыз. Одан әрі Пилатыңыз кетеді де... шаруа сонымен бітеді.



	Осы арада Иван Николаевичке оғаш бірдеңе тап болады. Оның ерік күші тас талқан болып әлі құрып дәрменсізденіп, біреудің ақыл-кеңесін қажетсізденетінін сезінді.



	- Сонда не істеу керек? - деп назаланды ол мойып.

	- Міне енді тамаша! - деп үн қатты Стравинский. - Бұл өте орынды сұрақ. Енді сіз не күйге ұшырағаныңызды айтуыма әбден болады. Кеше біреу сізді қатты қорқытқан, Понтий Пилат жайында әңгіме айтып, және басқа бірдеңелермен үрейіңізді ұшырған. Сосын сіз күйіп-пісіп, жүйкеңіз құрып, жұлқынып, Понтий Пилат туралы әңгімені өршітіп қала кезіп кеткенсіз. Сондықтан сізді жұрттың есі ауысқан жынды деп қабылдауы әбден орынды. Қазір бұдан құтылуыңыздың жалғыз-ақ жолы бар, ол - толық тыныштық. Сол себепті сізге сөзсіз осында қалу қажет.

	- Ал, оны ұстау қажет қой! - деп енді жалбарынғандай болды Иван.

	- Жақсы, бірақ ол үшін өзіңнің қара тер боп жүгіруіңнің қажеті қанша? Ол кісіге деген күмән-күдігіңіз бен айып-кінәңізді қағазға түсіріңіз. Өтінішіңізді тиісті жеріне жіберуден оңай ештеңе жоқ. Сіздің топшылауыңыздай мәселе шын қылмыскерде болып тұрса, барлығы жедел де шапшаң айқындалады. Алайда бір шартым бар: басыңызға күш түсірмеңіз, Понтий Пилат жөнінде азырақ ойлауға тырысыңыз. Айта берсе, әңгіме деген аз емес қой. Оның бәріне бірдей сене беруге болмайды.

	- Түсіндім! - деп батыл мәлімдеді Иван, - Маған қағаз бен қалам берулеріңізді сұраймын.

	- Қағаз бен қысқантай қарындаш беріңіз, - деп бұйырды Стравинский толықша әйелге, ол Иванға былай деді: - Бірақ бүгін жазбауға кеңес беремін.

	- Жоқ, жоқ, бүгін, міндетті түрде бүгін жазамын, - деп ышқына айғайлап жіберді Иван.

	- Онда жақсы. Тек миға салмақ салмаңыз. Бүгін шықпаса, ертең шығады.

	- Ол кетіп қалады ғой.

	- О, жоқ, - деп сеніммен қарсылық білдірді Стравинский, - ол ешқайда да кетпейді, оған кепілдік беремін. Және есіңізде болсын, мұнда сізге жан-жақты көмек береді, онсыз сізден ештеңе де шақпайды. Сіз мені естіп тұрсыз ба? - деп сұрады сөзіне баса мән беріп, сосын қос қолдап Иванның қолын уыстай ұстап, өзіне тартып, оның көзіне тесіле қарады да әлгі айтқанын қайталады. Мұнда сізге көмек береді... естисіз бе сіз мені?.. Мұнда сізге көмек береді.. көмек береді... Бойыңыз жеңілдеп көңіліңіз сергиді. Мұнда тыныш, барлығы бар, алаңсыз. Сізге мұнда көмек береді...



	Иван Николаевич күтпеген жерде есінеп, жүзі жылып, жұмсарайын деді.



	- Иә, иә, - деді ол баяу ғана.

	- Міне енді тамаша! - деп өз әдетімен әңгімені түйіндеп Стравинский орнынан көтерілді. - Жолыққанша! - деп Иванның қолын қысты сосын шығып бара жатып, сақалдыға бұрылып тапсырма берді: - Иә, кислородты байқап көріңіздер... Сосын ванна...



	Бірер сәттен кейін Иванның алдында Стравинский де, оның өрен-жараны да болған жоқ. Терезедегі тордың аржағында талма түстегі күннің нұрына малынып басқа жағада көктемгі көңілді орман көлеңдейді, ал берірек өзен жарқырап жатыр.





Тогызыншы тарау


	КОРОВЬЕВТІҢ ҚЫЛЫҚТАРЫ



	Мәскеудегі Садовая көшесінде марқұм Берлиоз тұрған №302 үйдің тұрғынүй серіктестігінің төрағасы Никанор Иванович Босойдың сәрсенбіден бейсенбіге қараған түннен бастап шаруасы бастан асып кетті.

	Түн ортасында үйге Жалдыбин қатысатын комиссия келіп Никанор Ивановичті шақырып алып оған, Берлиоздың ажалы туралы хабарлап, онымен бірге №50 пәтерге тартты.

	Онда марқұмның қолжазбалары мен заттары пешатталды. Келіп-кетіп жүретін үй қызметшісі Груня да, жеңілтек Степан Богданович те ол кезде пәтерде болмады. Комиссия Никанор Ивановичке марқұмның қолжазбасы талдап сұрыптау үшін алынатынын, ал тұрғын алаңы, яғни үш бөлме (бұрынғы зергер бикенің кабинеті, қонақжайы мен асханасы) тұрғын үй серіктестігінің қарауына өткізілетінін, ал заттары алда мұрагерлері табылғанша аталған тұрғын алаңда сақталатынын хабарлады.

	Берлиоздың ажалы туралы хабар бүкіл үйге адам айтқысыз шапшаңдықпен тарады да, ертеңгі сағат жетіден Босойға бейсенбі күні дамылсыз телефондады да жатты, сосын марқұмның тұрғын алаңына көз алартқандардан арыз түсе бастады. Екі сағаттың ішінде ғана Никанор Иванович ондай өтініштердің отызын алды.



	Оларда жалыну, қорқыту, өсек-аяң, шағым дегендер жыртылып айырылады, өз есебінен жөндеу жүргізетіні жөнінде уәделер, тар бөлмеде тұрудың қиындығы, бандиттермен бір пәтерде өмір сүрудің мүмкін еместігі туралы жанайқайлар да жеткілікті. Сондай-лардың арасында өзінің көркемдік күшімен қайран қалдыра-тындары да бар: біреу бешпентінің қалтасында тұрған тұшпарасы-ның ұрланғанын жазса, №31 пәтерден өзіне қол жұмсап өлетінін хабарлайды, ал енді біреу жүкті екенін мойындайды.

	Никанор Ивановичты пәтерінің алдыңғы бөлмесіне шақырып алып, жеңінен ұстап әлденелерді сыбырлап, көз қысып, қарыздар боп қалмайтынын айтып жалынады.

	Бұл азап күндізгі сағат бірге дейін созылды, Никанор Иванович өз пәтерінен қашып кетіп, қақпа аузындағы басқарма үйіне барып тығылғанда ғана құтылды одан, ұзамай арызшылар ол кеңсені де тори бастаған соң одан да қашты. Қырсоңынан қалмағандардан әупірімдеп құтылып, асфальт ауласы арқылы қашып Никанор Иванович алтыншы подъездге жасырынып, №50 пәтер орналасқан бесінші қабатқа көтерілді.

	Алаңда ентігіп әрең басып етжеңді Никанор Иванович былықпай пәтердің қоңырауын басып еді, жауап қатқан тірі пенде болмады. Қайта-қайта қоңырау шалып бұрқылдап, баяу балағаттап та алды ол. Сонда да есік ашылмады. Төзімі таусылған Никанор Иванович қалтасынан кілт дубликаттарының үй басқармасына тиесілі байламын алып, өктем қолымен есікті ашып, ішке кірді.



	- Ей, үйкүтуші! - деп айғайлады Никанор Иванович қаракөлеңке алдыңғы бөлмеде. - Атың кім еді Груня ма? Сен де жоқсың ба?



	Ешкім дыбыс берген жоқ.

	Сосын Никанор Иванович кабинетінің есігіндегі мөрлі сорғышты сыпырып тастап, портфелінен жиналмалы метрлігін алып ішке кірді.

	Аттап басып ішке кіруін кіргенмен есікте аңтарылып тұрып қалды, тіпті қалтырап та кетті.

	Марқұмның үстелі басында керегекөз ала бешпент киген, ұзынтұра, арық беймәлім бір азамат отыр. Басында шабандоз күнқағары, көзінде пенсне... бір сөзбен, соның өзі.



	- Сіз кім боласыз, азамат? - деп үрейлене сұрады Никанор Иванович.

	- Ба, Никанор Иванович, - деп дауыстады дырылдаған үнмен күтпеген азамат, сосын орнынан атып тұрып, төрағаны қошемет-теп күштеп қолын қысты. Қошемет Никанор Ивановичті титтей де қуантқан жоқ.

	- Мен кешірім өтінемін, - деді ол күмәнін жасырмай, - сіз кім боласыз? Сіз ресми адамсыз ба?

	- Еһ, Никанор Иванович! - деп іші-бауырына кіре сөйледі бейтаныс. - Ресми адам, ресми емес деген не сөз? Мұның бәрі нәрсеге қандай көзқарас тұрғысынан қарауға байланысты Никанор Иванович, барлығы да шартты, тұрлаусыз. Бүгін тек ресми адам-мын, ал ертең жоқ. Тіпті керісінше де болады, Никанор Иванович және болғанда қандай!



	Бұл пікір үй басқармасының төрағасын қай деңгейде де қанағат-тандырған жоқ. Табиғатынан күдікшіл кісі болғандықтан ол алдында сайрап отырған азамат ресми адам емес, бәлкім сандалып жүрген желбуаз біреу болар деп түйді.



	- Иә, сіз кім боласыз өзі? Фамилияңыз кім? - деп барған сайын қаталдана түсті төраға тіпті бейтанысқа тарпа бас салуға шақ қалды.

	- Менің фамилиям ба? - деп қаталдықпен түк те қысылмай үн қатты азамат, - айталық, былайынша, Коровьев. Иә, бірдеңе ауыз тимейсіз бе, Никанор Иванович? Ешбір өкпе-назсыз айтып тұрмын. Қалай?

	- Мен кешірім өтінемін, - деді енді аң-таң болып Никанор Иванович, - бірдеңе ауыз тиіңізші тағы да? (ЬІңғайсыз болса да мойындаған абзал, Никанор Иванович табиғатынан тұрпайылау болатын). Марқұм болған кісінің орнында отыруға рұқсат етілмейді. Ал сіз мұнда не бітіріп отырсыз.

	- Сіз әуелі отырсаңызшы, Никанор Иванович! - деп ешбір абыржымай дабдырлаған бейтаныс азамат жағымпазданып оған мамықтақ та ұсынды.

	Әбден терісіне сыймай кеткен Никанор Иванович мамықтақты ысырып тастап айғайға басты:

	- Сіз кім боласыз, айтыңыз шапшаң.

	- Мені білгіңіз келсе, резиденциясы осы пәтерге орналасқан шетелдік бір дөйдің аудармашысымын, - деп мардымсыды өзін Коровьевпін деген азамат, және тазаланбаған қызыл бәтеңкесінің өкшесін тықылдатып қойды.



	Никанор Иванович аузын ашып қалды. Бұл пәтерде бәз-бір шетелдіктің болуы және жанында аудармашысының болуы ол үшін мүлдем күтпеген жаңалық еді, сондықтан түсініктеме беруін талап етті.

	Аудармашы ықыласпен баяндай бастады. Шетелдік әртіс Воланд мырзаны Варьете директоры Степан Богданович Лиходеев гастролінің шамамен бір аптасын өзі тұратын пәтерде өткізуге ілтипатпен шақырыпты, ол туралы Никанор Ивановичке хат та жазып, Лиходеевтің өзі Ялтаға барып келгенше шетелдікті уақытша тіркей тұруды өтініпті.



	- Ол маған ештеңе де жазған жоқ қой, - деп таңданды төраға.

	- Ал сіз өзіңіздің портфеліңізді ақтарып көріңіз, Никанор Иванович, - деп жымыңдады Коровьев.



	Иығын қиқаң еткізіп Никанор Иванович портфелін ашып, одан Лиходеевтің хатын тапты.



	- Бұл жайында ұмытып кеткенім қалай болды екен? - деп ашылған конвертке одырая қарап Никанор Иванович күбір етті.



	- Ондай-ондай болады, болады ондай-ондай, Никанор Иванович! - деп қақылдады Коровьев. - Алакөңілдік, ұмытшақ-тық, қалжырағандық, оның үстіне қан қысымының көтеріліп кетуі бар - бәр-бәрі жиналып кеп осылай опындырады, Никанор Иванович. Мен де сұмдық алаңғасар ұмытшақпын. Бірде ішіп отырғанда өз өмірбаянымнан осыған қатысты бірнеше оқиғаны айтып берермін, сонда ішек-сілеңіз қатады.

	- Лиходеев Ялтаға қашан жүреді?!

	- Ол кетіп те қалған, жүріп кеткен, - деп тақылдады аудармашы. Ол ма, білгіңіз келсе, серуендеп те жүр. Бірақ қайда екенін сайта-ным білсін! - Осыны айтқанда аудармашы диірменнің құлағы құсатып қолын айналдыра сермеді.

	- Никанор Иванович шетелдіктің өзін жүзбе-жүз көруі керектігін мәлімдеді. Бірақ бұл ұсынысты орындаудан аудармашы бас тартты: оған ешқандай мүмкіндік жоқ деді. Қолы бос емес. Мысықты жаттықтырып, концертке әзірлеп жатыр.

	- Қажет десеңіз мысықты көрсетуіме болады, - деді Коровьев.

	Бұдан, әрине, бас тартты Никанор Иванович, аудармашы болса табан аузында төрағаға күтпеген, бірақ өте қызықты ұсыныс жасады.



	Воланд мырза мейманханада қыстасаң да жатқысы келмейтін-діктен, кеңдікте тұруды қалайтындықтан тұрғын үй серіктестігі Мәскеудегі гастроль аяқталғанша бір аптаға осы пәтердің бәрін, яғни марқұмның да бөлмелерін бере тұрмас па екен жалға, деді ол.



	- Марқұмға бәрі бір емес пе!? - деді қарлыға сыбырлап Коровьев. - Оған енді бұл пәтердің түкке де керек емесіне өзіңіз де келісерсіз деймін, Никанор Иванович.



	Никанор Иванович біраз аңтарылып отырып, шетелдіктер жекеменшік пәтерлерде емес, “Метропольда” тұруға тиіс деген желеумен қарсылық білдірді.



	- Сізге ғана айтайын, сондай кірпияз, қыңыр өзі! - деп сыбырлады Коровьев. - Қанша айтсаң да көнбейді, мейманханада тұрғысы келмейді, ұнатпайды оны. Бұл шетелдік туристер дегенің міне менің қай жерімде отырғанын көріп қойыңыз, - деп шағынған Коровьев саусағымен шұқып желкесін көрсетті. - Сенсеңіз бар ғой, әбден діңкемді құртып бітті. Өзі келеді... немесе жансызын жібереді иттің ғана баласы, болмаса кінәмшіл қыңырлығымен миыңды шағып, жүйкеңді жейді. Анау неге олай емес, мынау неге бұлай емес деп отырсаң опақ, тұрсаң сопақ қылады. Ал сіздің серіктестікке бұл, Никанор Иванович, керемет пайда, қисапсыз табыс. Ал ақша жөнінен қам жемеңіз. - Коровьев жан-жағына қарап алып, сосын төрағаның құлағына сыбырлады: - Миллионер ол!

	Аудармашының ұсынысында айқын тәжірибелік мән бар және анау-мынау емес, міндірек нәрсе, бірақ бір ғажабы аудармашының мәнерінде салмақтылық жоқ, қалай болса солай сөйлей береді, киім киісі анау, әсіресе сұмпайы пенснесін айтсайшы. Соның салдарынан түсініксіз бірдеңе төрағаның жүрегін сыздатты, алайда ол ұсынысты қабылдауға бел буды. Мәселе және мынада да болып тұр, серіктестікте қаржы тапшылығы бастан асып жатыр. Үйлерді бумен жылыту үшін күзге қарай жанармай сатып алу керек, оны немен аларлары және белгісіз. Ал шетел туристерінің ақшасын алса, әйтеуір ол-пұл жасауға болады ғой. Алайда іскер де сақ Никанор Иванович бұл мәселені Шетел туризмі бюросымен келісіп алып шешетінін мәлімдеді.



	- Түсініп тұрмын, - деп дегбірсізденді Коровьев, - келіспей қалай шешуге боларды, олармен міндетті түрде байланыс жасау шарт. Міне, телефон, Никанор Иванович, жедел жалғасыңыз. Ал ақша жөнінен қысылмаңыз, - деп сөзін сыбырмен созып төрағаны алдыңғы бөлмедегі телефонға қарай ыңғайлады. - Ақшаны осындайдан алмағанда басқа кімнен аласыз. Сіз оның Ниццедегі вилласы қандай екенін көрсеңіз ғой! Келесі жазда шетелдерге баратын болсаңыз. Соны көруге әдейі барыңызшы - аһ ұрасыз.



	Шетел туризмі бюросымен мәселе таңғажайып шапшаңдықпен шешілді, оған төрағаның өзі де қайран қалды. Бақса, ондағылар Воланд мырзаның Лиходеевтің меншікті пәтерінде тұра тұру ниетін біледі екен, оған және ешқандай қарсылықтары жоқ.



	- Міне енді ғажап! - деп дабдырлады Коровьев.



	Оның дыбдырынан біраз есеңгіреп қалғандай болған төраға тұрғын үй серіктестігі №50 пәтерді әртіс Воландқа бір аптаға жалға беруге әзір, бағасы.., - деп мәлімдеп келе жатып Никанор Ивановичтің сәл кідіріп барып:



	- Күні бес жүз сомнан, - деді.



	Осы арада Коровьев төрағаны тіптен қайран қалдырды. Жатын-жай жаққа ұрлана көз қысып, ол жақтан зілдей мысықтың жеп-жеңіл секіргенін естіп қырылдаған үнмен:



	- Демек, бұл аптасына үш жарым мың, деген сөз ғой, - деді.



	Никанор Иванович ол: “Тәбетіңіз тәбет-ақ екен!” деп тағы да бірдеңе қосып айта ма деп ойлап еді, Коровьев мүлдем басқаша сөйледі.



	- Пәлі, осы да ақша болып па! Бес мың сұраңыз ол береді, -деді.



	Апалақтай ыржыңдап жүріп Никанор Иванович марқұмның жазу үстелі басына қалай келіп қалғанын өзі де сезбеді, ал онда Коровьев керемет әбжілдікпен әрі ептілікпен екі дана етіп келісім-шартты жасап та тастаған еді. Оны алып жатынжайға ұшып барды да, екі данасына да айдақтатып қол қойылған келісім-шартты алып шықты. Оған төраға да қол қойды. Коровьев табанда одан бес мың алғаны туралы қолхат жазуын өтінді.



	- Қолыңызбен, өз қолыңызбен жазыңыз, Никанор Иванович... бес мың сом... дегенді сөзбен жазыңыз, - деп дегбірсізденіп салиқалы іске барғысы келмегендей-ақ безектеді сосын:

	- Эйн, цвей, дрей! - төрағаның алдына жап жаңа бес банк будасын тастай салды.



	“Ақша деген есепті ұнатады”, “өз көзің - өрен өлшемің” деген сияқты Коровьевтің әзіл-оспақ, қалжыңдарымен араласып, ақша санау да басталып кетті.



	Ақшаны санап шығып төраға Коровьевтан уақытша тіркеу үшін шетелдіктің паспортын алды да, оны келісім-шартпен, ақшамен қоса портфеліне салып жатып шыдай алмай ұялшақтап контрамарка сұрады...



	- Онда тұрған не бар! - деп гүрілдеді Коровьев, - қанша билет керек, Никанор Иванович, жиырма ма, әлде он бес пе?



	Абдыраған төраға контрамарканың оған екеуі ғана өзі мен зайыбы Пелагея Антоновна үшін керек екенін түсіндірді.



	Коровьев блокнотын ала салып Никанор Ивановичке екі адамға алдыңғы қатардан екі билетті табанда жазып берді. Контромарканы аудармашы сол қолымен Никанор Ивановичке қыстыра сап, оң қолымен оған сытырлаған қалың пәшкені ұстатты. Оны көзімен атып Никонор Иванович қып-қызыл боп кетіп, пәшкені кері серіпті.



	- Мұның енді орны жоқ... - деп міңгірледі ол.

	- Сөзіңізді тіпті де тыңдағым келмейді, - деп тура құлағының түбінен ысылдады Коровьев. - Бізде ондайдың орны да, жөні де бар, шетелдіктер мұндайдан ешқашан бас тартпайды. Алмасаңыз сіз оны ренжітіп аласыз, Никанор Иванович, ал ол ыңғайсыз болады. Еңбегіңіз бар...

	- Бізде ол үшін қатаң жауапқа тартылады, - деп естілер-естілместей етіп сыбырлаған төраға жалтақтап жан-жағына қарады.

	- Ал ондай болса куәсі қайда? - деп басқа құлағына сыбырлады Коровьев, - кәне, айтшы куә қайда? Сіздікі не, қорықпайтыннан қорқып?



	Кейін төрағаның өзі растағандай, сол арада бір ғаламат ғажайып болады: пәшкенің өзі сырғанап оның портфеліне түседі. Сосын төраға өзі де дел-сал болып, әл-дәрмені құрып баспалдақтан бір-ақ шығады. Басында ой дауылы бұрқырады. Көз алдына Ниццедегі вилла шыр айналады, жаттықтырып үйретілген мысық бұлғаңдайды. Куәлері шын мәнінде болған жоқ, контромаркаға Пелагея Антоновна қуанатын болды деген қат-қабат ойлар тағы қаумалайды. Соған қарамастан көңілдің түкпіріндегі бәз-бір ине төрағаны шабақтап қоятын тәрізді. Оның үстіне баспалдақта соққы сынды “Егер есік пешаттаулы болса, кабинетке аудармашы қалай кірген? Осыны неғып сұрап алмадым?” деген ой алқымнан алды. Біраз уақыт қошқардай одырайып төраға баспалдақтың басқыштарына қарап тұрды да, сосын барлығына бір-ақ түкіріп қайдағы-жайдағы ойлармен басын қатырмауға бекінді.



	Төрағаның пәтерден кетуі-ақ мұң екен, жатынжайдан құлағына бір арампез үн жетті:



	- Маған мынау Никанор Ивановичің ұнаған жоқ. Жылпос, қу ғой өзі. Оны қайтып келмейтіндей етуге болмай ма?

	- Мессир, сіз бұйрық берсеңіз болды ғой!.. - деп әлде қайдан үн қатқан Коровьевтің даусы дарылдамай, таза да үнді боп шықты.



	Сол замат қарғыс атқыр аудармашы алдыңғы бөлмеге жүгіріп келіп, телефон нөмірін теріп, неліктен екені белгісіз, бір жыларман дауыспен трубкаға сөйлеп жатты:



	- Алло! Біздің тұрғынүй серіктестігінің төрағасы Садовая көшесіндегі нөмірі үш жүз екі-бис үйде тұратын Никанор Иванович Босойдың валютамен сауда жасап жүргенін хабарлаймын. Дәл қазір оның нөмірі отыз бесінші пәтерінде дәретханасының желдет-кішінде газетке оралған төрт жүз доллар тұр. Сөйлеп тұрған атал-мыш үйдің нөмірі онбірінші пәтерінің тұрғыны Тимофей Квасцов. Алайда менің есімімді құпия сақтауыңызды жалына сұраймын. Жоғарыда аты аталған төрағаның кек алуынан қорқамын.



	Осыны айтып сұмырай трубканы ілді.



	Одан әрі №50 пәтерде не болғаны беймәлім де, ал Никанор Ивановичте не болғаны әбден мәлім. Дәретханасының ілгішін іштен салып алып, портфелінен аудармашы салып жіберген пәшкіні алып, онда төрт жүз сом ақша барына көз жеткізді. Ол пәшкіні Никанор Иванович газеттің жыртындысына орады да желдеткіштің аузына тықты.

	Бес минөттен кейін төраға өзінің кішкентай асүйіндегі үстелдің басында отырды. Жұбайы мұқият туралған, көк жуа мол себілген тұздалған балықты алдына әкеп қойды. Никанор Иванович ақаңнан құйып ап тартып жіберді оның ізімен екіншісі кетті, сосын тұздаған балықтың үш кесегін шаншып алып, аузына апара бергенде телефон шылдырлады, ал Пелагея Антоновна буы бұрқыраған кәстрөлді алып кірді. Бір көргеннен-ақ онда не барын аңғаруға болғандай еді, қайнап піскен борщтың қоюында дүниедегі ең дәмді майлы жілік жатқан-ды.

	Никанор Иванович сілекейін жұтып төбеттей шаптықты.



	- Әй, сендерді жер жұтса игі еді! Тамақ ішуге де мәулет бермейді, түге. Ешкімді жібермей, мені жоқ де, мен жоқпын. Пәтер жөнінде. Пәтер жөнінде ботқасын езіп, босқа сандалмасын де. Бір аптадан кейін отырыс болады.



	Жұбайы алдыңғы бөлмеге жүгіріп кетті де, Никанор Иванович қасықпен от шашқан көлден құмарын, кәдімгі ұзыннан жарылған жілікті іліп алды. Дәл сол сәтте асханаға екі азамат кірді, олармен бірге өңі қашып бозарып кеткен Пелагея Антоновна да келді. Азаматтарға қарап Никанор Ивановичтің өңі қуарып, орнынан тұрды.



	- Дәретхана қайда? - деп тықырши сұрады тік жағалы ақ жейде киген біріншісі. Үстел үстінде бірдеңе тарс ете қалды (Никанор Иванович қасығын түсіріп алған екен).

	- Мында, мында, - деп жыпылдай жауап қатты Пелагея Антоновна.



	Келгендер жедел дәлізге ұмтылды.



	- Не шаруа соншалық? - деп сұрады келгендердің соңынан ерген Никанор Иванович, - бізде артық ештеңе пәтерімізде болуға тиіс емес. Бізде тек құжаттар... оған кешірім өтінемін...



	Бірінші Никанор Ивановичке құжаттарын атүсті көрсетті де, екіншісі дәретханада астына орындық қойып, қолын желдеткіштің аузына тығып жатты. Никанор Ивановичтің көзі қарауытып кетті. Газетті алды, бірақ пәшкеден сом емес, көк пе, жасыл ма, әйтеуір бір белгісіз, бетінде бәз-бір шал бейнеленген ақша шықты. Айтқандай, Никанор Иванович көз алдында әлдеқандай дақтар жүзіп, бұның бәрін айқын көре алмады.



	- Желдеткіштен доллар шықты, - деп ойланып қалған бірінші кісі Никанор Ивановичтен баяғы үнмен сыпайы ғана: - Сіздің пакет пе? - деп сұрады.

	- Жоқ! - деп жандауысы шықты Никанор Ивановичтің, -дұшпандардың тастап жүргені.

	- Ондай да болады, - деп келіскен бірінші, тағы да биязы сөйлеп:

	- Енді не бар, қалғанын да тапсыру керек, - деді.

	- Менде жоқ! Құдай атымен ант етемін, ондайды ешқашан қолыма ұстап көрген емеспін! - деп ышқына айғайлап жіберді төраға.



	Ол комодқа тұра ұмтылып, тарс-тұрс еткізіп жәшігін суырып, одан портфелін алып, байланыссыз бірдеңелерді міңгірледі.



	- Міне келісім-шарт... әлгі аудармашы сұр жыланның тастап жүргені ғой... Коровьев деген... пенсне киген...



	Ол портфельді ашып ішіне үңілді, қолын сұғып қарады да беті сазарып көгеріп кетті, портфелін борщқа түсіріп алды. Портфельде ештеңе болмай шықты: Степаның хаты да, келісім-шарт та, шетелдіктің төлқұжаты да, ақша да, контрамарка да жоқ, жалғыз ғана жиналмалы метрлік жатыр.



	- Жолдастар! - деп шыбын жаны шырқырай айғайлады төраға,

	- Үстаңдар оларды. Біздің үйді әрекет аралап, сайтан иектеді.



	Табан аузында Пелагея Антоновнаға не елестегені белгісіз, тек қолын сілкілей сермеп, шыңғыра берді:



	- Жаздым-жаңылдым де, Иваныч. Саған кешірім болады.



	Көзі қанталап Николай Иванович жұдырығын әйелінің төбесіне төндіріп қырылдай қышқырды:



	- У, қарғыс атқыр есуас.



	Сол сәт ол дымы құрып орындыққа отыра кетті, зайыры болар іске бағынса керек.

	Дәл осы кезде Тимофей Кондратьевич Квасцов баспалдақ алаңында тізерлеп отыра қап төраға пәтерінің есіктегі кілт салар тесігіне құлағын тосып, қызыға құмартудан көзі ойнақшып өліп бара жатқан-ды.

	Бес минөттен кейін үйдің аулада тұрған тұрғындары төрағаны екі кісі ертіп шығып тура қақпаға қарай бет алғанын төрт көзі түгел көрді. Айтуларына қарағанда, Никанор Ивановичте өң жоқ, түс жоқ, мас адам сияқты теңселіп, міңгірлеп бірдеңелер айтып бара жатады.

	Ал енді бір сағат өткенде, тура Тимофей Кондратьевич басқа тұрғындарға төрағаны қалай орнынан басып ұстап әкеткенін аузынан суы құрып дәптетіп жатқанда он бірінші пәтерге бір бейтаныс азамат келіп, асүйдегі Квасцовты саусағымен ымдап, алдыңғы бөлмеге шақырып алып бірдеңелер айтты да, қайда екені белгісіз, екеуі бірге кетіп, жоқ болды.





Оныншы тарау


	ЯЛТАДАН ХАБАР



	Никанор Иванович бәлеге ұшыраған тұста №302-бис үйден қашық емес, сол Садовая көшесінде Варьетенің қаржы директоры Римскийдің кабинетінде екі адам болды: бірі Римскийдің өзі де, екіншісі Варьетенің әкімі Варенуха.

	Театрдың екінші қабатындағы Садовая көшесіне шығатын екі терезесі бар үлкен кабинеттің жазу үстелінің басында отыратын финдиректордың ту сыртындағы терезесінің тұсында салқын сусын сататын буфет, тир мен ашық эстрада орналасқан Варьете бағы. Кабинеттің жасауы жазу үстелінан басқа қабырғаға ілінген ескі жарнамалардың будасы, кішкентай үстелдің үстінде тұрған су құятын графин ғана, ал төрт мамықтақ пен бұрыштағы тіреудің үстінде бәз-бір шолулардың шаң басқан макеттері үйіліп жатыр. Кабинетте көлемі шағын, көп ұсталып, талай соғылған отқа күймейтін темір касса болатыны өз-өзінен белгілі ғой, ол Римский-дің сол қол жағында үстелдің жанында тұр.

	Үстел басында отырған Римскийдің көңіл күйі таңертеңнен бері нашар, ұнжырғасы түсіп кеткен, ал Варенуха оған керісінше жайнаң қағып айрықша белсенді, күш-жігерін қайда жұмсарға білмей жүрген жандай.

	Варенуха финдиректордың кабинетінде қазір контрамаркашы-лардан қашып бой тасалап отыр, олар бұған әсіресе бағдарлама ауысқан күндері жан алқымға алып, күн бермейді, бүгін тура дәл сондай күн.

	Телефон шырылдай бастағаны мұң екен, Варенуха трубкаға бас салып өтірікті соғып жіберді:



	- Кім дейсіз? Варенуха ма? Ол жоқ. Театрда емес.

	- Кәне, сен Лиходеевке тағы да бір телефондашы, - деді кейіңкіреп Римский.

	- Бәрі-бір үйінде жоқ ол. Оған Карповты жіберіп те алдым. Пәтерінде ешкім жоқ дейді.

	- Сайтан білсін бұның не екенін, - деп шыжалақтады есеп машинкасын шықылдата отырып Раевский.



	Есік ашылып, капельдинер, яғни билет тексеруші қосымша басылған жарнамалардың қалың пәшкесін алып кірді. Жасыл парақтарға ірі қызыл әріптермен баттастырып былай жазылыпты.

	Бугін және кун сайын Варъете театрында багдарламадан тыс:

	 Профессор Воланд

	Қара магияның сеанстары онық толық әшкерелеуімен

	Варенуха жаңадан басылып шығып, оларға макет үшін жіберілген жарнамадан кері шегініп, оны аз-кем тамашалап тұрды да, капельдинерге барлық даналарын дереу жапсырып ілуге жібер деп бұйрық берді.



	- Жақсы, әрі мен мұндалап көзге түсетін болсын, - деп ескертті шығып бара жатқан капельдинерге ол.

	- Ал маған осы әуре-сарсаңдарың тіпті де ұнамайды, - деп мүйіз көзілдірігімен жарнамаларға ашулана қарап бұрқ етті Римский. -Жалпы менің таңым бар, оларға мұны қалайша ғана рұқсат етіп жүр.

	- Жоқ, Григорий Данилович, мұны жымысқы қадам деп айта көрмеңіз. Мұның барлық мәні әшкерелеуінде.

	- Білмеймін, білмеймін, мұнда ешқандай мән жоқ, ол ылғи осындай бірдеңелерді ойлап тауып жүреді! Тым болмаса ол сиқыршысын көрсетпей ме! Сен өзің оны көрдің бе? Қайдан қазып тауып ап жүр өзін, сайтаным білсін оны!



	Варенуханың да Римский сияқты ол магты көрмегені мәлім болды. Кеше Степа (Римскийдің айтуынша “жынды сияқты”) жүгіріп келіп, жазылып қойған шарттың алғашқы нұсқасын әкеп, оны көшіріп жазып, ақшасын төлеуге әмір берді. Ал сиқыршы ұшты-күйді, Степадан өзге ешкім оны көрген жоқ.



	Римский сағатын алып, оның екіден бес минөт кеткенін көрсетіп тұрғанын көріп терісіне сыймай кетті. Шынында да бұл не! Лиходеев шамамен сағат он бірлерде телефон шалып, жарты сағаттан кейін келемін деді. Келмегені былай тұрсын, пәтерінен де ізім-қайым жоғалып кетті.



	- Менің шаруам қарап тұр! - деп арылдады Римский қол қойылмаған қағаздарды саусағымен шұқып.

	- Берлиоз құсап ол да трамвайдың астына түсіп қалған жоқ па екен? - деді Варенуха аржағынан ұбақ-шұбақ жиі шиқылдаған дабылдан өзге ештеңе естілмейтін трубканы құлағында ұстап.

	- Онда жақсы-ақ болар еді.. - деді Римский тісінің арасынан сыздықтатып сәл ғана естірте.



	Дәл осы сәтте кабинетке шенді күрте, фуражке, қара юбке мен тәпішке киген бір әйел кірді. Беліндегі кішкентай сөмкесінен ол ақ шаршы мен дәптер алып, сұрақ берді.



	- Мұндағы Варьете қайда? Сіздерге өте жедел хабар бар. Қол қойыңыздар.



	Варенуха дәптерге иректетіп бірдеңені сызды да, әйел есікті тарс жауып заматта шығып кетісімен шаршы конвертті ашып жіберді.



	Жеделхатты оқып көзін жыпылықтатты да, оны Римскийге берді ол.



	Жеделхатта мынадай сөздер басылған екен: “Ялтадан Мәскеуге. Варьете. Бүгін он бір жарымда қылмыстық іздестіруге түнгі жейдемен шалбарлы етіксіз сары келді. Есуас өзін Лиходеевпін, Варьетенің директорымын дейді. Директор Лиходеев отырған Ялта милициясына молниямен хабарласыңдар”.



	- Армысыз, мен сіздің әпкеңізбін деген осы! - деп дауыстап жіберді Римский. - Тағы бір күтпеген сыйлық!

	- Лжедмитрий, - деді де Варенуха телефонмен сөйлесіп кетті.

	- Телеграф па? Варьетенің есебі. Молниямен хабар алыңыз... Тыңдап тұрсыз ба?.. “Ялта, милиция... Директор Лиходеев Мәскеу-де. Финдиректор Римский.



	Ялтадағы жалған директор туралы хабарға қарамай Варенуха телефонмен Степаны іздестіруге қайта кірісті, қайдан сұраса да ешбір жерден таппады. Бірақ Варенуха басы қатып, енді қайда телефон шалуды ойлап трубканы қолынан тастамай тұрғанда, әлгіндегі жедел хабарды әкелген әйел қайта келіп Варенухаға жаңа конверт ұсынды. Варенуха оны асығыс ашып оқыды да, ысқырып жіберді.



	- Тағы не? - деп Римскийдің апшысы қуырылды.



	Варенуха оған үнсіз ғана жеделхатты ұсынды, финдиректор одан мынандай жазуларды көрді: “Сеніңіздер деп жалынамын Воландтың гипнозымен Ялтадан бір-ақ шықтым. Милицияға Лиходеевтің жеке басын растап жедел хабар беріңіздер!”

	Римский мен Варенуха бір-біріне басын түйістіріп жеделхатты қайтадан оқыды, оқып болып біріне-бірі қарады.



	- Азаматтар-ау! - деп ашуланды кенет әлгі әйел, - мынаған қол қойыңыздар, сосын бір-біріңді қызықтап қанша үнсіз отырса-ңыздар еріктеріңіз.



	Варенуха жеделхаттан көз алмай, дәптерге қисық айғыздай салды, әйел де тайып тұрды.



	- Сен онымен сағат он екіге кеткен бетте-ақ телефон арқылы сөйлескен жоқ па едің? - деді түкке де түсіне алмай әкім.

	- Оны айтудың өзі күлкі! - деп қиқылдай айғайлады Римский. -Сөйлесейін, сөйлеспейін, қазір оның Ялтада болуы мүмкін емес.

	- Ол мас па еді... - деді Варенуха.

	- Кім мас? - деп Римский сұрады да, екеуі қайта бір-біріне қарады.



	Ялтадан жалғанатты ма, есі ауысқан ба, әйтеуір біреудің телеграфпен хабар бергеніне күмән жоқ, ал бір ғажабы мынау: Ялтаның сиқыршысы Мәскеуге кеше ғана келген Воландты қайдан біледі? Лиходеев пен Воланд арасындағы байланысты қайдан біледі?



	- “Гипнозбен...” - деп Варенуха жеделхаттың сөзін қайталады. - Воланд туралы оған қалай белгілі болып жүр? - деп ол көзін жыпықтатып кенет айқайлап жіберді. - Түкке тұрмайтын бос сөз, сандалбай!

	- Сайтан алғыр Воландың қайда тоқтады екен? - деп сұрады Римский.



	Варенуха жедел шетел туризмі бюросымен байланыс жасап, Римскийді таң-тамаша етіп, Воландтың Лиходеев пәтеріне тоқтағанын хабарлады. Лиходеев телефон нөмірін теріп Варенуха трубкадағы үздік-создық гуілді ұзақ тыңдады. Сол гуілдің арасынан әлдеқандай алыстан “...жартастар менің баспанам...” деп сызылт-қан мұңлы дауыс естіледі. Варенуха телефон желісіне әлде қайдан радиотеатрдың даусы киіп кеткен шығар деп ойлады.



	- Пәтері жауап бермейді, - деді Варенуха телефон тұтқасын орнына қойып жатып, - тағы да телефондап көрмесек...



	Ол ойын аяқтап үлгермеді. Есіктен тағы да әлгі әйел көрінді де, екеуі де: Римский мен Варенуха бірдей орындарынан көтеріліп оған қарсы жүрді. Әйел сөмкесіне бұрынғыдай ақ емес, күңгірт парақ шығарды.



	- Бұл өзі қызық боп барады ғой, - деді кетіп бара жатқан әйелді көзбен шығарып салып тісінің арасынан сыздықтай сөйлеп.



	Фотографиялық қағаздың күңгірт фонында қарамен баттитып жазылған жолдар айшықталады:



	“Дәлел менің қолтаңбам, менің қолым. Растауды молния-мен хабарлаңдар, Воландқа астыртын бақылау орнатыңдар. Лиходеев”.



	Театрдағы жиырма жыл қызметі негізінде Варенуха талайды-ақ көріп еді, ал мына жолы ақыл-ойын шел басқандай сезініп, ауызекі әрі үйреншікті:



	- Бұлай болуы мүмкін емес! - дегеннен өзге ештеңе айта алмады.



	Римский олай еткен жоқ. Ол орнынан тұрып, есікті ашып, одан орындықта жайымен отырған курьер әйелге бұрқ етті:



	- Пошташыдан басқа тірі пенде жіберме! - Сосын кабинеттің құлпын салды.



	Содан соң ол жазу үстелінен қыруар қағаз алып шығып, фото-гаммадағы солға қарай қисайта баттита жазылған әріптерді Степа-ның қарарларындағы әріптермен, бұранда тәрізді дөңгелек иректері көп қойылған қолдармен мұқият салыстырды: Варенуха үстелге жатып алып Римскийдің бетін ыстық демімен шарпыды.



	- Бұл соның жазуы, - деп ақыры нық сеніммен айтты финди-ректор, Варенуха да жаңғырық құсап осыған үн қосып:

	- Соныкі! - деді.



	Римскийдің бетіне қарап әкім оның жүзіндегі өзгеріске таң қалды. Онсыз да арық финдиректор бұрынғыдан да жүдеп, тіпті қартайып кеткен сияқты, ал мүйіз көзілдірік салған көзі өткірлігінен айырылып, оның орнын тек үрей басқан, былайша мұң ұялаған деуге де болады.



	Варенуха кісінің үлкен таңданыс үстінде жасайтынының бәрін жасады. Кабинетте жүгіріп жүрді, дарға керіп тастағандай екі қолын екі жағына тік көтеріп керілді, графиннің сарғыш суының бір стақанын тартып алды да:



	- Түсінбеймін! Тү-сін-беймін! - деп дауыстап жіберді.

	Римский терезеге қарап әлде не туралы күйзеле ойлап тұрды. Финдиректордың жағдайы аса қиын еді. Тұрған орнынан тырп етпей, әдеттен тыс құбылыстардың әдеттегі шешімін табу керек.

	Көзін сүзе қарап финдиректор ойша түнгі жейдесімен, жалаңаяқ Степаның сағат он бір жарым шамасында дыбыстан да ұшқыр ұшаққа отырып жатқанын елестетті, сосын оның, етіксіз онбір жарым кезінде Ялтаның әуежайында тұрғанын көз алдына келтірді... сонда бұл сұмдық емес пе?

	Бәлкім. Бүгін мұнымен өз пәтерінде телефонмен сөйлескен Степа емес шығар. Жоқ, сөйлескен Степа болатын. Бұған оның дауысын танымайтындай не көрініпті!? Ал бүгін сөйлескен ол болмаса, кеше кешкісін өз кабинетінен шығып, мұның кабинетіне келіп қайдағы бір шартты әкеп жеңілтектігімен финдиректордың жынына тиген Степа емес пе! Театрдағыларға ештеңе айтпастан қалай кетіп қалуы я ұшып кетуі мүмкін? Тіпті кеше кешкісін ұшып кеткеннің өзінде түске дейін жетер ме еді, әлде жете ме?



	- Ялтаға дейін неше шақырым? - деп сұрады Римский. Варенуха жүгіруін тоқтатып, ол да ойбай салды.

	- Ойландым, ойландым кеп! Севастопольға дейін темір жолмен шамасы мың жарым шақырым. Ялтаға дейін аржағы сексен шақырымдай. Ал әуемен, әрине, жақынырақ.



	Ім... Әрине... Ешқандай пойыз жөнінде әңгіме болуы мүмкін емес. Сонда қалай? Истребительмен ұшқан ба? Етіксіз Степаны истребительге кім мінгізеді? Және неге мінгізеді? Бәлкім ол етігін Ялтада шешкен шығар? Неге шешеді? Тіпті оны етікпен де истребительге жібермейді ғой. Жә, бұл арада истребительдің еш қатысы жоқ. Милицияға күндізгі онбір жарымда келдім деп жазған ғой, ал Мәскеуде телефонмен сонда қай мезгілде сөйлесіп жүр... сәл сабыр... Ойы осы тұсқа келгенде Римскийдің көзі сағатының циферблатына түсті... Ол сағат тілі сонда қай жерде тұрғанын еске түсірді. Сұмдық! Сағат он бірден жиырма минут кеткен кез еді ғой ол. Сонда не болғаны? Егер Степа сөйлесе сала әуежайға ұмтылып, оған бес минөтте жетті деп топшыласақ, ұшақ табанда көтерілгеннің өзінде бес минөтте мың шақырымнан астам қашықтықты ала ала ма? Онда ол сағатына он екі мың шақырымнан астам қашықтықты алады ғой. Ол мүмкін емес. Демек, ол Ялтада жоқ.

	Енді не қалды? Гипноз - сиқырлау ма? Кісіні мың шақырым жерге лақтырып жіберетін гипноз жарық дүниеде жоқ. Демек, оған Ялтада жүргені тек елестеген болуы мүмкін. Жарайды, оған елестесін-ақ, ал Ялта милициясыныкі де елес деуге бола ма? Бірақ жеделхатты содан жіберіп отыр ғой.

	Финдиректор жүзі әлем-тапырық. Осы кезде есіктің тұтқасын біреу сырттан бұрап жұлқылады, есік сыртында курьер әйелдің жандаусы шыға айғайлағаны естілді.



	- Болмайды! Жібермеймін! Бауыздап тастасаң да болмайды. Мәжіліс жүріп жатыр.



	Римский хал-қадерінше өзін-өзі билеп, телефон трубкасын алып, былай деді.



	- Ялтамен жедел сөйлесуге мүмкіндік жасаңыз.



	“Мұнысы ақыл болды” деді іштей Варенуха.



	- Қас қылғандай желінің бұзыла қалғанын қарашы.



	Желінің бұзылғаны оны қатты қобалжытқаны, тіпті уайым шектіргені көрініп тұр. Аз-кем ойға батып, бір қолымен трубканы қайта алып, екінші қолымен не айтқанын жаза бастады:



	- Жедел хабар қабылдаңыз. Варьете. Иә, Ялта. Милиция. Иә. “Бүгін сағат он бір жарым шамасында Лиходеев менімен телефон арқылы Мәскеуде сөйлесті, нүкте. Содан кейін қызметіне келген жоқ, оны телефонмен іздеп таба алмай отырмыз. Нүкте. Аталмыш әртісі бақылау шараларын ойластырып жатырмыз. Финдиректор Римский.

	“Өте ақылды жасады” - деп ойлады Варенуха алайда осылай ойлап үлгермей тіліне: “Бос әуре! Оның Ялтада болуы мүмкін емес” деген сөз оралды.

	Осы екі ортада Римский былай жасады: алынған жеделхаттардың бәрін, өзі жібергендерінің көшірмесін бір пәшкіге орап, оны конвертке салып желімдеді де, оған бірер сөз жазып Варенухаға тапсырды.



	- Иван Савельевич, табан аузында мынаны өзің апар. Солар қарап, талдап шешсін, - деді.



	“Ал мынасы шынында да ақылды іс болды” - деп ойлаған Варенуха конвертті портфеліне салды. Сосын ол тағы бір байқап көрейінші деп Степа пәтерінің телефон нөмірін бұрап, тыңдап көрді де, қуанып кетіп жұмбақтай көзін қысып, бетін тыржитты. Римский мойнын созды.



	- Әртіс Воландты шақыруға болар ма екен? - деп мипаздай сұрады Варенуха.

	- Олар жұмыс істеп жатыр, - деп дыбырлаған дауыспен жауап қатты аржақтан, - сұрап тұрған кім?

	- Варетьенің әкімі Варенуха.

	- Иван Савельевич пе? - Қуана шырылдады трубкадан, -даусыңызды естігеніме сұмдық шатпын. Денсаулығыңыз қалай?

	- Мерси, - деп таңдана жауап қатты Варенуха, - ал мен кіммен сөйлесіп тұрмын.

	- Көмекшісімен, оның көмекшісі әрі аудармашы Коровьев, -деп дарылдады трубкадан, - сіздің қызметіңізге қашанда әзірмін, аса сүйкімді Иван Савельевич! Мені қайда, қалай жұмсасаңыз да еркіңіз. Сонымен?

	- Кешіріңіз, немене, Степан Богданович Лиходеев қазір үйде жоқ па?

	- Әттегене-ай, жоқ! - деп шыңқылдады трубкадан. - Жоқ, жүріп кеткен.

	- Қайда?

	- Қала сыртына машинамен сейілдеуге.

	- Қа... қалай? С... сейілдеуге дейсіз бе? Ал ол қашан оралады.

	- Таза ауамен тыныстап қайтайын деген.

	- Солай деңіз... - деді сасып қалған Варенуха, - мерси. Мосье Воладқа бүгінгі ойын көрсетуі үшінші бөлімшеде өтетінін хабар-лауға мархабат етіңіз.

	- Құп болады. Онсыз қалай? Сөз жоқ. Дереу. Міндетті түрде. Айтамын, - деп тық-тық етті трубкадан.

	- Бар жақсылықты тілеймін, - деді қайран қалған Варенуха.

	- Менің ең игі тілегім мен ең ыстық сәлемімді қабыл алуыңызды сұраймын, - деді трубкадан. - Табыс пен сәттілік, баянды бақыт, тағысын тағы жақсылықтар тілеймін.

	- Ой, мен айтпадым ба! Әрине, ол осында! - деп өрекпи дауыс-тады әкім. - Ешқандай Ялта емес, қала сыртына кетіп қалыпты.

	- Ал, олай болса, - деді ашудан сұрланып кеткен финдиректор, - олай болса онысы шынында да иттік, оған бұдан басқа атау жоқ.



	Сол сәт әкім секіріп қарғып айқайлап жіберді, онысынан Римский селк ете қалды.



	- Есіме енді түсті! Енді ғана! Пушкинде “Ялта” деген самсахана ашылған. Енді бәрі түсінікті. Соған барып сілтеген ғой, содан енді жеделхат жіберіп отыр.

	- Ал, бұл шектен шығу! - деді беті жыбырлап, көзінде шынайы ашу оты жарқылдаған Римский, - Олай болса бұл серуені оған қымбатқа түседі. - Осы арада ол мүдіріп, батымсыздана былай деді: - Сонда қалай, қылмыстық тергеу, милиция дегені не?..

	- Ол сандырақ! Оның өзі ойлап тапқан далбаса, - деді өктем әкім сөзді бөліп, сосын: - Пакетті апарайын ба? - деп сұрады.

	- Міндетті түрде, - деп жауап қатты Римский сөйткенше есік қайта ашылды да, әлгіндегі әйел кірді. “Тағыі да сол ма?” деп мұңайды Римский, екеуі де орнынан тұрып пошташыға қарсы жүрді.



	Бұл жолы жеделхаттан мынадай сөздер шықты:



	“Рақмет растағандарыңызға, жедел бес жүзді милицияға маған салыңдар, ертең Мәскеуге ұшамын. Лиходеев”.



	- Мынау ақылынан адасқан шығар, - деп әлсіз үн қатты Варенуха.



	Римский кілтін шылдыратып, темір касса жәшігінен ақша алып, бес жүз сомын санап, телефон соғып, ақшаны курьерге беріп, оны телеграфқа жіберді.



	- Ғафу ет, Григорий Данилович, - деді өз көзіне-өзі сенбей Варенуха. - меніңше, ақшаны бекер жібердіңіз.

	- Ақша қайтып келеді - деді Римский баяу ғана, - ал ол бұл думаны үшін жауабын оңдап тұрып береді, - Сосын ол Варенуха-ның портфелін нұсқап, - Иван Савельевич, тарт, кешіктірме, -деді.



	Портфелін алып Варенуха кабинеттен жүгіріп шықты.



	Төменгі қабатқа түскенде ол кассаның алдынан ұзыннан-ұзақ кезекті көрді, кассир әйелден сұрап еді, бір сағаттан соң аншлаг болатынын күтіп отырғанын айтты, өйткені жұрт тасқындап келіп жатыр, әсіресе жаңа жарнаманы көргеннен бері толас жоқ екен. Сондықтан кассир әйелге ложа мен партерден отыз жақсы орынды сатпай, сақта деп тапсырма беріп, кассадан атып шығып, беймаза контрамаркашыларды киіп-жарып кепкесін алу үшін өз кабинетіне сүңгіп кетті. Сол тұста телефон безілдеп қоя берді.



	- Иә! - деді дауыстап Варенуха.

	- Иван Савельевич пе? - деп сұрады трубкада ұнамсыз мыңқылдаған үнмен біреу.

	- Ол театрда жоқ! - деп айғай салғысы келіп еді, трубкадан Варенуханы табанда тыйып тастады:

	- Ақымақтанбасаңызшы Иван Савельевич, тыңдаңыз. Әлгі жеделхаттарды ешқайда апармаңыз, ешкімге көрсетпеңіз.

	- Айтып тұрған кім өзі? - деп ақырды Варенуха - қалжы-ңыңызды тоқтатыңыз, азамат! Сізді қазір ғана тауып алады. Нөмі-ріңіз қандай?

	- Варенуха, - деп үн қатты сол бір жексұрын дауыс, - сен орыс тілін түсінесің бе, өзі? Жеделхаттарды ешқайда апарма.

	- Ә, сіз әлі тынышталмаған екенсіз ғой? - деп ызалана айғайлады әкім, - онда байқа! Бұл үшін сазайыңды тартасың! - Ол тағы да бірдеңелер айтып бақырып, бақырып, қорқытқанынан ештеңе шықпасын біліп үнсіз қалды, өйткені аржақтан мұны тыңдап жатқан ешкім жоқ еді.



	Кенет кабинет іші өзінен-өзі қараңғылана бастады. Әлгі қаскөй қоңырау дабылынан кейін бұзақы топтың қасекілігі екенін сезген Варенуха кабинеттен атып шығып, есікті сарт жапты да, бүйірдегі есіктен баққа шықты.

	Өрекпіп алған әкімнің бойы күш-жігерге толы еді. Өктемси соққан телефоннан ештеңе шықпаған соң бұзақы сойқандардың бейбастақ істерге баратыныңа, Лиходеевтің жойылып кетуі солардың әрекеті екеніне оның күмәні қалмады. Арамзадаларды әшкерелеу ниеті оны алқымнан алып, бір қызығы осы ойдың өзі оған ғанибет көрінді. Әдетте адам бәз-бір таңқаларлық хабар әкеп, жұрттың назарына түскісі келгенде осылай болатыны бар.

	Бақта жел әкімнің қарсы алдынан соғып, көзіне құм түсіп, жолын бөгегендей, бірдеңелерді ескерткендей болды. Екінші қабаттың терезе жақтаулары сықырлап, әйнектері ұшып түсуге шақ қалды, шыңдардағы үйеңкі мен жөке ағаштары шулап кетті. Қараңғы түскенмен, ауа тазарды. Әкім көзін сүртіп, Мәскеу аспанында тіпті төмен жүзіп жүрген сары бауыр нажағайлы бұлтты көрді. Алыста әлде не бұрқылдады.

	Варенуха қанша асыққанымен, ырыққа көнбейтін бір шаруа оны бір секөнтқа жазғы дәретханаға соғуға итермеледі, онда ол монтердің торға электр шамын ілген-ілмегенін жолай тексермекші.

	Тирдің тұсынан жүгіріп өтіп, Варенуха әжетхананың көгілдір ғимараты тұрған қалың серігүл бұтасына тап болды. Монтер мұқият адам болып шықты, ерлер бөлімшесінің төбесіне ілінген шамның үстіне темір тор керіп қойыпты, алайда әкімді қара көлеңкенің өзінде көзге ұрып тұрған қабырғадағы жазулар қатты ренжітті.



	- Бұл не бейбастақтық!... - деп әкім бұрқылдай бастап еді, кенет ту сыртынан бырылдаған бір үн шықты.

	- Сізсіз бе бұл, Иван Савельевич?



	Варенуха дір ете қалып жалт қарағанда сыртында тұрған аласа бойлы бір шартықты көрді, бет пішіні мысыққа ұқсайтын сияқты.



	- Ал мен, - деп қытымырлана жауап қатты Варенуха.

	- Өте, өте бір ғанибет, - деп шиқылдай үн қатты мысық мәнзелді жуан, кенет ол бұрыла беріп Варенуханы құлақ-шекеден салып жіберіп еді, оның кепкісі ұшып кетіп, отырғыштың тесігіне түсіп ғайып болды.



	Жуанның соққысынан бүкіл әжетхана бір сәтке жарқ ете қап, дірілдеген сәулеге толды да, аспанда нажағай шатырлады. Сосын әжетхана тағы бір жарқ ете қалып, әкімнің қарсы алдынан екінші тапал шыға келді, өзінің жауырыны қақпақтай, жүзі оттай қызыл, бір көзінің, ағы бар, азуы аузына симай состиып тұр. Бұл екінші шамасы солақай болса керек, әкімді келесі құлақ-шекеден беріп өтті. Жауап ретінде тағы да күн күркіреді, әжетхананың ағаш шатырын нөсер сабалай жөнелді.



	- Сізге не болған, жолд... - деп сыбырлады есеңгіреп қалған әкім және сол замат “жолдас” деген сөздің бұндай бандиттерге келмейтінін зерделеп, “азаам...” деп қырылдай берді де, бұл атаудың да бұндайларға лайық емесін түсінді, сөйткенше болған жоқ екеудің қайсы ұрғаны белгісіз үшінші соққы сарт етті, мұрнынан қан саулап, күртесін жуып кетті.

	- Андағы портфеліңдегі не, малғұн? - деп ышқына айғайлады мысық мәнзелдес, - жеделхаттар ма? Саған телефон арқылы ескертпеп пе еді, оларды ешқайда апарма деп. Ескерткен жоқ па? - деп сұрап тұрмын ғой сенен.



	- Ескерт...ке-кен... - деді деміге әрең сөйлеп әкім.

	- Ал соған қарамай сен тұра жүгірдің, ә? Бер кәне маған портфеліңді, сұр жылан! - деп баяғы телефоннан естілген мыңқыл жауыспен айқайлаған екіншісі портфельді Варенуханың қолты-ғынан жұлып алды.



	Сосын екеуі әкімді екі қолтығынан алып бақтан сүйретіп алып шығып Садовая көшесімен тартты. Нажағайлы жаңбыр толық күшіне еніп, құйып бір берді, су сарқырап, гуілдеп канализация тесіктеріне лап қойды, көше көпіршіп, толқынның астында қалды, шатырдан аққан су тұрбаға сыймай, сыртынан сорғалап, қақпаның астынан көбік атқан тасқын бұрқ-сарқ етеді. Садоваядағы жанды атаулының бәрі шайылып, Иван Савельевичті құтқарар тірі пенде қалмады. Нажағаймен жарқ ете қап, лай суда секіріп жүріп бандиттер шала-жансар әкімді әпсәтте №302-бис үйге сүйреп әкеп, кебісі мен шұлықтарын қолына ұстап екі әйел жабысып тұрған қақпаның астынан зып берді. Сосын олар алтыншы подъезге ұмтылды, жындануға жақын Варенуханы бесінші қабатқа көтерді де, Степа Лиходеев пәтерінің қаракөлеңке алдыңғы бөлмесінің еденіне сылқ еткізіп тастай салды.

	Ізінше екі қарақшы қарасын өшірді де, олардың орнына алдыңғы бөлмеге мүлдем жалаңаш, оттай жанған фосфор жанарлы бір қыз шықты.

	Варенуха бәрінің ең сұмдығы осы екенін түсініп, аһ ұрып қабырғаға қарай ыршып түсті. Бикеш болса оған тақала кеп, алақанын оның иығына салды. Варенуханың төбе шашы тік тұрды, өйткені су сіңген суық қалың күртесінің өзінен ол оның алақаны-ның мұздай суық екенін сезді.



	- Келші, кәне, сені сүйейін, - деді бикеш елжірей, оның көзінде жарқыраған бір көз тағы да тұрған сияқты. Сонда барып Варенуха есінен танып, сүюді сезбей қалды.





Он бірінші тарау


	ИВАННЫҢ ЕКІҮДАЙЛАНУЫ



	Өзеннің қарсы жағасындағы бір сағат бұрын ғана мамыр нұрымен жайнап тұрған ну орман әп сәтте күңгірт тартып, берекесі кетіп, қараңғылыққа сіңді де кетті.

	Су тұтаса үдеп, терезеге ұрды да тұрды. Аспанда жіп өртеніп жатқандай, көк қақ айырылып, аурудың бөлмесіне қалтыраған үрейлі жарық себездейді.

	Иван кереуетте отырып, қайнап тасып, көбік шашып жатқан өзеннің лай суына қарап үнсіз жылады. Нажағайдың әрбір шартылында аянышты даусы шығып кетіп, қолымен бетін басады. Иван жазған парақшалар шашылып еденде жатыр, оларды жасын ойнар алдында бөлмеге лап қойған жел ұшырған-ды.

	Ақынның құбыжық консультантқа қатысты жазбақ арызынан ештеңе шыққан жоқ. Ол Прасковья Федоровна деп аталатын толық әйелден тек қарындаштың тұқылы мен қағаз алысымен-ақ қолын уқалап, асығыс үстел басына отырған-ды. Бастауы недәуір ширақ болды.



	“Милияцияға. МАССОЛИТ мүшесі Иван Николаевич Бездом-ныйдан. Өтініш. Кеше кешкісін мен марқұм М.А.Берлиозбен Патриарх тоғанына келдім...”



	Ақын “марқұм” деген сөз үшін бірден шатасты. Шықпай жатып мағынасыздыққа ұрынды - марқұмның келгені қалай. Өлген адамдар жүре ала ма? Шынында да мұны оқыса, жындыға санайды ғой.

	Осылай ойлаған Иван Николаевич жазғанын түзете бастады. Онысы былай шықты “... кейін марқұм болған А.М.Берлиозбен бірге...” Бұл да оны қанағаттандырмады. Үшінші редакциясын жасауға тура келді, ол алдыңғы екеуінен де нашар болып шықты: “... трамвайдың астына түскен Берлиозбен...” деп жазып еді, бұл арада фамилиялас белгілі композитор келіп килікті, сондықтан “композитор емес” деп қосып жазу қажет болды.

	Осы екі Берлиозбен азапқа түсіп, Иван барлығын да сызып тастап, оқығанның назарын бірден аударатындай етіп, күшті бірдеңеден бастағысы келді де, трамвайға мысық отырғаннан бастап, сосын кесілген басқа байланысты көрініске оралды. Бас пен консультанттың алдын ала болжап айтуы Понтий Пилат туралы ойға жетелеп әкелді. Сондықтан сенімдірек болсын деп Иван прокуратор жөніндегі күллі әңгімені толық баяндауға бел буып, қанқызыл астарлы ақ плащ киген оның Ирод сарайының колонна-дасына шыққан сәтінен бастады.

	Иван жанын сала жұмыс істеп, жазғандарын сызғылап, жаңа сөздер қыстырып, тіпті Понтий Пилаттың, сосын артқы аяғымен жүретін мысықтың суретін салуға әрекет жасады. Бірақ суреттер көмектеспеді, ақын өтініші барған сайын шатасып, түсініксіздене түсті.

	Дәл осы кезде алыстан жиегі түтіндеген үрей ұшырар бұлт шыға келіп, орманды тұмшылады да, қатты жел тұрды. Иван әлсірей бастағанын сезді, енді өтінішті игере алмайтынын біліп, шашылған қағаздарды жинамай, үнсіз ғана егіле жылады.

	Мейірбан медбике Прасковья Федоровна нажағай жарқылдаған кезде ақынның көңілін білуге келіп, оның жылап отырғанын көріп шошып қалды, жасыл жарқылы ауруды қорқытпас үшін терезе пердесін жауып, едендегі шашылған қағаздарды жинастырып жүгіре басып дәрігерге кетті.

	Дәрігер келіп Иванның қолына укол салып, оны қайтып жыла-майтын боласың деп сендірді, бұдан былай бәрі өтіп, бәрі өзгеріп, бәрі ұмыт болатынын айтты.

	Оның айтқаны айнымай келді. Ұзамай өзен сыртындағы орман бұрынғы қалпына келді. Ол бұрынғы көгілдір түсіне енген аспан астында түлеп салып, соңғы ағашына дейін айшықтана айқын көрінді, Иванның көңілі орнына түсті. Мұң-шерден Иван уколдан кейін-ақ айыға бастады, ақын енді аспанға керіле қалған кемпір-қосаққа қарап жайбарақат жатты.

	Осындай жағдай кешке дейін созылды, ол тіпті кемпірқосақ ыдырап, аспанның өңі қашып мұңайғанын, орманның қарауыт-қанын байқаған да жоқ.

	Ыстық сүтке тойып алып, Иван қайта жатты да, ойларының өзгергеніне өзі де таңғалды. Зердесінде қарғыс атқан қара мысық-тың өзі албастылығынан айыққан сияқты, кесілген бас қайтып шошытпайтын болды, ол туралы ойын сілкіп тастап Иван шын мәнінде клиникадағы істің жаман емесін, Стравинскийдің ақылды да атақты дәрігер екенін, онымен істес болудың өзі керемет бір ғанибет екенін ойша шолды. Оның үстіне кешкі жауыннан кейінгі ауа да тәтті әрі таза ғой.

	Қасірет үйі ұйқыға кірісті. Тып-тыныш дәліздерде көмескі ақшыл шамдар сөндіріліп, оның орнына тәртіп бойынша жарығы әлсіз түнгі көгілдір шамдар жағылды, есіктің сыртында медби-келердің резеңке төсеніштегі қадамдары барған сайын сирей бастады.



	Енді Иван рақаттана бұйығып бірде абажур астындағы шамға, оның төбеден төгілген жұмсақ сәулесіне, бірде қара орманның үстінен шығып келе жатқан айға қарап, өзімен-өзі сырласты.



	- Шынында да, Берлиоздың трамвай астына түскеніне сонша толқып, сонша опынғанымен не? - деп толғанды. - Сайып келгенде, барар жері батпақ! Шын мәнінде, мен оған кіммен, екі туып бір қалғаным ба? Егер шынтуайттап бұл мәселені ой елегінен өткізсек, әділін айтқанда мен марқұмды дұрыстап танып білгем де жоқ қой. Расын айтқанда ол жайында маған мәлім не бар? Оның қасқа бас екенінен, сұмдық шешен болғанынан басқа маған белгілі түк те жоқ. Одан әрі, жамиғат, міне мына мәселені ұғынып алайықшы, -деп бәз-біреуге сөз арнағандай ойын әрі қарай сабақтады Иван. -Әлгі жұмбақ консультантқа, сиқыршы мен ойсыз қара көзді профессорға не үшін шағынып жынданып жүргенімді түсіндіріңдерші. Оларды қолыма шырақ алып дамбалшаң қууымда не қисын бар еді, ал мейрамханадағы сойқанның қажеті қанша десейші?!

	- Жо-жо-жоқ, бірақ, - деп іштей ме, әлде құлағының түбінен бе бұрынғы Иван қазіргі Иванға қатал үн қатты. - Берлиоздың басы кесілетіні туралы дегенмен бұл алдын ала білді емес пе? Ендеше бұл қалай толқымайды, қалай қобалжымайды.

	- Әңгіме не жайында жолдастар! - деді бұрынғы азып-тозған Иванға жаңа Иван, - бұл арада бір кілтипан бары балаға да белгілі. Ол басынан бақайшағына дейін әдеттен тыс жұмбақ тұлға. Оның енжар қалдырмас ең қызықтылығы да осында. Понтий Пилатпен тікелей таныс болған адам, одан артық қызық сендерге не үшін керек. Патриарх тоғанында ессіз шу көтергенше, бипаздап отырып сыпайы ғана Пилат пен анау тұтқын Га-Ноцри не болды сұрама-дыңдар ма?



	Ал менің немен айналысқанымды сайтаным білсін! Шын мәнінде оқиғаның маңыздысы - журнал редакторын трамвай басып кетуі ғой. Онда не тұр, одан журнал жабылып қалмайды. Не лаж, өмір барда өлім бар, адам ажалды, ал әділ айтылып жүргендей, ажал аяқ астынан. Иманы жолдас болсын! Несі бар, басқа редактор келеді, бәлкім ол бұрынғыдан да белгілі, ділмәр болар.



	Сәл мызғып алып жаңа Иван жақауратып ескі Иваннан сұрады.



	- Сонда мен бұл жағдайда кім боп шығамын?

	- Ақымақ болып! - деді Ивандардың ешқайсысына да ұқса-майтын гүрілдеген бір дауыс әлдеқайдан, және өзі консультанттың жуан даусы іспетті.

	- Иван, неліктен екені “ақымақ” деген сөзге ренжіген жоқ, тіпті оған рақаттана таңданып, мырс етті де, ұйқылы-ояу тынши қалды. Иванды ұйқы аялап, оған піл сирақ құрма ағашы елестеп, үрейлі емес, көңілді мысық қасынан өткендей, міне-міне ұйқы құшағына еніп бара жатқан-ды. Кенет тортемір бір жағына қарай ысырылып, балконнан ай жарығынан жасырынған жұмбақ бір кісі шыға келді де, саусағымен Иванға сес көрсетті.



	Иван ешқандай үрейсіз кереуеттен басын көтеріп, балконда бір ер адам тұрғанын көрді. Сол еркек саусағын ерніне басып, сыбыр етті:



	- Тссс!





Он екінші тарау


	ҚАРА МАГИЯ ЖӘНЕ ОНЫҢ ӘШКЕРЕЛЕНУІ



	Басында тесік қалпақша киген, бұтында керегекөз шалбары, аяғында лакпен жылтыратқан кебісі бар, мұрны алмұрт түстес қызғылт кішкентай кісі Варьетенің сахнасына әдеттегі темір велосипедпен шықты. Факстрот даусымен ол шеңбер жасап, сосын жеңісті зар шығарғанда велосипед арындап көкке шапшыды. Бір ғана артқы доңғалақпен ызғытып келіп тәпешің айналып түсіп, аяғын жоғары қаратты, амалын тауып, зырылдай жүріп алдыңғы доңғалақты бұрап алды да, сахнаның аржағына лақтырып жіберіп, педальды қолымен бұрап одан әрі зырғыта жөнелді.

	Басында ершігі бар биік металл сырықта бір доңғалақпен трико мен юбка киген толықша ақсары әйел шықты да шеңбермен зымырай жөнелді, үсті-басы күміс жұлдызшалар. Онымен кездесіп тәпеш құттықтай айғайлап, аяғымен басындағы қалпақшасын шешті.

	Ақыры жасы сегіздер шамасындағы кәрі өңді кішкентай бала құйтықандай қосдөңғалақтымен ызғып келіп, ересектердің арасы-на сүңгіп кетті. Титімдей көлігіне алып автомобильдің гудогын қойып алыпты.

	Оркестр барабанының дабылымен бірнеше ирек жасаған топ сырғанап сахнаның жиегіне барғанда бірінші қатардың көрермендері аһ ұрып кері серпілді, өйткені көпшілікке күллі үштік өз машиналарымен оркестрге құлап кететіндей көрінеді.

	Алайда велосипедтер алдыңғы доңғалақтары тереңге тайып кетіп, сазгерлердің басына құлап кетер сәтте кілт тоқтады. Велоси-педшілер “Ал!” деген қатты айғаймен машиналарынан түсіп, басын иіп көрермендерге тағзым етті, ал асқары әйел көпшілікке ауамен сүю нышанын жасап, кішкентай өз гудогымен күлкілі дабыл қақты.

	Қолшапалақ ғимаратты тербелтіп, көгілдір перде екі жақтан сырғып кеп велосипедшілерді жапты, “сахнаға шығу” деген жазуы бар жасыл оттар сөнді, ал күмбез астындағы трапециялардың өрмек торында күн реңдес ақ шамдар жанды. Соңғы бөлімнің алдындағы антракт басталды.

	Джуллилер жанұясынан велосипед техникасының ғажайыптары селт еткізбеген жалғыз адам Григорий Данилович Римский болды. Жападан- жалғыз ол өз кабинетінде түнеріп отырды да қойды, жұқа ернін тістеп, беті жыбыр-жыбыр етеді. Лиходеевтің әдеттен тыс жойылып кетуіне әкім Варенуханың мүлдем ойламаған жерде жоғалуы тағы да келіп қосылды.

	Римскийге оның қайда кеткені белгілі еді, ал ол кетті... бірақ қайтып келмеді! Римский иығын қиқаң еткізіп өзіне-өзі күбірледі:



	- Ал не үшін?!



	Бір ғажабы, финдиректор сияқты іскер адамға бәрінен оңайы, әлбетте Варенуха кеткен жерге телефон шалып, оған не болғанын білу еді, соған қарамастан кешкі сағат онға дейін осыған оның мойны жар бермей-ақ қойды.

	Сағат онда өзін-өзі зорлағандай етіп Римский аппараттан трубканы әрең көтеріп еді, телефонда тірлік нышаны болмай шықты. Курьер ғимараттағы басқа да аппараттардың бүлінгенін хабарлады. Әрине, бұл жақсылық емес, бірақ шектен шыққан осынау оқиға финдиректордың апшысын әбден қуырды, сөйте тұра бір жағынан бұған қуанды да, өйткені енді ешкімге телефон соғып әуре болмайды.

	Сол мезетте финдиректордың төбесінен қызыл шам жарқ етіп жыпылықтай жөнелді, бұл антракт басталғанының белгісі, курьер кіріп шетелдік әртісің келгенін хабарлады. Неге екені белгісіз, финдиректор тыжырынып, бұлттан бетер түнеріп, сахнаның сыр-тына қарай тартты, өйткені гастролерді одан басқа қабылдайтын жан жоқ.

	Дабылды қоңырау дырылдап жатқан дәлізден әрнені сылтау-ратып әуесқойлар ентелеп үлкен киімауыстырғышқа көз салады. Жылтырақ шапан киіп сәлде салған көзбояушылар да, ақ тоқыма күрте киген конькиші де, бетін опалап аппақ болып отырған әңгімеші мен гримші де осында.

	Келген атышулы жұрттың бәрін пішімі бөлек ұп-ұзын фрагымен және қап-қара жарты маскасымен де қайран қалдырды. Бәрінен бұрын қара магтың екі серігі таңдандырды: бірі сынық пенсне салған алабажақ ұзынтұра да, екіншісі киімауыстырғышқа артқы аяғымен емін-еркін кіріп, диванға қонжия кетіп, көзін сығырайта жалаң қалған түрлі-түсті грим шамына қараған семіз қара мысық.

	Римский жүзіне күлкі үйіруге тырысып еді, одан беті қабарып, ашулы боп шықты, сонда да диванда мысықпен қатар үн-түнсіз отырған сиқыршыға басын иіп тағзым етті. Бірақ қол алысқан жоқ. Оның есесіне ексімдеген алабажақ “осылардың хатшысымын” деп таныстырды өзін. Бұл жағдай финдиректорды таңғалдырды, өйткені келісім-шартта көмекші деген атымен жоқ болатын.

	Григорий Данилович әреңдеп әрі самарқау ғана бойына бәле боп жабысқан алабажақтан әртісің аппаратурасы қайда екенін сұрады.



	- Аспаннан түскен алмасымыз, аса қымбатты асылымыз, директор мырза, аппаратурамыз қашанда қасымызда. Мінекей оныңыз! Әйн, цвей, дрей! - деп Римскийдің көз алдынан шиыр-шықталған саусақтарын бұлғаңдатып, ойламаған жерде мысықтың құлағы сыртынан Римскийдің алтын сағатын алып шықты, бұған дейін ол алтын бауы зелетінің ілгегіне қыстырылып қалтасында кәстөмнің ішінде жатқан болатын.



	Римский лажсыз ішін баса қалды, отырғандар аһ ұрды, есіктен сығалаған гримші қолпаштап айғайлап жіберді.



	- Сіздің сағатыңыз ба? Алуыңызды өтінемін, - деп жырқылдай күлген алабажақ кір алақанына салып абдырып қалған Римскийдің меншікті затын өзіне қайырды.

	- Мұндайлармен бір трамвайға мінбе, - деді баяу, бірақ көңілдене сыбырлап гримшіге әңгімеші.



	Ал мысық өз өнерімен сағатпен жасалған сиқырдан да асып түсті. Күтпеген жерде ол диваннан көтеріліп, артқы аяғымен айна астындағы үстелге келді де, алдыңғы аяғымен графиннің тығынын ашып, стақанға су құйып тартып жіберді де, тығынын орнына қайта тығып, гримдейтін шүберекпен мұртын сүртті.

	Бұл арада ешкім аһ ұрған жоқ, тек аузын ашып аңқиды да қалды, гримші тағы да таңданып:

	- Ай, ғажап! - деп сыбырлады.



	Сол сәт қоңырау үшінші рет безек қағып, қызықты нөмірге таңдай қағып тамсанғандардың бәрі киімауыстырғыштан аулақ жөңки тартты.

	Бір минөттен кейін көрермендер залында шарлар сөніп, шымылдықтың астынан жарқ етіп қызғыл түсті рампа жанып, перденің саңылауларында жарықпен айшықталып мұнтаздай қырынған жүзі сәбидей түксіз, үстінде умаждалған фрагы, кірлеген киімі бар бір адам көпшіліктің алдына шыға келді. Бұл бүкіл Мәскеуге танымал конферансье Жорж Бенгальский болатын.



	- Сонымен, азаматтар, - деп бастады Бенгальский сәби күлкімен жымиып, - қазір сіздердің алдарыңызға шығады... - осы арада Бенгельский өзін-өзі бөгеп, өзге мақамға көшті. - Байқаймын, үшінші бөлімге қарай көрермендер саны өсе түскен секілді. Бүгін бізде қаланың жартысы отыр! Таяу күндері кездейсоқ бір досымды кездестіріп қалып оған: “Бізге неліктен келмей жүрсің? Кеше жарты қала жиналды ғой” - дедім. Ол маған: “Ал мен қаланың екінші жартысында тұрамын ғой” деп тұр. - Бенгальский осы жерде үзіліс жасап, ду күлкі болар деп күткен еді, бірақ ешкім де күлмеді, сондықтан сөзін әрі қарай жалғастырды. - Сонымен, сонымен алдарыңызға атақты шетелдік әртіс мосье Воланд қара магия сеансымен шығады. Ал, сіз бен біз ғой, - деп Бенгальский ақыл-манси жымиды, - дүниеде ешқандай тылсымның жоқ екенін жақсы білеміз, маэстро Воланд болса, көзбояушылық тетігін былайынша ең биік деңгейде жеріне жеткізіп меңгерген, онысы ең қызықты бөлімнен, яғни сиқыр тетігін әшкерелеуден көрінеді, осы отырған бәріміз сол әшкерелеуді қоштаймыз, сондықтан да Воланд мырзаны сахнаға шақырамыз.

	Бенгальский осылайша жоқты-барды шатып-бұтып, екі қолы-ның алақанын қабыстырып, сәлем бергендей сермеп қалғанда сахна пердесі ортасынан баяу сырылдап екі жаққа ысырылды.

	Сиқыршының ұзынтұра көмекшісімен және артқы аяғымен тік жүретін мысықтың сахнаға шығуы көрермендерге өте-мөте ұнады.



	- Маған мамықтақ, - деп Воландтың баяу ғана бұйрық беруі мұң екен, қайдан түскені белгісіз, сахнаға мамықтақ орнай қалды, оған жайғасқан сиқыршы: - Қадірменді Фагот, маған мынаны айтшы, сеніңше мәскеу халқы елеулі түрде өзгерген бе екен? -деп сұрады алабажақ көмекшісінен, Фагот деп атауына қарағанда, оның “Коровьевтен” басқа да аты болса керек.

	- Сиқыршы әуеден түскен мамықтаққа таңданып тынши қалған көрермендерге көз тастады.

	- Тура солай, мессир, - деп ақырын жауап қатты Фагот-Коровьев.

	- Сенің айтқаның дұрыс. Қалалықтар өзгеріпті, айтқандай қаланың өзі сияқты сырттай өзгеріпті деп тұрмын ғой. Кәстөмдер туралы енді айтудың қажеті жоқ, оның, есесіне әлгі... трамвай... атвомобиль... дегендер пайда болыпты.

	- Автобустар да, - деп сыпайылай сөз қосты Фагот.



	Көрермендер бұл әңгімені сиқырлы көзбояушылықтың кіріспесі екен деп зейін қоя тыңдады. Сахнаның сырты әртісер мен сахна жұмысшыларынан аузы-мұрынынан шығады, анталаған жүздердің арасынан Римскийдің де аппақ қудай, абыржулы өңі көрінеді.



	Сахнаның бір бүйірін паналаған Бенгальскийдің бет-пішінінде таңырқай бастағаны байқалады. Ол қабағын сәл көтеріп, үнсіздікті пайдаланып сөз бастады.



	- Шетелдік әртіс Мәскеудің, сондай-ақ мәскеуліктердің техни-калық тұрғыдан өскеніне таң-тамаша қалатынын білдірді, - деп Бенгальский бірде партерге, екіншіде галереяға қарап екі мәрте жымиды.



	Воланд, Фагот және мысық бастарын конференьсе жаққа бұрды.



	- Мен таңданысымды білдірдім бе, өзі? - деп сиқыршы Фаготтан сұрады.

	- Жо-жоқ, мессир, сіз ешқандай таңданыс білдірген жоқсыз, -деп жауап қатты ол.

	- Онда мынау кісі не айтып тұр?

	- Ол әншейін өтірікті соғып жіберді, - деп бүкіл театр еститін-дей дауыстап айтқан алабажақ көмекші Бенгальскийге қарап: -Құттықтаймын, азамат, өтірігіңмен! - деп қосты.



	Галереядан сық-сық күлкі лықсыды, Бенгальский дір ете қап, көзі бақырайып кетті.



	- Алайда мені, әлбетте автобус, телефон сияқтылар ғана қызықтырмайды...

	- Аппаратура деңіз! - деп сөз қосты алабажақ.

	- Өте дұрыс айттың, рақмет, - деп сиқыршы гүжілдеген дауыс-пен баяу сөйледі: - Мені одан да маңызды мәселе қызықтырады: қалалықтардың өзі ең әуелі іштей өзгерді ме екен?

	- Иә, бұл аса маңызды мәселе, тақсыр.



	Сахнаның сыртында жұрт бір-біріне қарап, иықтарын қозғап қойды, Бенгальский қызарып, Римский қуарып тұр. Сол сәт көпшіліктің қобалжи бастағанын сезіп сиқыршы былай деді:



	- Әйткенмен, Фагот, біз сөзге салынып кетіп, көрермендер көңілсіздене бастапты. Бастама үшін қарапайым бірдеңе көрсетші.

	- Зал сәл сергіп, қозғалақтап қалды. Фагот пен мысық екі бөлініп, рампаның екі жағына шықты. Фагот саусағын сытырлатып, едіреңдей айғай салды:

	- Үш, төрт! - Әуеден карта калодасын қаршып алып, сапыры-лыстырды да лентадай созып мысыққа лақтырды. Мысық лентаны қағып алып қайта жіберді. Атлас жылан суылдап келе жатқандай Фагот жем іздеген балапандай аузын ашып, картаның бірінен соң бірін қылғытып, бәрін де жұтып қойды.



	Содан соң мысық басын иіп, артқы оң аяғымен жалт бұрылғанда ду қолшапалақ дуылдады да кетті.



	- Ғажап, ғажап! - деп сахна сырты таңдана гуілдеді.



	Фагот болса, саусағымен партерді нұсқап, жар салды:



	- Қадірлі азаматтар, әлгі колода жетінші қатарда отырған азамат Парчевскийдің қалтасындағы үш сомдықтар мен азаматша Зельковаға алимент төлеу жөнінде сотқа шақырылған қағаздың арасында тұр.



	Партердегілер қозғалып, кейбіреулер орнынан тұрып, ақыры нақпа-нақ Парчевский атанған бір азамат, таңданғанынан қып-қызыл нарттай болып, әмиянынан колоданы шығарып, онымен не істерге білмей, ауаны түртінектеді.



	- Жарайды, ол өзіңізге ескерткішке қалсын! - деп айғайлады Фагот. - Кеше кешкі астың үстінде сіз покер болмағанда Мәскеудегі өмірім болмайды екен деп тегін айтпаған шығарсыз.

	- Кәнігі қалжың ғой, - деген дауыс шықты галеркадан - әлгі партердегі осылардың тобынан да.

	- Солай ойлайсыз ба? - деп барқыраған Фагот галеркаға сығырая қарап: - олай болса, сіз де бізбен бір шайкадасыз, өйткені әлгі карта сіздің қалтаңызда, - деді.



	Галеркада сапырылыс басталып, қуанышты үн шықты:



	- Дұрыс! Осында екен. Осында, осында. Тоқтай қал! Әй, мынауың қызыл құйрық ақша ғой!



	Партерде отырғандар мойындарын бұрды. Галереяда апалақтаған бір азамат өз қалтасынан банк тәсілімен хатталған, сыртында “Бір мың сом” деген жазуы бар пәшке тауып алды.

	Көршілері ентелеп оның үстіне түсті, ол болса тырнағымен пәшкені шұқылап, шын ақша ма, әлде көз бояған сиқыр бірдеңе ме, деп білгісі келді.



	- О құдая, шын ақша Қызыл құйрық шеруонның өзі! - деп қуана айғайлады галеркадағылар.

	- Мынадай колодаға менімен де ойнаңызшы, - деп партердің орта тұсынан бір жуантық көңілдене айғай салды.

	- Авен плезир! - деп үн қатты Фагот. - Не үшін жалғыз сізбен ғана ойнауым керек? Ойынға барлығы да қызу қатыссын! - деп ол бұйрық бере бастады: - Жоғары қарауларыңызды сұраймын... Бір! - Оның қолынан тапанша шыға келді де: - Екі! - дегенде тапаншаның аузы жоғары қарады, - Үш! - деп айғайлап қалғанда, бірдеңе жарқ етіп бұрқылдай жөнелді де, заматта күмбез астынан трапециялар арасымен қалықтап залға ақ қағаздар жауа бастады.



	Олар шыр айналып, жан-жаққа жамырап, галереяны басып, оркестр мен сахнаға жапалақтап жатты. Бірнеше секундтан кейін ақша жаңбыры жиілеп, мамықтақтарға жетіп, көрермендер оларды қуалап жүріп ұстай бастады.

	Жүздеген қолдар көтеріліп, көрермендер қағаздар арасынан сахнаға тесіле қарап, ең сенімді, ең шынайы су белгілерін көрді. Иісі де ешқандай күмән-күдік қалдырған жоқ: бұл ғажайыптығына ештеңе тең келмейтін жаңа басылып шыққан ақшаның иісі болатын. Әуелі шаттық, сосын таңданыс бүкіл театрды баурап алды. Қайда болсын “шеруон, шеруон!” деген сөз кеу-кеулеп, “аһ, оһ!” деген айғай-шу естілді. Кейбіреулер мамықтақтардың астын шарлап, кемемен қалқығандай жүзіп жүрді. Көпшілігі уысқа түсе қоймайтын қыңыр қағаздарды аулап мамықтақтарға тік көтерілді.

	Милициялардың жүзінде түсінбестік байқалып, әртісер қысылып-қымтырылмай сахна сыртынан бастарын қылтитты.

	Бельэтажда: “Сен неге қолыңды сумаңдатасың? Бұл менікі. Маған ұшып келді” деген дауыстар шығып жатты. Енді бір дауыс: “Сен итермесеңші, мен итерсем жоқтауың бір-ақ шығады” деген дөңайбат танытты. Кенет сылп-сылп дыбыс шықты. Сол сәт екінші қабаттан милиционердің шлемі көрінді, ол бельэтаждан біреуді алып бара жатты.

	Өрекпу өрши түсті, Фагот төтеннен ауаға үрлеп ақша жаңбырын тоқтата қоймағанда мұның ақыры неге соғары беймәлім еді.

	Екі жас жігіт астарлы да көңілді көзқарастар алмасып, орында-рынан тұрып тура буфетке тартты. Театр іші гу-гу, көрермендердің бәрі алабұртып, көздері жалт-жұлт етеді. Иә, Бенгальский өз бойынан күш-қуат тауып, қозғалмағанда мұның аяғы неге апарарын кім білсін. Өзін-өзі мығымырақ билеу үшін дағды бойынша ол қолын ысқылап, даусын барынша екпіндетіп мынаны айтты.



	- Міне, азаматтар, біз бәріміз қазір ғана жаппай гипноз деген жағдайды тамашаладық. Таза ғана ғылыми тәжірибе, ешқандай ғажайып пен сиқыр жоқ екенін бұдан артық ешкім дәлелдей алмайды. Олай болса маэстро Воландтың осы тәжірибесін әшкерелеп беруін өтінейік. Азаматтар, қазір сіздер әлгі ақша деп жүрген қағаздарыңыздың тұтқиылдан жауғанындай, тұтқиылдан ғайып болғанын көресіздер.



	Осыны айтып ол қол шапалақтады, бірақ қостаған ешкім болған жоқ, жүзінде сенімді күлкі ойнап еді, ал көзінен ешбір сенім нышаны білінбеді, онда үміттен гөрі жалбарыну басым болатын.

	Көпшілікке Бенгальскийдің сөзі ұнаған жоқ қой. Құлаққа ұрған танадай үнсіздік орнады, оны тек алабажақ Фагот бұзды:



	- Бұл барып тұрған өтіріктің тағы бір белгісі, - деп жариялады ол барынша барқырап, - қағаздар шын қағаз, азаматтар.

	- Браво! - деп үздік-создық гүжілдеді қайдағы бір биіктен бас дауыс.



	- Былайша айтқанда мынау мені әбден мезі қылды, - деді Фагот Бенгальскийді нұсқап. - Жоқ жерге тұмсығын тығады, жалған ескертпелермен сеансты бүлдірді. Бұған не істесек рауа, ә!

	- Басын жұлып тастау керек! - деді галеркадан біреу сес танытып.

	- Сіз қалай дедіңіз? Ась? - деп рабайсыз ұсынысқа бірден үн қатты Фагот. - Басын жұлып тастайық па? Бұл енді идея! Бегемот, қайдасың? - деп мысыққа айғайлады: - Іске кіріс. Эйн, цвей, дрей!!



	Іле бұрын көрмеген бір сұмдық болды. Қара мысықтың түк біткені тікірейіп, төбе құйқаны шымырлата мияулады кеп. Сосын бір уыс боп жиырылды да, Бенгальскийдің кеудесіне ілбісінше бір-ақ атылды, одан қарғып басына шықты. ЬІрылдап жеңді білектей толық аяқтарымен конферансьенің сирек шашына жармасып, шарылдай шаптығып, екі бұрап әлгі басты жуан мойыннан жұлып алды.

	Театрдағы екі жарым мың адам бір кісідей шыңғырып жіберді. Үзілген күре тамырлардан фонтанша атқылаған қан жоғары шапшып, көкірекше мен бешпентті жуып кетті. Бассыз дене аяғымен ебедейсіз ербеңдеп барып еденге отыра кетті. Залдан әйелдердің ышқына шыңғырған даусы құлақ тұндырады. Мысық басты Фаготқа беріп, ол оны шашынан көтеріп, көпшілікке көрсетті, ал бас болса бүкіл театрды жаңғырықтырып, жан дәрмен айқайға басып:



	- Доктор шақырыңдар! - деп қырылдады.

	- Сен бұдан былай да ойыңа келгенді шатып, малтаңды езбей, тыныш жүресің бе? - деп қаһарлана сұрады жылап тұрған бастан Фагот.

	- Тыныш жүремін, - деп қырылдады бас.

	- Құдай ақына, енді азаптамаңдаршы оны! - деп кенет у-шуды баса- көктеп ложадан бір әйел даусы шықты да, сиқыршы сол жаққа бетін бұрды.

	- Онда қалай, азаматтар, мұны кешіреміз бе, ә? - деп сұрады Фагот залға қарап.

	- Кешіру керек! Кешіру керек! - деген жеке-жеке әсіресе әйелдердің даусы естіліп, ізінше оларға ерлер қосылып, тұтас бір хорға ұласты.

	- Не бұйырасыз, мессир? - деп сұрады Фагот бетін бүркеп отырғаннан.

	- Олай болса не лаж, олар да адам сияқты адамдар, - деп ойлана тіл қатты ол. - Ақшаны бәрі жақсы көреді, бұл атамзаманнан қалыптасқан дағды. Адамзат қашаннан да ақшаны сүйеді, мейлі ол теріден, мейлі қағаздан жасалсын, мейлі қоладан, мейлі алтыннан құйылсын - оған бәрі бір. Жарайды, жеңілтек-ақ болсын, оған не лаж... кейде оның кеудесін мейірбандық дүрсілдететін шығар... әдеттегі қалыпты кісілер... жалпы бұрынғыларды еске түсіреді... оларды тек пәтер мәселесі бұзған... - дей келіп дауыстап бұйырық берді: - Кигізіңдер басын!



	Мысық мұқият көздеп басты мойынға жапсырып кеп жіберіп еді, ол тура өз орнына түсе қалып, ешқашан ажыраспағандай болды. Ең бастысы, мойында ешқандай тыртық қалған жоқ. Мысық табанымен Бенгальскийдің фрагын сипап жіберіп еді, қаннан із де қалмады. Фагот отырған Бенгальскийді аяғынан тік тұрғызды да, қалтасына бір пәшке қызыл құйрықты сүңгітіп жіберіп, сахнадан былай деп шығарып салды:



	- Қараңды батыр бұл жерден! Сенсіз көңілдірек.



	Ойсыз-мұңсыз жалтақтап сендетілген конферансье өрт күзетіне әрең жетті, сол арада оның халі нашарлап қалды. Бебеу қаға айқайлап:



	- Басым менің, басым! - деп зар иледі.



	Басқалармен бірге оған Римский де тұра ұмтылды. Конферансье зар жылап, ауадан қолымен әлде нені қармап:



	- Менің басымды беріңдер! Беріңдер басымды, пәтерімді де алыңдар, суреттерімді де алыңдар, тек қана басымды қайтарыңдар! - деп міңгірледі.

	- Курьер жүгіріп дәрігер шақыруға кетті. Бенгальскийді киім ауыстырғыштағы диванға жайғастырмақ болып еді, қарсыласып ол құтырып кетті. Көлік шақыртуға тура келді. Бақытсыз конферан-сьені алып кеткен соң Римский сахнаға қайта жүгіріп, онда жаңа бір ғажайыптар болып жатқанын көрді. Иә, айтқандай, осы мезетте ме, әлде сәл бұрын ба, сиқыршы өзінің өңіп кеткен мамықтағымен сахнадан ғайып болды. Атап өтер бір қызығы, оны Фаготтың сахна-дағы төтенше көзбояушылығымен әуейленіп отырған көпшілік байқамай да қалды.



	Жапа шеккен конферансьені шығарып сап Фагот көрермендерге былай хабарлады:



	- Беймаза мұндардың қарасын өшіргеннен кейінгі жерде, кәне, әйелдер дүкенін ашайық!



	Сахна едені заматта парсы кілемдерімен жайнап, шарайналар пайда болды, олардың бүйірінен жасыл тұрбалардан жарық түсті, айналардың арасына көрме әйнектер қойылып, олардан көрермен-дер таңдана тамсанып әралуан гүлдер мен париж әйелдері көйле-гінің үлгілерін көрді. Бір көрме осылай болса, екіншісінде қауырсын тағылған, ызба белдеулі жүздеген әйел қалпақтары, енді бірінде - ақ, қара, сары былғары, атлас, күдері кебістер көз тарта-ды, кейбірі тас орнатылған айылбасты. Кебістердің ара-арасында құтылар тұр, олардың әйнегінен хрусталь шынылардың қыры жарқырап көрінеді. Ақбөкен терісінен, күдеріден, жібектен жасалған сөмкелер тау-төбе, олардың арасында да алтынмен апталған ұзынша құтылар тұр, әдетте оларда ерін бояулары болады.

	Қайдан шыққанын сайтан біле ме, кешкі қара көйлек киген, мойнындағы айшықты таңбасы көз тартып жұрттың бәріне ұнаған ақсары бикеш көрмеәйнектің алдында қожайымша күліп тұрды.

	Фагот мәз бола ыржиып, фирманың көне әйел көйлегі мен аяқкиімдерін париж үлгілері мен аяқкиімдеріне тегіннен-тегін айырбастап беретінен хабарлады. Сондай айырбас сөмкелер мен әтірлерге және басқаларға қатысты да болатынан қоса жариялады.



	Мысық артқы аяғымен балпаңдай басып, алдыңғы аяғымен швейцарларға тән есік ашардағыдай қимыл жасады.

	Бикеш сәл қырылдаған үнмен тамылжыта ән салды, сөзі түсініксіздеу болғанмен, партерде отырған әйелдердің жүзіне қарағанда өлеңі әсерлі сияқты.



	- Горлэн, Шанель бесінші нөмір, Мицуко, Нарсис, Нуар, кешкі көйлек, коктейль көйлек... - деген дауыстар шықты.



	Фагот иретіліп, мысық иіліп, бикеш көрме-әйнекті ашты.



	- Өтінемін, кел алыңдар, - деп даңғырлады Фагот, - ешқандай қысылу-қымтырлу, ұялу деген болмасын!



	Көпшілік толқи бастады, бірақ сахнаға шығуға әзір ешкім батпады. Ақыры, партердің оныншы қатарынан бір қараторы бикеш көтеріліп, маған екі дүние бірдей, бәріне пысқырғаным бар дегендей, жымия күліп бүйірдегі баспалдақпен сахнаға шықты.



	- Браво! - деп айқайлады Фагот, - бірінші келушіні құттық-таймын! Бегемот, мамықтақ бер! Әуелі аяқкиімнен бастайық, мадам.



	Қараторың мамықтаққа отырды да, Фагот оның алдындағы кілемге кебістердің түр-түрін лезде үйіп тастады.



	Бикеш оң жақ аяқкиімін шешіп, көкшіл кебісті киіп, кілемге басып, өкшесін байқап көрді.



	- Бұл өзі қыспас па екен? - деп сұрады ол ойланып.

	- О не дегеніңіз, о не дегеніңіз! - мысық ренжігендей мияулады.

	- Мен осы жұпты алайын, мосье, - деді қараторы бикеш кебістің екінші сыңарын киіп жатып кісімсіп.



	Қараторының көне кебісі шымылдықтың аржағына лақтырылды, оның өзі де сары қыз бен иығына бірнеше жұп сәнді көйлектер іліп алған Фаготтың жетегімен солай қарай сүңгіп кетті. Мысық әбігерге түсіп көмектескен болып жүр, маңғазданып иығына сантиметрлікті сала салған.

	Бір минөттен кейін шымылдық сыртынан үстінде партердегі-лердің бәрін аһ ұрғызған аса сәнді көйлегі бар қараторы бикеш шыға келді. Ғажайып құлпырып кеткен батыл әйел айнаның алдына тоқтап, жалаңаш иығын қозғап қойып, желке шашын сипап, арқа тұсын көргелі мойнын артқа бұрып иілді.



	- Фирма бұны ескерткіш ретінде алуыңызды өтінеді сізден, -деп Фагот оған ішінде иіссу шынысы бар ашық құтыны ұсынды.

	- Мерси, - деп тәкаппарси жауап қатқан қараторы бикеш басқышпен партерге беттеді. Өрекпіген жалпы ыбыр-сыбыр, күлкі мен күрсініс арасынан: “Мен саған рұқсат етпеймін!” деген еркек даусы мен “Тасжүрек, тоғышар, бұрама қолымды!” деген әйел даусы естілді. Әйелдер шымылдықтың аржағына сүңгіп кетіп, өз көйлектерін тастап, жаңасын киіп шығып жатты. Орындықтарда алтындаған аяқтарын қозғап қойып әйелдер тұтас бір сап түзеген. Фагот тізерлеп отыра қап, оларға мүйіз кебіскигіш үлестіріп жатыр, келіншектер болса жаңа кебістерін сынап, кілемге қайта-қайта басады. Мысық арқасына тау-төбе сөмкелер мен кебістерді артып алып, көрмеәйнек пен орындықтар арасында мықшыңдар жүр. Мойнында айшықты таңбасы бар бикеш бір келіп, бір кетіп жүріп, ақыры бастан-аяқ французша сыпылдауға көшті, бір ғажабы, оны әйелдердің бәрі, тіпті бірде-бір француз сөзін білмейтіндердің өзі ернінің емеурінінен түсінді.

	Жұрттың бәрін таңдандырған сахнаға сығылысып бір еркектің шығуы болды. Ол өз зайыбының тұмауратып жатқанын, сондықтан күйеуі арқылы бірдеңе беріп жіберуін өтінгенін айтты. Соның дәлелі ретінде шын мәнінде үйленген адам екенін айғақтау үшін төлқұжатын көрсетуге әзір екенін білдірді. Қамқор күйеудің мәлімдемесі ду күлкімен қарсы алынды, Фагот оған төлқұжатсыз-ақ өзіндей сенетінін айғайлай айтып, екі жұп жібек шұлық сыйлады, мысық оған ерін бояуы бар бір құты қосты.

	Кешігіп қалған әйелдер сахнаға лап қойып, қолы жеткен бақыттылар одан балға киетін көйлектерге малынып, аждаһаның бейнесі бар пижам алып, қабылдауға киер кәстөмдермен, бір шекесіне қисайтып қондырған қалпақтармен ағылып шығып жатты.

	Сол кезде Фагот уақыт кешкіріп қалғандықтан тура бір минөт-тен кейін дүкен ертең кешке дейін жабылатынын хабарлағанда сахнада сұмдық әбігер басталды. Әйелдер жалма-жан бас салып, кебістерді өлшеусіз-ақ талап алды. Біреуі құйындай ұйтқып, шымылдық сыртына қойып кетті де, өз кәстөмін сыпырып тастап, қолына алғаш түскенін тарпа бас салып еді, онысы үлкен гүл-дестесі бар жібек халат боп шықты, оған қоса екі құты әтірді тағы да қақшып түсті.

	Тура бір минөттен кейін тапанша гүрс ете қалды да, айналар ғайып болды, көрме-әйнектер де, орындықтар да ізім-ғайым, кілемдер жалпы төселмеген сияқты, барлығы да шымылдық сияқты ауаға сіңіп жоқ болды, Ең соңында тау-төбе үйіліп қалған ескі көйлектер мен аяқкиімдер жойылып, сахна жалаңаштанып, қаңырап бос қалды.



	Міне, дәл осы мезетте іске жаңа бір ойыншы кеп араласты.

	Сүйкімді де үнді, өте өктем баритон №2 ложадан естілді.



	- Дегенмен, әртіс азамат, сіз көрермендер алдында көзбояушы-лығыңыздың тетігін, әсіресе ақшаға байланысты сиқырыңызды тезірек әшкерелеп бергеніңіз жөн болар еді. Сондай-ақ конфе-рансьенің сахнаға қайта оралу сырын ашып берсеңіз. Оның тағдыры көрермендерді алаңдатып отыр.



	Саңқылдаған бұл дауыс анау-мынау емес, Мәскеу театрла-рының акустикалық комиссияның төрағасы, бүгінгі кештің құрметті қонағы Аркадий Апполонович Семплеяровтікі еді.



	- Пардон! - деп үн қатты Фагот. - Мен кешірім өтінемін, мұнда әшкерелейтіндей түк те жоқ, бәрі айқын, түсінікті.

	- Жоқ, кінәлі болсам да, әшкерелеудің мейлінше қажет екенін айтпай тұра алмаймын. Онсыз таңғажайып нөмірлеріңіздің өзі зілмауыр әсер қалдырды. Көрермен көпшілік түсінік беруді талап етеді.

	- Көрермен көпшілік ешқандай өтініш білдірген жоқ сияқты еді ғой, - деп жексұрын жылпос Семпеляровтың сөзін бөлді. -Әйткенмен сіздің аса ардақты тілегіңізді ескере отырып, амал не, Аркадий Апполонович, әшкерелеп те көрейін. Бірақ бұл үшін болмашы бір нөмірге рұқсат етіңіз.

	- Рұқсат етпегенде ше, - деп жақтай жауап қатты Аркадий Апполонович, - тек ол сөзсіз әшкерелеу болсын!

	- Құп болады, құп. Сонымен. Сізге бір сұрақ қоюға рұқсат етіңіз, кеше кешкісін қайда болып едіңіз, Аркадий Апполонович?



	Мынау орынсыз, тіпті сорақы сауалды естігенде Аркадий Апполоновичтің түрі өзгеріп, мүлдем өзгеріп кетті.



	- Аркадий Апполонович кеше кешкісін акустикалық комиссия-ның отырысында болған, - деп ексімдей жауап берді ерінің орнына Аркадий Апполоновичтің зайыбы, - бірақ бұның сиқыршылыққа қандай қатысы бар?

	- Уай, мадам, анығын айтқанда, сіз түкке түсінбейсіз, - деді нығарлап Фагот. - Отырыс жөнінде сіз бастан-аяқ адасып жүрсіз. Аталмыш мәжіліс, атап айтқанда, кешегі күнге жалпы белгілен-беген болатын. Аркадий Апполонович мәжіліске кеттім деп акустикалық комиссияның ғимаратында шоферін қоя беріп, өзі автобусқа отырып Елохов көшесіндегі жылжымалы аудандық театрдің артисі Милица Андреевна Покобатькоға қонаққа кетті, онда ол төрт сағатқа тарта болды.

	- Ой! - деп біреудің көкірегі қарс айырылды тыныштық қаймағын бұзып.



	Аркадий Апполоновичтің туысқаны бір жас әйел сықылықтай бастап, сұмдық қатты күлді.



	- Бәрі де түсінікті! - деді ол даусын шығарып, - өзім де осы туралы көптен сезіктеніп жүруші едім. Енді түсінікті болды, дарынсыз неменің Луизаның рөлін қалай алып жүргенін жаңа білдім ғой.



	Соны айтып, қысқа да жуан қызғылт түсті қолшатырын сілтеп қап ол Аркадий Апполоновичті бастан бір салды.

	Арамы Фагот, Коровьевтің өзі қайта айғайлады:



	- Міне, қадірменді азаматтар, Аркадий Апполонович, табандап отырып сұрап алған әшкерелеуінің бір түрі осындай.

	- Сен жексұрынның Аркадий Апполоновичке қол жұмсауға батылың қалай барды? - деп қаһарлана сұрады алып денесімен ложада бойын тіктеген Аркадий Апполоновичтің зайыбы.



	Жекжат жас әйелді сайтан күлкінің екінші толқыны буды.



	- Өзге-өзге, дәл менің қол тигізуге хақым бар, батылым да бара-ды, - деп сықылықтаған оның қолшатыры Аркадий Апполонович-тің басынан тарс етіп, тағы да атқып кетті.

	- Милиция! Мынаны ұста! - деп жандауысы шыққан Семплеяров зайыбының сұмдық үнінен біраз жанның жүрегі мұздап кетті.



	Ол аз болғандай. Сол сәт мысық рампаға атып шығып адам даусымен бүткіл театрға шаңқылдап қоя берді:



	- Сеанс аяқталды! Маэстро! Маршыңызды қысқарт!!!



	Есеңгіреп қалған дирижер не істеп, не қойғанына есеп бермей, таяқшасын сілтеп қалды да, оркестр даңғырлап ойнамай, белгілі сарынға түспей, сұмпайы мысықтың айтқанындай, албаты бір сазға түсіп, беталды дүмпілдете жөнелді.

	Бір сәт бағзыдағы түстік жұлдыздарының аясында кафехана-ларда естілетін ұғынылуы қиын, жартылай соқыр, жарымжан мазасыз марштың сөздері еске түсті:

	Оның биік мәртебесі Үй құстарын қорғайтын Аруларға әлденеше Қамқор болып қолдайтып

	Бәлкім, бұндай сөздер болмаған да шығар, болса мынау сазға келетін бұдан да сорақы тіркестер түзілуі ықтимал. Маңыздысы бұл емес, ең маңыздысы осылардың бәрінен кейін Варьете вавилон мұнарасындай жұрт көп топырлайтын жерге айналды. Семплеяров-тың ложасына қарай милиция жүгірді, әуесқойлар барьерге шығып кетіп қарқылдаған күлкі, құлақ тұндырған айғай-шу оркестр табақшаларының даңғаза даңғырына ұласты.

	Ақыры, сахнаның кенеттен қаңырап бос қалғаны байқалды, көз алдап жүрген Фагот та, жексұрын мысық Бегемот та ауаға сіңіп кеткендей, көрнеу көне мамықтағымен бірге бұрынырақ ғайып болған сиқыршыдай ізім-ғайым жоқ болды.





Он үшінші тарау


	ҚАҺАРМАННЫҢ КЕЛУІ



	Сонымен беймәлім кісі Иванға саусағымен сес көрсетіп, “тсс” деп сыбырлады.



	Иван аяғын төсектен салбыратып, солай қарай тесіле қарады. Балконнан бөлмеге қырынған, шашы сирек, істік мұрын, бір шөкім шашы маңдайына түскен, жасы қырықтар шамасындағы бір адам абайлай көз жүгіртті.

	Иванның жалғыз екеніне көзі жетіп, жан-жағына құлақ түріп, жұмбақ келермен бөлмеге кірді. Иван келген кісінің үстіндегісі аурухана киімі екенін көрді. Үстінде ішкиімдері, жалаң аяғына кебіс сұға салған ол иығына қоңыр халат жамылыпты.

	Келген кісі Иванға көзін қысып, бір буда кілтті қалтасына салып жатып. “Отыруға бола ма?” деп сұрады да, мақұлдаған иекқағысты көріп, мамықтаққа кеп жайғасты.



	- Сіз мұнда қалай келдіңіз? - деп сұрады сес көрсеткен сұқ саусаққа бағынған Иван. - Балконның тортемірлері құлыптаулы емес пе?

	- Тортемірлер құлыптаулы ғой, - деп растады қонақ алайда, айналайын Прасковья Ивановна өте-мөте ұмытшақ кісі. Бұдан бір ай бұрын одан бір буда кілтті байқатпай алып кеткенмін, сөйтіп, ортақ балконға шығып жүруге мүмкіндік алдым, Бұл өзі бүкіл осы қабатқа созылып жатыр, сондықтан ара-тұра көршілерге соғып тұруға болады.

	- Балконға шыға алатын болған соң қашып кетуіңізге де болмай ма? Әлде биік дейсіз бе? - деп сұрады Иван.

	- Жоқ, - деп нығырақ жауап қатты қонақ, - мен биіктен қорқып қашпай жүрген жоқпын, қашқанда барып паналар жерім жоқ. -Сәл кідірістен кейін: - Сөйтіп, отырмыз ғой, - деді.

	- Отырмыз, - деді ойға шомған Иван келерменнің байызда-майтын мазаң қара көзіне қарамай.

	- Иә... - кенет қонақ мазасыздана қалды. - Бірақ сіз бойбермес елірме емес қой деп ойлаймын. Әйтпесе бар ғой мен у-шуға, ырду-дырдуға, зорлық-зомбылыққа, сол сияқты келеңсіздіктердің біріне де төзе алмаймын. Әсіресе, адамның айғайын, мейлі ол ашыну болар, мейлі ашу болар, жеккөремін. Елірме емеспін деп мені жұбатыңызшы.

	- Кеше мейрамханада мен біреудің жағынан от шығардым, -деп еркекше мойындады қайта түлеген ақын.

	- Оған не себеп? - деп қатаң сұрады қонақ.

	- Мойындар болсам, ешбір себеп жоқ, - деп кібіртіктеді Иван.

	- Тәртіпсіздік, - деп Иванды сөкті қонақ. - Ал оның үстіне жағынан от шығардым деуіңіз қалай? Адамның жағы, бет-аузы, жүзі деген не білдіретіні тағы да беймәлім. Әлбетте бет-жүздің аты бет-жүз. Демек оған жұдырық жұмсау деген... Жоқ, ондайдан, әмісе аулақ болыңыз.



	Иванды осылай біраз жерге апарып қонақ:



	- Мамандығыңыз не? - деп сұрады.

	- Ақын, - деді неге екені немқұрайды мойындап Иван.



	Келермен күйгелектеп қалды:

	- Оһ, менің-ақ жолым болмайды, осы! - деп дауыстап жіберді де, әбестігін табанда сезіп, кешірім өтініп, тағы да сұрады: - Ал фамилияңыз қалай?

	- Бездомный.

	- Еһ, еһ... - деді қонақ тыжырынып.

	- Ал сізге менің өлеңдерім ұнамай ма? - деп қазбалай сұрады Иван.

	- Сұмдық ұнамайды.

	- Қайсысын оқып едіңіз?

	- Өлеңдеріңіздің ешқайсысын да оқығаным жоқ, - деп күйгелектене дауыстады келермен.

	- Онда қалай ұнамады дейсіз?

	- Ал онда тұрған не бар, - деп жауап қатты қонақ? - мен басқаларды оқымағандай сөйлейсің ғой. Айтқандай, онда ғажап қалатын не тұр? Жақсы, мен сөзіңізге сенейін. Өзіңіз айтыңызшы, өлеңдеріңіз жақсы ма шын?

	- Сұмдық жаман! - деп кенет батыл әрі ашық айтты Иван.

	- Онда қайтып өлең жазбаңыз! - деп келермен жалынғандай өтінді.

	- Уәде берем әрі ант етем! - деді салтанатты түрде Иван.



	Антты қол алысумен беркітті, сол сәт дәлізден баяу басқан аяқ дыбысы мен әлде бір дауыстар естілді.



	- Тсс! - деп сыбырлаған қонақ балконға атып шығып, артынан тортемірді құлыптады.



	Прасковья Федоровна бас сұғып Иваннан өзін қалай сезінетінін сұрады, қараңғыда әлде жарықта ұйықтауды қалайтын ежіктеді. Иван жарықты сөндірмеуін өтінді. Ауруға тынышты түн тілеп Прасковья Ивановна да кетті. Сосын барлығы тынышталған соң, қонақ қайта оралды.

	Ол Иванға сыбырлап, 119-бөлмеге жаңа біреуді жүзі нарттай жуантық кісіні әкелгенін, оның қайдағы бір желдеткішке жасырылған валютаны айтып, олардың Садовая көшесін жын-шайтан иектеп, орнығып алғанына ант-су ішіп, жақ жаппайтынын хабарлады.



	- Пушкинді жер-көктегі бар пәлені жауып балағаттайды да, “Куролесов, бис, бис!” деп мадақтайды, - деді қонақ апшысы қуырыла мазасызданып. Сосын тынышталған соң отырып, Иванмен әңгімесін жалғастырып, былай деді: - Мейлі, құдайға тапсырдық оларды. Ал өзің не үшін мұнда түсіп жүрсің?

	- Понтий Пилат үшін! - деп жауап қатып Иван еденге қарады.

	- Қалайша?! - деп сақтықты ұмытып айғай сап жіберген қонақ өз аузын өзі қолымен басты. - Елең еткізіп жан түршігерлік ұқсастық екен! Тарқата айтыңызшы, жалынамын.



	Әлбетте беймәлім адамға сенім артып, әуелі күбіжіктеп, қысылып, сосын батылданып, кешегі Патриарх тоғанында болған оқиғаны айта бастады. Асылы, кілт ұрлаушы жұмбақ жаннан Иван Николаевич ілтипатты тыңдаушы тапты. Қонақ Иванды есуасқа жатқызбай, оның айтқандарына керемет ынта-ықылас қойып, әңгіменің өрбуіне атсалыса отырып, ақыры оған қайран қалды. Ол тек Иванның сөзін таңырқап, таңданумен ғана бөліп отырды.



	- Ал, ал енді! Әрі қарай, одан әрі айта түсіңізші, өтінемін. Тек қана әулие-тұтарлардың бәрі үшін ештеңесін қалдырмай айты-ңызшы! - деген сияқты сөздер онысы.



	Иван да ештеңесін қалдырған жоқ, оның өзіне де осылай әңгі-мелеп беру жеңіл еді, сөйтіп бірте-бірте қан қызыл астарлы ақ қаптал киген Понтий Пилаттың балконға қалай шыққан сәтіне де жетті.



	Сол тұста қонақ қолдарын дұға оқығандай айқастырып:



	- О, қалай мен болжап білгенмін! Қалай бәрін де оймен болжап тапқанмын! - деп күбірледі.



	Берлиоздың жан түршігерлік өлімінің сипаттамасын тыңдарман жұмбақ бір ескертпелермен жетелеп, көзінде ашу-ыза оты жалт-жұлт етті.



	- Бір ғана өкінішім - әлгі Берлиоздың орнында сыншы Латунскийдің немесе әдебиетші Мстислав Лавровичтың болмағаны! - деп торыға, үнсіз аһұрды да: - Одан әрі, - деді.



	Жолсерікке жолақы төлеген мысық қонақты көңілдендіріп-ақ тастады, әңгімесінің табыстылығына толқыған Иван мысықты бейнелеп жүресінен отыра қалып ақырын секіргенде ол күлкіге булығып, тұншығып қала жаздады.



	- Міне, осылай, - деп Грибоедовта болған оқиғаны баяндап болып мұңға батып тұнжырай қалған Иван сөзін: - осы жерден бір-ақ шықтым, - деп тәмамдады.



	Қонақ бейшара ақынды аяп, қолын оның иығына салып былай деді:



	- Бақытсыз ақын! Бірақ бәріне, бауырым, өзің кінәлісің. Оны-мен тым ашылып сөйлеспей, айбат та шекпей, өзіңді өзің абайлап ұстауың керек еді. Енді жайдақтығың мен ұтамсыздығың үшін жапа шегіп отырсың. Қайта құдайға рақмет айт, бұның бәрі саған біршама арзанға түсіп отыр.

	- Жалпы ол түптеп келгенде, кім өзі? - деді Иван ексімдей жұдырығын безеп.



	Қонақ Иванның көзіне тесіліп, сұрақпен жауап қатты.



	- Ал сіз беймазалыққа ерік беріп алмайсыз ба? Бұндағы бәріміз де сенімсіз жандармыз ғой... Дәрігер шақырып, укол салдырып дегендей ырың-жырың болмай ма?

	- Жо-жоқ! - деп дауыстап жіберді Иван, - Айтыңызшы, ол кім өзі?

	- Ал жақсы, - деді де қонақ саралай салмақты сөйледі: - Кеше Патриарх тоғанында сіздер ібіліс сайтанмен кездестіңіздер.



	Иван уәде еткеніндей, беймазаланған жоқ, алайда керемет аңырып, абдырап қалды.



	- Олай болуы мүмкін емес. Сайтан деген жоқ қой.

	- Кешірерсіз! Өзге-өзге оны сіз айтуыңыз керек. Былайша айтқанда, сайтаннан жапа шеккен алғашқылардың бірі өзіңіз емессіз бе! Сол үшін жүйке аурулары емханасында жатқаныңызды түсінесіз ғой, сонда да сайтан жоқ деп өзеуреп болмайсыз. Рас, бұл масқара!



	Ақылынан жаңылған Иван үндей алмай қалды.



	- Сіз оны сипаттай бастағанда-ақ кеше кіммен әңгімелес-кендеріңізді мен бірден болжап білгенмін. Шынында мен Берлиозға таңғаламын. Сіз, әрине, әлі бетіңіз ашылмаған қыз мінезді жігітсіз, - деп қонақ осы арада тағы бір кешірім сұрап, әңгімесін әрі қарай сабақтады: - Ал ол қанша айтқанмен бірдеңелер оқыған, біраз жайды білуге тиіс адам ғой. Әлгі профессордың алғашқы сөздері-ақ күмән-күдігімізді су сепкендей басты. Оны бірден танып білмеуге болмайды, достым! Айтқандай, сіз... мені қайткенмен де кешіріңіз, әгарки мен қателеспесем, сіз надан адамсыз!



	- Оған дау жоқ, - деп келісті танымастай өзгеріп Иван.

	- Ал енді... сіз сипаттап отырған бет әлпеті, көздері мен қастарының әтрүрлі болуы! Кешіріңіз, бәлкім сіз “Фауст” операсын да тыңдамаған боларсыз.



	Иван, неге екені белгісіз, сұмдық ұялып, беті оттай алаулап, Ялтаға санаторийге барған сапары туралы бірдеңелерді міңгірлеген болды...



	- Ал енді, міне... ғажап емес мұның! Берлиоз болса мені таң-тамаша қалдырды. Ол тек көп оқыған ғана емес, өте айлакер адам болатын. Оны ақтау үшін, әрине, мен Воландың кісіні алдап, көзіне қар шашуда одан қулау екенін атап айтуым керек.

	- Қалайша? - деп өз кезегінде айқайлап қалды Иван.

	- Тыныш, тыныш!



	Иван құлаштап кеп алақанымен маңдайына бір тартты да, қарлығыңқы үнмен:



	- Түсінемін. Түсінемін, - деді. - Оның таныснамасында “В” әрпі болатын. Ай-ай-ай, осындай да қызық болады екен-ау! - Ол бірқауым уақыт еңсесі түсіп, үнсіз отырды да тортемірдің аржа-ғында қалықтап жүрген айға қарап қайта сөйледі: - Демек, ол шын мәнінде де Понтий Пилатта болуы мүмкін ғой зады. Сонда ол сол тұста туған бола ма? Ал мені есі ауысқан жынды атайды! - деп назаланған Иван есікті нұсқады.



	Қонақтың ернінде мысқыл үйірілді.



	- Ақиқаттың көзіне тура қарайықшы, - деп қонақ өз жүзін бұлттарды көктей өтіп жүзіп бара жатқан түн шырағы - ай жаққа бұрды. - Қасарысып қайтеміз, сіз де, мен де жындымыз. Байқайсыз ба, ол қайран қалдырып, сіздің сілікпеңізді шығарды, естен тандырды, демек, ол үшін өзіңізде қолайлы негіз бұрыннан болған. Ал сіздің айтып отырғаныңыз да шын мәнінде болған оқиға. Алайда мұның ақылға сыймайтындай әдеттен тыс екені сондай кемеңгер психиатор Стравинскийдің өзі, әрине, сізге сенген жоқ. Ол сізді қарап па еді? (Иван басын изеді). Сіздің сұхбаттасыңыз Пилатта болған Кантпен бірге ораза ашқан, қазір енді Мәскеуді аралап жүр.

	- Ал оның бұнда не бүлдіріп жүргенін кім біледі?! Қайткенмен де оны қармаққа түсіру керек, - деп онша сенімді болмаса да жаңа Иванда әлі әбден жаншылып болмаған бұрынғы Иван бас көтерді.

	- Солай әрекет жасап көрдіңіз ғой, сізге сол да жетеді, - деп мысқылдай үн қатты қонақ. - Ал мен өзгелерге солай істе деп ақыл бермес едім. Олар бірдеңе бүлдіріп тастай ма деп алаң бола-мыз. Еһ, шіркін! Маған ең бір өкініштісі - олармен сіз емес, менің көздеспегенім. Барлығы да өртеніп, орнында күлі қалса да, сол кездесуге мен мына бір буда кілтімді де қияр едім, Прасковья Ивановнадан жымқырып кеткен осы темірлерден басқа не бар менде?! Қайыршымын ғой.

	- Сізге оның не қажеті бар?



	Қонақ мұңайып ұзақ отырды, ытырынып та қалды, ақыры сөзін қайта жалғастырды.



	- Қандай оғаш оқиға екенін байқайсыз ба, мен де осында сіз құсап тура сол Понтий Пилат үшін отырмын ғой. - Осы арада қонақ үрейлене жан-жағына қарап алды. - Мәселе мынада, осыдан бір жыл бұрын мен Пилат жөнінде роман жазғанмын.

	- Сіз жазушысыз ба? - деп жаныға сұрады ақын.



	Қонақтың жүзі қабарып кетіп, Иванға жұдырығын көрсетті.



	- Мен шебермін, және де кемелмін, - деп ол түсін суытып, халатының қалтасынан тердің тұзы сыртына шығып кеткен тоқыма тақияны суырды, оның маңдайында сары жібек жіппен “Ш” қарпы кестеленген екен. Ол тақияны кигенде Иван оған қырынан да, алдынан да қарап, көз алдына шынымен-ақ шеберді келтірді. -Сүйкімді саусақтары майысып, ол мұны өз қолымен кестелеп еді, - деп бір күрсініп қойды қонақ.



	- Ал фамилияңыз кім?

	- Менде енді фамилия жоқ, - деп жиіркенгендей түнере жауап қатты жұмбақ қонақ. - Өмірде бардың бәрін тәрік еткенімдей, мен одан бас тарттым. Оны енді ұмыталық.

	- Олай болса, тым құрыса роман туралы айтыңыз, - деп сұрады Иван сыпайы ғана.

	- Қаласаңыз айтайын. Менің тарихым расында да әдеттегідей емес, - деп бастады қонақ.



	...Білімі бойынша тарихшы, оның үстіне екі жыл бойы Мәскеу мұражайларының бірінде қызмет істеген ол оған қоса аудармамен де айналысыпты.



	- Қай тілден аудардыңыз? - деп қызыға сұрады Иван.

	- Ана тілінен басқа бес тіл білемін, - деп жауап берді қонақ. -Ағылшын, француз, неміс, латын және грек тілдеріне жетікпін. Оның үстіне ептеп итальянша да оқи аламын.

	- Қарай гөр! - деп қызғанышпен күбір етті Иван.



	Еш жерде туған-туысқаны жоқ, Мәскеуде тіпті танысы да шамалы тарихшы жападан-жалғыз тұрыпты. Мынаны қарасаңызшы, бірде ол жүз мың сом ұтып алыпты.



	- Менің таңданысыма ой жүгіртіп көріңізші, - деп сыбырлады қара тақиялы қонақ. - Кір киімдер салынған себетке қол сұғып көрсем, онда жатқан облигацияның нөмірі тұп-тура газеттегідей. Оны маған мұражайда жалақымен бірге берген.



	Жүз мыңды ұтып алып Иванның жұмбақ қонағы былай жасапты: кітаптар сатып ап, Мясницкая көшесіндегі пәтерінен көшіпті.



	- Уйу, қарғыс атқан қиырдан құтылдым-ау, - деп ызалана күрсініп қойды қонақ.



	... Сөйтіп Арбатқа жақын көлденең көшеден үй салған біреуден жаңа пәтер жалдапты.



	- Үйші дегеннің не екенін сіз білесіз бе? - деп қонақ Иваннан сұрады да, табан аузында оны өзі түсіндіре бастады. - Бұл дегенің белгісіз бір жолдармен аман қалған Мәскеудегі саны онша көп емес алаяқ жүліктердің бір тобы.

	Үй салушының шағын бақтағы кішкентай үйінің подвалынан екі бөлмені жалға алыпты. Мұражайдағы қызметін тастап, Понтий Пилат жөнінде роман жазып шығуға кіріседі.



	- Еһ, шіркін, ол бір алтын ғасыр болған ғой, - деп күбірледі әңгімеші көзі жайнап. - Мүлдем бөлек оңаша пәтер, суы бар қолжуғыш тұратын алдыңғы бөлмесі өз алдына, - деп неге екені белгісіз мақтанышпен атап айтты ол. - Сыртқы есіктен тура шыға-тын табан жолдың түбіндегі кішкентай терезелерін айтсайшы. Қарсыда тура төрт қадам жерде дуалдың түбінде серігүл, жөке, үйеңкі ағаштары тұратын. Айһай, шіркін! Қыста мен терезеден бәз-біреулердің қара аяғын сирек көретінмін де, табан астындағы қар сықырын жиі еститінмін. Пешімде от ұдайы маздап жататын. Алайда төтеннен көктем туды да, күңгірт терезелерден әуелі жалаңаш, сосын жасыл желек киген серігүл бұталарын көрдім. Дәл сол тұста, өткен көктемде жүз мың теңгеден де таңданарлық оқиға болды. Ал жүз мыңның ересен көп ақша екенін білесіз ғой.



	- Ол рас, - деп келісті ден қоя тыңдап отырған Иван.

	- Мен терезені ашып тастап екінші аядай ғана бөлмеде отырғанмын, - деп қонақ қолымен өлшеп көрсетті. - Былайынша алсақ, міне диван, ал қарсысында екінші диван, арасында шағын үстел, оның үстінде түнгі шырағдан шам, терезеге таяу кітаптар, ал мынау арада кішкентай жазу үстелі, бірінші дағарадай он төрт шаршы метрлік бөлме толған кітап пен пеш қана. Аһ, жағдайым қандай еді, шіркін!



	Серігүлдің жұпар иісі, айрықша болатын. Шаршап шалдығудан басым сергіп, Пилат аяқ жағына жақындап қалған-ды...



	- Қанқызыл астарлы ақ қаптал. Түсінемін! - деп қалды.

	- Тап солай! Пилат аяқ жаққа қарай ұшты, аяқ жаққа қарай... мен сонда-ақ романның қандай сөздермен аяқталатынын білген болатынмын. ...Иудеяның бесінші прокураторы, шабандоз Понтий Пилат” деп тәмамдалмақ еді ғой. Ал менің серуендеуге шығатыным да табиғи. Жүз мың - ұлан-асыр қаржы, тамаша сұр кәстөмім болатын. Түстік ішуге арзан мейрамханалардың біріне баратыным және белгілі. Арбатта ғажайып мейрамхана болатын, қазір оның бар-жоғын білмеймін.



	Осы арада қонақтың көзі кең ашылып, ол тесіліп айға қарап, күбірлей берді:



	- Ол қолына ұдайы үрейлі, жексұрын бір сары гүлдер ұстап жүрді. Атын кім білсін, ол гүл Мәскеуде кейінгі кезде ғана пайда болды. Және ол гүлдер оның көктемде киетін қара пәлтесінан ерекше дараланып тұратын. Ол сары гүл ұстап жүрді. Нашар түс. Ол Тверь көшесінен көлденең көшеге бұрылып, сол арада қайта бұрылды. Тверь көшесімен мыңдаған адам жүріп жатады, солардың ішінде оның көзіне бір ғана мен түскеніме кепілдік беремін. Ол тек бір ғана мені көріп толқып қана қоймай, дертке шалдыққанға ұқсады. Мені оның сұлулығы ғана емес, көзінен бұрын ешкім байқамаған жалғыздық сезімі қайран қалдырды.



	Сол сары түске елігіп мен де көлденең көшеге бұрылып, оның соңынан тарттым. Қисық, көңілсіз көшемен үн-түнсіз келе жатыр-мыз, бір қапталда ол да, екіншісінде мен. Көз алдына келтіріңізші, көшеде екеумізден өзге тірі жан жоқ. Өз басым қиналып-ақ келемін, өйткені онымен қайткенде де тілдесуім қажет сияқты, аузыма сөз түспей қала ма деп қорқып келемін, ал ол қазір кетіп қалса, қайтып оны ешқашан көре алмайтыным хақ.

	Мына қызыққа қара, ойламаған жерде сөзді ол бастады:



	- Менің мына гүлдерім сізге ұнай ма?



	Әлі дәл қазіргідей есімде, даусы недәуір нәзік сияқты, сызыла үздік-создық сөйлей ме қалай, ерсі болса да айтайын, көшедегі жаңғырық сары лас қабырғаларға соғылып жатқандай көрінді. Жалма-жан жедел сол жаққа шығып, қасына таяу кеп жауабын бердім:



	- Жоқ, - деп.



	Ол маған таңдана қарады, ал мен кенет мүлдем күтпеген жерде ғұмыр бойы тек осы әйелді ғана сүйетінімді сезіндім. Міне, осындай да қызық болады, ә? Сіз, әрине, есуас дейсіз ғой мені.



	- Мен ештеңе де айтпаймын, - деді Иван дауыстап, сосын: -Өтінемін, әрі қарай айтыңызшы, - деп жалынды.



	Қонақ сөзін одан әрі жалғады:



	- Иә, ол маған ғажап бір бейілмен қарады, қарады да:

	- Сіз жалпы гүлді сүймейсіз бе? - деп сұрақ қойды.



	Маған оның дауысында бір дұшпандық бардай көрінді. Мен онымен аяғымды бірдей алуға тырысып қатар жүрдім. Бір таңқалғаным, онымен жүргенде өзімді табиғи сезіне алмадым.



	- Жоқ, неге сүймейін гүлді, тек мынандайды ұнатпаймын, -дедім.

	- Ал, қандайын ұнатасыз?

	- Мен раушан гүлін сүйемін.



	Осы арада мен айтқаныма өкіндім, өйткені ол кінәлідей жымиды да, гүлді жиекорға лақтыра салды. Сәл сасыңқырап тұрдым да, дегенмен гүлді ордан алып, оған ұсындым, бірақ ол кері итерген соң, оны қолыма өзім ұстап жүрдім.

	Ол қолымнан гүлді жұлқып ап жол жиегіне лақтырып жібер-генше осылай үнсіз біраз жүрдік, сосын ол қолын аузы кең қара қолғапқа сұғып, менен ұстады да екеуміз қатар жүрдік.



	- Одан әрі, - деді Иван, - өтінемін, ештеңесін қалдырмай айтыңыз.

	- Одан әрі дейсіз бе? - деп қонақ қайта сұрады. - Одан арғысын өзіңіз де болжап білесіз ғой. - Ол кенет оң жақ жеңімен көзінің жасын сүртіп, сөзін қайта сабақтады. - Махаббат алдымыздан атқып шыға келді, кәдімгі жер астынан атып шығатын кісі сияқты екеумізді де баудай түсірді.



	Осылай нажағай мұрттай ұшырады, осылай қанжар сеспей қатырады ғой.



	Айтқандай, ол өзі кейін мұның бұлай емесін дәлелдеп, біздің бір-бірімізді баяғыдан бері сүйетінімізді, тіпті бір-бірімізді ешқашан көрмей-ақ сырттай ғашық болғанымызды, онда ол басқа кісімен, ал мен әлгі біреумен, қалай еді өзі... тұрғанымызды бастан-аяқ сендіре баяндады.



	- Кіммен тұрып едіңіз? - деп сұрады Бездомный.

	- Әлгі... кім еді, иә... - деп міңгірлеген қонақ саусағын сытырлатты.

	- Сіз үйленген бе едіңіз?

	- Ал, иә... мен ғой... сытырлатып, сықырлатып... Әлгі Варенька ма еді... Манечка ма еді... ж-о-жоқ, Варенька... тағы да әлгі ала көйлекті... мұражайдағысы бар... қысқасы, есімде жоқ.



	Қолына сары гүл ұстаған маған, міне, былай деді: сол күні ол мен оны ақыр аяғында тапсын деп шығыпты, табыса алмасақ, у ішіп өлмекші екен, өйткені өмірі мәнсіз де, сәтсіз көрінеді.

	Сөйтіп, махаббат бізді қас қағымда баурап алды. Мен оны сол күні, бір сағат өтер-өтпесте Кремль қабырғасына, одан жағалауға қалай барып қалғанымызды аңғармағанымыздан-ақ білдім.

	Біз бір-бірімізді көп жылдан бері білетіндей, кеше ғана ажырасқандай сырластық. Келесі күні сол жағалауда, Мәскеу өзенінің бойында кездесуге келістік. Мамыр күні бізге нұрын төкті. Көп ұзамай, иә, ұзамай ол менің астыртын әйелім болды.

	Ол маған күнде келіп тұрды, мен оны таңертеңнен бастап тосатын болдым. Оны тосуым үстел үстіндегі заттардың орнын ауыстыруымнан-ақ көрінді. Он минөт бұрын терезенің алдына отырып ап көнетоз сыртқы есіктің қағылуын күтіп тың тыңдаймын. Күлкі келтіретіні - мен онымен кездескенге дейін ауламызға кіретін адам шамалы болушы еді, былайынша, ешкім де келмейтін, ал енді күллі қала осылай қарай топырлайтын сияқты. Есік қағылса, жүрегім қоса қағады, көзіңіздің алдына келтіріп көріңізші, менің тереземнің деңгейінде міндетті түрде бір лас етікті кетіп бара жатады. Қарасаң, қайрақшы! Жарқыным-ау, біздің аулада қайрақшы кімге керек? Нені қайрайды? Қайрайтын пышақ та жоқ.

	Есіктен ол бір рет кірсе, менің жүрегім он мәрте соғады. Өтірік айтып отырғаным жоқ. Ал сосын оның уақыты келгенде, сағат тілі талтүсті көрсетіп, оның қара күдері шашағы, құрыш айылбасы бар кебесі еш тықылсыз тереземе теңелгенше, тықылдап соғуын тоқтатпайды.



	Кейде ол еркелеп екінші терезеге аялдап кебістің тұмсығымен әйнекті тықылдатады. Табан аузында жүгіріп мен сол терезеге барамын. Ал ол тайып тұрады да, жарықты көлегейлеген қара жібек те жоқ болады, сонда мен оған есік ашуға жүгіремін.

	Біздің байланысымыз жөнінде ешкім ештеңе білген жоқ, мұндай ешқашан болуға тиіс емес дегенмен де, өз басым оған кепілдік беремін. Күйеуі білген жоқ, таныстары білген жоқ. Маған подвалы тиген жекежайда, әрине, бір әйелдің келіп жүретінін біледі, көреді, бірақ оның есімін білмейді.



	- Ал ол кім өзі? - деп сұрады махаббат тарихына өлердей ынтыққан Иван.



	Қонақ мұны ешқашан, ешкімге айтпайтынын ыммен ұқтырып, әңгімесін әрі жалғады.



	Иванға кемел мен бейтаныс келіншектің бір-бірін керемет сүйгені сондай, бірінсіз бірі тұра алмайтын жағдайға жеткені мәлім болды. Сондай-ақ ол ескі жекежайдың подвалдағы екі бөлмесі серігүл ағашы мен дуалдан ұдайы қаракөлеңке болып тұратынын көз алдына айқын елестетті. Қырылған қызыл жиһаз, жазу үстелі, оның үстіндегі сағат, сағаттың отыз минөт сайын қоңырау соғып тұратыны, кітаптар, сырлы еденнен ысты төбеге дейін дестелей қойылған қисапсыз кітаптар мен пештер көз алдына келді.

	Қонақтың әңгімесінен Иван ғашықтардың күнін қалай өткізгенін білді. Ол келе сала ең алдымен белдемше киіп, бейшара науқас мақтан еткен қолжуғыш тұрған екі тар алдыңғы бөлмеге шығып, ағаш үстелге қойылған кәрәсінпешті жағып, ертеңгі ас әзірлеп, оны бірінші бөлмедегі дөңгелек үстелге жасайды. Мамырдың нөсерлі жаңбыры төпей жөнелгенде сығырайған шағын терезелерді жанай су ағып, бұлардың ақырғы баспанасына қатер төндіріп, іргені шайып кете жаздайды, сонда да қыңбай ғашықтар пеш жағып, картоп пісіреді. Картоптың буы бұрқырап, күйелеш қабығы саусаққа жұғады. Подвалдан күлкі есіп, бақтағы ағаштар сынған бұтақтарын сілкіп, ақ бүршіктер жерге түсіп жатады. Нөсер жаңбырлар тоқталып, қапырық жаз келгенде құтыларда көп күткен, екеуі де жақсы көретін раушан гүлдер пайда болады.

	Өзін кемел деп атаған кісі жұмыс істегенде келіншек майда шашын жайып жіберіп, сүйріктей саусақтарымен сызып отырып жазылған парақтарды оқиды, оқып болғаннан кейін іске кірісіп, мына тақияны тоқиды. Кейде төменгі сөрелердің алдына жүресінен отыра қап, кейде орындыққа шығып жоғарғы сөрелердегі жүздеген түбіртектердің шаңын сүртеді. Ол оның даңққа жетуіне түрткі болып, көмек көрсетті, жұмысқа жекті, тіпті шеберсің деп “кемел” деген ат қойды. Ол осы мақсатына жетіп, Иудеяның бесінші прокураторы туралы соңғы сөздерді де оқыды және өзіне ұнаған тіркестерді ырғағымен әуендетіп, дауыстап қайта оқып, бұл романда менің бүкіл өмірім жатыр деді.

	Роман тамызда тәмамдалып, белгісіз бір мишинисткаға берілді де, ол оны бес дана ғып басып шығарды. Ақыры, астыртын баспананы тастап, өмір айдынына шығатын да күн туды оған.



	- Мен романды қолыма ұстап өмір айдынына шықтым және сонымен өз өмірім де аяқталды, - деп сабырлаған кемелдің басы салбырап түсіп кетті де, “Ш” деген сары қарпы бар қайғылы қара тақия ұзақ теңселіп тұрды. Ол әңгімесін одан әрі созып еді, бірақ онысы бір-бірімен байланыспай былжырақ боп шықты. Бұл арада бір-ақ жағдайды түсінуге болатын еді, ол Иван қонағының рухани апатқа ұшырауы.



	- Мен алғаш рет әдебиет әлеміне қадам бастым, қазір енді бәрі бітіп, бояуы сіңгенде, ажалымның да көз алдында тұрғанын білемін және ол туралы үрейлене еске аламын! - деп масаттана күбірлеген кемел қолын көтерді. - Иә, ол мені қайран қалдырды, төтенше таңдандырды.

	- Ол кім? - деп естілер-естілмес етіп сыбырлады Иван, ондағысы тебірене сөйлеген әңгімешінің сөзін бөлмеу.

	- Редакторды айтам да, редактор деймін. Романды ол қалай оқыды десейші! Ол маған бет-аузым долығып ісіп тұрғандай тесіле қарады, бір сәт бұрышқа көз қиығын тастап, кеңкілдеп күлді. Еш қажетсіз көне қолжазбаны умаждап, аһ ұрды. Оның маған қойған сауалдары есуастық секілденді. Романның мән-мағынасы туралы түк те айтпай, менің кім екенімді, қайдан шыққанымды, қашаннан бері жазатынымды, осы уақытқа дейін атым неге естілмей жүрге-нін, тіпті менің көзқарасым тұрғысынан тіптен есуастық сұрақ қойып, мұндай оқшау тақырыпқа роман жазуыма кім ақыл бергенін де ежіктеді.

	Ақыры, әбден мезі еткен соң романды басасыз ба, баспайсыз ба деп мәселені бүйірден қойдым.

	Осы арада ол күйбеңдеп қалды, бірдеңелерді былжырата айтып, ақыр соңында өз бетімен бұл мәселені шеше алмайтынын, романыммен басқа да алқа мүшелері, әсіресе сыншылар Латунский мен Ариман және әдебиетші Мстислав Лаврович танысу қажеттігін мәлімдеді. Ол менің екі аптадан кейін келуімді өтінді.

	Екі аптадан кейін келгенімде мені ұдайы өтірік айтудан көздері мұрнына түйіскен бір бикеш қабылдады.



	- Ол редакция хатшысы Лапшенникова ғой, - деді мырс етіп Иван, қонақ зығырданы қайнай сипаттап отырған ол әлемді бұл, әрине, жақсы біледі.

	- Мүмкін, - деп кесіп тастады қонақ, - сонымен, бикештен мен май-май болып, жұлқа-жұлқасы шыққан романымды алдым. Өз көзімен менің көзіме түсіп қалмауға тырысып Лапшенникова маған редакцияның материалдармен екі жылға қамсыз екенін, сондықтан менің романымды басу туралы мәселе күн тәртібінен түсетінін хабарлады.

	- Мұнан кейінгі есімде қалғаны не? - деп міңгірледі кемел самайын сипап, - иә, титул бетке шашылған қызыл жапырақтар мен сүйіктімнің көзі. Иә, ол көздер есімде.



	Иван қонағының әңгімесі барған сайын бүкпесі көбейіп, былыға бастады. Ол қайдағы бір жауған жаңбыр, подвалда орналасқан жетімханадағы өкініш, тағы да бір жерге барғаны туралы айтты. Сыбырлай сөйлеп, өзін күреске итермелеген келіншекті кінәла-майтынын, титтей де, әсте де жазғырмайтынын айтып ышқынды.



	- Әлгі газеттегі қарғыс атқыр қосымша парақ есімде, әлі есімде,

	- деп міңгірледі екі саусағымен ауаға газет парағының жобасын сызып, Иван болса оның бытысқан сөзінен бәз-бір редактордың өзін кемел атайтын автордың романынан үлкен үзінді жариялағанын болжап білді.



	Оның сөзіне қарағанда, екі күн өткен соң басқа бір газетте сыншы Ариманның “Редактордың қанаты астындағы жау” атты мақала жарық көрді, онда Иван қонағының редактордың немқұрайдылығы мен надандығын пайдаланып, баспасөзге Иисус Христы мадақтауға әрекет жасағаны айтылған.



	- Иә, есімде, есімде! - айғайлап жіберді Иван. - Алайда фамилияңыздың қандай екенін ұмытып қалыппын.

	- Фамилиямды қозғамай-ақ қояйық, енді ол ешқашан болмайды,

	- деп жауап қатты қонақ. - Мәселе онда да емес. Араға күн салып басқа газетте Мстислав Лаврович дегеннің қолымен басқа мақала жарқ ете қалды, оның авторы баспасөз бетіне шығаруға әрекет (тағы да қарғыс атқыр осы сөз) жасалған пилатшылдық пен құдайшылдықты соғуды және қатты соғуды ұсынды.



	Әлгі “Пилатшылдық” деген сөзден иманым қасыл болып үшінші газетті аштым. Мұнда екі мақала бар екен: Бірі - Латунскийдікі де, екіншісіне “Н.Э.” деп қол қойылыпты, Латунскийдің жазға-нымен салыстырғанда, Ариман мен Лавровичтің шағармалары әзіл-оспақ. Өзім жайындағы мақалаларды оқуға еліккенім сондай, оның қарсы алдыма суы сорғалаған қолшатырымен және су болған газеттермен келіп тұрғанын аңдамаппын (есікті жабуды да ұмытып кетіппін). Оның көзі от шашып, қолы қалтырап кетіпті әрі сұп-суық. Әуелі ол мені аймалап сүйе бастады, сосын қолымен үстелді ұрғылап, қарлыққан дауыспен Латунскийді улап өлтіретінін айтты.



	Иван біртүрлі қысыла күбіжіктеді де, бірақ ештеңе айтқан жоқ.



	- Жылтырары жоқ көңілсіз күндер басталды. Жазылар роман жазылды, одан өзге істер іс жоқ, біз екеуміздің бітіретініміз пештің алдында кілемшеде отырып, мөлиіп отқа қарау ғана. Дегенмен, біз енді бұрынғыға қарағанда, көбірек көріспей жүрдік. Ол серуендеп қайтуға кететін болды. Ал мен өмірімде жиі ұшырас-қандай оқшаулануды шығардым... Күтпеген жерде кенет бір дос таптым. Иә десейші, көз алдына келтіріп көріңізші, жалпы мен жұртпен әкей-жүкәй бола кетуге бейім жан емеспін, оғаш бір мінезім адамдармен араласа қоюым қиын: сенбеймін, күмәншілмін. Ойлап көріңізші, соған қарамастан, еске келмейтін, күтпеген біреу көңіліме қонақтай қалады, кескін-келбеті қандай екенін сайтаным білсін, әйтеуір ол бәрінен артық ұнай кетеді.



	Осылайша сол бір қарғыс атқан кезеңде бағымыздың сыртқы есігі ашылды, күннің сондай күзгі жайма-шуақ болғаны әлі есімде. Сүйіктім үйде жоқ еді. Есіктен бір адам кіріп бәз-бір шаруамен біздің үй салушыға өтті, сосын баққа түсіп, менімен әп-сәтте танысты. Ол журналистпін деп таныстырды өзін. Оның маған ұнағаны сондай, күні осы уақытқа дейін сағынып, оны еске түсіремін. Барған сайын ұнап, ол маған жиі келетін болды. Оның бойдақ екенін, жақын жерде шамамен дәл осындай пәтерде тұратынын, онысы тарлық етіп жүргенін білдім. Жарыма ол тіптен де ұнаған жоқ. Мен оны жақтап шықтым. Ал келіншек болса:



	- Қалағаныңызды қыл, бірақ маған бұл адам аулақ жүретін жандай әсер қалдырғанын сенен жасырмаймын, - деді.



	Мен күлдім де қойдым. Иә, былайша алғанда ол мені несімен тартты? Мәселе мынада, жалпы ішкі бір қалтарысы жоқ, өз сандығы сыйлықсыз адам қызықты емес. Алоизийдың (айтқандай, менің жаңа танысымды Алоизий Могарыч атайтын) өз сандығында сондай сыйлығы бар-тын. Дәлірек айтқанда, соған дейін ондай ақыл-ой иесін кездестірген жоқ едім, Алоизийдай ақылман адамды енді кездестірмеспін де. Егер мен газеттен бәз-бір мақаланың мәнісін түсінбесем, Алоизий оны бір минуттың ішінде-ақ ұғындырып бере қоятын, ал бұл оған түкке де тұрмайтын оңай шаруа болатын. Сондай-ақ ол өмірлік құбылыстар мен мәселелерді де оп-оңай түсіндіретін. Бұл да әлі аз. Алоизий мені әдебиетке деген құштарлығымен баурады. Ол маған романымды бастан-аяқ қайта оқытып шыққанша дамыл-тыным көрмеді, онымен қоймай шығармам жөнінде мадақ пірік айтып қана қоймай, талқылауға өзі қатысқандай-ақ роман турасындағы редактордың күллі ескертпелерін нақпа-нақ тізіп шықты. Нысана көздесе ол жүзден жүз ұпай алатындай еді. Оның үстіне ол маған романның неліктен басылмайтынын меніңше еш қатесіз, тіптен дәл тауып, түсіндіріп берді. Ол мынандай-мынандай тарауды жіберуге болмайды деп турасын айтты.

	Мақалалар толастаған жоқ. Олардың алғашқыларына күлетінмін де қоятынмын. Алайда қабындап шыққан сайын оларға деген менің де көзқарасым өзгере бастады. Екінші кезең таңдану кезеңі болды. Ол мақалалардың әрбір жолында дерлік сирек кездесетін жалғандық пен сенімсіздік үнінің қаһарлылығы мен бірбеттілігіне қарамастан мен мұндалап тұрды. Маған мақала авторларының ашу-ызасы айтамын дегенін айта алмағандықтан да туғандай көрінеді, сол ойдан арыла алмай-ақ қойдым. Сонан соң үшінші кезең - үрей кезеңі туды. Жоқ, үрей әлгі мақалалардан емес, түсініңіз, қорқыныш достар алдындағы парыздан романға мүлдем қатысы жоқ нәрселерге байланысты пайда болды. Мәселен мен қараңғы-лықтан қорқатын болдым. Бір сөзбен айтқанда психикалық ауру кезеңі басталды. Ұйықтар алдында кішкентай бөлмедегі шамды сөндірсем-ақ болды, жабық тұрған терезенің өзінен шеңгелі ұп-ұзын әрі мұздай сегізаяқ кіріп келетіндей көрінеді. Сондықтан жарық жағып қана ұйықтауға тура келді.

	Менің сүйгенім өте-мөте өзгерді (сегізаяқ туралы, әрине, оған айтқан жоқпын. Сонда да ол менің келеңсіз бірдеңеге тап болғанымды көріп жүрді), аппақ қудай боп жүдеп кетті, күлуді доғарды, маған үзінді жариялат деп кеңес бергені үшін кешіруімді әлсін-әлі өтінді. Ол бәрін тастап, түстікке Қара теңізге бар, жүз мыңнан қалған ақшаны сол сапарға, тынығуға жұмса деді.

	Ол айтқанынан қайтпайтын өте табанды болатын (әйтеуір бірдеңе қара теңізге баруға болмайды деп тартпақтай берді мені), сондықтан онымен дауласпас үшін айтқанын таяуда істеймін деп уәде бердім. Бірақ ол маған деген билетті өзім аламын деп салды. Сосын бар ақшамды шығарып, он мың сомдай қаржыны қолына ұстаттым.



	- Неге мұнша көп? - деп таңданды ол.



	Оған ұрылардан қорқамын, мен аттанып кеткенше сақтай тұр деп сылтаураттым. Ол ақшаны алып, сөмкесіне салып, мені сүйе бастады, сені мұндай жағдайда жалғыз қалдырғанша өлгенім жеңіл болар еді, бірақ күтіп отырған жан бар ғой, қажеттілікке бағынбай тағы болмайды, ертең келемін, деді. Және менің ештеңеден қорықпауымды өтініп жалынды.

	Бұл қазан айының ортасында іңірде болған еді. Ол да кетті. Мен шам жақпай ұйықтап қалыппын. Сегізяақ кіріп кеткендей түйсікпен шошып ояндым. Қараңғыда сипалап жүріп шамды әрең жақтым. Қалта сағатым түнгі екіні көрсетіп тұр. Ауырлап жатып едім, ауырып тұрдым. Маған күзгі түнек терезені сындырып ішке құйылып, сияға сүңгіткендей мені тұншықтырып жіберетіндей көрінді. Өзіме-өзім ие бола алмайтын адамға айналдым. Айғайлап жібердім, тұра қашып, бәз-біреуге, болмағанда жоғарыдағы үйсалушыға барып тығылғым келді. Жынды адам сияқты өзіммен-өзім арпалыстым. Әйтеуір пешке жетіп, отын жағуға шамам жетті. Отын жанып, пештің есігі қозғала бастағанда бойым сәл-сәл жеңілдеді... Алдыңғы бөлмеге ұмтылып барып жарығын жақтым, бір шөлмек ақ шарап тауып табанда аштым да, аузынан сыңғыттым. Содан үрейім сәл саябырсып, дегенмен үйсалушыға барып тығылудан құдай сақтады. Содан пешке оралып, қақпағын ашып, бетім мен қолымды қақтай отырып өз-өзімнен күбірледім:



	- Мені қырсық шалғанын болжап біліп, келсеңші. Кел, кел, келші!



	Бірақ ешкім келген жоқ. Пеште от дүрілдеп, терезені жаңбыр сабалады. Ақтық өкініш сонда туды. Үстелімнің тартпасынан романның зілдей тізімі мен алғашқы нұсқасы түскен дәптерлерді алып отқа жаға бастадым. Мұны жасау сұмдық қиын, өйткені жазылған қағаз шапшаң жана қоймайды. Тырнағымды сындыра отырып, дәптерлерді әрең жыртып, бөлендердің арасына тығып, көсеумен жұлмаладым парақтарды. Күлі қолқамды қауып, жалын тұншықтырып жібере жаздады, бірақ мен айқасуымды тоқтат-падым, роман барынша қарсыласып-ақ бақты, бірақ ажал құтқар-мады. Таныс сөздер көз алдымда бұлдырап, жалқын түс беттерді бойлап төменнен жоғары көтерілді, әйткенмен сөздер соның арасынан да көзге түсіп қап жатты. Олар қағаз қап-қара күлге айналғанда ғана өшті, оның үстіне мен де көсеумен ызалана ұрғылап зықысын шығардым.

	Сол сәт біреу терезені баяу тырналай бастады. Жүрегім шор-шып кетті, ақырғы дәптерді отқа тастап, есік ашуға ұмтылдым. Кірпіш баспалдақ подвалдан аула есігіне бір-ақ түсіретін. Соған сүріне-қабына жетіп баяу ғана.



	- Кім екен? - деп сұрадым.



	Оның даусы, кәдімгі өзінің үні:



	- Мен ғой, - деп жауап берді.



	Кілт пен шынжырды қалай ие боп, икемге келтіргенім есімде жоқ. Тек оның ішке еніп, құшақтап құлай кеткенін, үсті-басы су-су болып, беті де, жайылып кеткен шашы да дымқыл, дірдек қағып құшағыма енгені ғана есімде.



	- Сен бе... сенбісің? - деп даусым дірілдеп, төмен қарай жүгірдік. Алдыңғы бөлмеде пәлтесін сыпырып, лезде бірінші бөлмеге кірдік. Ол баяу шыңғырып жебіріп, жалаңаш қолымен пештен бәрінің астында қалған пәшкені жұлып алып еденге тастады. Бөлмені табанда түтін кеулеп кетті. Отты мен аяғыммен таптадым да, ол диванға құлай кетіп, өксіп-өксіп, тұла бойы діріл қағып ал жыласын.



	Жылауын қойып ол әбден басылғанда мен:



	- Бұл романды тіптен жеккөріп кеттім, әрі қорқамын. Мен аурумын. Бәрі де қорқынышты, - дедім.

	- Құдая, сен сырқатсың, ғой. Не үшін, не үшін ғана бұл нәубет. Мен сені құтқарамын, құтқарамын деймін сені. Бұл не өзі? - деді ол орнынан тұрып.



	Түтін мен жылаудан ісіп кеткен көзін көрдім оның, салқын қолының маңдайымнан сипағанын сездім.



	- Сені мен жазып аламын, жазамын, - деп күбірледі ол иығыма жабыса түсіп, - сен оны қалпына келтіресің. Неге, неге ғана өзімде бір данасын қалдырмадым екен!



	Ызадан ол тісін қайрады, түсініксіздеу тағы бірдеңелер айтты. Сосын ернін жымқырып, күйген беттерді жинап, бырысып қалғандарын жазуға кірісті. Ол романның ортасындағы бір тарау болатын, қандай екені есімде жоқ. Ол күйген беттерді қырыс-тырысын жазып мұқият дестеледі де, оларды бір қағазбен орап, лентамен буып тастады. Оның осы қарекет-қимылының бәрі өзін-өзі билеп, белін бекем буғанын көрсетті. Ол шарап сұрап, оны ішкен соң байсалды сөйледі:



	- Міне, өтірік үшін қандай өтем төлеуге тура келетіні, - деді ол, - енді қайтып жалғандыққа барғым жоқ. Сенде мен қазір-ақ қалар едім, алайда ол шаруаны былай тындырғым келеді. Оның жадында мен одан түнде қашып кетті деген ой мәңгі қалмауына тырысамын. Ол маған ешқашан ешқандай жамандық жасаған емес. Оны жедел шақырып әкетті, зауытынан өрт шыққан дейді. Алайда ол ұзамай оралады. Оған ертең таңертең мен бәрін де баяндап, басқаны сүйемін деймін де, саған мәңгі ораламын, Сен маған мынаны айтшы, осылай жасағанымды, бәлкім, қаламайтын шығарсың?

	- Байғұсым менің, байғұсым! - дедім оған, - сенің бұлай жасауыңа мен жол бермеймін. Менімен саған жақсы болмайды, ал сенің менімен бірге өлгеніңді қаламаймын.

	- Сылтау сол ғана ма? - деп сұраған ол көзін көзіме жақындата түсті.

	- Сол ғана.



	Ол жылдам қимылдап, кеудеме құлады, мойнымды орап алып, былай деді:



	- Мен сенімен бірге өлемін. Таңертең өзіңде болам.



	Өмірімдегі есімде қалған ең соңғы сәт осы, - бұл менің алдыңғы



	бөлмемдегі жарық дүниенің ақтық жолағы, сол жарық жолағында оның желбіреген шашы, береті және тәуекелге толы көз жанары әлі тұрғандай. Жадымда тағы да бір қалғаны - сыртқы есіктің табалдырығындағы қара сұлба мен ақ түйіншек.



	- Мен сені шығарып-ақ салар едім, бірақ оған шамам жоқ, жалғыз кері қайтуға қорқамын.

	- Қорықпа. Бірнеше сағатқа шыда. Ертең таңертең өзіңде боламын. - Бұл оның менің өмірімдегі ең соңғы сөзі болды.

	- Тсс! - кенет өз сөзін-өзі бөлді ауру, сосын саусағын шошай-тып: - Бүгін айлы түн мазасыз екен, - деді.



	Ол балконға шығып жасырынды. Иван дәліз арқылы доңға-лақтардың сырғығанын, бәз-біреудің өксіп жылағанын немесе баяу қышқырғанын есітті.



	Барлығы тынышталғанда барып, қонақ қайта оралды да, 120-шы бөлмеге жаңа тұрғын келгенін хабарлады. Басымды қайтарыңдар деп бебеулеген біреуді әкеліпті. Сұхбаттастардың екеуі де үрейлене үндемей қалып, артынан сабасына түсіп, үзілген әңгімені қайта жалғастырды. Қонақ ауыз ашқанша болған жоқ, түннің мазасыз екені бірден байқалды. Дәліздегі дауыстар қайта шықты, сондықтан қонақ Иванның құлағына ғана сыбырлап сөйледі, оның айтқаны тек ақынға ғана мәлім болды, тек:



	- Ол менен кеткеннен кейін ширек сағат өткенде терезем қағылды... - деген алғашқы сөйлемді ғана аңдай алмады.

	Науқастың құлаққа сыбырлап айтқан әңгімесі өзін де толқытса керек. Жүзінен бір діріл жүгіріп өткендей болды. Көзінде үрей мен ыза аласұрып, қалтырады да тұрды. Әңгімеші қолымен балкон тұсынан баяғыда кетіп қалған ай жақты нұсқады. Түрлі дауыстар естілмейтіндей болып басылғанда ғана ол Иваннан кері шегініп, қаттырақ сөйлей бастады.

	- Иә, міне былай, қаңтардың ортасында, сол баяғы, бірақ түймелері үзілген пәлтемен мен өз ауламда суықтан бүрсеңдеп тұрғанмын. Артымда серігүл бұтасын көміп тастаған күртік, алдымда төменірек жарығы әлсіз, перделері жабылған терезелерім, соның біріншісіне кеп жабысып құлақ түрсем, бөлмелерімде патефон ойнап жатыр. Менің бар естігенім осы ғана. Қанша үңілгенмен ештеңе де көре алғаным жоқ. Аз-кем тұрып есіктің сыртына көлденең көшеге шықтым. Боран бұрқап тұр. Аяқ астынан шабалана ұмтылған иттен қатты шошынып, жүгіріп көшенің екінші жағына шықтым. Тұрақты серігім сияқты болып алған суық пен үрей мені әбден мұқалтты. Барар жерім енді жоқ, ең оңайы, әрине, мынау көлденең көше түйісетін көшедегі трамвайдың астына түсу ғана. Алыстан мен мұз құрсаған жарық толы сол жәшікті көріп, аяздағы жексұрын шықырын естідім. Алайда, ардақты көршім, бар пәле тұла бойымның әрбір талын қорқыныш билеп алғанында еді. Тура әлгі ит сияқты трамвайдан да қорықтым. Иә, осы үйде дәл менің ауруымнан ауыры жоқ екеніне сізді сендіре аламын.

	- Дегенмен сіз оған бірдеңе етіп білдіруіңіз керек еді ғой, -деді Иван бейшара ауруды аяп, - оның үстіне сіздің ақшаларыңыз сонда емес пе. Әрине, оларды сақтайды ғой ол.

	- Оған еш күмәніңіз болмасын, әрине, сақтайды. Шамасы, сіз мені түсінбей отырсыз-ау. Немесе, анығын айтқанда, мен бұрынғы бірдеңені сипаттап беретін қабылетімнен айырылып қалған шығармын. Әйткенмен, оны қатты аяймын, өйткені маған оның енді қажеті бола қоймас. Оның алдында, - деп қонақ мейірлене түн түнегіне қарады. - Жындылар үйіне жазылған хат жатса не болар еді. Мұндай адреспен хат жіберуге әсте болар ма? Есі ауысқан дейді? Ойнайсыз ба, достым? Жоқ, оны бақытсыз еткіңіз келе ме? Оған мен бармаймын.



	Иван бұған қарсы уәж айта алмады, бірақ үндемес ақын қонақты аяды, онымен бірге қайғырды. Ол болса өз естеліктерінің назасынан қара тақиялы басын шайқап қойып былай деді:



	- Байғұс әйел. Дегенмен, ол мені ұмытқан шығар деген үмітім де бар.

	- Ал сіз жазылып та кетерсіз... - деді қысыла Иван.

	- Мен жазылмаймын, - деп байыппен жауап қатты қонақ. -Стравинский мені өмірге қайта оралтам дейді, бірақ онысына сенбеймін. Ол адамгершілігі бар жан, мені жай ғана жұбатқысы келеді. Әйткенмен, бұрынғыдан әлдеқайда жақсы екенімді жасырмаймын. Иә, сонымен біз неге келіп тоқтап едік? Сақылдаған аяз, әлгі заулап бара жатқан трамвай. Мен бұл клиниканың ашылғанын білетінмін, бүкіл қаланы көктей өтіп бұған мен жаяу тарттым. Ессіздік пе?! Қала сыртында үсіп қалатын ба едім, әйтеуір бір кездейсоқтық құтқарды. Жүк машинасының бірдеңесі сынып тұр екен, мен шоферына келдім. Бұл заставадан әрі төрт шақырымдай жер. Мені таң-тамаша етіп, шофердің көңілі түсіп есіркегені ғой. Машина осында келе жатыр екен. Мені де алып келді. Апаттан сол аяғымның башпайларын үсітіп аман қалдым. Бірақ оны емдеп жазды. Міне, сонымен төртінші ай осында жатырмын. Білсеңіз бар ғой, мұнда жалпы жаман да емес, тіпті де жаман емес. Үлкен жоспарлар жасап бас ауыртудың қажеті жоқ, қымбатты көрші, рас айтам! Мәселе, мына мен күллі жер шарын шарлап түспек едім. Амал не, тағдыр маңдайыма оны жазбапты. Енді сол шардың болмашы ғана кесегін көріп отырмын. Әлбетте, бұл оның ең жақсы пұшпағы болмас, сонда да, қайталап, айтайын жаманы да емес. Міне, жаз да келе жатыр, Прасковья Ивановна айтқандай, балкондар пүліш жамылады. Кілттер мүмкіндігімді молайтты. Түн баласы ай болады. Аһ, оның кетіп қалғанын қарашы! Салқындай бастады. Түн ортасы аууға айналды. Кетуім керек.



	- Айтыңызшы, Иешуа және Пилат одан әрі қандай жайға тап болады? Соны білгім келеді. Өтінемін, - деді Иван.

	- Аһ, жо-жоқ, - деп күйгелектенді қонақ. - Қалшылдамай романымды еске түсіре алмаймын. Ал сіздің Патриархтағы танысыңыз оны менен тәуір атқарар еді. Әңгімеңіз үшін рақмет. Жолыққанша.



	Иваннан бұрын есін жиып, қонақ тайып тұрды, өзінше баяу шыңылдап тортемір де жабылды.





Он төртінші тарау


	ҚОРАЗДЫҢ ДАҢҚЫ АРТСЫН!



	Былайша айтқанда, жүйкесі шыдамай, Римский хаттама жасақтаудың ақырын күтпей, өз кабинетіне жүгірді. Үстел басына отырып, ісіңкі көзімен алдында жатқан сиқырлы шеруондерге қарады. Финдиректордың ақылы парасатқа ұласты. Көпшілік Варьете үйінен көшеге тасқындай құйылды. Финдиректордың шектен шыға ширатылған қаперіне кенет милиция ысқырығы айқын жетті. Бұл ысқырықтың өздігінен ешбір жақсылық әкелмесі белгілі. Ал ол қайталанса, көмекке басқасы, недәуір өктемі келеді, бұл жолы да ысқырық дегенің ұзаққа созылып, оған қарқылдаған күлкі мен бәз-бір айтақтар қосылды да, финдиректор көшеде даушарлы былық бірдеңе болып жатқанын бірден түсінді. Және мұның өзі қалай қағып жіберем десең де әлгі қара сиқыршы жүргізген, оның көмекшілері жеріне жеткізген жиіркенішті сеансқа тығыз байланысты. Сергек директор титтей де қателескен жоқ.

	Садовая көшесіне шығатын терезеге көзі түсуі мұң екен, оның бет-аузы тыржиып кетті де, ол күбірлемей ысылдады:



	- Осылай боларын біліп едім!



	Көше шамдарының күшті жарығында ол төменде өз астындағы табанжолдан бір ғана жейде мен күлгін түсті дамбал киіп жүрген келіншекті көрді. Рас, басында қалпақ. Қолында қолшатыры бар екен.

	Әбден сасқалақтаған, біресе отырып, біресе әлдеқайда қашып кетуге оқталып шарасы таусылған әлгі әйелдің төңірегінде толқындаған тобырдың қарқылдаған күлкісінен финдиректордың арқасын аяз қарып өткендей болды. Әйелдің жанында бір азамат жазғы пәлтесін шешіп берейін деп абыржығанынан қолын жеңінен шығара алмай әуре боп жүр.

	Айғай-шу мен арқыраған күлкі басқа жерлерден де жетті, атап айтқанда, сол жақ подъезден, басын солай қарай бұрып Григорий Данилович қызғылт ішкөйлекті екінші келіншекті көрді. Ол подъезге жасырынғалы жол жиегінен табанжолға секірді, алайда ағылған көпшілік жолын бөгеп жібермеді, сондықтан өз жеңілтек-тігінің бейшара құрбаны әшекейге қызығып оңбаған Фаготтың фирмасынан алданып, опық жеген сорлының жалғыз ғана арманы - жер жарылса кіріп кету еді. Милиционер ысқырығымен ауаны жаңғырықтырып, бейбақтың соңынан жүгірді, милиционердің артынан қызып алған кепкалы жігіттер ұмтылды. Әлгі қарқ-қарқ күлкі мен айтақ солардікі.

	Мұртты арық шабандоз құстай ұшып бірінші жалаңаш әйелге жетіп келіп танауратқан сүйегі ірі атын кілт тоқтатты. Мұрттының жүзі қуаныштан жыбырлап, келіншекті көзімен ішіп-жеп барады.

	Римский жұдырығымен басын бір соғып, түкіріп тастады да, терезеден кері шегінді.

	Бірқауым уақыт көшеге құлақ түріп үстел басында отырды. Ысқырық әр нүктеде шарықтау шегіне жетті, сосын бірте-бірте саябырлады. Римскийді таңғалдырып, дау-дамай дегенмен тез тыйылды.

	Қимылдайтын уақыт жетті, жауапкершіліктің ащы кесесін төңкеріп тастауға тура келді. Үшінші бөлім кезінде бүкіл аппарат сақадай сай еді, телефон соғу, болған оқиғаларды хабарып, жал тауып жалтарып, бәр-бәрін Лиходеевке жауып, өзі сүттен ақ, судан таза боп шыға келуі керек еді. Директор қолын трубкаға екі мәрте апарды да, екі мәрте қайтып алды. Кенет кабинеттегі өлі тыныштықты бұзып, аппараттың өзі безілдеп қоя берді. Қоңырау финдиректордің тура бетіне сыңғырап, ол дір ете қап, денесі мұздап кетті. “Айтқанмен де жүйкем әбден жұқарған екен!” деп ойлаған ол трубканы көтерді. Замат одан шоршып түсіп, өңі қағаздай аппақ болып бозарып кетті. Баяу, соның өзінде жымысқы, сайқал әйел даусы трубкадан сыбырлады:



	- Ешқайда телефондама, Римский, жаман болады!



	Трубка замат қақырап қалды. Арқасынан құмырысқа жорғалап өткендей тітіркенген финдиректор трубканы орнына қойып, неге екені белгісіз, терезеге бұрылып қарады. Үйеңкінің, серігүлдің, жасыл желегі мен әм әлсіз көмкерілген бұтақтары арасынан ақша бұлттарды сызып зырлап бара жатқан айды көрді. Неліктен екен белгісіз, бұтақтарға тесіле қараған Римский, көбірек тесілген сайын үрей керемет билеп алды.

	Өзін-өзі күштеп финдиректор айлы терезеден бұрылды да орнынан тұрды. Телефондау туралы сөз енді болуға да тиіс емес, недігі финдиректордың бар ойлағаны - қайткенде театрдан тезірек шығып кету.

	Тың тыңдап еді, театр ғимараты үн-түнсіз, Римский екінші қабатта көптен бері жалғыз отырғанын түсінді, осыны ойлағанда айықпас бір үрей көкірегін керней түсті. Қазір қаңыраған дәлізбен жалғыз жүріп, баспалдақтан жалғыз түсемін-ау деген ой оны қалтыратпай қоймады. Үстелден сиқыр ойнайтын ақшаны алып, портфеліне салды да, өзін-өзі сергіту үшін жөтелді де. Жөтелі қырылдаңқырап әлсіз шықты.

	Сол сәт оған кабинет есігінің астынан кенет бір шіріген дымқыл иіс келетіндей көрінді. Финдиректордың арқасынан бір діріл жүгіріп өтті. Ол аз болғандай сағат түн ортасы болғанынан белгі беріп соға бастады. Сағат соғысының өзі финдиректордың дірілін үдетті. Алайда оның жүрегін аяғының астына түсірген есік құлпында ағылшын кілтінің баяу бұралған шықырын естуі болды. Салқын, дымқыл қолымен портфеліне жабысып, бұл тағы да аз-кем созы-латын болса, шыдай алмай шыңғырып айғай сап жіберетінін сезді.

	Ақыры, есік біреудің күш-жігеріне бағынып, ашылып кетті де, кабинетке үн-түнсіз Варенуха кірді. Римский орнынан қалай тұрса, солай сүлесоқ отырды. Кеудесіне ауаны бір толтырып алып, қуланғандай жымиып, ақырын ғана тіл қатты:



	- Құдая, мені қалай қорқыттың, десейші!



	Иә, бұл бір тұтқиыл келіс кімді болсын шошытарлықтай еді, соған қарамастан ол зор қуаныш та болды. Мынау шатасып-бытысып жатқан істің әйтеуір бір ұшы шыққан сияқты.



	- Ал, тезірек айтсаңшы енді! Кәне, айт! - деп қырылдады әлгі ұштыққа жармасқан Римский. - Бұның бәрі нені білдіреді?

	- Кешір, өтінемін, - деді барлығыңқы дауыспен ішке кірген кісі есікті жауып жатып, - мен сен баяғыда кетіп қалған екен деп ойлағанмын.



	Сосын Варенуха кепкесін шешпей орынтаққа қарай өтіп, үстелдің екінші жағынан барып отырды.



	Айта кету керек, Варенуханың жауабынан бір оқшау сарын байқалды, жеңіл болғанмен ол сезімталдығы жөнінен әлемнің таңдаулы кез келген стансасының сейсмографымен таласа алатын финдиректордың жүрегін түйреп өтті. Бұл қалай болған, өзі? Иесін жоқ деп болжай тұра, финдиректордың кабинетіне келуі қалай? Оның өз кабинеті бар емес пе? Бұл - бір. Ал екіншісі: Варенуха ғимаратқа қай есіктен кірсе де, бәрінде кезекші тұрған жоқ па, оның үстіне оларға Григорий Данилович біраз уақыт өз кабинетінде бөгеледі деп ескертіп қойылған.

	Алайда бұл оғаш жайт жөнінде финдиректор ұзақ толғанып жатпады. Оған уақыт та жоқ еді.



	- Не себепті сен телефон шалмадың? Ялтаға байланысты қуыршақ ойындарының мәнісі не?

	- Мен де соны айтамын ғой, - деп ауру тісі мазасын алғандай ауызын сылп еткізді әкім. - Оны Пушкинодағы театрдан тауыпты.

	- Пушкиносы қалай? Ол Мәскеу түбінде емес пе? Ал жеделхаттар Ялтадан?!

	- Ялтасы құрып кетсін, ол емес Пушкиноның телеграфисін ішкізіп, екеуі ойындағысын істеп, жеделхаттарды, “Ялта” деген белгі соғып жіберіп отырған да.

	- Аһа... аһа... Ал жарайды, жарайды... - деп Римский жай айтпай, әндете жөнелгендей болды. Жанары оның жалқын жалынмен жарқылдады. Басында Степаны масқаралап орнынан алудың салтанатты көрінісі қалыптасты. Құтылу! Лиходеев ұсқынындағы қырсықтан финдиректордың көп күткен құтылуы. Бәлкім, Степан Богданович қызметтен босатудан да артық жаза алар. - Бүге-шігесіне дейін білу керек! - деді Римский сиясорғышпен үстелді тықылдатып.



	Варенуха енді бақайшақтап айтуға кірісті. Финдиректор жіберген жерге барысымен-ақ бұны бірден қабылдап, мейлінше мұқият тыңдайды. Әрине, Степа қас пен көздің арасында Ялтада болады деген ой ешкімнің түсіне де кірмеген. Бәрі де табанда Варенуханың болжамына ден қойып, Лиходеев, әрине, Пушкино-ның “Ялтасында” дегенге келісті.



	- Әйткенмен, қазір ол қайда? - деп әкімнің сөзін бөлді қобалжыған финдиректор.

	- Ал, ол қайда болушы еді, - деді миығынан күліп әкім, - кәдімгі айықтырғышта.

	- О, уо! Ай, рақмет!



	Варенуха болса, әңгімесін жалғастыра берді. Ол қаншалық ұзақ баяндаған сайын финдиректордың көз алдынан Лиходеев арсыздығы мен оспадарлығының ұзақ-сонар тізбесі айқын созылды. Оның Пушкино телеграфының алдындағы саздауытта ләйліп жүрген бір сырнайшыға қосылып, мас телеграфистпен билегенінің өзі не тұрады! Қорыққанынан шыбын жаны шырқырап тұра қашқан азаматшаны қыр соңынан қалмай қуғаны тағы бар. “Ялтаның” өзіндегі буфетшімен төбелесуге дейін барғаны ше! Сол “Ялтаның” еденіне, көк жуаны айнала шашқаны қай ақылға сыяды! “Ай-Даниля” жұмсақ шарабының сегіз шөлмегін сындырды емес пе. Аямай Степаға машинасын тосқан такси шоферінің есеп машинасын сындырғанын қайда жасырарсың! Степаның бейбастақтығын тыюға тырысқандарды тұтқындатамын деп қорқытқанын қайтерсің. Бір сөзбен айтқанда, сұмдық сойқан!

	Степа Мәскеудің театр тобына жақсы таныс, оның құдайға қараған адам емесін бәрі біледі. Алайда әкім дәптеткендердің бәрі қалай дегенмен де Степа үшін тым артық әрі ересен. Иә, тым артық. Тіпті ересен.

	Римскийдің уытты көзі үстел арқылы әкімнің жүзіне қадалды, оның әңгімесі созылған сайын оның көзі түнере түсті. Әкім жиіркенішті хикаясын өміршеңдендіріп, әрлендіре түскен сайын оған финдиректер илана бастаған еді. Ал Варенуха Степаның жүген-құрық алып дәсіп кеткені сондай, тіпті Мәскеуге алып кету үшін әдейі келген кісілерге де бағынбай, қарсылық көрсетуге тырысты дегенде, финдиректор түн ортасында оралған әкімнің бұған айтқанының бәрі бастан-аяқ өтірік екенін анық білді. Алғашқы сөзінен бастап ақырғысына дейін шылғи өтірік.



	Варенуха Пушникоға барған жоқ, Пушкинода Степаның өзі де болған жоқ. Мас телеграфист те, трактирдің сынған әйнегі де болған жоқ. Степаны ешкім бұғалық тастап ұстамаған... - Бұның бірде-бірі болған жоқ.

	Әкім өзіне өтірік айтып тұр деген ойға беркігенде ғана фин-директордың тұла бойын басынан қара бақайшағына дейін үрей кеуледі, оған тағы да безгектің сасық дымқыл иісі еденде жорғалап бара жатқандай сезілді. Мамықтақта біртүрлі бүрісіп, үстелүсті шамының көгілдір жарығының көлеңкесінен шыққысы келмей, бөгет боп отырған шам жарығынан газетпен ғажайып көлегейлен-ген әкімнен бір сәт те көз тайдырмаған финдиректорда бұның бәрінде не мәніс бар деген бір ғана ой болды. Мынау қақырап бос қалған, ың-шыңсыз ғимаратқа тым кеш оралған әкім ұялмай мұнша неге өтірік айтады? Сондықтан беймәлім, қатерлі қауіпті сезіну финдиректорды торықтырып, өзегін өртеді. Әкімнің айла-шарғысы мен көзбояушылығын байқамағандай сыңай танытып, өтірігін енді тыңдамай, финдиректор оның бетіне үңілді. Пушкинодағы ойдан шығарылған оқиғалар жөніндегі жала әңгімеден басқа да бірдеңелер тіптен түсініксіз болды, әкімнің сырт кескіні мен жүріс-тұрысындағы өзгерістер ненің салдары екен?

	Кепкесінің үйрек тұмсығындай күнқағарын ол бетіне көлеңке түсіргелі көзіне кисе де, газетті қалай бұлғаса да финдиректор оның сол жақ бетіндегі мұрнына дейін жайылып көгеріп кеткен соққы ізін көріп қалды. Оның үстіне қаны бетіне теуіп тұратын әкімнің өңі ауру адамдай бозарып, мынандай қапырық түнде мойнын көнетоз ала мойынорамалмен орап алыпты. Егер бұған әкімнің жоқ боп кеткен кезде тауып алған ернін сорып, сылпылдатып отыру дағдысын, даусының кілт өзгеріп, қатқыл тартып дөрекіленуін және көзіндегі қорқақтықты қоссаңыз, Иван Савельевич Варенуха адам танырлық емес деп айтуға әбден болады.

	Қабынған миын қанша жегіп, Варенухаға қанша тесілгенмен өз жанын не өртеп бара жатқанын финдиректор түсінбей-ақ қойды. Бір-ақ нәрсеге көзі қазір кәміл жетіп отыр, ол әкімнің жақсы таныс орынтағымен қауышуында көзге көрінбейтін жасанды бірдеңе бар екені.

	- Әйтеуір, ақыры ұстап босатпай машинаға артып та жібердік, - деп гүжілдеді Варенуха газеттің сыртынан қарап, көгерген бетін алақанымен жауып.

	Римский кенет қолын созып, саусақтарын ойнатқандай болып алақанымен электр қоңыраудың түймесін басып қап, сілейіп отыра қалды.

	Қаңыраған ғимаратта шар еткен дабыл сөз жоқ бірден естілген болар еді. Бірақ бұл дабыл болмады, түймеше үстелге жабысқан қалпы жансыз қалды да қойды. Қоңырау бұзылып қапты.



	Финдиректордың қулығы Варенухадан қағас қалған жоқ. Ол өрекпіп, көзінен ашу оты ұшқындап, себебін сұрады.



	- Не үшін қоңыраулатып жатырсың?

	- Әшейін байқамай қолым тиіп кетті, - қолын тартып алып қатқыл жауап қатты финдиректор және өз кезегінде батымсыздау үнмен: - Сенің бетіңе не болған, неден көгерген? - деп сұрады.

	- Машинамыз тайғанақтап, есіктің тұтқасына соғып алдым, -деп жауап қатқан Варенуха көзін бұрып әкетті.



	“Өтірік айтып тұр!” деді ойша финдиректор. Кенет көзі шарасынан шығып, мүлдем ойсызданып, мамықтақтың арқасына қадалды да қалды.



	Мамықтақтың артында айқасқан екі көлеңке еденге түсті, бірі қоюырақ қап-қара да, екіншісі әлсіздеу сұрғылт. Еденде мамық-тақтың көлеңкелі арқасы мен оның үшкір аяқтары айқын көрінді, алайда одан арқаның үстінен Варенуханың көлеңкелі басы көрінбеді, сол сияқты оның аяғы да тақ астынан көзге түспеді.

	“Ол көлеңкесін де түсірмейді!” - деп ойша өкініп, іштей айғайлады Римский, денесі қалшылдап кетті.

	Римскийдің ойсыз назарына еріп, Варенуха мамықтақтың арқасына мойнын бұрып ұрлана қарады да, оның ашық екенін түсінді.

	Ол орнынан тұрды (финдиректор да соны тосады), сосын үстелден бір қадам шегінді, қолында қысып ұстаған портфель.



	- Біліп қалды, қарғыс атқыр! Қашанда сұңғыла еді, - деді Варенуха финдиректордың бетіне тура қарап ызалана мырс етіп, сосын мамықтақтан есікке атқып барып, ағылшын құлпының түймесінен шапшаң төмен қарай бұрады. Финдиректор басқа жақтағы терезеге қарай шегініп, өкіне жалт қарады. Ай сәулесі құйылып тұрған терезеден ол әйнекке жабысқан жалаңаш қыздың жүзін көрді, жалаң қолын желдеткішке тығып төменгі ысырманы ашқалы жатыр екен. Жоғарғысын ашып та үлгеріпті.

	Римскийге үстел шамы сөніп, үстелдің өзі қисайып бара жатқан-дай көрінді. Римскийді мұзтолқын соғып өткендей болды, бақытына қарай ол өзін ұстай біліп, құламай қалды. Оның қалған күші айғайламай:



	- Жәрдемдесіңдер... - деп сыбырлауға ғана жетті.



	Варенуха есікті аңдып, соның маңында секіріп, ауаға ілініп, ұзақ теңселіп тұрды. Айқасқан саусақтарын Римский жаққа сілтеп, ысылдап, пысылдап, терезедегі бикешке ым қақты.

	Қыз аласұрып, жирен басын желдеткішке сұғып, қолын жеткенінше созып, тырнағымен төменгі тиегін тырналап, раманы шайқалта бастады. Қолы резеңке сияқты барған сайын ұзарып өліктей жасыл тартты. Ақыры жасыл саусақтар тиектің басына тістей қабысып, бұрап жіберіп еді, рама ашылуға айналды. Римский әлсіз дауыстап, қабырғаға жабысып, қалқан құсатып, портфелін алдына ұстады. Ажалы жеткенін түсінді.

	Рама айқара ашылды, алайда түнгі салқындық пен жұпардың орнына бөлмеге жертөле иісі лап қойды. Өлік әйел терезенің тақтайшасына шықты. Римский оның кеудесінен жиду дақтарын айқын көрді.

	Сол мезетте бақтан, тирдің аржағындағы бағдарламаға қатыса-тын құстар бағылатын аласа қорада қораздың күтпеген шат айғайы жетті. Үйретілген бақырауық қораз Мәскеуге шығыстан таң сырғып келе жатқанын хабарлап, жар салды.

	Қыздың жүзін долданған ашу-ыза тыржитып, қырылдаған дауыспен балағаттап-ақ берді. Есікте шырылдап тұрған Варенуха әуеден жерге сылқ ете қалды.



	Қораздың айғайы қайталанып, бикеш тісін шықырлатып, жирен шашы түгел тікірейіп кетті. Қораздың үшінші айқайымен ол жалт бұрылып, аулаққа ұшты да жөнелді. Оның ізімен секіріп, ауада көлбеу көсіліп тұрды да, ұшып жүретін купидонды еске түсіріп, жазу үстелі арқылы Варенуха да баяу қалықтап терезеден шықты.

	Қардай аппақ, бір тал қара шашы қалмаған, таяуда ғана Римский болып жүрген шал есікке жүгіріп келіп, түймешесін ысырып ашты да, қараңғы дәлізбен жүгіре жөнелді. Баспалдаққа бұрылар жерде ол қорқыныштан қалтырап, сипалай жүріп шамсөндіргішті тапты, басып қалып еді, басқышқа жарық түсті. Сол арада шал дірілдеп, қалшылдап құлай кетті, өйткені оған жоғарыдан Варенуха үстіне құлап келе жатқандай көрінді.

	Төменге жүгіріп түсіп Римский вестибюльде кассаның алдын-дағы үстелге қисайып ұйықтап отырған кезекшіні көрді. Оның жанынан аяғының ұшымен басып білдірмей есікке қарай өтті. Көшеде бойы недәуір сергіп қалды. Ол өзіне-өзі соншалық келіп, басын ұстай алды, өйткені ойына қалпағының кабинетте қалып қойғаны түсті.

	Қалпағы үшін оның қайта оралмағаны өз-өзінен түсінікті, алқына ырсылдап ол кең көшені көктей өтіп қарсы беттегі кинотеатр тұрған бұрыштан көрінген көмескі қызғылт отқа қарай жүгірді. Араға минөт салып ол сонда болды да. Әйтеуір машинаны ешкім алып кетіп үлгермеген екен.



	- Ленинградтың курьер пойызына жеткіз, шайлығыңды беремін, - деді әрең дем алып, жүрегін ұстаған шал.

	- Гаражға бара жатырмын, - деп ытырына жауап қатқан шофер бұрылып кетті.



	Болмаған соң Римский портфелін ашып, одан елу сомдықты суырып ашық терезе арқылы оны шоферға ұсынды.



	Бірер сәттен кейін салдырлаған машина құйындай ұйтқып, Садовая айналма жолымен заулады. Жолаушыны отырғышта да, шофердің алдына ілінген айнаның сынығында да селкілдетті. Римский одан қуанышты шофер мен өзінің ойсыз көзін көрді.

	Вокзал ғимараты алдында машинадан секіріп түсіп Римский көзіне бірінші түскен ақ алжапқышты, айылбас белгілі кісіге айғай салды:



	- Бірінші категориялы, біреу, отыз беремін, - деп асығыс-үсігіс портфелінен шеруондарды суыра бастады, - бірінші болмаса, екіншісі, ол да болмаса, қаттысы да жарайды.



	Айылбас белгілі адам жарықты сағатқа бұрыла қарап, Римский-дің қолындағы ақшаны қақшып алды.

	Араға бес минөт салып, вокзалдың әйнек мұнарасы астынан курьер пойызы аттанып, қараңғылыққа сүңгіп ғайып болды. Сонымен бірге Римский де жоқ боп кетті.





Он бесінші тарау


	НИКАНОР ИВАНОВИЧТІҢ ТҮСІ



	Клиникадағы №119 бөлмеге орналастырған беті торсықтай қызыл жуантық Никанор Иванович Босой екенін болжап білу қиын болмас.

	Алайда ол профессор Стравинскийге бірден түскен жоқ, алдын ала басқа жерде болып шықты.

	Әлгі басқа жерден Никанор Ивановичтің есінде қалғаны шамалы. Есіндегісі жазу үстелі мен шам және диван.

	Онда қан құйылып көз алды тұмантқан, әрі қатты толқып алабұртқан Никанор Ивановичпен әңгімеге кірісті, бірақ әңгіме біртүрлі оғаштау шығып, бытысып кетті мүлдем еш нәтиже болмады.



	Никанор Ивановичке берілген алғашқы сауал мынадай:



	- Сіз Никанор Иванович Босой, Садовая көшесіндегі нөмірі үш жүз екі-бис үйкомының төрағасысыз ғой?



	Бұған Никанор Иванович қатерлі күлкімен қарқылдап, тура былай деп жауап қатты:



	- Мен - Никанор, әрине, Иванович! Бірақ мені төраға деу қай мазақ?

	- Сонда қалай? - деп сұрайды Никанор Ивановичтен көзін сығырайтып.

	- Онда былай, - дейді ол, - әгәрки мен төраға болсам, онда оның сайтан, тылсым күш екенін бірден анықтау керек. Ал бұны не деуге болады, өзі? Пенснесі сынық, кигені шоқпыт. Қалайша ол шетелдіктің аудармашысы бола алады?

	- Кім туралы айтып тұрсыз? - деп сұрайды Никанор Иванович-тан.

	- Коровьевті айтамын, - деп айғай салды Никанор Иванович, -Біздің елуінші пәтерге баса-көктеп кіріп алды. Жазыңыз: Коровьев! Оны дереу ұстау керек. Жазыңыз: алтыншы көше жақтағы есік, ол сонда.

	- Валютаны қайдан алдың? - деп ойлана сұрады Никанор Ивановичтен.

	- Құдай бар ғой, құдіреті күшті жаратқан, - деп сөз бастады Никанор Иванович, - сол бәрін көріп тұр, менің де жолым солай қарай. Қолыма ешқашан ұстамаған, көзім көрмеген ол қандай валюта. Жалған айтсам жазалар. - ЬІнты-шынтымен осылай сөзін жалғап Иванович бірде жейдесінің түймесін ағытып, бірде қайта салып, бірде шоқынды, - алдым! Бірақ өзіміздің кеңес ақшасымен алдым. Болар іс болды, таласпаймын, ақша үшін қол қойдым. Біздің хатшы Пролежнев те жақсы! Турасын айтайық, бүкіл ұрылар үй басқармасында. Бірақ мен валюта алғаным жоқ!



	Ақмақсынбай валютаның желдеткішке қалай түскенін айт деген өтінішке Никанор Иванович тізерлеп отыра қап, әрлі-берлі теңселіп, паркетті де жұтып жіберердей боп аузын арандай ашты.



	- Қаласаңыздар, алмадым деп топырақты да асайын, - деп өкірді ол. - Бәрін істеп жүрген Коровьев - сайтан.



	Шыдамның да шегі бар, үстел басындағылар енді дауыс көтере бастады, Никанор Ивановичке адамша сөйлейтін уақыт жетті дегендей белгі де берді.

	Осы арада сол баяғы диваны бар бөлмені тізерлеген жерінен атып тұрған Никанор Ивановичтің долдана бақырған даусы басына көтерді.



	- Ол әне! Әне шкәптің сыртында тұр. Мазақтап мысқылдауын қарашы! Пенснесі де соның өзінікі... Ұстаңдар оны! Аластаңдар бөлмені!



	Никанор Ивановичтің бар қаны бетіне шапшыды, дірілдеп, қалшылдап ол ауаны қармады, есікпен екі ортада ерсілі-қарсылы сендетілді, ыңылдап бір дұға оқыды, ақыры, аузына келгенін мыжыды.



	Ешқандай әңгімеге Никанор Ивановичтің жарамайтыны әбден айқын болды. Оны шығарып, бөлек бөлмеге орналастырды, онда біраз басылып, тек ғибадат қып, өксіп жылай берді.

	Әрине, Садовая көшесіне баратын адамдар барды, №50 пәтерде де болды. Алайда одан ешқандай Коровьевті таппады, үйдегілер оны көрмеген де білмеген. Марқұм Берлиоз бек Ялтаға кеткен Лиходеев тұрған пәтер мүлдем қаңырап бос тұр, кабинетте шкәптарға ілінген сорғышты мөр ешкім тиіспей дін аман тұр. Келгендер Садоваядан соны көріп кетіп қалды, олармен бірге еңсесі түсіп апалақтаған үй басқармасының хатшысы Пролежнев те кетті.

	Кешкісін Никанор Иванович Стравинскийдің клиникасына жеткізілді. Онда оның өзін мазасыз ұстағаны сондай, рецепт бойынша бірдеңе бүркуге тура келді, тек түн ортасынан ауғанда ғана 119-шы бөлмеде әрең ұйықтады, ауық-ауық ауыр күрсініп, ыңырсып жатты.

	Алайда уақыт өткен сайын оның ұйқысы да тынышталайын деді. Ол дөңбекшіп, аһылап-уһілеуін қойды, біркелкі жеңіл тыныстай бастады да, оны жалғыз қалдырды.

	Енді Никанор Иванович түс көре бастады, түсінің арнасы, сөз жоқ, бүгінгі бастан кешкендері. Никанор Ивановичті бәз-бір адамдар қолдарына алтын керней ұстап салтанатты жағдайда жалтыраған бір есіктерге әкеле жатыр екен дейді. Есік алдында серіктері Никанор Ивановичтің құрметіне құттықтау күйін тартатын секілді, сосын аспаннан бір зор дауыс шаттана айқайлап:



	- Хош келдіңіз, Никанор Иванович! Валютаны тапсырыңыз! -дейді.



	Кереметтей қайран қап Никанор Иванович тап төбесінен қазандай қара дауыскүшейткішті көрді.



	Сосын ол, неге екені белгісіз, театр залынан бір-ақ шықты, алтындаған күмбезінде хрусталь люстралар жарқырап, қабырға-лары толы ою-өрнек. Барлығы да аса бай театрларда болатындай дәу де көлемді. Шие түстес қанқызыл, бетіне жұлдызшалар себілген барқыт шымылдық көз тартады, суфлер будкасы, тіпті көрермендер де бар сияқты.

	Никанор Ивановичті таңғалдырғаны көрермендердің бәрі бір жынысты - кілең еркектер болғаны және неге екені белгісіз бәрі де сақалды. Тағы бір қайран қалдырғаны - театр залында бірде-бір орындықтың болмауы, көрермендердің бәрі айнадай жалты-ратып сүртілген еденде отыруы.

	Жаңа да үлкен қауымда қысылып Никанор Иванович біраз уақыт бүгіжіктеп тұрды да, жалпы үрдіске еріп, паркетке түрік-терше малдасын құрып отырды және алпамсадай сары сақалды мен қуқыл тартқан сақал-мұрты өсіп кеткен бір азаматтың арасына сұғынды. Отырғандардың ешқайсысы да жаңадан келген көрер-менге назар аударған жоқ.

	Сол сәт қоңыраудың майда сыңғыры естіліп, жарық сөнді де, шымылдық ашылды, жарқырап мамықтағы, үстінде қоңырауы тұрған үстелі бар, қара барқытпен көмкерілген сахна көрінді.

	Сахнаның сыртынан үстінде жібекпен сейсептелген бешпенті бар, мұнтаздай қырынған, шашын екі қайырып тараған бет бейнесі өте сүйкімді жас әртіс шықты. Залдағы көпшілік қозғалып, сахнаға бұрылды. Әртіс будкаға келіп қолын сүртті.



	- Отырсыздар ма? - деп сұрады майда барқыт үнмен залға жымия күліп.

	- Отырмыз, отырмыз, - деп алуан үнмен жамырай жауап берді залдан.

	- Ім... - деп ойланып қалды әртіс. - Сіздерді қалай зеріктір-мейтінін түсінбеймін. Жұрттың бәрі адам құсап қазір көшеде жүр, олар көктем шуағына рақаттанып жүргенде сіздердің осында қапырық залда қамалып отырғандарыңыз қызық! Соншалық бағдарлама тым қызық па? Айтқандай, кімге не ұнайды деген бар ғой, - деп ол сөзін пәлсапамен аяқтады.



	Сосын ол даусының ырғағы мен мақамын ауыстырып, көтеріңкі көңілмен мынаны жариялады.



	- Сонымен, біздің бағдарламаның келесі нөмірінде - үй комитетінің төрағасы әрі диетикалық асхананың меңгерушісі Никанор Иванович Босой. Кәнекей Никанор Ивановичті сұрайық!



	Ду қолшапалақтау артиске берілген жауап болды. Таңырқаған Никанор Ивановичтің көзі аташтай болды, ол конферансье рампаның жарығынан бетін көлегейлеп, көзімен іздеп оны отырғандардың арасынан тауып алып, саусағымен еліктіріп сахнаға шақырды. Сөйтіп Никанор Иванович қалай келгенін де білмей, сахнадан бір-ақ шықты.

	Оның көзін төменнен де, алдан да түрлі түсті шамдардың жарығы қарықтырып, зал көрермендерімен бірге қараңғылыққа сүңгіп кеткендей болды.



	- Ал енді, Никанор Иванович, бізге үлгі көрсетіңіз, - деп сырласындай сөйледі жас әртіс, - сөйтіп валютаны тапсырыңыз.



	Үнсіздік орнады. Никанор Иванович алқынын басып баяу үн қатты:



	- Құдай атымен ант етемін, менде...



	Алайда ол айтарын айтып үлгермей, бүкіл залды наразылық айқайы жаңғырықтырып жіберді. Никанор Иванович абдырап, үндей алмай қалды.



	- Сіздің қаншалықты түсінсем, - деді бағдарлама жүргізуші, -менде валюта жоқ деп құдай атымен ант бергіңіз келді-ау деймін.

	- Осыны айтып ол Никанор Ивановичке аяушылықпен қарады.

	- Дәл солай, жоқ, - деп жауап қатты Никанор Иванович.

	- Солай деңіз, - деп үн қатты әртіс. - Әбестігім болса кешіріңіз, пәтеріңіздің әжетханасынан табылған төрт жүз доллар қайдан келді, ол пәтерде әйеліңіз екеуіңізден басқа ешкім тұрмайды емес пе?

	- Сиқырлы ақшалар шығар! - деп қараңғы залдан біреу айқын келемеждеді.

	- Дәл солай сиқырлы, - деп батымсыздау жауап қатты Никанор Иванович аты-жөні жоқ біреулерге арнағаны әлде әртіске арнағаны белгісіз, бәлкім қараңғы залға айтқан шығар, сосын анықтай түсіп: - тылсым күш, әлгі алабажақ аудармашы тастады оны, - деді.



	Зал қайтадан наразылық білдіріп дүрлігіп өкіре жөнелді. Ол тыншығанда барып әртіс сөйледі.



	- Маған Лафонтеннің міне қандай мысалын тыңдауыма тура келеді. Біреу төрт жүз доллар тастаған екен делік! Сонда осында отырған бәріңіз валюташы болғандарыңыз ғой. Сіздерге мамандар ретінде айтып отырмын - осы ақылға сыя ма? Ойға келер іс пе, өзі?

	- Біз валюташы емеспіз, - деп ренжіген жеке дауыстар естілді залдан. - Ал бұл ақылға қонбайтын, ойға келмейтін іс.

	- Пікірлеріңізге бастан-аяқ қосыламын, - деп нық айтты әртіс.

	- Сізден тағы да сұраймын: не тастап кетуі мүмкін?

	- Баланы тастап кетеді! - деп айғайлады залдан.

	- Тіптен дұрыс айтасыз, - деп растады оны бағдарлама жүргізу-ші. - Баланы, домалақ хатты, прокламацияны, тозақ машинасын, солар сияқты тағы бірдеңелерді тастап кетуі мүмкін, ал төрт жүз долларды ешкім тастай қоймас, өйткені ондай нақұрыс бұл жалғанда жоқ. - Сосын Никанор Ивановичке қарап әртіс мұңая тұрып кінәлай сөйледі: - Мені қатты қапаландырдыңыз, Никанор Иванович. Мен болсам сізге сенген едім. Сонымен, нөміріміз шықпады.



	Залда Никанор Ивановичке арналған ысқырық естілді.



	- Валюташы ол! - деп айғайлады залдан, - осындайлар үшін жазықсыз біз жапа шегеміз.

	- Оған ұрыспаңдар! - деді жұмасақ сөйлеп конферансье, - ол өкініп тұр. - Сосын Никанор Ивановичке жасқа толы көгілдір көзін аударып: - Жарайды, орныңызға бара қойыңыз, Никанор Иванович, - деді.



	Осыдан кейін қоңырау қағып әртіс:



	- Антракт, оңбағандар! - деп дауыстады.



	Өзі үшін күтілмеген театр бағдарламасының қатысушысы болып зықысы шыққан Никанор Иванович қайтадан едендегі өз орнынан бір-ақ шықты. Осы жерде оның түсіне залдың қараңғы түнекке оранып, қабырғаларынан қып-қызыл отпен жазылған: “Валютаны тапсырыңыз!” деген жазу шыққаны кірді. Сосын шымылдық қайта ашылып, конферансье:



	- Сергей Герардович Дунчильдің сахнаға шығуын өтінеміз! -деп шақырды.



	Дунчиль былайша келбетті, бірақ күтінбейтін, алқам-салқам жүретін елулердегі кісі екен.



	- Сергей Герардович, - деді оған конферансье, - міне, сіз осы арада бір жарым ай отырсыз, өзіңізде қалған валютаны қасарысып өткізбейсіз, ал ел болса ақшаға зәру, сізге ол қаржының еш қажеті жоқ қой, ал сіз табандап айтқанға бақпайсыз. Сіз ғой, зиялы адамсыз, бәрін де тамаша түсінесіз, бірақ айтқаныма илігіп, көнбей-ақ қойдыңыз.



	- Өкінішке қарай, ештеңе істей алмаймын, өйткені менде валюта деген жоқ, - деп сабырмен жауап қатты,

	- Ол болмаса тым-құрыса жауһарларыңыз жоқ па? - деп сұрады әртіс.

	- Жауһар да жоқ.



	Әртіс басын салбыратып ойланып қалды да, сосын алақанын шапалақтады. Сахнаның сыртынан сәнмен киінген, үстінде жағасыз пәлтесі, басында титімдей қалпағы бар орта жастардағы әйел шықты. Жүзінде үрей бар, үрпиіп тұр, Дунчиль оған қас қақпай қарады.



	- Бұл әйел кім? - деп сұрады Дунчильден бағдарлама жүргізуші.

	- Бұл менің әйелім, - деп мардымси жауап қатты Дунчиль, сосын әйелінің сорайған ұзын мойнына жиіркене қарады.



	- Біз сізді, мадам Дунчиль міне, мынадай мәселемен мазалап отырмыз, - деді әйелге конферансье, - жұбайыңызда тағы да қалған валюта бар ма деп сұрамақшы едік.

	- Анада ол барлығын тапсырған, - деп толқи жауап берді Дунчиль мадам.

	- Демек, олай болса не амал бер, - деді әртіс. - Егер барлығын тапсырған болса, лаж қанша, Сергей Герардовичпен қоштасуға тура келеді. Қаласаңыз, Сергей Герардович театрдан кете беруіңізге болады, - деп әртіс патшалық қылық жасады.



	Дунчиль байсалды ғана паңдана бұрылып, сахнаның сыртына қарай беттеді.



	- Бір минөтке тұра тұрыңызшы! - деп тоқтатты оны әртіс. -Қоштасарда сізге бағдарламамыздан тағы бір нөмір көрсетуге мұрсат етіңіз, - деп алақанын қайта шапалақтады ол.



	Артқы қара шымылдық ысырылып, сахнаға үстінде балға киетін төгілген көйлегі бар жас ару шықты, қолында алтын табақша, онда кәмпит лентасымен буылған қалың бір пәшке ақша мен жауһар алқа, алқадан жан-жаққа қызыл, сары көгілдір оттар шашырайды.

	Дунчиль бір қадам шегініп кетті, жүзі аппақ қудай. Зал сілтідей тынды.



	- Он сегіз мың доллар және қырық мың алтын тұратын алқа, -деп салтанатпен хабарлады әртіс. - Харьков қаласында Сергей Герардович ашынасы Ида Геркулановна Ворстың үйінде осынша байлық жасырған. Кәдеге аспай жатқан осынау баға жетпес қазынаны табуға көмектескен сол ару, міне, алдарыңызда тұр. Ида Геркулановна, сізге зор рақмет!



	Ару тісін жарқыратып жымиды да, ұзын кірпіктері дір ете қалды.



	- Ал сіздің мардымсыған маңғаз пішініңіздің астарында таңда-нарлық түксиген бүйі мен тасемен ұры жатыр жасырынып. Осы біржарым айдың ішінде қасарма топастығыңызбен жұрттың бәрін титықтатып, зықысын шығардыңыз. Жарайды, үйіңізге тайып тұрыңыз, сіздің жазаңыз барған соң зайыбыңыз жасайтын тозақ болсын.

	Дунчиль теңселіп кетті, шамасы құлай кеткісі келген болу керек, бірақ біреудің жылдам қолы демеп қалды. Сол сәт алдыңғы шымылдық сылқ ете түсіп, сахнада болғандардың барлығын көзден таса қылды.

	Құтырынған қолшапалақтар залды тітірентіп, Никанор Ивановичке төбедегі люстралардан от шашырап жатқандай көрінді. Ал, алдыңғы қара шымылдық жоғары көтерілгенде сахнада жалғыз әртісен басқа ешкім болмады. Ол қолшапалақтаудың екінші дүркінін тоқтатып, басын иіп, сөз бастады:



	- Әлгі Дунчиль болып сіздердің алдыңызда біздің бағдарла-маның кәдімгі есегі шықты. Әйтпесе мен кеше ғана валютаны құпия сақтау келеңсіздік те ойсыздық деп айттым емес пе. Оны қандай жағдайда да ешкім пайдалана алмайтынына кепілдік беремін. Мысалға мынау Дунчилді-ақ алайықшы. Ол тамаша жалақы алып жүрген, ештеңеден жоқтық көрмеген жан. Оның ғажап пәтері, әйелі және ару ашынасы бар. Соны місе тұтып тып-тыныш бейқам өмір сүрудің орнына, валюта мен тастарды тапсырып, алаңсыз жүрудің орнына бұл даңққұмар топас жұрттың алдында масқара боп әшкереленіп отбасылық үлкен іріңгезекке душар болды. Сонымен, тағы кім тапсырады? Тілек білдірушілер жоқ па? Олай болса, бағдарламамыздың келесі нөмірімен сахнаға белгілі драмалық дарын, арнайы шақырылған әртіс Куролесов Савва Потапович шығып ақын Пушкиннің “Сараң серісінен” үзінді оқиды.

	Уәде еткен Куролесовы көп күттірмей сахнаға да шықты, ақ галстук тағып фрак киген ұзын бойлы, етженді еркек екен.

	Ешқандай кіріспесіз-ақ қабарған жүзін ашып, бір қабағын қозғап қойып, алтын қоңырауға жанасып жасанды үнмен сөйледі:



	- Жас мондыбас кездесуді күтеді, қу бикешпен қыздай құлын мүшелі...



	Сосын Куролесов өзі туралы талай-талай әбес сөздер айтты. Никанор Иванович Куролесовтың өз алдында бір бейбақ жесірдің жаңбырлы күні тізерлеп тұрғанын, бірақ оған әртіс жүрегі жібімегенін мойындады. Никанор Иванович түс көргенге дейін ақын Пушкиннің шығармаларын мүлдем білмеуші еді, бірақ “Пушкин пәтер ақысын төлер ме екен?” немесе “Баспалдақтағы шамды Пушкин бұрап алған шығар”, “Демек, жермайды Пушкин сатып алуы керек” деген тәрізді тіркестерді ерні жыбырлап әлденеше қайталады.

	Енді оның бір шығармасымен танысып, Никанор Иванович әбден шатасты, уайымға батты көз алдына жаңбырлы күні жылап, тізерлеп тұрған үйінде жетімдері бар бейбақ жесірді аяп, “дегенмен мына Куролесовың сүмелек екен” деп ойлады.

	Ол болса, даусын көтере түсіп, өкінішін одан сайын үдетіп, Никанор Ивановичті тіптен шатастырды, өйткені әртіс кенет сахнада жоқ бәз-біреуге сөз арнап, сол жоқ адамның орнына біресе “патша”, біресе “барон”, біресе “әкем”, біресе “ұлым” деп, бірде “сізге”, біресе “сенге” көшіп, өзі ғана сөйледі.

	Сосынғы Никанор Ивановичтің түсінгені әртісің: “Кілт, кілттерім менің!” деп айқайлап, еденге сылқ ете түсіп, қырылдап, галстуғын абайлай ағытып, жаман өліммен жан тапсырғаны.

	Кенет өліп жатқан Куролесов атып тұрып шалбарының шаңын қағып, көрермендерге тағзым етіп, жасанды күлкімен жымиып, сирек қол шапалақтаумен сахнадан кетті. Ал конферансье былай деді:



	- Біз сіздермен Савва Потаповичтің тамаша орындауында “Сараң серіні” тыңдадық. Бұл сері дүлдүл нимфалар өзіне жүгіріп келіп қаумалап алады да, сол сияқты тағы да таңғажайып бірдеңелер болады деп ойлаған. Бірақ, көріп отырғандарыңыздай ештеңе ондай болған жоқ, нимфалар да жүгіріп келген жоқ, музыкасы да оған даңқ әперген жоқ, салтанатты сарай да сала алған жоқ, керісінше өмірін жаман аяқтады, валюта мен асыл тастар салынған сандығының үстінде соққыдан өлді. Ескертіп қояйын, валютала-рыңызды тапсырмасаңыздар, сіздер де осындай күйге ұшырай-сыздар, бәлкім халдеріңіз бұдан да жаман болар.

	Пушкиннің поэзиясы ма, әлде конферансьенің қара сөзі ме әсер еткен, кенет залдан ұяң бір дауыс естілді.



	- Мен тапсырамын валютамды.

	- Мархабат етіп сахнаға өтіңіз! - деп сыпайы ғана сахнаға шақырған конферансье қараңғы залға тесіле қарады.



	Сөйтіп сахнаға аласа бойлы ақсары азамат шықты, түріне қарағанда қырынбағанына үш аптадай болған.



	- Кешіріңіздер, фамилияңыз қалай? - деп сұрады конферансье.

	- Канавкин Николай, - деп қысыла жауап қатты.

	- Ә, өте жақсы, азамат Канавкин, сонымен?

	- Тапсырамын.

	- Қанша?

	- Мың доллар және жиырма алтын ондық.

	- Браво! Бары осы ма?



	Бағдарлама жүргізуші Канавкиннің көзіне тура тесіле қарады, Никанор Ивановичке осынау көздерден шұғыла шашырайтындай көрінді, ол Канавкинді рентген жарығындай көктей өтіп тұрған тәрізді. Зал демін ішінен алып тына қалды.



	- Сенемін! - деп ақыры әртіс назарын аударып әкетті. -Сенемін! Мына көздер алдамайды, Сіздерге мен қанша мәрте айтып келемін, адам көзін жете бағаламайсыздар деп. Түсінсеңіздерші, тіл деген ақиқатты жасыруы мүмкін, ал көз ешқашан өйте алмайды! Сізге кенеттен сауал қойып қалды дейік, оған тіпті дір етпейсіз де, бір сәтте-ақ өзіңізді-өзіңіз билеп, не айтуды саралай қоясыз, ақиқатты қалай жасыруды білесіз де, сендіре сөйлей аласыз, бетіңіздегі бір қатпар да бүлк етпейді, алайда сұрақ алаңдатқан шындық жүректің тереңінен ытқып замат көзге шығады, сонымен шаруа бітеді. Ақиқат сыртқа шығады да, ұсталасыз!



	Осынау иландырар сөзді зор жалынмен айтқан әртіс Канавкин-нен көз алмай сұрады:



	- Қайда жасырылған еді?

	- Тәтемнің үйінде, Пречистенке көшесінде Пороховникова-ныкінде.

	- Ә! Ол... тоқтай тұрыңыз... Клавдья Илиничнаның үйінде ме?

	- Иә.

	- Аһ, иә, есіме енді түсті. Кішкентай жекежай ғой. Қарсысында шағын саябақ бар. Қалай білмейін, білемін, білемін. Ал оны сіз қайда тығып едіңіз?

	- Погребке, Эйнемнің босаған корапшасына...



	Әртіс қолын соқты.



	- Бұл тектес бірдеңені сіздер көріп пе едіңіздер? - деп қапалана айғай салды ол. - Онда ол ақшалар дымқыл тартып, көгеріп кетеді ғой. Ал осындай адамдарға валюта сеніп тапсыруға бола ма? Ә! Құдай-ау, тура сәби бала сияқты!



	Канавкин шынын айтам деп шырғалаңға түскенін өзі де түсініп, құлпылы басы салбырап кетті.



	- Ақшалар, - деп жалғастырды әртіс ойын, - мембанкте, жақсы күзет қойылған, арнаулы құрғақ жерде ғимараттарда сақталуы керек, ал тәтейдің погребінде оларды егеуқұйрық кеміріп тастауы ықтимал. Шынын айтсам, сізге ұят, Канавкин Сіз ересек адам емессіз бе!

	- Ал жарайды, - деп даусын жұмсартты әртіс көнені еске түсіргеннің көзін шұқы... - Кенет сыпайылана қап күтпеген жерде бүйірден тиісті: - Айтқандай, машинаны босқа айдамас үшін, бірден бәрін бір-ақ шешіп алайық, әлгі тәтеңізде де бірдеңелер бар шығар? Ә?



	Істің бұлай насырға шабатынын аңдамаған Канавкин дір ете қалды, ал театрда тыныштық орнады.



	- О, Канавкин, - деп мүләйімсіп, кінәләй сөйледі конферансье, - мен ғой, мұны мақтап та едім! Мәссаған мақтаған, түктен-түк болмай тымырая қалды. Мұның ерсі, Канавкин! Көз турасында мен әлгінде ғана айттым ғой. Тәтеңізде де бірдеңе бары көзіңізден көрініп тұр. Ал бізді неге сонша қинайсыз?



	- Онда да бар! - деп едіреңдей дауыстады Канавкин.

	- Браво! - деп айқайлады конферансье.

	- Браво! - деп өкірді зал.



	Жұрт тынышталғанда конферансье Канавкинді құттықтап, қолын қысып, оны қаладағы үйіне машинамен апарып салуға әмір беріп, шымылдықтың сыртындағы біреуге сол машинамен тәтейге соғып, оның әйелдер театрына бағдарламаға келуін сұра деп тапсырды.



	- Иә, менің тағы да сұрайын дегенім, тәтей өз байлығын қайда тыққанын айтпап па еді? - деп сұрады конферансье Канавкинге папирос пен тұтанған сіріңкені ілтипатпен ұсына тұрып. Анау мұңая бір мырс етіп шылым шекті.

	- Сенемін, сенемін, - деп күрсіне үн қатты әртіс, - ол кәрі мыстан жиені тұрсын сайтанның өзіне де шынын айтпайды. Амал нешік, оның да адами сезімін оятып көруге тырысайық. Бәлкім оның өсімқорлық ындынының барлық пернесі түгел шіріп болмаған шығар. Жақсылық тілеймін, Канавкин.



	Мәз болып Канавкин кетті. Әртіс валюта тапсырамын деп ниет білдірушілер бар ма, деп сұрап еді, зал тым-тырыс үндемеді.



	- Құдай ақы, бұл жұрт дарақы! - деп иығын қиқаң еткізген әртісі жабылған шымылдық көзден таса қылды.



	Шамдар сөнді, біраз уақыт түнек басты, сол түнек қойнауынан алыста күйгелектеген бір әуен естілді.



	“Алтын жатыр онда үйіліп, маған бәрі тұр бұйырып!”

	Сосын алыстан екі мәрте қолшапалақ дуы жетті.



	- Әйелдер театрында бәз-бір келіншек тапсырып жатыр, - деді аяқ астынан Никанор Ивановичтің жирен сақал көршісі, сосын бір күрсініп қойып:

	- Еһ, менің қаздарым болмағанда ғой! Қайырымды жан, құлақ сал, Лианозовта менің қазанаттай қаздарым бар. Менсіз олар қырылып қала ма деп қорқамын. Өжет те нәзік құс өздері, күтім тілейді... Еһ, менің қаздарым болмағанда ғой! Пушкиніңмен мені таңдандыра алмайсың, - деп ол тағы да күрсінді.



	Сол сәт зал жап-жарық боп кетті, Никанор Ивановичтің түсіне барлық есіктен қолдарында ожаулары бар ақ қалпақша киген аспаздардың топырлап кіргені енді. Аспазшылар залға сорпа толы қазан мен туралған нан салынған табақшалар кіргізді. Көрермендер қозғалақтап қалды. Көңілді аспаздар көрермендер арасымен безектей мескелерге сорпа толтырып, нан үлестіріп жүр.



	- Ауқаттаныңыздар, жігіттер, - деп айғайлайды аспаздар, - және валюта тапсыруды ұмытпаңдар. Әйтпесе мұнда босқа отырып қажеті қанша! Үйлеріңе барып, жақсылап бір ішіп, сорпалатып жатпайсыңдар ма!

	- Ал, сен мұнда не үшін омалып отырсың, әкей! - деп Никанор Ивановичке бұрылды жуантық қызылмойын аспаз бетінде капустаның жалғыз жапырағы қалқып жүрген сорпа құйылған мескені ұсынып тұрып.

	- Жоқ. Жоқ деймін. Менде ештеңе жоқ! - деп үрейлі үнмен айғай салды Никанор Иванович, - түсінесіздер ме, жоқ дедім ғой.

	- Жоқ дейсің бе? - деп қаһарлы үнмен өкірді аспаз. Шын жоқ па? - деп сосын аялы әйел даусымен сұрады ол. - Жоқ, жоқ дедіңіз бе, жарайды! - деп міңгірледі тыныштандыра сөйлеген ол фельдшер Прасковья Федоровнаның кейпіне еніп.



	Ол түс көріп аһылап-үһілеп жатқан Никанор Ивановичты иығынан абайлай жұлқыды. Сонда ғана аспаздар ғайып болып, шымылдығымен театр түгел жоқ болды. Никанор Иванович көзі жасқа толып емханадағы бөлмесін айнала шолып еді, назарына ақ халатты екеу түсті, олар жұртқа ақыл айтып, тұмсығын тықпас жерге сұғып жүрген әдепсіз аспаздар емес, докторлар, қолына меске емес, бетіне дәке жауып, шприц салып қойған тәрелке ұстаған Прасковья Федоровна.



	- Япырау, бұл несі соншама, - деді укол жасағанша ашынып Никанор Иванович, - менде жоқ дедім ғой, жоқ валютаны оларға мейлі Пушкин тапсырсын. Менде жоқ.

	- Жоқ, әрине жоқ, - деп жұбатты мейірбан Прасковья Федоровна, - ал жоққа сот жоқ.



	Уколдан кейін Никанор Ивановичтың бойы сергіп, ол түс көрмей ұйықтады.



	Алайда оның айғай-шуынан беймазалық 120-бөлмеге беріліп, оның тұрғыны басын іздеп байбалам салды және 118-беймәлім шебер мазасызданып, өміріндегі ащы да болса аяулы соңғы күз түнін, подвалдың есігі астынан түскен бір жолақ сәуле мен желкілдеген шашты еске алып уайым жеп қайғыға батты.

	118-бөлмеден беймаза үрей балкон арқылы Иванға жетіп, шошып оянған ол жылап жіберді.

	Алайда дәрігер үрейленгендердің бәрін тыныштардырып, олар ұйқыға бас қойды. Барлығының артынан, өзен үсті ақтаңдақтанған кезде Иван ұйықтады. Тұла бойын түгел суарған дәріден кейін жұбаныш оған баса-көктеген толқын секілденіп келді. Денесі сергіп, басын қалғу самалы жып-жылы боп сипап өтті. Ол ұйық-тағанда ең соңғы айқын естігені ормандағы торғайлардың шықылығы болды. Алайда ол үн де ұзамай басылып, ол түс көрді, түсінде күн Қасқа Тауға еңкейіп, таудың өзі екі желі қоршау-шылармен бөліп тасталған екен.





Он алтыншы тарау


	ДАРҒА АСУ



	Күн Қасқа Тауға да еңкейіп, таудың өзі екі желі қоршау-шылармен бөліп тасталды.



	Талма түс кезінде прокуратордың жолын кесіп өткен атты әскер жасағы желе жортып Хевронский қақпасына шықты. Ол үшін әзірленіп те үлгерген. Каппадокий когортасының жаяу әскерлері жиналған жұртты, қашырлар мен түйелерді бір жаққа тықсырып тастады да, жасақ желдетіп шаңды шудалай аспанға көтеріп, екі жолдың - Вифлеемге апаратын түстік, Яффаға баратын терістік-батыс жолдардың түйісетін тұсына шықты. Жасақ терістік-батыс жолымен жүйткіте жөнелді. Әлгі каппадокийлықтар жолдың жиектеріне шашырап, одан Ершалимдегі мейрамға асығып бара жатқан керуендердің бәрін жан-жаққа күні бұрын ығыстырды. Діндарлар тобыры көкмайсаға тігілген уақытша тұратын ала шатырларын тастап каппадокийлықтардың артына шықты. Бір шақырымдай жүріп ала жасағы Нажағайлы легионды басып озып, тағы бір шақырым жүйткіп Қасқа Таудың етегіне бірінші болып жетті. Ол мұнда аттан түсірілді. Командир взводтарға бытыратып, олар онша биік емес жотаның етегін бөліп тастап, тек яффа жолынан шығатын бір ғана өр қалдырды.



	Біраз уақыттан кейін алажасағынан соң жотаға екінші когорта келіп, бір қабат жоғары көтеріліп, тауды тұйықтай белдеуледі.

	Ең соңында Марк Крысобой басқаратын кентурия келді. Ал жолдың екі қапталына екі желі боп созылып, желілердің ортасында құпия күзет қарауылынан арбада үш сотталған келе жатты, мойын-дарында ақ тақта, олардың әрқайсына екі тілде - арамейше және грекше “Қарақшы һәм бүлікші” деп жазып қойылған. Сотталғандар көлігінен кейін жаңадан жонып сыпталған белағашымен діңгектер, арқан, күрек, шелек пен балта сияқты құрал-саймандар тиелген арбалар жылжып келеді. Алты жендет те осы көліктерде. Олардың артында салтанатпен Ершалимның храм күзетінің бастығы, сарайдағы қараңғыланған бөлмеде Пилат өткінші ғана кеңес өткізген жалбағайлы кісінің өзі, кентурион Марк келеді. Шеруді солдаттар тізбегі тұйықтаған, ал одан кейін тозақ отындай ыстықтан қыңбай, өте-мөте қызық оқиғаға қатысуға ынтыққан екі мыңға жуық әуесқой келеді топырлап.

	Осынау әуесқойларға қаладан енді қызыққұмар діндарлар қосылып, оларды еш бөгетсіз шерудің соңына жіберді. Колоннаға еріп жүрген жаршылардың қиқылдаған айғайымен, айтқандай, олардың даусын талма түстің кезінде Пилаттың айқайы көміп кеткен, шеру Қасқа Тауға таяп келеді.

	Алажасағы барлығын екінші қабатқа жібереді, ал екінші кентурия оған тек жазаны жүзеге асыруға қатысы барларды ғана жібереді, сосын сәл-пәл маневр жасап, жиналған тобырды жотаның айналасына жоғарыдан жаяу әскерлер, төменнен атты бөліп тастаған екі желінің құрсауында қалатындай етіп бытыратты. Енді тобыр дарға асуды жаяу әскерлердің сирек тізбесінің арасынан қызықтайтын болады.

	Сонымен, шерудің тауға көтерілуінен бері үш сағаттан артық уақыт өтті, күн Қасқа Тауға еңкейіп те қалды, бірақ ыстық әлі жан төзгісіз, одан екі шептегі солдаттар да жапа шегулі, әбден зеріккен олар іштей қарақшыларға лағынет айтып, олардың тезірек өлуін тілеп тұр.

	Жотаның төменгі жағындағы ашық өрде маңдайы тершіп, ақ жейдесінің арқасы терден қарайып кеткен аланың кішкентай командирі бірінші взводтағы былғары шелекке келіп, суды алақанымен көсіп алып ішті де, баскиіміне бүрікті. Содан недәуір сергіп, кері қайтты да, шыңға шығатын шаңды жолды өлшеп ерсілі-қарсылы жүрді де қойды. Ұзын қылышы баулы былғары етігіне сарт-сарт соғады. Командир өз шабандоздарына өнеге көрсеткісі келеді, алайда солдаттарды аяп, жерге шаншып қойған семсер-лерінен мосы жасап, оған ақ плащтарын жауып, күрке істеп алыңдар деп ақыл берді. Сириялықтар аяусыз қуырған күннен сол күркелер арқылы қорғанды. Шелектер әп-сәтте босап, әр взводтың шабандоздары кезектесіп тау етегіндегі жылғадан су тасыды. Шамалы көлеңкеде мынандай ми қайнатқан ыстықта бұлақтың да суы азайып, лайлана бастаған еді. Тұрлаусыз көлеңкені қуалап, осы арада солығы басылған аттарды ұстап жылқышылар да тұр.

	Солдаттардың сарылуы, қарақшыларды сырттай сыбауы түсінікті де. Прокуратордың өзі жеккөретін Ершалим қаласында дарға асу тұсында тәртіпсіздік болуы мүмкін деген күдігі ақталмады. Жаза орындаудың төртінші сағаты жеткенде етектегі жоғарғы жаяу, төменгі атты әскер тізбелерінің арасында бірде-бір адам қалған жоқ. Күн күйдіріп, тобырды Ершалимге қайта қуып тықты. Екі рим кентуриясының тізбегінің аржағында тауға не үшін келгені белгісіз, иелері де беймәлім екі ит жүрді. Алайда аптап ыстық олардың да зықысын шығарды, тілдері салақтап, әрең дем алған бейшаралардың жасыл жонды кесірткелерге қарауға да мұршасы келмеді. Тастардың жігіне жабысып өскен өсімдіктердің арасына сүңгіп, жер бауырлай жүйткіп жүріп, күннен қорықпайтын жан иесі осы кесірткелер ғана ғой.



	Әскерлер қаптап кеткен Ершалимде де, мынау бөліп тасталған жотада да сотталғандарды құтқарып алуға ешкім де әрекет жасаған жоқ, тобыр қалаға қайтты, шынында да мынандай жазаны жүзеге асыруда ешқандай қызық болмайтын. Ал қала кешкісін басталатын ұлы мейрам - пасхаға әзірленіп жатқан-ды.

	Екінші қабаттағы рим жаяу әскерлері атты әскерлерден де көп азап шекті. Крысобой кентурион солдаттарға тек дулығаларын шешіп, бастарын суға малған ақ матамен таңып алуға ғана рұқсат берді, бірақ оларды найзаларын ұстатып тік тұрғызып қойды. Оның өзі де басын суланбаған құрғақ ақпен таңып алып, жендеттер тобына жақын жүрді, тіпті жейдесіне таққан арыстан басының күміс белгісін де, қылыш пен қанжардың қындарын да шешкен жоқ. Күн ешқандай зиян келтірмей кентурионға тура түсті, бірақ арыстан басы белгісіне қарауға болмайтын еді, күнге қақталған күмістің жарқылы көз қарықтырады.

	Бет-аузы быт-шыт Крысобойдан шаршап-шалдығу да, ренжіп-кею де байқалмайды, алып кентурион осылай күні бойы, түні бойы, тіпті ертең де жүре беруге бар, бір сөзбен айтқанда, қанша қажет болса, сонша қызмет етіп аяғынан тік тұрады. Жез айылбасты ауыр белдігіне қолын салып, жазалаушылар асылған дар ағашына, не тізбедегі солдаттарға түксие қарап, етігінің қажалған тұмсығымен аяғының астында кездескен қураған адам сүйегі болсын, не ұсақ тастар болсын теуіп тастап, бір қалыптан аумай жүре береді ол.

	Жалбағайлы кісі діңгектерге жаяу үш аяқты орындыққа жайға-сып жайбарақат қозғалмай отыр, ара-тұра зеріккенмен қолындағы шыбықпен құмды сызып қояды.

	Легионерлер тізбегінің артында бірде-бір адам болмады деу шындыққа онша жатпайды. Бір кісі болуын болды, бірақ ол жұрттың бәріне бірдей көрінген жоқ. Ол таудың өрге жол ашылған жағында, дарға асу айқынырақ көрінетін тұста емес, терістік жақ бетте, бөктерге шығуы оңай тайпақ емес, ойлы-қырлы жерде жүрді.

	Құламалары мен жыралары көп ол жақта тастардың жарығынан тістей қабысып, тамыр жайып, тек інжір ағаштары ғана тырбиып өседі.

	Ешқандай саясы жоқ дәл сондай ағаштардың арасына кеп орнықты әлгі жалғыз көрермен. Дарға асу басталғаннан бері ол былқ етпей, міне, төртінші сағат таста отыр. Иә, ол жазаның орындалуын көру үшін жақсы емес, жаман жағдайды таңдады. Өйткенмен, сол арадан да дар ағашы көрініп тұрды, сондай-ақ кентурионның кеудесіндегі жарқылдаған дақ та көзге түседі, тірі пенденің көзіне түспей елеусіз болып қалғысы келетін адамға осының өзі де жетіп жатыр.

	Бұдан төрт сағат бұрын жазалау басталған тұста бұл кісі өзін бұлай ұстамай, көзге түсіп қалуы әбден мүмкін еді, зайыры содан ба ол өзінің жүріс-тұрысын өзгертіп, оңашаланған шығар.

	Шеру тізбектен асып, ең жоғарыға шыққанда ғана кешіккен кісі құсап алғаш келген еді бұл. Алқына дем алған ол жотаға жай емес, жүгіріп шықты, басқалар сияқты алдынан тізбектің жолды жауып қосыла қалғанын бұл да көрді, ызалы айғайларды қасақана түсінбегенсіп, солдаттардың арасымен сотталғандарды арбадан түсіріп жатқан жерге өтуге тырысты. Сол үшін найзаның тұқыл басымен кеудеден соққы да алды, аурудан емес, ызадан айғайлап та жіберді. Соғып қалған солдатқа ол соққыны ауырсынбайтын адамдай тұнжырай енжар алайды да қойды.

	Алқына жөтеліп, кеудесін ұстап ол жотаны айнала жүгірді, қайткенмен терістік жақтан тізбектің бірі саңылауын тауып өтіп кетпек. Алайда кешігіп қалған екен. Жүзі қайғыдан қабарған адам нартәуекелден бас тартуға мәжбүр болды, діңгектерді түсіріп үлгерген көліктерге енді жете алмайтынын білді. Енді жанталас-қанмен қолға түсіп ұсталудан басқа ештеңе таппайды, ал бүгін ұсталу оның жоспарына мүлдем енген жоқ-ты.



	Сөйтіп ол жадағай жықпыл жаққа кетті, онда тынышырақ, әрі ешкім бөгет болмайды.

	Енді таста отырып күн мен ұйқысыздықтан көзі іріңдеген қарасақал кісі қатты қамықты. Қаңғырып жүргенде киіліп, тозып, көгілдір түстен қожалық сұрға айналған көнетоз кеудешесінің омырауын ашып, найзаның таңбасы түскен кеудесін жалаңаштап еді, кір аралас тері сорғалап тұр екен. Сосын ауыр азап үстінде көзін баяғыдан бері бір тоятын уақыт жақындағанын сезіп айнала ұшып, үлкен шеңбер жасап жүрген үш қарақұсқа қадады, енді бірде үмітсіз жанарын жасыл жерге аударып, жартылай сынған иттің басын көрді, оның айналасында кесірткелер жүгіріп жүр екен.

	Адам азабының күштілігі сондай, кейде ол торығып өзімен-өзі сөйлеседі.



	- О, мен ақымақпын ғой! - деп міңгірледі ол жан күйзелісінен таста теңселіп отырып тырнағымен тотыққан кеудесін тырналады. - Ақымықпын, ақылсыз әйелдей сужүрекпін! Адам емес, өлексемін!



	Басын салбыратып үн-түнсіз қалды да, ол ағаш құтыдан жылы су ішіп, таңдай жібіткен соң қайта сергіп, кеудешесінің ішкі өңіріне жасырған пышағын алды, біресе алдындағы таста жатқан, қасында таяқшамен тушь бар пергаментке қарады.



	Ол пергаментке мынадай жазулар да түсіп үлгерген еді:



	“Минөттер зырлап жатыр, ол мен, Левий Матвей Қасқа Тауда отырмын, ажал әлі жоқ!”



	Одан әрі:



	“Күн еңкейіп қалды, ал ажал әлі жоқ!”

	Сосын Левий Матвей үшкір таяқшамен үмітсізденіп былай жазды:

	“Құдая! Не үшін оған кәрленесің! Жіберші оған ажалыңды!”



	Левийдің бұлай торығуының төркіні Иешуа екеуі тап болған сәтсіздікте, оған қоса, өз ойынша, оның өзі жасаған сұмдық қателікте жатқан сынды. Бұрнағы күні Иешуа мен Левий Ершалим түбіндегі Вифанияда болды, онда Иешуаның уағызы керемет ұнаған бір бақшашыда қонақта отырды. Таңертеңнен бастап екі мейман бақшада жұмыс істеп, қожайынға көмектесті, кешкісін салқын түсе Ершалимға барғалы жиналды. Алайда Иешуа әлденеге асығып, қалада кейінге қалдыруға болмайтын шаруасы барын айтып, түс әлетінде жалғыз кетіп қалды. Левий Матвейдің алғашқы қатесі, міне, осы. Неге ғана жалғыз жіберді екен оны?!

	Кешкісін Матвейдің Ершалимге жолы түскен жоқ. Бәз-бір күтпеген, сұмдық сырқат тап болды. Тұла бойы қалшылдап дірілдеп, денесі от боп жанып, тісі-тісіне тимей сақылдап, әр минөт сайын су сұрады. Ол сарайдағы атжабуына сұлап, жұмада күн шыққанға дейін жатты. Бір ғажабы Левийдің ауруы қалай тап болғанындай, солай шапшаң жазылды. Әлі әлсіз болса да, аяғы дірілдесе де, бір сұмдықтың болатынын іштей сезіп торыққан ол қожайынмен қош айтысып, Ершалимге тартты. Пәле аяқ астынан екен. Левий тобырға кіргенде прокуратордың үкімді қалай жариялағанын өз құлағымен естіді.

	Сотталғандарды тауға апара жатқанда Левий Матвей тізбекпен қатарласып, тобырдың арасында жүгіріп жүрді, тым құрығанда қайткенмен бір амалын тауып Иешуаға өзінің осында екенін, ақтық сапарда тастап кетпей онымен бірге болатындығын, қинамай ажал оны тез ала қоюын тілейтінін білдіргісі келді. Алайда өздерін алып бара жатқан қияннан көз алмаған Иешуа Левийді көрген жоқ.

	Шеру жолымен жарты шақырымдай жүргенде тізбектің өзіндегі тобырдан қақпақылданған Матвейге қарапайым да кемеңгер бір ой келіп, онысы орындалмайтын болған соң ертерек келмегені үшін өзін-өзі қызбалықпен сыбап салды. Үлкен ептілік көрсетіп, дұрыс есеп жасағанда жүрелей жүгіріп екі легионердің арасынан өтіп, арбаға жетіп қарғып мінуге болатын еді. Онда Иешуа азаптан құтылатын еді.

	Иешуаны арқандап пышақпен бір соғып ұрып; “Иешуа! Мен сені құтқарып, өзіңмен бірге кетіп барамын! Мен, Матвей ғой, өзіңнің адал әрі жалғыз шәкіртің!” деп айқаулауға қас қағым сәт жетіп жатыр.

	Егер құдай қолдаса, тағы бір қас қағым сәтте өзін-өзі пышақтап, дарға асатын ажалдан құтылып, өздігінен өліп кетуге болады ғой. Оған қалай өлсе де бәрібір еді. Оның бар ойлағаны - ешкімге иненің жасуындай жамандық жасамаған Иешуаның азап шегіп қиналмауы.

	Жоспар өте жақсы еді, бірақ мәселе Левийдің өзімен бірге алып жүрген пышағының болмауында болды. Сондай-ақ онда соқыр тиын ақша да жоқ-ты. Өзіне-өзі ызаланған Левий тобырдан шығып, қалаға қайта жүгірді. Оның от боп жанған басында оттай ыстық бір ғана ой - қазір қайткенмен де қаладан пышақ тауып алып, шеруді қуып жетуге үлгеру керек.

	Қалалық қақпаға жетіп, қалаға сіңіп кеткен керуендер легінен жылыстап, оң қол жақтан нан сататын дүкеннің есігі ашық екенін көзі шалды. Өртенген жолмен өкпесін қолына алып жүгірген, алқынған Левий өзін-өзі билеп, дүкенге байыппен келіп, сауда үстелінің басында тұрған қожайыммен сәлемдесіп, жоғы сөреде тұрған, басқаларға қарағанда көбірек ұнаған нанды түсіріп беруін өтінді, сатушы бұрыла бергенде, үстел үстінде жатқан қайраулы ұзын пышақты алды да жып беріп шығып кетті. Керегін тапқан ол бірнеше минөттен соң яффа жолымен қайта жүгіріп бара жатты. Алайда шеру көрінбей кетіпті. Ол жүгіріп келеді. Кейде өкпесі өшіп, әл-дәрмені құрып шаң жолға дем алып алу үшін сұлап жата кетеді. Оның өліктей қимылсыз жатуы қашыр мініп, жаяу-жалпылап Ершалимге бара жатқан адамдарды таңғалдырады. Ол жүрегінің қалай дүрс-дүрс соққанын кеудесінен ғана емес, басы мен құлағынан да естіп жатады. Аз-кем тыныстап алып, атып тұрады да қайта жүгіреді, бірақ қарқыны барған сайын баяулай түседі. Ақыры алыстан шаңға оранған шеруді көргенде, ол жотаның етегіне барып та қалған екен.



	- О, құдай... - деп аһ ұрды Левий кешігіп қалғанын біліп. Шынында да кешіккен еді.



	Дарға тартудың төртінші сағаты өткенде Левий азабы шырқау шыңына жетіп, ашу-ызаға булықты. Тастан тұрып ол босқа ұрла-дым дегендей пышақты жерге атып ұрды, өзін сусыз қалдырып, құтыны аяғының астына сап быт-шыт қылды, басындағы лыпасын лақтырып, онсыз да сирек шашын жұлды, өзін қарғап-сілеп лағынет айтты.



	Ол мән-мағынасы жоқ сөздерді жаудырып өзін-өзі қарғап-сіледі, осындай ақымақты жарық дүниеге әкелген ата-анасын да оңдыр-ған жоқ.

	Ант-су ішіп, балағаттаудың еш әсері болмайтынын, одан мынау аптап күнде ештеңе өзгермейтінін көріп, ол құрғақ жұдырықтарын жұмып, көзін сығырайтып аспанға, күнге көтерді. Күн болса көлеңкелерді ұзартып, Жерорта теңізіне құлағалы еңкейіп бара жатыр еді. Көк пен күннен ол дереу керемет бір ғажайып жасауын талап етті, құдайдан Иешуаға қиналмайтын қас қағымдық ажал беруін сұрады.

	Көзін ашып ол жотада барлығы өзгеріссіз екеніне көз жеткізді, тек қана кентуриннің кеудесінде жалындап тұратын белгінің ғана жарығы сөніпті, күн өз нұрын бетін Ершалимге ұрып тұрған жазалаушылардың жон арқасына түсірді. Соны көріп Левий айғай салды.



	- Лағынет айтамын саған, құдай!



	Қырылдаған дауыспен айғай салып ол құдайдың әділетсіз екеніне көзі жеткенін, бұдан бұлай оған сенбейтінін айтып бажылдады.



	- Сен саңыраусың! - деп бақырады Левий. - Саңырау болмасаң, менің үнімді естіп, оны табанда өлтірер едің ғой.



	Қабағын қарс жауып Левий төбесіне аспаннан түсіп, жоқтауын бір-ақ шығаратын отты көзін ашпай күтті. Левий көңілге келер кекесінді уытты сөздерді аспанға жаудырумен болды. Ол жаратқан-нан көңілі әбден қалғанын, басқа да құдайлар мен діндер табылатынын айтып назаланды. Иә, өзге құдай Иешуа сияқты пендесінің дарға асылып, күнге күйіп тұруына жол бермес еді.



	- Мен қателесіппін! - деп айғайлады даусы әбден қарлыққан Левий. - Сен зұлымдық құдайысың! Көзіңді шіркеу шылымха-насының түтіні көрсоқыр ғып, құлағың поптардың кернейлі үнінен басқа ештеңе естімейтін болған. Сен құдіреті күшті құдай емессің.

	Қара ниет құдайсың! Қарақшылардың құдайы, солардың қолдаушысы әрі жан-жүрегісің, саған лағынет айтамын.



	Сол сәт бұрынғы салық жинаушының бетіне бірдеңе желпіп, аяғының астынан бірдеңе сықырлағандай болды. Бетін тағы да желпіп, сосын көзін ашып Левий дүниедегінің бәрі, оның қарғысының әсері ме екен, әлде басқа себептермен бе, өзгеріп кетті. Күн кеш сайын барып сүңгитін теңізіне жетпей ғайып болыпты. Оны жұтып қойып батыстан аспанға көтерілген нажа-ғайлы бұлт кәрін төгіп келеді. Оның жиегі ақ көбікпен көпіршіп, қара шудалы бауыры жалқын тарта бастаған. Бұлт бұрқылдап одан ауық-ауық отты жіптер түседі. Яффа жолымен, айтақыр Грион жазығын басып, діндарлар шатырының төбесімен кенет көтерілген желден шошығандай, тозаң үркіп көкке көтерілді. Қазір Ершалимді көміп кеткелі тұрған нажағайлы бұлт бақытсыз Иешуаның тағдырына өзгеріс әкелер ме екен деп ойлап, Левий үнсіз қалды. Сол арада бұлтты осқылап жатқан отты қамшыларға қарап, ол нажағай Иешуаның дарағашына түссе екен деп жалбарынды. Кешірім өтінгендей бұлт әлі түгел жұтып қоймаған ашық аспанға қарап, нажағайдан құтылу үшін қанаттарына бұйыққан қарақұс-тарды көріп, Левий лағынет айтып ессіз асыққан екем деп ойлады. Құдай енді оны тыңдамайды.

	Назарын жотаның етегіне аударып Левий атты әскер полкы шашырап тұрған жерге қадалды да, онда елеулі өзгерістер болғанын көрді. Биіктен Левийдің солдаттар қалай әбігерленіп, жерге шанышқан семсерлерін суырып, иықтарына плащтарын желең салып бара жатқанын, жылқышылардың бір-бір қара ат жетелеп жолға қарай желе жөнелгенін айқын көруіне мүмкіндік туды. Полктың кететіні айқын болды. Беттен ұрған тозаңнан қолымен қорғанып, түкірініп, қақырынып Левий атты әскерлердің кеткелі жиналғанында не мән бар деп ой таразысына тартты. Ол көзін жоғарырақ қадап, дар алаңына көтеріліп бара жатқан әскери қызғылт шоқпыты бар бір сұлбаны айқын көрді. Сол сәт істің сәтті аяқталуын сезінуден бұрынғы салықшының жүрегі мұздап кетті.

	Қарақшылар азабының бесінші сатысында тауға көтерілген Ершалимнен құйғытып жеткен қасында ординареці бар когорта командирі еді. Крысобойдың ишаратымен солдаттар тізбегі ажыратылып, иентурион трибунға сәлем берді. Ол Крысобойды аулағырақ алып кетіп бірдеңе сыбырлады. Кентурион тағы да сәлем етіп, дарағаштардың түбінде таста отырған жендеттер тобына қарай қозғалды. Трибун сосын үшаяқты орындықта отырған адамға қарай бет алды, ол орнынан сыпайы көтеріліп лауазым иесіне қарсы жүрді. Оған трибун дауыстамай бірдеңе айтты да, екеуі дарағаштарына қарай беттеді. Оларға храм күзетінің бастығы қосылды.

	Крысобой діңгектердің түбінде жатқан кір шүберектерге тыржия қарады, бұл таяудағы қылмыскерлердің киімі болатын, олардан жендеттер бас тартқан-ды, кентурион олардың екеуін шақырып алып бұйрық берді:



	- Еріңдер соңымнан!



	Таяу діңгектен қырылдаған мағынасыз ән әуені естілді. Ол дарға асылған Гестас үшінші сағаттың аяғында масалар мен күннің аптабынан есі ауысып жынданып кетті, енді жүзім жөнінде баяу міңгірлеп, әндетіп қояды, ара-тұра сәлдемен бүркенген басын шайқайды, сонда оның бетінен масалар ұшып кетіп, кейін құжынап қайта оралады.

	Екінші дарағаштағы Дисмас екеуінен де қатты азап шекті, өйткені оны ұмытшақтық меңдеп, басын біркелкі жиі шайқап, құлағымен иығын ұрғалы біресе оңға, біресе солға қисайтады.

	Басқа екеуінен бақыттырағы Иешуа болды. Алғашқы сағатта ол талып қалып, сосын есеңгіреп қалғып кетуді шығарды, басын шалмамен орап тастап, салбырайды да тұрады. Шыбындар мен шіркейлер бет-аузына үймелеп, жүзі жыбырлаған қара масалардан көрінбейді. Шабы мен қарнында, қолтығының астында семіз соналар қадалып отырып, жалаңаш денеден қанды сорудай-ақ сорды.

	Жалбағайлы кісінің ишаратына бағынып, жендеттердің бірі найзаны алып, ал екіншісі дарағашқа шелек пен дене ысқыш алып келді. Жендеттердің біріншісі найзамен әуелі Иешуаның бір қолын, сосын екіншісін тақылдатып көрді, екі қолдың екеуі де белағаштың екі ұшына керіп таңып тасталған болатын, Қабырғасы ырсиған дене дір ете түсті. Жендет найзаның ұшымен қарыннан сызып өтті. Иешуа сонда ғана басын көтеріп, шыбындар ызыңдап жан-жаққа ұшты, маса-сонаның шаққанынан ісіп кеткен беті көрінді. Көзін де ісік басып кеткен. Түрі адам танымастай.

	Қабағын әрең ашып Га-Ноцри төмен қарады. Әдеттегі айқын көз жанары кілегейленіп тұр.



	- Га-Ноцри! - деді жендет.



	Га-Ноцри дүрдиіп іскен ернін қозғап, қырылдаған қарақшылық үнмен тіл қатты:



	- Саған не керек? Қасыма не үшін келдің?

	- Іш! - деді жендет, сосын су сіңген найзаның ұшындағы губка көтеріліп, Иешуаның ерніне тиді. Оның көзінде қуаныш оты жарқ етті, губкаға жабысып, ашқарақтана дымқылды сіміре бастады. Көрші діңгектен Дисмастың даусы естілді.

	- Әділетсіздікті қой! Мен де ол сияқты қарақшы емеспін бе?



	Дисмас шіреніп еді, бірақ былқ ете алмады. Қолдарын үш



	жерден белағашқа байлаған арқан сақинашалар жібермеді. Тырнағымен белағаштың екі ұшына жармасып, басын Иешуаның дарағашына бұрып ұстады, көзінен ыза ұшқындады.



	Тозақ бұлты алаңқайды тұмшалап тастады. Құйын басылғанда, кентурион айғай салды:



	- Екінші діңгектегі, жап аузыңды!



	Дисмас тыныштала қалды. Иешуа губкадан ажырап, даусының мейірлене иландыра шығуына күш салды, діттегеніне жеткен соң жендеттен қырылдай:



	- Оған су берші, - деп өтінді.



	Барған сайын қараңғылана түсті. Бұлт жарты аспанды тұмша-лап, Ершалимге қарай жөңкіп барады, шудаланған ақша бұлттар қара ылғал мен бұлт отына тойып алып, алда жүйткіп жүр. Таудың басын жарқ еткізіп, жасын ұрды. Жендет губканы найзаның басынан алып тастады.



	- Мейірбан игемонды мадақта! - деп салтанатты түрде сыбырлаған жендет Иешуаны жүрек тұсынан баяу ғана бір шаншып өтті. Ол дір ете қап:

	- Игемон... - деп күбірледі.



	Қарнын бойлап қан сорғалады. Төменгі жақ сүйегі сақылдап, басы салбырап кетті.



	Нажағай екінші шатырлағанда жендет Дисмасқа су беріп жатыр еді, оған да айтқаны әлгі:



	- Игемонды мадақта!



	Оны табанда өлтіріп жіберді.



	Ақылынан адасқан Гестас жендет қасына келе бергенде үрейлене айғай салды, губка ерніне тигенде ырылдап, оны тісімен тістей алды. Бірнеше минөттен кейін оның да денесі арқанның мүмкіндігіне қарай салбырап қалды.

	Жалбағайлы кісі жендет пен кентурионның ізімен жүріп отырды да, оның соңынан храм күзетінің бастығы ерді. Бірінші дарағашқа тоқтап жалбағайлы кісі қанға батқан Иешуаны мұқият қарады, аппақ қолымен табанын түртіп көріп серіктеріне:



	- Өлген, - деді.



	Осы әрекет қалған екі дарағаштың алдында қайталанды.



	Осыдан кейін кентурионға трибун белгі беріп, сосын бұрылып кетуге ыңғайланды, онымен бірге шыңнан храм күзетінің бастығы мен жалбағайлы кісі де кетті. Жартылай түнек басып, қара аспанды нажағай тілгілеп жатты. Кенет одан от шашырап, кентурионның “тізбе қоршауды алыңдар!” деген айқайы күн күркірінің астында қалды. Қуанышты солдаттар дулығасын киіп, жотадан еңіске қарай жүгіре жөнелді. Ершалимді түнек басты.

	Тұтқиылдан нөсер төпеп, кентуриаларды орта жолдан басты. Судың лықсып аққаны сондай, төмен қарай жүгірген солдаттардың соңынан буырқанған сұмдық тасқын қуды. Солдаттар тайғанап, лай жүріп кеткен жерге құлап, тегіс жолға жетуге жанталасты. Судан сәл ғана көрінетін сол жолмен қара бақайына дейін су болып атты әскерлер Ершалимге кеткен. Бірнеше минөттен кейін нажа-ғайдың буалдыр түтіні астында, от пен судың арасында жотада жалғыз ғана адам қалды. Қолындағы ұрланған пышақпен қарманып, тайғанақ кертпештерде құлап, қолына не түссе, соған жармасып, кейде тізерлей сырғып ол дарағаштарға ұмтылды. Кейде көзсіз қараңғылықта көрінбей кетіп, кейде дірілдеген сәулемен қылаң беріп отырды.

	Дарағаштарға жетіп, тобығынан су кешіп жүрген ол су сіңіп зіл қара тас болған күртешесін шешіп жалғыз жейдемен қалып Иешуаның аяғынан ұстай құлады. Тізеден таңған арқанды кесіп, төменгі белағашқа көтеріліп, Иешуаны құшақтай тұрып, оның жоғарғы белағашқа байлаған қолын босатты. Иешуаның жалаңаш дымқыл денесі үстіне құлап, Левийды жерге ұшырып түсірді. Левий оны замат иығына салып ала жөнелгісі келіп еді, оны бір ой тоқтатты. Ол оның денесін шалқайған басымен су жерге қоя салып, лай батпақта тайғанақтай жүріп әдістенген қолымен қалған дарағаштарға ұмтылды. Олардың да арқанын кесіп, екі дене жерге сылқ ете түсті.

	Енді бірнеше минөт өткенде жотаның шырқау басында әлгі екі дене мен үш бос дарағаш қалды. Су тасқындай ағып ол денелерді аударыстырып жатты.



	Бұл кезде жотаның басында Левий да, Иешуаның денесі де жоқ еді.





Он жетінші тарау


	МАЗАСЫЗ КҮН



	Жұма күні ертеңгілік, яғни қарғыс атқыр сеанстан кейінгі күні Варьете қызметкерлерінің күллі жеке құрамы - бухгалтер Василий Степанович Ласточкин, екі есепші, үш машинистка, қос кассир әйел, курьерлер, капельдинерлер және үй сыпырушылар - бір сөзбен айтқанда, өз шаруасын жайғап жүрген осындағылардың бәрі терезелердің төменгі жақтауына жайғасып, Садовая жақтан Варьете қабырғасының түбінде не болып, не қойып жатқанына қарады. Қабырға түбінде екі қатар болып сан мың адамдық кезек жабысып тұр, аяғы сонау Кудрин алаңында жатыр. Бұл кезектің басында шамамен жиырма шақты театрлы Мәскеуге жақсы таныс алып-сатарлар тұр.

	Кезек өрекпіген өсектің қордасына айналып, айналадағы ағылған азаматтардың назарын аударды, бәрі кешегі бұрын-соңды болмаған сеанс туралы алыпқашты әңгімелерді талқылады. Бұл әңгімелер алдында спектакльде болмаған бухгалтер Василий Степановичты қатты абыржытты. Билет тексеруші дегендер аузына келгенін көкіді, оның ішінде атышулы сеанс аяқталғаннан кейін кейбір әйел азаматтардың көшеде жартылай жалаңаш жүргені сияқты келең-сіздіктер де бар. Қарапайым да момын Василий Степанович осынау таңғажайыптар жайындағы өсек-аяңды тыңдай отырып көзін жыпылықтатудан өзге ештеңе бітіргені жоқ, өйткені бұған қандай шара қолдануды білмейді. Ал Варьетенің күллі командасынан енді қалған ең үлкені болғандықтан оған бір қарекет жасау керек еді.

	Билетке құмартқандардың кезегі таңертеңгі сағат онға таман төңіректі түгел кернеп кеткені сондай, ол туралы сыбыс милицияға да жетіп, жаяуы бар, аттысы бар нарядтар таңғажайып шапшаң-дықпен жетіп келіп, кезекті біршама тәртіпке салды. Алайда жыландай ирелеңдеген кезек жұртты әзәзілдей арбап, Садовая көшесіндегі азаматтарды қайран қалдырды.

	Жұрт сыртта осылай топырласа, Варьетенің өз ішіндегі жағдай да оңып тұрған жоқ еді. Таңертеңнен бастап-ақ Лиходеевтің кабинетінде, Римскийдің кабинетінде, бухгалтарияда, касса мен Варенуханың кабинетінде шыңғырлай бастаған телефон безілдеді де тұрды. Оған Василий Степанович бірдеңе деп жауап берген болды, кассир келіншек те үнсіз қалған жоқ. Билет тексеруші капельдинерлер де телефонға бірдеңені міңгірлеп жатты, сосын жалпы жауап қатуды тоқтатты, өйткені Лиходеев, Римский, Варенуха қайда дегендерге қайтарар жауап жоқ. Алғаш “Лиходеев пәтерінде болар” деп құтылып көріп еді, қаладан пәтеріне телефон соқсақ, “Лиходеев Варьетеде” деп жауап береді ғой деген сенімсіздік шаң берді.

	Сағат оннан кеткенде Варьетеге мадам Римская баса-көктеп кірді. Еңірегенде етегі толып, көкірегі қарс айырылды. Василий Степанович әбден асып-сасып, оған нендей ақыл берерін білмеді. Ал сағат он жарымда милиция келді. Оның алғашқы һәм орынды сұрағы:



	- Сіздерде өзі не болып жатыр, азаматтар? Не мәселе? - болды.



	Алға абыржыған бейшара Василий Степановичті тартып, команда шегінді. Әр нәрсені өз атымен атап, әкімшілік-директоры, финдиректоры және әкім бар - түгел ғайып боп кеткенін мойындауға тура келді, олардың қайда екенін және ешкім білмейді, ал конферансье кешегі сеанстан кейін жындыханаға түсті. Қысқартып айтқанда, кешегі сеанс бәлелі сеанс болды.



	Еңіреген мадам Римскаяны мүмкін-қадерінше жұбатып, үйіне жөнелткен болды, ал жұртты одан бетер ынтықтырған финдиректордың кабинеті қандай күйде қалғаны жөніндегі үй сыпырушының әңгімесі еді. Қызметшілерді орын-орнына барып, өз шаруасымен шұғылдануға жіберіп жатқан шақта көп ұзамай Варьете ғимаратына шылым күлі түстес, тік құлақ, бұлшық етті, көзі тым ойлы ит ертіп тергеу келді. Варьете қызметкерлерінің арасында ит анау-мынау емес, атақты Тузбубеннің өзі екен деген ыбыр-сыбыр тарады. Шынында да, ит соның өзі еді. Оның жүріс-тұрысы жұрттың бәрін таңдандырды. Тузбубен финдиректордың кабинетіне жүгіріп кірген бойда-ақ сарғыш азуларын сақылдатып ырылдап қоя берді, сосын етбауырлап жатып, әлденеге ренжіген кейіп танытып, әрі көзінен ыза ұшқындап сынған терезеге қарай жорғалады. Өзінің үрейін басып кенет ол терезенің астынғы жақтауына секіріп шығып үшкір тұмсығын көкке көтеріп ызалана ұлыды кеп. Оның терезеден кеткісі келмеді, ырылдап, қалшылдап төмен қарғымақ болды.

	Төбетті кабинеттен шығарып, вестибюльге жіберіп еді, одан ол үлкен есік арқылы көшеге шығып, соңынан ергендерді таксомотор аялдамасына алып келді. Сол арада ол діттеп келе жатқан ізінен айырылып қалды. Содан соң Тузбубенді алып кетті.

	Тергеушілер Варенуханың кабинетіне орналасып, кешегі сеанс кезінде болған оқиғалардың куәсі ретінде оны көрген Варьете қызметкерлерінің бір-бірлеп шақырып жауап ала бастады. Тергеудің адым сайын күтпеген қиындықтарды жеңе білуіне тура келгенін атап айтқан абзал. Дәлел жібі қолға тиер-тиместе үзіліп кете берді.

	Жарнамалар болды ғой? Болды. Әр түн сайын оларды жаңартып іліп отырды, қазір өлтірсең де солардың бірі жоқ. Мынау сиқыршының өзі қайдан шыққан? Ал оны білетін кім бар. Онымен шарт жасалған емес пе!



	- Солай болуы керек, - деп жауап берді абыржыған Василий Степанович.

	- Егер жасалса ол бухгалтерия арқылы өтуі керек емес пе?

	- Оған дау бар ма! - деп жауап қатты Василий Степанович.

	- Ендеше қайда ол шарт?

	- Жоқ, - деп жауап берді барған сайын бозарып қолын жайған бухгалтер. Шынында да, бухгалтерия папкаларында да, финдирек-торда да, Лиходеев пен Варенухада да шарттың ұшығы да жоқ.



	Ол сиқыршының фамилиясы кім, өзі? Василий Степанович білмейді, өйткені ол кешегі сеанста болмаған. Билет тексерушілер білмейді, кассир келіншек маңдайын қырыстырып, ойлап, ойлап ақыры:



	- Во... Шамасы. Воланд болуы керек, - деді.



	Ал Воланд болмай шығуы да мүмкін ғой. Бәлкім Воланд емес шығар. Фаланд болуы да мүмкін.



	Шетелдіктер бюросында ешқандай Воланд, сондай-ақ Фаланд, сиқыршы деген туралы атымен естілмегені анықталды.



	Курьер Карпов ол сиқыршының Лиходеев пәтеріне орналас-қаны жөнінде бірдеңе естігенін хабарлады. Аталған пәтерде сол сәтте-ақ болып қайтты. Бірақ онда ешқандай сиқыршы болмай шықты. Лиходеевтің тіпті өзі де жоқ. Үйкүтуші Груняның да қайда кеткенін ешкім білмейді. Басқарма төрағасы Никанор Иванович те, тіпті Полежаев те жоқ.

	Тіптен де түкке тұрғысыз бірдеңелер кілең: әкімшіліктің бүкіл басы жоғалып кеткен, кеше бәлелі бір сеанс өткен, оны жасап жүрген кім, кімнің айтуымен өткізілген - оны ешкім де білмейді.

	Кассаның ашылатын уақыты болып, күн түске тармасып қалды. Әрине, оны ашу жөнінде әзір сөз болуға да тиіс емес. Варьетенің есігіне жаялықтай қатырғы қағазға: “Бүгінгі спектакль кейінге қалдырылды” деген жазу іліп те қойылды. Кезекте бас жақтан бастап жұрт толқиын деді, алайда біраз даурығып барып, жиналғандардың шеті сөгіле бастады, шамамен енді бір сағат өткенде Садовая көшесіндегі көпірден із де қалған жоқ. Тергеу де өз жұмысын басқа жерде жалғастыру үшін кетіп қалды, қызметшілерді қоя беріп, кезекші ғана қалдырып, Варьетенің есігін түгел бекітті.

	Бухгалтер Василий Степановичке дереу екі шаруа тындыруға тура келді. Ең алдымен кешегі оқиғалар жөнінде баянхат әзірлеп, Ойын-сауық және көңіл көтеру комиссиясына барып-қайту керек, екіншіден, 21711 сом кешегі кассаны тапсыру үшін ойын-сауық-қаржы секторында болу қажет.

	Ұқыпты да орындағыш Василий Степанович ақшаны газет қағазымен орап, мықты жіппен айқыш-ұйқыш байлап, пакетті портфеліне салды да, нұсқауды жақсы білетін ол автобус немесе трамвайға бармай, тура таксомотор аялдамасына тартты.

	Үш машинаның шоферлары тырсиған портфелі бар жолаушы-ның аялдамаға асығыс бүкеңдеп келе жатқанын көрісімен, оны көздерімен бір атып ешкімді мінгізбей бостан-бос тайып тұрды.

	Бұған қайран қалған бухгалтер бұның нендей сыры барын ойлап қалшиып тұрды да қалды.

	Үш минөттен кейін бір бос машина келіп тоқтады, жолаушыны көрісімен оның шоферінің өңі бұзылып кетті.



	- Машина бос па? - деп сұрады Василий Степанович біртүрлі жөткірініп.

	- Ақшаңызды көрсетіңіз, - деді шамданған шофер жолаушыға қарамастан.



	Бухгалтер барынша таңырқап, алтыннан қымбат портфелін қолтығына қыса түсіп, әмиянынан алып шоферға шеруон көрсетті.



	- Бармаймын, - деп қысқа қайырды ол.

	- Кешірім өтінемін... - деп бухгалтер міңгірлей бастап еді, шофер сөзін бөліп.

	- Үш сомдығың бар ма? - деп сұрады.



	Әбден есі шыққан бухгалтер әмиянынан екі үш сомдықты суырып. Шоферға көрсетті.



	- Отырыңыз, - деп зекіріп қалған шофер есептегіштің дабылшасын қосып жіберіп, сындыра жаздады да: - Кеттік! - деді.

	- Бірдеңе қайырмаушы ма едің? - деді бухгалтер қысыла.

	- Қалтам толы ұсақ ақша, - деп барқырады шофер, айнадан оның ашудан қанталаған көзі көрінді. - Бүгін маған осындай үшінші оқиға ұшырасты. Басқалармен де осындай болған. Бәз-бір иттің баласы шеруон береді, мен оған төрт сом елу тиын қайтар-маймын ба... түсті, оңбаған. Енді бес минөттен соң қарасам: шеруонның орнына нарзан шынысының қағазы. - Осы арада шофер біреулерді оңдап тұрып сыбап алды. - Екіншісі -Зубовскаяның аржағында болды. Шеруон ұсынады. Үш сом қайтардым. Кетті! Әмияныма қол салсам, ара шыға кеп, саусағыма жабысқаны ғой. Аһ, сұм!... - Шофер тағы да айтуға ауыз бармайтын сөздерді лақ еткізді. - Әлгі шеруон жоқ. - Кеше мынау варьетеде (бір сыбап алды) бір сұр жылан көзбояушы шеруон-дармен сеанс беріпті (тағы да боқтық).

	Бухгалтер үрпиіп сілейді де қалды, “Варьете” деген сөздің өзін алғаш естіп тұрғандай сыңай танытты, ал іштей: “Апырай, ә!...” дей берді.

	Айтулы жерге келіп, төлейтінін аман-есен төлеп, бухгалтер ғимаратқа кіріп, дәлізбен меңгерушінің кабинетіне қарай тартты, бірақ дұрыс уақытында келмегенін жолай түсінді. Ойын-сауық комиссиясының кеңсесінде де бір дүрбелең. Бухгалтердің жанынан басорамалы мойнына түскен, көзі бажырайып кеткен курьер әйел жүгіріп өтті.



	- Жоқ. Жоқ деймін, айналайындар! - деп шырылдады ол сөзін кімге арнағаны белгісіз, - бешпенті мен шалбары осында, бешпентінде түк те жоқ.



	Ол бәз-бір есікке сүңгіп кетті де, ол барған жерде сынған ыдыс-аяқтың сылдыры естілді. Хатшы бөлмесінен комиссияның бухгал-терге таныс бірінші секторының меңгерушісі атып шықты, көңіл күйінің алақұйын екені соншалық, ол бухгалтерді де танымай, жүгірген бойы із-түзсіз кетті.

	Осының бәріне қайран қалған бухгалтер комиссия төрағасы кабинетінің ауызүйі саналатын хатшы бөлмесіне келгенде тіпті айран-асыр болды.

	Жабық есіктің аржағынан комиссия төрағасы Прохор Петрович-тың қаһарлы даусы естілді. “Сірә, біреуді қуырып жатыр-ау!” деп ойлады үн-жырғасы түскен бухгалтер. Бірақ есіктен сығалап, басқа көрініске тап болды: былғары мамықтақтың арқасына басын шалқайта салып, қолында дымқыл орамалы, аяғын хатшы орынды-ғына көсіле салып, өксіп-өксіп жылап Прохор Петровичтің дербес хатшысы Анна Ричардовна сұлу жатыр.

	Анна Ричардовнаның күллі иегі ерін бояуымен салтақталыпты, өрік жүзіне қасының ашыған қара бояуы сорғалап тұр.

	Біреу-міреу кіргенін көрген Анна Ричардовна орнынан атып тұрып, бухгалтерға тарпа бас салды, бешпентінің жағасынан алып сілкіледі де, айғайға басты.



	- Құдайға тәубе! Әйтеуір бір батыл жан табылды. Жүріңіз, жүріңіз оған мен не істерге білмеймін! - Еңіреп жылауын доғармай бухгалтерді ол кабинетке сүйрелеп алып кірді.



	Кабинетке кірген бетте бухгалтердің портфелі қолынан түсіп кетті, басындағы барлық ақыл-ойы күл-талқан болды. Олай болатын да реті бар еді.

	Үлкен үстелдің басында ауыр сиясауыттың аржағында отырған иесіз кәстөм сияға матырылмаған құрғақ қаламмен қағазға жазып жатыр. Кәстөмнің және галстугы да бар, қалтасынан өздігінен жазатын қаламы да шығып тұр. Бірақ жағадан не мойын, не бас көрінбейді, сондай-ақ жеңінен шығып тұрған қол да жоқ. Кәстөм айналадағы ырду-дырдуды елең қылмай жұмысқа шүйілген.

	Біреудің кірген дыбысын естіген кәстөм мамықтаққа шалқайып жата кетті де, жағаның жоғарғы жағынан бухгалтерге таныс Прохор Петровичтің даусы шықты:



	- Бұл не, өзі? Менің қабылдамайтыным туралы есіктің сыртында жазулы тұрған жоқ па?



	Сұлу хатшы шырылдап өзегі өртеніп шаңқ-шаңқ етеді:



	- Көрдіңіз ғой сіз? Көріп тұрсыз?! Ол өзі жоқ! Жоқ деймін. Қайтарыңдар оны, қайтарыңдар!



	Сол сәт кабинетке біреу бас сұғып, ойбайлап тұра қашты. Бухгалтер тізесінің дірілдегенін сезді де, орындықтың шетіне құйрық басты, алайда портфелін көтеруді ұмытқан жоқ. Анна Ричардовна бухгалтердің айналасында безек қағып, бешпентін жұлмалап шырылдап жүр.



	- Мен ылғи, ылғи да ақсайтаны ұстағанда басып тоқтатып отырушы едім. Міне енді сайтан болды да кетті. - Сұлу жазу үсте-ліне жүгіріп барып, сазды әуендей нәзік үнмен, бірақ жылағаннан сәл мыңқыл араласқан дауыспен:

	- Проша! Сіз қайдасыз? - деді.

	- Сізге мұндағы “Проша” кім? - деп сұрады кәстөм мамықтаққа шалқая түсіп.

	- Танымайды! Мына мені танымайды! Сіз осыған түсінесіз бе? - деп еңіреді хатшы.

	- Кабинетте жыламауыңызды сұраймын! - деп енді ызалана бастады шамшыл кәстөм, сөйтті де жеңімен қағаздың бір жаңа пәшкесін өзіне тартты, мақсаты оған өз қолын қою екені ап-айқын.

	- Жоқ, мұндайды көргім келмейді, жоқ, көргім жоқ, - деп шарылдады Анна Ричардовна бухгалтердің жеңіне қайта жармасып.

	- Ойлап қараңызшы, отырсам мысық кіріп келеді, - деп бастады абыржығаннан қалшылдаған Анна Ричардовна бухгалтердің жеңіне қайта жармасып. - Бегемоттай зор, қара мысық. Әрине, әдетімше “Піріс” деп айқайламаймын ба?! Ол атып шықты да, оның орнына сол сияқты мысық бас бір жуан кіріп: “Ой не, азаматша, келген кісіге “піріс!” деп айғайлайсыз?” Ай-түй жоқ ол тура Прохор Петровичке тартсын, “Деніңіз сау ма, өзі?” деп соңынан айғайлайын. Ол болса, айғайға пысқырмай, жексұрын тура барып Прохор Петровичтің қарсысындағы мамықтаққа қонжиды. Ал ол жүрегі ізгі, бірақ күйгелек жан... шырт ете қалды. Дауласпаймын, күйгелек жан, жұмысты өгіздей өрге сүйрейді. Шырт етіп ашулана қап ол: “Сіз баяндаусыз неге баса-көктеп кіресіз?” демей ме?! Ал анау озбыр болса, мамықтаққа шалжиып жатып: “Мен сізбен бір шаруа жайында ақылдасқалы келдім” деп күледі. Прохор Петрович тағы да шамданып. “Мен бос емеспін!” деді. Ал ол болса, айылын да жимастан: “Ештеңемен де шұғылданып отырған жоқсыз! -дейді, көрдіңіз ғой қалай-қалай сөйлейтінін. Міне, осы жерде Прохор Петровичтің де шыдамы шарт сынды. Мынауың не пәле өзі? Аулақ қуып, шығарып жіберіңдер, сайтаны болса мені соқсын!” деп айқайлап берді ол. Қараңызшы, анау болса, жайбарақат күліп: “Сайтан мені соқсын дейсіз бе? Несі бар, оны да жасауға болады” деді. Кенет сарт еткізді де, мен айғайлап үлгермей, мысық бас ғайып болып, кә-кәстөм отыр... бастықтың орнында... Огөгой! - деп аузы ырбиып Анна Ричардовна аңырай жөнелді.



	Еңірегенін әрең басып, өзіне-өзі келген ол енді қайдағы-жайдағы бірдеңелерді айта бастады:



	- Жазып жатыр, жазып жатыр! Ақылдан алжасарсың, тегі! Қайта-қайта телефонмен сөйлеседі. Бәрін жасап жүрген бір кәстөм! Барлығы қашып кетті, қорқақ қояндар.



	Бухгалтер тұрған бойы қалшылдай берді. Алайда тағдыр оны құтқарып қалды. Хатшы бөлмесіне іскерлік кейіппен милицияның екі адамы келіп кірді. Оларды көріп сұлу бұрынғыдан бетер еңіреп, қолымен кабинетті нұсқады.



	- Кәне, жылауды доғарайық, азаматша, - деді келгендердің біріншісі байсалды үнмен, ал өзінің артық екенін сезген бухгалтер бөлмеден атып шығып, әп-сәтте таза ауада болды. Оның басында гуілдеп тұрбадан үргендей бір жел бар, сол гуілдің арасынан билет тексерушінің кешегі сеансқа қатысқан мысық туралы әңгімесі естілгендей. “Еһе-һе! Сол біздің мысық боп жүрмесін бұл?”



	Комиссиядан ешбір мән шығара алмаған соң ұқыпты да адал Василий Степанович оның филиалына барып көрмек болды, ол Ваганьков шолақ көшесінде болатын. Өзін-өзі сабасына түсіру үшін ол екі ортаға жаяу тартты.

	Қалалық ойын-сауық филиалы уақыт табымен жұлмаланған ауланың түкпіріндегі жекежайға орналасқан-ды, ал ол үйдің атағы профирлі бағандармен және вестибюлімен шыққан болатын.

	Бірақ бұл күні ол келушілерді бағандарымен емес, филиал шаңырағы астында болып жатқан оқиғаларымен таңғалдырды.

	Бірнеше келуші сілейіп, шағын үстелде жылап отырған бикешке қарап тұр, үстел үстінде шашылып оның сататын ойын-сауық әдебиеттері жатыр. Дәл қазір бикеш ол әдебиеттерден ешкімге ештеңе ұсанар емес, іш тарта сұрағандарға тек қолын сілтейді, Сол тұста жоғарыдан да, төменнен де, бүйірден де, филиалдың бүкіл бөлімдерінен телефон соғылып, бері қойғанда жиырма шақты аппарат безілдеп кеп берді.



	Жылап отырған бикеш дір ете қап, шыңғырып жіберді.



	- Міне, тағы қайталанды! - деп дірілдеген даусымен аяқ астынан әндетіп қоя берді:



	Даңқты теңіз, киелі Байқал...

	Баспалдақтан көрінген курьер бәз-біреуге жұдырығын түйіп, бикешке қосылып, күмбірі аз көмескілеу үнмен:

	Даңқты кеме, толқындар шайқар!... - деп барылдады.



	Курьердің үніне алыстағы дауыстар қосылып, хор үдей келе ән ақыры филиалдың төрт бұрышында түгел күмбірледі. Есеп-тексеру бөлімі орналасқан жақынырақ №6 бөлмеде біреудің қуатты сәл қырылдаған даусы әсіресе айқын дараланды. Хорды күшейіп кеткен телефон аппараттарының безілдеуі де сүйемел-дегендей.

	Гей, Баргузин... валыңды шайқалт... -деп барқырады курьер.

	Бикештің көзінен жас ағып, тісін қайрауға тырысып еді, бірақ аузы өз-өзінен ашылып, даусы курьерді басып тағы да әндетті:

	Жігіттер жақын біздерді байқар!

	Филиалдың үн-түнсіз тұрған келушілерін хоршылардың әр тұста жамырап жүріп-ақ көзге көрінбейтін бір дирижерге қадалып, бүкіл хор бір жерде тұрғандай үйлесімді шырқауы қайран қалдырды.

	Ваганковта өтіп бара жатқандар тортемір алдына тоқтай қалып, филиалдағы шат-шадыман қызыққа таңырқасты.

	Бастапқы шумақ аяқталуы мұң екен, дирижердің ишаратымен тынғандай ән де сап тыйылды. Курьер естілер-естілмес дауыспен боқтап, жоқ боп кетті. Сол сәт үлкен есіктер ашылып, одан жазғы пәлте киген, ішінде ақ халаты бар бір азамат пен милиционер көрінді.



	- Шара қолданыңызшы, доктор, өтінемін, - деп жалбарына шырылдады бикеш.



	Баспалдаққа филиалдың хатшысы жүгіріп шығып, ұяттан өртеніп тұрған болуы керек, тұтығып:



	- Көрдіңіз ғой, доктор, бізде бір жаппай бір сиқырмен дуалаған жағдай боп тұр... Сондықтан, қажеті... - деп ол сөйлемін аяқтай алмай, сөзге қақалып, кенет әндетіп қоя берді.



	Шилка мен Нерчинскі...



	- Ақымақ! - деп айғайлап үлгерді бикеш, бірақ кімге ұрсып жатқанын білдірмеді, бірақ оның орнына зордың күшімен бір өнер шығарып, Шилка мен Нерчинскі туралы өзі шырқап кетті.

	- Өзіңізге өзіңіз ие болыңыз! Ән салуды доғарыңыз! - деді доктор хатшыға.



	Хатшы әндетуін тоқтатып берген кісіге қолындағысын аяйын деп тұрмағаны бар қимылынан көрініп-ақ тұр, бірақ әнді доғара алмады. Өткен-кеткендердің құлағына хормен бірге көше қойнауында оған тажал хайуан тиіспей, мергендердің оғы жет-пепті, деген сыбыс қоса келді.



	Өлең шумағы тәмамдалысымен бикеш дәрігерден валериананы бірінші болып алды, сосын доктор хатшы мен басқаларға да жүгіріп, бәріне дәрі ішкізді.



	- Кешіріңіз, азаматша, - деді кенет бикешке Василий Степанович, - сіздерге қара мысық кірген жоқ па?

	- Қайдағы мысық? - деп шар ете қалды ызақор бикеш. - Біздің филиалда есек отыр, есек! - Оған тағы мынаны қосып қойды. Естісе ести берсін! Мен барлығын да айтамын. - Шынында да не болып, не қойғанын түгел айтып берді.



	Ақыры, “жеңіл-желпі көңіл көтерудің түбіне жеткен” (бикештің айтуынша) қалалық филиалдың меңгерушісі әралуан үйірмелер ұйымдастырумен әуестенетін адам болып шықты.



	- Басшылықтың көзін бояды, - деп қышқырды бикеш.



	Бір жылдың бағдарында меңгеруші Лермонтовты оқып-үйрену, шахмат-дойбы, пинг-понг және салт атпен жүру үйірмелерін ұйымдастырып үлгерген. Жазға қарай тұщы суда ескек есуді және альпинистер үйірмелерін ұйымдастырам деп шошытты.



	Міне, бүгін түскі үзіліс кезінде меңгеруші кіреді.



	- Қолтығынан алып бір иттің баласын ертіп келді, - деді бикеш. - Қайдан шыққаны белгісіз біреу, үстінде алабажақ бешпент, шалбары да торкөз ала, көзінде сынық пенсне, сиқы адам көргісіз.



	Бикештің әңгімесіне қарағанда, сол арада, асханада түстік ішіп жатқандардың бәріне хор үйірмелерін ұйымдастыру жөніндегі көрнекті маман ретінде таныстырады оны.

	Болашақ альпинистердің жүзі тұнжырап кетеді, алайда меңгеруші оларды табанда сергектікке шақырып, маман болса қалжыңдап, әзіл-оспақ айтып, ән-күйдің уақытты аз алатынын, ал оның пайдасы бір вагонға жүк болатынын ескертті.

	Әрине, бірінші болып белсеніп Фанов пен Косарчук шықты, филиалдың айтулы жағымпаздары олар жазыламыз деп салды, деп хабарлады бикеш. Қалған қызметшілер де ән-күйсіз адым аттауға болмайтынын біліп, үйірмеге жазылуға мәжбүр болды. Ән шырқауды түскі үзіліс кезіне белгіледі, өйткені қалған уақыт Лермонтов пен дойбыдан бос болмайтын. Үлгі беру үшін меңгеруші даусының тенор екенін жариялады, одан әрі барлығы үрейлі түстегідей өрбіді. Алабажақ маман-хормейстер:



	- До-ми-соль-до! - деп бақырып, ән салудан қашып шкәптің артына тығылғандарды алып шықты, Косарчук саз қабылдау қабілетінің керемет екенін айтып ызыңдап, қарт регент-әншіні жұрттың құрметтеуін өтініп, камертонды саусағымен дыңғыр-латып “Даңқты теңізді” дабылдатуын жалына сұрады.

	Дабылдатты да. Және күндей күркіретіп жақсы дабылдатты. Алабажақ шынында да өз ісін біледі екен. Бірінші шумақты айтып шықты. Осы арада регент кешірім сұрап, “бір минөтке” деп шығып кетті де, содан ізім-қайым болды. Шынында да ол бір минөттен соң оралады деп ойлаған жұрт. Алайда он минөт өтті - ол жоқ қашып кетті деп филиалдықтардың қуанышы қойнына сыймады.

	Кенет келесі шумақ өз-өзінен айтылды, бұл жолы жұртты Косарчук ертті, оның саз қабылдау қабілеті керемет болмағанымен, тәп-тәуір сүйкімді тенор даусы бар-тын. Айтып шықты. Регент жоқ. Орынды-орындарына қозғалып еді жұрт, отырып үлгермей еркінен тыс бәрі де әндетіп қоя берді. Тоқталудың өзі қиямет-қайым болды. Үш минөттей үнсіз қалады да, дабылдата жөнеледі. Үнсіз тұрады, тұрады да, самбырлай жөнеледі. Ақыры бір бәленің болғанын білді.



	Меңгеруші масқара болып, өз кабинетіне қамалып шықпай қойды.

	Осы араға кеп бикеш әңгімесі үзілді. Валерьянка еш көмек бере алмады.

	Ширек сағаттан кейін Ваганьковтағы тортемірге үш жүк маши-насы келді де, оларға меңгерушіден бастап, филиалдың бүкіл құрамы тиелді.

	Қақпадан шайқатылып алғашқы жүк машинасының көшеге шығуы мұң екен, платформада тұрған қызметшілер, бірін-бірі иықтарына ұстай ауыз ашып еді, шолақ көше көп тараған айтулы әнмен күңіренді де кетті. Оны екінші машинадағылар жаңғыртып, одан әрі үшінші машинадағылар жалғастырды. Осылай әндетіп кете барды. Өз шаруасымен жүгіріп жүрген өткен-кеткендер жүк машиналарына жай ғана көз тастап, оларды қала сыртына экскур-сияға шығып бара жатқандар болар деп, онша таңдана қойған жоқ. Шынында да, олар қала сыртына шығып барады, бірақ экскурсияға емес, доктор Стравинскийдің клиникасына бара жатыр.

	Жарты сағаттан кейін басы әбден дал болған бухгалтер ақыры қазына ақшасынан құтылармын-ау деген үмітпен қаржы-ойынсауық секторына жетті. Алдағыдан сабақ алып зәрезап болған ол алдымен абайлап ұзынша залға, ондағы аттары алдын-дағы көмескі әйнектерге алтынмен жазылған қызметшілерге қарады. Ешқандай алдаушылық пен тәртіпсіздіктің нышанын бухгалтер байқаған жоқ. Әдеттегі әдепті мекемелердегідей тып-тыныш.

	Василий Степанович “Сомалар қабылдау” деген терезеге басын сұғып, бейтаныс бір қызметшімен сәлемдесіп, кіріс ордерін сұрады сыпайылап.



	- Сізге оның не қажеті бар? - деп сұрады терезедегі қызметші.



	Бухгалтер қайран қалды.



	- Сома тапсырайын деп едім. Мен Варьетеденмін.



	- Бір минөт тоса тұрыңыз, - деп қызметші замат терезедегі тесікті тормен жаба қойды.



	“Қызық қой!” - деп ойлады бухгелтер. Оның таңдануы табиғи да болатын. Мұндай жағдаймен ол өмірінде алғаш рет ұшырасып отыр. Ақшаны алу қандай қиын екені жұрттың бәріне белгілі, оған кедергі дегендер әрқашан да табылады. Алайда бухгалтердің отыз жылдық тәжірибесінде заңды тұлға немесе жеке тұлға болсын ақша қабылдауды қиынсынған ешкімді кездестірген емес.



	Әйтеуір ақыры тор ысырылып, бухгалтер терезеге қайта үңілді.



	- Ал ақшаңыз көп пе? - деп сұрады қызметші.

	- Жиырма бір мың жеті жүз он бір сом.

	- Оһо! - деп неге екені белгісіз кекесінді жауап қатқан қызметші бухгалтерге жасыл парақша ұсынды.



	Форманы жақсы білетін бухгалтер оны әп-сәтте толтырып, пакеттің жібін шеше бастады. Әкелген дүниесін ашқанда, оның көзі бұлдырап, әлденені ауру адамдай шыңқылдады.

	Оның көз алдынан шетелдік ақшалар бірінен соң бірі бұлдырап өтіп жатты. Мұнда не жоқ дейсің, канада долларларының, ағыл-шын фунттарының, голланд гульдендерінің латыш ладтарының, эстон крондарының пәшкелері бар болып шықты.



	- Варьетеден шыққан алаяқ қулардың бірі, міне, мынау! - деген зәрлі дауыс шықты тіл-аузы байланғандай сілейіп тұрып қалған бухгалтердің дәл төбесінен.



	Сөйтіп Василий Степанович сол жерде табан аузында тұтқындалды.

	Он сегізінші тарау ЖОЛЫ БОЛМАҒАН КЕЛЕРМЕНДЕР



	Ыждаһатты бухгалтер таксомотормен ызғытып, өзі жазатын кәстөмге тап болып жүрген мезгілде Мәскеуге келген №9 Киев пойызының плацкарт жұмсақ вагонына көптің бірі болып, қолында шағын фибра шамаданы бар шырттай киінген тәп-тәуір жолаушы түсті. Бұл жолаушы анау-мынау емес, марқұм Берлиоздың наға-шысы, Киевте бұрынғы институт көшесінде тұратын жоспар-лаушы экономист Максимилиан Андреевич Поплавский болатын. Максимилиан Андреевичтің Мәскеуге келу себебі бұрнағы күні кешкісін жеделхат алған-ды. Оның мазмұны мынандай:

	“Мені жаңа ғана Патриархта трамвай басып кетті. Жерлеу жұма күні күндізгі сағат үште, кел. Берлиоз”.

	Максимилиан Андреевич Киевтегі аса ақылды адамдардың бірі саналатын, ол бағаға және лайық та болатын. Алайда ең ақылды адамның өзін мынандай жеделхат тығырыққа тіремей қоя ма! Кісі телеграфпен трамвай басып кетті деп өзі хабарлап отырса, өлмегені ғой. Ал онда жерлеу дегені не сөз? Әлде оның халі өте нашар болған соң өлетінін біліп отыр ма екен? Ол да мүмкін, бірақ қашан, қай күні, қай сағатта жерленетінін айтуы тіптен оғаш, әрі түсініксіз. Өзін жұма күні, күндізгі сағат үште жерлейтінін ол қайдан біледі? Таңғажайып жедел хат!

	Алайда ақылды адамдар алмағайып бытысқан шаруаны дұрыс шеше білуімен де ақылды емес пе! Шешімі оп-оңай. Қате кеткен, хатты бұрмалап жөнелткен. “Мені” деген сөз дау жоқ басқа жеделхаттан түсіп жүр, “Берлиоздан” деген сөздің жалғауы түсіп қалып “Берлиоз” болып жеделхаттың соңына тіркелген. Осындай түзетумен оқыса, жеделхаттың мазмұны айқын болады, дегенмен де қайғылы.

	Максимилиан Андреевичтің зайыбына қатты тиген қайғы тасқыны толастағанда, ол бірден Мәскеуге жинала бастады.

	Әйткенмен, Максимилиан Андреевичтің бір құпиясын аша кеткен абзал. Әрине, қабілет-қарымы, күш-қуаты дер шағында опат болған жиенінің, анығарақ айтқанда жұбайының жиенінің өлімі өкінішті де аянышты.

	Алайда ол іскер адам ретінде өзінің жерлеуге қатысуының онша қажеті де жоқ екенін білді. Соған қарамастан Максимилиан Андреевич Мәскеуге мейлінше асықты. Оның не сыры бар. Барлық гәп пәтерде боп тұр. Мәскеудегі пәтер деген елеулі мәселе. Неге екені мәлімсіз, Максимилиан Андреевичке Киев ұнамай жүр, Мәскеуге көшу ниеті кейінгі кезде жанын жегідей жеп, дұрыс ұйықтай алмай да қойды. Оны Днепрдің аласа жағалаудағы жердің бәрін қарық қып көктемде қанатын кең жаятын тасқыны тіпті де қуантпай жүр. Оны Владимир кінәздің ескерткіші етегінен жарқ етіп ашылатын таңғажайып сұлулық та қуантпайды. Владимир жотасына шығатын баспалдақты жолдың кірпіштеріне түсіп, көктемде жарқ-жұрқ етіп жалтылдап жататын күн шұғыласы да оның көңілін селт еткізбейтін болған. Олардың бірін де қаламайды, жалғыз-ақ қалауы - Мәскеуге көшу.

	Киевтің Институт көшесіндегі үйді Мәскеуге көлемі шағындау үйге айырбастау жөнінде берген хабарландыруынан ешқандай нәтиже шыққан жоқ. Тілек білдірушілер табылмады, табылса да олардың ұсынысы көңілге қонбады.

	Жеделхат Максимилиан Андреевичті дүр сілкінтті. Бұл бір уыстан шығарып алмайтын сәт. Іскер кісілер мұндай сәттің қайта-ланбайтынын да жақсы біледі.

	Бір сөзбен айтқанда, ешқандай қиындықтан қаймықпай, жиенінің Садовая көшесіндегі пәтерін мұрагер ретінде алып қалу керек. Иә, бұл қиын, өте қиын, бірақ қиындықты қайткенмен де жеңіп шығу шарт. Әккі Максимилиан Андреевич бұл үшін алғашқы әрі міндетті қадам мынадай болуы керек деп біледі: қайткенмен де, тіпті уақытша болса да жиенінің пәтеріне тіркеліп алу керек, көлемі көтереді, табаны күректей үш бөлме.

	Жұма күні күндіз Максимилиан Андреевич Мәскеудің Садовая көшесіндегі №302-бис үйдің үй басқармасының есігінен кірді.

	Қабырғасында өзенде суға кеткендердің жанын кіргізудің тәсілдері бейнеленген плакат ілінген сопақша бөлмеде ағаш үстелдің басында жападан жалғыз орта жастардағы көзі алақ-жұлақ еткен қырынбаған бір адам отыр.



	- Басқарма бастығын көре алармын ба екен? - деп сыпайы ғана сұрады жоспарлаушы экономист, қалпағын шешіп, қолындағы шамаданын бос орындыққа қойып жатып.



	Неге екені белгісіз, осы бір қарапайым сауал отырған адамның көңілін бұзып, тіпті оның түсі де өзгеріп кетті. Абыржығаннан көзін ақшитып түсініксіз бірдеңелерді міңгірледі.



	- Ол өзінің пәтерінде ме, менің тығыз шаруам бар еді? - деп сұрады Поплавский.



	Отырған адам тағы да түсініксіздеу жауап қатты. Алайда төрағаның пәтерінде жоқ екенін аңғаруға болатын еді.



	- Ал енді қашан болады ол?

	Отырған адам оған ешқандай жауап қайтармай, мұңая терезеге қарады.



	“Аһа!” - деді өзіне-өзі ақылды Поплавский, сосын хатшы туралы сұрады.



	Үстел басындағы жұмбақтау жан қыстыққаннан қызарып кетіп, тағы да түсініксіз біреулерді шатпақтады, не керек, хатшы да жоқ боп шықты... қашан келетіні және белгісіз... ақыр аяғында хатшы ауру болып шықты.



	“Аһа!” - деді өзіне-өзі Поплавский, - алайда басқармада біреу-міреу бар ма, өзі?



	- Мен, - деп әлсіз ғана үн қатты отырған адам.

	- Көріп отырсыз ғой, - деп зердеге жетер сөз бастады Поплавский, - мен марқұм Берлиоздың бірден-бір мұрагері болып табыламын. Өзіңізге аян, ол Патриархта қаза тапты ғой, сондықтан мен заңға сәйкес оның нөмірі елуінші пәтеріне мұрагер ретінде ие болуым керек.

	- Одан менің мағлұматым жоқ, жолдас, - деп сөзін бөлді қамығып отырған кісі.

	- Алайда, мархабат етіңіз, - деді үнді дауыспен Поплавский, -сіз басқарма мүшесі болғандықтан міндеттісіз...



	Сол сәт бөлмеге бәз-бір азамат кірді. Келген кісіні көргенде отырған адам бозарып кетті.



	- Басқарма мүшесі Пятнажко сіз бе? - деп сұрады отырғаннан келген адам.

	- Мен, - деді ол естілер-естілмес етіп.



	Келген кісі отырғанға бірдеңе сыбырлап еді, әбден ашуға булыққан ол орындықтан атып тұрды, енді бірер минөтте Поплавский бос бөлмеде шошайып жалғыз қалды.



	“Еһ, жиналғанда айтқан орынды болатын еді, ә?..” - деп опына ойлады Поплавский №50 пәтерге асығып асфальт ауласын кесіп өтіп бара жатып.



	Жоспарлаушы-экономист қоңырау шалысымен есік ашылып, Максимилиан Андреевич алакөлеңке алдыңғы бөлмеге кірді. Оны жағдай біраз таңырқатты, оған кімнің есік ашқаны да беймәлім, ауыз үйде ешкім жоқ, орындықта тек үп-үлкен қара мысық отыр.

	Максимилиан Андреевич жөткірініп, аяғын топылдатты, сонда ғана кабинеттің есігі ашылып, алдыңғы бөлмеге Коровьев шықты. Максимилиан Андреевич оған сыпайы тағзым етіп, өзін лайықты ұстап таныстырды.



	- Менің фамилиям - Поплавский. Мен оның нағашысы болып табыламын...



	Ол сөзін айтып болмай жатып, Коровьев қалтасынан орамалын жұлып алып, кір екеніне қарамай тұмсығын тықты да, жылап жіберді.



	- ... марқұм Берлиоздың ба...

	- Өйтпейінше қалай, қалай! - деп Коровьев оны сөйлетпей бетінен орамалын алды. - Өзіңізге көзім түскеннен-ақ сіз екеніңізді жазбай таныдым. - Ол көз жасын тыя алмай селкілдеп, байбайға басты. - Қандай қайғы десейші! Бұл не өзі, не болып барады бұл дүние? Ә?

	- Трамвай жаншып кетті дей ме? - деп сыбырлай сұрады Поплавский.

	- Тура солай, - деп ышқынған Коровьевтің пенснесінің ар жағынан көз жасы селдеп ақты, - таза турап кетті ғой! Өзім куәсі болдым. Сенесіз бе - бірден кетті! Басы анадай ұшты. Оң аяғы сарт етіп, қақ бөлінді! Сол аяғы сарт етіп, тағы да қақ бөлінді. Трамвай дегеніңнің неге жеткізетінін, міне, осының өзі-ақ көрсетпей ме? Зайыры, одан әрі өзін-өзі ұстай алмайтынын сезген-діктен болса керек, Коровьев тұмсығымен қабырғаға барып тірелді де, қасындағы айнадан еңіреп жылағаннан оның қалай селкілдегені көрініп тұрды.



	Берлиоздың нағашысы бейтаныстың қылығына қайран қалды. Біздің ғасырда жүрегі ізгі жан болмайды деген бекер екен ғой -деп ойлады ол өз көзі де сыр бере бастағанын байқап. Алайда дәл сол мезетте оның жан-жүрегіне ұнамсыз бір бұлт қонақтағандай болды, заматта жыландай жылжып бір сумаң ой сап ете түсті: мынау ақкөңіл ізгі кісі осының пәтеріне тіркеліп қойған жоқ па екен, өзі?



	- деп. Өйткені өмірде ондай мысалдар көп қой.

	- Кешіріңіз, сіз менің марқұм Мишамның досы болып па едіңіз?

	- деп сұрады ол жеңімен сол жақ құрғақ көзін сүртіп, ал оң көзімен қайғыдан күйреген Коровьевті бақты. Ал анау өксіп-өксіп, бірдеңе былдырлап жылағанда “сарт етіп қақ жарылды” дегеннен өзге ештеңе ұғып болмады. Өкіріп жылап өксігі басылған соң Коровьев ақыры қабырғадан ажырап тілге келді:



	- Жоқ, бұдан әрі шыдай алар емеспін. Барып үш жүз тамшы эфир валерьянкасын қабылдамасам болмас! - деп жас жуған бетінен Повлавскийге бұрылып - міне, трамвайлары, - деді



	- Мен кешірім өтінемін, жеделхатты маған сіз жібердіңіз бе? -деп сұрады Максимилиан Андреевич қанша қиналғанмен де мынау ғажайып жылауықтың кім екенін білгісі келіп.

	- Анау, - деді Коровьев саусағын мысыққа шошайтып.

	Жаңсақ естідім бе дегендей, Поплавскийдің көзі бажырайып кетті.

	- Жоқ, не күш, не хал жоқ, - деп мұрнын тартып, сөзін жалғады Коровьев, - аяқты қырқып кеткен доңғалақты көргенде дымым құриды да қалады, әрқайсысы кемінде он пұттан ғой. Солар жүріп өткенде сарт етпей, қақ жарылмай қайтеді. Барып төсекке жатайын, бәлкім, ұйықтасам бәрін ұмытармын. - Осыны айтып ол ғайып болды.



	Мысық қозғалып, орындықтан секіріп түсіп, артқы аяғымен қақшиып тұра қалды, сосын бүйірін таянып, аранын ашып, үн қатты:



	- Ал, жеделхатты мен жібердім. Онда тұрған не бар екен!



	Максимилиан Андреевичтің бірден басы айналып, аяқ-қолы тартылып қалды, шамаданын түсіріп алып, мысықтың алдындағы орындыққа сылқ ете түсті.



	- Тегі, мен орыс тілінде сұрап тұрған шығармын, одан әрі не болды? - деп ызбарлана сөйледі мысық.



	Бірақ Поплавский ешқандай жауап қайтарған жоқ.



	- Төлқұжатыңызды әкел! - деп мысық тырсиған толық табанын созды.



	Екі ұшқыннан өзге ештеңе көрмей, ештеңе бағамдай алмады, әлгі мысық көздердің ұшқыны ештеңе ойлатар емес. Поплавский төлқұжатын қалтасынан қанжардай етіп суырды. Мысық айна астындағы үстелден қалың қара жиекті көзілдірігін алып мұртының үстіне қондырып, бұрынғыдан бетер сұстанып, Поплавскийдің дірілдеген қолынан төлқұжатын жұлып алды.



	Міне қызық: Есім ауып құлап түсер ме екем, әлде жоқ па? -деп ойлады Поплавский. Алыстан Коровьевтің өксіп жылағаны естілді, алдыңғы бөлме эфирдің, валерьянның иісіне толып, басқа да қолқа қабар сасық иіс мүңкіп кетті.



	- Құжатты қай бөлімше берген? - деп сұрады мысық оның парақтарына үңіліп. Жауап жуық шамада қайтарыла қоймады.

	- Төрт жүз он екінші бөлімше екен, - деді мысық өзіне-өзі сөйлеп, басын аяғына шығарып ұстап тұрған төлқұжатты табаны-мен бір сипап өтті де: - Ал иә, әрине! Маған бұл бөлімше белгілі! Онда төлқұжатты талғамай кім көрінгенге бере береді. Мен, мәсе-лен, сіз сияқтыларға бермес едім, әсте де бермес едім. Бетіңізге бір қарап жіберіп, бас тартқан болар едім, - деп мысықтың терісіне сыймай ашуланғаны сондай, төлқұжатты еденге лақтырып жіберді. - Сіздің жерлеуге қатысуыңызға рұқсат етілмейді, - деді мысық ресми үнмен, - туған жеріңізге кетуге қамданыңыз. - Сосын есікке қарап шаңқ ет: - Азазелло!



	Оның шақыруы бойынша алдыңгы үйге аласа бойлы, сылтып басатын, денесін трикомен тартып тастаган, былгары белдігіне пышақ қыстырып алган, сол көзінде агы бар, сап-сары күрек тістері жиіркенішті бір адам кіріп келді.



	Поплавский ауа жетпейтіндей сезініп, орындықтан көтерілді де, жүрегін ұстап тәлтіректеп әрең тұрды.



	- Азазелло. Шыгарып сал! - деп бұйрық берді де, мысық алдыңгы бөлмеден шыгып кетті.

	- Поплавский, барлыгы да түсінікті болды-ау деп ойлаймын, -деді жаңа кірген пенде.



	Поплавский басын изеді.



	- Дереу Киевке қайт та, судан тымық, шөптен аласа боп ды-мыңды шыгармай отыр сонда, - деп ныгарлады Азазелло. -Мәскеудегі пәтер жайында армандама да, түсінікті гой!



	Поплавскийді сойдиган азу тістерімен өлердей қорқытқан, беліндегі пышагы мен қисық көзі үрейін одан әрі ұшырган осынау тапалдың бойы экономистің иыгынан гана келгенмен, жігерлі үйлесімді де ұқыпты қимылдайды ол.

	Ең алдымен еденнен төлқұжатты көтеріп, Максимилиан Андреевичке берді, ол оны жансыз өлі қолымен қабылдады. Содан соң Азазелло бір қолымен шамаданды көтеріп, екіншісімен есікті ашып, Берлиоздың нагашысын қолынан жетелеп баспалдақ алаңына шыгарды. Поплавский қабыргага сүйенді. Ешқандай кілтсіз Азазелло шамаданды ашып одан бір аягы жоқ қуырылып, майсіңді газетке оралган тауықты алып шықты да, оны алаңга қойды. Сосын екі жұп ішкиім мен ұстара жанитын белбеу қайысты, бәз-бір кітапшасы мен қорапшаны алып, бәрін аягымен баспалдақтың жақтау қалдайына қарай ысырды да, жалгыз тауықты гана алып қалды. Қалдайга қарай бос қалган шамадан да лақтырылды.

	Сосын сары қарақшы тауықты сирагынан ұстап, сонымен құлаштап тұрып Поплавскийді бар пәрменімен желкеден согып кеп жіберді. Соққының қаттылыгынан тауықтың денесі ұшып кетіп, сирагы Азазеллоның қолында қалды. Мұндайды атақты жазушы Лев Толстой, Оболонскийлердің босагасында барлыгы да бытысып кетті деп әділ бейнелеген гой. Поплавскийдің көзінде де барлыгы бытысып, сапырылысып кетті. Оның көз алдынан салақұлаш ұшқын жалт ете қалып, бәз-бір қарала жыланмен алмасты да, мамыр күнін өшіргендей болды, Поплавскийдің өзі де қолына төлқұжатын ұстап баспалдақпен төмен ұшты. Бұрылысқа дейін ұшып барып, келесі алаңда аяғы тиіп кетіп, терезенің әйнегін қиратты да, басқышта отыра қалды. Онымен бірге аяқсыз тауық та домалап, баспалдақ қалдайына барып құлады. Жоғарыда қалған Азазелло қолындағы сирақты әп-сәтте бұтарлап мүжіп, сүйегін трикосының қалтасына салып алды да, пәтерге оралып, сарт еткізіп есігін жапты. Сол тұста төменнен орнынан тұрған адамның абайлай басқан адымы білінді.

	Баспалдақпен тағы да бір бой жүгіріп Поплавский алаңдағы ағаш диванға отырып, ентігін басты.

	Көзі әдеттен тыс мұңлы, үстінде ескі үлгідегі шешунша беш-пенті, басында жасыл ленталы қатырған ши қалпағы бар бәзбір кішкентай ғана егде адам баспалдақпен жоғары көтеріліп бара жатып, Поплавскийдің қасына кеп аялдады.



	- Сұрақ беруге мұрсат етіңіз, азамат, - деді шешуншадағы кісі, - нөмірі елуінші пәтер қайда?

	- Жоғарыда, - деп деміге жауап қатты Поплавский.

	- Қалтқысыз рақмет айтамын сізге, азамат, - деді кішкентай кісі, сосын жоғары өрледі, Поплавский де орнынан көтеріліп, төмен тартты.



	Осы арада бір сұрақ туады: Максимилиан Андреевич тападай тал түсте күш көрсетіп қорлаған қарақшылардың үстінен арыз айтып, милицияға кеткен жоқ па екен, өзі? Жоқ, әсте де олай емес, деп сеніммен айтуға болады. Милицияға кіріп, мына біреулер, атап айтқанда, көзілдірік киген мысық төлқұжатымды оқыды, сосын трико киген кісі тауықпен соқты деп шағымдана ма? Жоқ, азаматтар, Максимилиан Андреевич шынында да ақылды адам болатын, ондайларға ешқашан бармайды.

	Ол төменге түсіп-ақ қалған еді, шығар есіктің өзінен бір үйшікке апаратын тағы бір есік көрді. Ол есіктің әйнегі сынып қалыпты. Поплавский төлқұжатын қалтасына тығып, лақтырылған заттарын көрмек ниетпен жан-жағына қарады. Алайда олардың ұшығы мен пұшығы да жоқ. Оған оншалық өкінбегеніне Поплавскийдің өзі де таңғалды. Оның басқа бір қызық та әзәзіл ойы бар болатын, ол әлгі кішкентай кісі арқылы қарғыс атқан пәтерді тағы да тексеріп көру. Шынында да, ол оның қайда екенін сұраған соң, оған алғаш рет бара жатыр емес пе! Демек, ол тікелей №50 пәтерде ұйлыққан сол айтулы топтың тырнағына аттанып барады. Поплавскийге іш пікірі әлгі кісі ол пәтерден лезде шығады дейтін тәрізді. Енді Максимилиан Андреевич жиенінің ешқандай жерлеуіне, әрине, барғысы жоқ, ал Киевке барар пойыздың жүруіне әлі біраз уақыт бар. Экономист жан-жағына қарап алды да, үйшікке жып берді. Осы кезде алыстан жоғарыда есік қағылды. “Бұл кірген сол болды!” деп ойлады Поплавский. Үйшік салқын екен, тышқан мен шуаш иісі қолқаны қабады. Максимилиан Андреевич бір ағаш кесіндісіне жайғасып, неде болса күтуге бекінді. Бағдар өте қолайлы үйшіктен алтыншы подъездің шығар есігі тікелей көрініп тұр.

	Алайда киевтіктің шамалауынан көбірек күтуге тура келді. Баспалдақ ұдайы бос тұрады. Естілуі жақсы-ақ, ақыры бесінші қабатта есік сартылдады. Поплавский демін ішінен ап тына қалды. Иә, соның қадамы. Төмен түсіп келеді. Бір қабат төмен есік ашылды. Мұңлы адамның дауысы, иә, бұл соның үні “Құдай ақына, қалдыр” деген сияқты бірдеңе айтылды. Поплавскийдің құлағы сынған әйнектен салпаңдайды. Жүріс басылды. Әйел даусы шықты. Салпаң құлақ оның күлкісін де қағып алды. Төмен қарай тықылдаған екпінді, жедел қадам, міне, әйелдің жонарқасы қылаң берді. Қолында жасыл клеенка сөмкесі бар әлгі әйел подъезден аулаға шықты. Бағанағы кісінің де жүрісі жаңғырды. Ғажап, ол кейін қайтып пәтерге бара жатыр. Міне, жоғарыда есік қайта ашылды. Амал не, тоса тұруға тура келді.



	Бұл жолы ұзақ күттірген жоқ. Есіктегі дауыс. Топылдаған қадам. Жүріс тағы тоқтады. Жандаусы шыққан айғай. Мысықтың мияу-лауы. Топ-топ еткен шапшаң қадамдар төмен түсіп келеді.

	Поплавский күткенін көрді де. Бірдеңелерді шоқына міңгірлеп мұңлы адам өң-жоқ түс жоқ қалпақсыз, қасқа басы тырналған, шалбары малмандай су болып жүгіріп түсті. Шығар есіктің тұтқасын қалай бұраса ашыларын білмей жұлқылап, ақыры тетігін тауып аулаға, жарық дүниеге атып шықты.

	Пәтер тексеріліп бітті, марқұм болған жиенін де, бос қалған пәтерін ойламай, қандай қатерге бас тіккенін еске түсіріп, тұла бойы түршіккен Максимилиан Андреевич: “Барлығы түсінікті. Бәрі де түсінікті!” деген екі сөзді ғана күбірлей қайталап, аулаға атып шықты. Енді бірер минөттен кейін троллейбус жоспарлаушы экономисті Киев вокзалы бағытына алып бара жатты.

	Экономист төмендегі үйшікте отырғанда кішкентай кісімен аса ыңғайсыз уақиға болды. Ол кісі Варьетенің буфетшісі болатын, аты-жөні Андрей Фокич Сонов. Варьетеде тергеу жүріп жатқанда Андрей Фокич бар оқиғадан сырт жүрді, бір-ақ байқалғаны өзі де көңілсіз жүретін ол бұрынғыдан бетер мұңайып, еңсесі түсіп кетті, курьер Карповтан сұрағаны тек келімсек сиқыршының қайда тоқтағаны ғана.

	Сонымен алаңда экономиспен қоштасқан буфетші бесінші қабатқа көтеріліп №50 пәтердің қоңырауын қақты.

	Оған есік дереу ашылып, буфетші дір ете қалып күйбіжіктеп ішке бірден кірген жоқ. Онысы түсінікті де еді. Есікті үстінде лыпасы жоқ бір бикеш ашты, киім дегенде дүниенің төрт бұрышы түгел көрініп тұратын өрнектен тоқылған алжапқыш пен басындағы ақ түйреуіш қана. Әйткенмен аяғында алтындатқан кебіс бар. Сымбат жөнінен қызда қылау жоқ, бойындағы бар міні мойнындағы қызғылт дақ қана.



	- Не тұрыс, қоңырау шалған соң кіріңіз! - деді бикеш буфетшіге ойнақшыған жасыл көзін төңкеріп.



	Андрей Фокич аһылап, көзі жыпықтап алдыңғы бөлмеге аттап кіріп, қалпағын шешті. Осы кезде бөлмеде телефон шырылдады. Ұятсыз үй күтуші бір аяғын орындыққа қойып, телефон тұтқасын көтеріп:



	- Алло! - деді.



	Буфетші көзін қайда қоярға білмей, салмағын бір аяғынан екіншісіне ауыстырып: “Үй күтушісі мынадай болса шетелдікке дауа жоқ шығар. Тьфу, қандай бетімен кеткен бейбастық!” Сол ұятсыздықты көрмес үшін ол көзін жан-жағына аударады.

	Дағарадай алакөлеңке алдыңғы бөлме әдеттен тыс заттармен және киімдермен ыбырсып жатыр. Орындықтың арқасына қызыл-мен сейсептелген қаралы плащ лақтыра салынған, айна астындағы үстелдің астында сабы алтын ұзын семсер жатыр. Сондай сабы күміс үш семсер қолшатыр не таяқ сияқты бұрышқа сүйей салынған. Бұғы мүйізінде қыран қауырсынды береттер ілулі тұр.



	- Иә, - деді үй күтуші телефонға, - сонда қалай? Барон Майгель ме? Тыңдап тұрмын. Иә! Әртіс мырза бүгін үйде. Иә, сізді көрсе қуанып қалар еді. Иә, қонақтар... Фрак па, әлде қара бешпент пе? Не дейсіз. Түнгі он екі ме? - Әңгімесін тәмамдап үй күтуші телефонды орнына қойып:

	- Сізге не керек? - деді.

	- Маған азамат әртісті көру қажет.

	- Қалайша. Тұп-тура өзін көргіңіз келе ме?

	- Өзін, - деп жауап қатты буфетші қамығып.

	- Сұрап көрейін, - деді толқыңқырап үй күтуші, сосын марқұм Берлиоздың кабинетінің есігін сәл ғана ашып баян етті: - Сері, мұнда бір кішкентай кісі келіп тұр, мессирді көруім керек дейді.

	- Мейлі, кірсін онда, - деген Коровьевтің жарықшақ даусы шықты кабинеттен.

	- Қонақжайға өтіңіз, - деді адамша киінбей ашық-шашық жүргегіне шімірікпестен, ол қонақ жайдың есігін ашты да, алдыңғы бөлмеден тайып тұрды.



	Шақырған жерге кіріп, бөлменің жиһаздап жиналуына аузын ашып, көзін жұмып буфетші келген шаруасын да ұмытып кетті. Үлкен терезелердің түрлі түсті әйнегінен (ізсіз-түзсіз кеткен зергер зайыбының қиял туындысы) шіркеудікіне ұқсас жарық төгіліп тұр. Ежелгі үлкен төрпеште көктемнің ыстық күніне қарамастан маздап отын жанып жатыр. Соған қарамастан бөлме тіптен де ыстық емес, қайта кірген адамды қайдағы бір парет дымқылдығы қармайды. Төрпештің алдында отқа рақаттана көз сүзіп жолбарыс терісінің үстінде алып қара мысық жатыр. Үстел бар екен, оны көргенде құдайдан қорқатын буфетші дір ете қалды, үстелге шіркеудің жалтылдақ торқасы жабылыпты. Торқа дастарқанның үсті толған шөлмек, бүйірлісі де, бүйірсізі де, көк шалып, шаң басқандары да бар. Шөлмектердің арасынан табақ жалтырайды, оның таза алтыннан жасалғаны бірден-ақ көрініп тұр. Төрпеште кішкентай шикілсары белдігіне пышақ қыстырып алып, ұзын семсерге шаншып ет қуырып жатыр, оның сөлі отқа тамып түтіндеп, түтіні мұржаға кетіп жатыр. Қуырылған еттің ғана емес, керемет әтірдің хош иісті қарамайдың да иісі шығады. Берлиоздың өлімі, оның тұратын жері туралы газеттен алдын ала білген буфетші марқұмға шіркеулік, жерлеу рәсімі жасалды ма екен деген бір секем ой келді де осыдан, бірақ ондай орайсыз ойды табанда қуып тастады.



	Сасқалақтаған буфетшіні күтпеген жерде гүж ете қалған дауыс селт еткізді:



	- Ал енді, сізге менің қандай пайдам тиюі керек?



	Сол сәт буфетші көлеңкеден өзіне керек адамын тапты.



	Қара сиқыршы бәз-бір далиған диванда шашылған көпшік-тердің ортасында шәниіп жатыр. Буфетшіге ол қара ішкиіммен, бізтұмсық қара кебіспен ғана жүргендей боп көрінді.



	- Мен Варьете таетрының буфет меңгерушісімін, - деді кермек үнмен буфетші.



	Әртіс қолын созды, саусақтарында жарқ-жұрқ еткен асылтас-тармен буфетшінің аузын көлегейлегендей, екілене сөйлеп кетті.



	- Жо-жо-жоқ, жоқ! Артық-ауыс бір сөз болмасын! Ешқашан, ешқандай жағдайда да, түсінікті ме?! Сіздің буфеттен аузыма нәр алмаймын. Құрметтім, мен кеше үлдірек үстеліңнің қасынан өткенмін, бекіреңді де, брынзаңды да осы уақытқа дейін ұмыта алар емеспін. Қымбаттым менің! Брынзаның түсі жасыл болмайды, сізді біреу алдап кеткен. Ол ақ болуы керек. Ал шайыңа келсек, шай емес, жуынды. Бәз-бір салдыр-салақ қыздың біздің үлкен самауырға қайнамаған суды құйып жатқанын мен өз көзіммен көрдім, шайды және содан құйып жатты. Жоқ, айналайын, бұлай бола беруі мүмкін емес.

	- Мен кешірім өтінемін, - деді тұтқиылдан тарпа бас салғаннан сасып қалған Андрей Фокич. - Мен бұл мәселемен келгенім жоқ, бұл арада бекіренің де қатысы шамалы.

	- Қалайша бекіренің қатысы жоқ, ол бүлініп кеткен боп отыр ғой.

	- Бекіренің екінші жаңасын жіберіпті, - деп хабарлады буфетші.

	- Шырағым-ау, бұның қисынсыз сандырақ қой!

	- Несі сандырақ?

	- Екінші жақсы дегенің барып тұрған сандырақ. Жаңа дегенің жалғыз ғана болады, оның біріншісі бар да, соңғысы жоқ. Ал егер бекірең екінші жақсы болса, ол шіріп иістеніп кеткен деген сөз!

	- Мен кешірім өтінемін,.. - деп кінәмшіл әртістен қалай құтыларын білмей сөзін қайта бастай беріп еді.

	- Кешіре алмаймын, - деп кесіп тастады анау.

	- Мен бұл шаруамен келген жоқ едім! - деді әбден абдыраған буфетші.

	- Бұл шаруамен емес дейді? - деп таң-тамаша болды шетелдік сиқыршы. - Ал онда сізді маған қандай шаруа әкелуі мүмкін? Егер жадым шатастырып, жаңылмасам, сізге кәсібі жөнінен жақын адамдардан мен бір маркитанканы білуші едім, бұл сіз әлі жарық дүниеге келмей тұрғандағы таныстық. Дегенмен, келгеніңізге қуаныштымын. Азазелло! Буфет меңгерушісі мырзаға тәбіретке бер.



	Ет қуырып жатқан жалт бұрылғанда оның сояудай азу тістері буфетшінің зәресін ұшырды, заматта ол аласа, қоңыр, емен тәбіреткелердің бірін жылп етіп әкеп бере қойды. Басқа бос орындық бөлмеде жоқ екен.



	Буфетші разылық білдіріп тіл қатты.



	- Бас иіп алғыс айтамын! - деп орындыққа отырды. Отырғаны сол еді, орындықтың артқы сирағы сарт етіп сынып кетті де, буфетші аһ деп еденге отыра кетті, құйымшағы қатты ауырды. Құлап бара жатып ол аяғымен алдында тұрған басқа орындықты қағып кетіп, онда шып-шып толған кеседегі қызыл шарапты шалбарына төңкере салды.



	Әртіс дауыстап жіберді:



	- Ай! Бір жеріңіз ауырып қалған жоқ па!

	Азазелло буфетшінің көтерілуіне көмектесіп, басқа орындық әкеп берді. Қапалы үнмен қайғылы буфетші қожайынның шалбарыңды шешіп, отқа жайып кептіріп ал деген ұсынысынан бас тартып, дымқыл ішкиімнен керемет қолайсыздық сезсе де сыр бермей абайлап екінші орындыққа жайғасты.

	- Мен төменірек отыруды ұнатамын, - деді әртіс. - Төменнен құлау онша қатерлі емес. Сонымен, біз бекіреге тоқталып едік қой. Көкешім менің! Жаңасы, жаңасы, тағы да жаңасы! - кез келген буфетшінің ұраны осы болуға тиіс. Міне, сондай тағамның дәмін көруге болады.



	Сол сәт жалқын түспен пештен шыққан семсер буфетшінің алдынан жарқ етті де, Азазелло алтын табаққа салып шыжғырған бір кесек ет әкелді де, оған лимон шырынын құйып, мейманға екі тісті шанышқы ұстатты.



	- Кешіріңіздер... мен...

	- Жо-жоқ, дәмін татып көріңіз.



	Буфетші сыпайылықтан бір түйірін аузына салып көріп еді, шынында да өте жаңа, ең бастысы айырықша дәмді ет жеп отырғанын бірден түсінді. Алайда хош иісті, дәмді етті шайнай отырып буфетші сәл ғана қақалмай қалды, бірақ орындықтан екінші рет құлап қала жаздады. Көрші бөлмеден бір үлкен қара құс ұшып келіп, қанатының қияғымен буфетшінің қасқа басын баяу ғана жанап өтті. Төрпеш сөресіне сағаттың жанына кеп қонғанда оның жапалақ екені айқындалды. “Құдіретті құдайым-ау! - деп ойлады буфетшілердің барлығы сияқты күйгелек Андрей Фокич, - мұндай да пәтер болады екен ғой!”



	- Бір тостаған шарапқа қалайсыз? Ағынан ба, қызылынан ба? Күннің осы мезгілінде қай елдің шарабын артық көресіз?

	- Құзыретіңізге құлдық... мен ішпеуші едім...

	- Бекер! Онда бір мәрте асық ойнап жіберсек қайтеді? Әлде сіз басқа ойындарды жақсы көресіз бе? Домино, карта деген сияқты.

	- Ойнамаймын, - деп шаршаңқы тіл қатты буфетші өзіңізде, бірақ еркектерде бір нашар нәрселер жасырынып жататын боп жүр, әсіресе арақ-шараптан, ойын-сауықтан, сұлу әйелдердің ортасынан дастарқан басындағы әңгімеден қашатын ерлерде ол жиі ұшырасады. Ондай адамдар не ауыр науқас, не айналадағы-ларды жасырын жек көреді. Рас, бәрі бірдей ондай да болмас. Менімен мейрамдап бір дастарқанның басында отырғандардың арасынан да талай таңғажайып оңбағандар кездесті. Сонымен, енді сіздің шаруаңызды тыңдайын.

	- Кеше сіз көзбояушылық жасап, фокус көрсеттіңіз емес пе...

	- Мына мен бе? - деп сиқыршының даусы шығып кетті, -құдайға қарасаңызшы көзбояушылық деген маған жүрмейтін өнер.

	- Айыптымын, - деді асып-сасып қалған буфетші, - қара магияның сеансы болған соң айтып жатқаным ғой.

	- Аһ, әлбетте, әрине, әрине! Қымбаттым менің! Саған құпиямды ашайын: жалпы мен әртіс емеспін, әншейін мәскеуліктерді бас қосып жиналғанда бір көргім келді, оған қолайлы орын театр емес пе. Міне, сондықтан да менің нөкерлерім, - деп мысық жаққа иегін қақты, - осы сеансты ұйымдастырды, мен болсам, жай ғана отырып мәскеуліктерге қарап, ой түйдім. Тек түсіңіз оған бола өзгермесін, ал айтыңызшы енді, сол сеансқа байланысты не мәселе сізді маған әкелген?

	- Былайша алып көріңізші, өзге де ойындардың арасында төбеден қағаз жауды ғой, - деп буфетші даусын сәл бәсеңдетіп, қысыла жалтақтады. - Ал жұрт жапа-тармағай сол қағаздарға бас салды. Содан маған буфетке бір жігіт келіп, қызылқұйрық шеруон-ның өзін ұсынбай ма, мен оған сегіз жарым сом қайтардым... Сосын басқасы тағы да келді.

	- Ол да жас жігіт пе?

	- Жоқ, егде адам. Үшінші, төртінші, не керек, қаптады да кетті. Мен бейбақ бәрінің шеруонына ақша қайтардым. Ал бүгін кассамды тексеріп көрсем, масқара, ақшаның орнында дестелеп қиған қағаздар. Сөйтіп буфетті жүз тоғыз сомға отырғызып кетті.

	- Ал-әй-ай! - деп қалды әртіс, - сонда олар қалайша ол қағазды нағыз ақша деп ойлады екен? Өз басым, оны олар саналы түрде жасады дей алмаймын.



	Буфетші біртүрлі қисая отырып, жан-жағына қамыға жалтақтап, ләм-мим деп тіл қатпады.



	- Сонда алаяқтар болғаны ма? - деп сұрады қонағынан қобалжыған боп сиқыршы. - Мәскеуліктердің арасында да алаяқтар бар ма?



	Жауап қайтарудың орнына буфетші мырс етіп жымиды, сол арқылы мәскеуліктердің арасында да алаяқтар баршылық екеніне еш күдік қалдырмады.



	- Бұл енді кәззаптық! - деп ыза болды Воланд, - сіз кедей адамсыз, сіз кедей адам емессіз бе, ә?



	Буфетші кедей адам екенім көрінсін дегендей мойнын ішіне тығып, басын иығына салды.



	- Сіздің қанша жинақ ақшаңыз бар?

	Бұл сұрақ жаны ашығандай пейілмен қойылса да, онша әдепті сауал қатарына жатқызуға болмайтын еді. Буфетші күйбіжіктеп қалды.



	- Екі жүз қырық тоғыз мың сомы бес жинақ кассасында жатыр,

	- деп үн қатты көрші бөлмеден жарықшақ дауыс. - Үйде еденнің астында екі жүз алтын ондық тағы да бар.



	Буфетші орындығына біте қайнап жабысып қалғандай болды.



	- Иә, әрине, бұл көп сома емес, - деді қамқорси сөйлеген Воланд өз қонағына, - дегенмен сол ақшаның да сізге еш қажеті жоқ қой. Сіз қашан өлмекшісіз, өзі?



	Осы арада буфетші де шамданайын деді.



	- Менің өлуім әлі ешкімге де мәлім емес, және оның ешкімге де қатысы жоқ, - деп жауап қатты ол.

	- Әрине, мәлім емес, - деген әлгі жарықшақ дауыс кабинеттен қайта естілді, - тапқан екен, Ньютон биномын! Ол тоғыз айдан кейін, келер жылдың ақпанында Бірінші МГУ-дің клиникасындағы төртінші палатада бауыр рагынан өледі.



	Буфетшінің беті сарғайып кетті.



	- Тоғыз ай, - деп санады ойланған боп Воланд, - екі жүз қырық тоғыз мың... Дөңгелек есеппен алғанда бұл айына жиырма жеті мың деген сөз ғой Аздау. Бірақ қарапайым тірлікке жетіп қалар. Оның үстіне әлгі ондықтар және бар.

	- Ондықтарды өткізуге мүмкіндігі болмайды, - деп сөзге әлгі жарықшақ дауыс араласып, буфетшінің жүрегін мұздатып жіберді,

	- Андрей Фокич өлгеннен кейін үйді жедел қиратып, ондықтарды Мембанкке аттандырады.

	- Ал мен сізге клиникаға жат деп ақыл бермес едім, - деп сөзін жалғастырды әртіс. - Дауасыз аурулардың аһ ұрған айғайы мен ыңқыл-сыңқылы арасында өлгеннің не мағынасы бар. Одан да жиырма жеті мыңға ұлан-асыр той жасап, сосын у ішіп, шала бурыл арулар мен сен тұр, мен атайын жігіттердің сазды әуенімен о дүниеге аттанып кеткен әлдеқайда жақсы емес пе?!



	Буфетші былқ етпей отырып, мүлдем қартайып кетті. Көзінің айналасын қара шеңберлер құрсаулап, беті салбырап, төменгі жағы суалып қалды.



	- Дегенмен, сіз қиялға батып, шаруаны ойлап кеттіңіз-ау деймін,

	- деді дауыстап қожайын. - Кесілген қағаздарыңызды көрсетіңізші.



	Буфетші толқыңқырап қалтасынан пәшкені суырып ашты да, сілейіп тұрып қалды. Газеттің кесіндісінде кілең қызыл құйрық шеруондар жатыр.

	- Қымбаттым-ау, сіз шынында да сырқатсыз ғой, - деді Воланд иығын қозғап қойып.



	Буфетші ессіз жымиып, орындықтан тұрды.



	- А-а, егер бұлар тағы да анау... - деп кекештеніп әрең сөйледі.

	- Імм... - деп ойланып қалды әртіс, - олай болса тағы да бізге келіңіз. Мархабатыңызға құлдық! Сізбен танысқанымызға қуаныштымыз.



	Сол сәт кабинеттен Коровьев атып шығып, Андрей Фокичтің қолын қайта-қайта сілкіп, баршаға сәлем айт деп өтінді. Ештеңеге ой жүгіртуге шамасы жоқ буфетші алдыңғы бөлмеге қарай қозғалды.



	- Гелла, шығарып сал! - деп айғайлады Коровьев.

	- Әлгі жалаңаш сары қыз тағы да алдыңғы бөлмеде тұр. Буфетші есікке қыстырылып “жолыққанша” деп шиқ етті де, мас адамдай сендетіліп шығып кетті. Сәл төмен түсіп, бір басқышқа отырып, пакетін тексеріп еді - шеруондары орнында екен.



	Ізінше есігі осы алаңға шығатын бір пәтерден жасыл сөмкелі әйел шықты. Басқышта меңірейіп шеруондарға қарап отырған кісіні көріп жымия күліп, ойлана сөйледі:



	- Апырау, біздің бұл неткен үй боп кетті, өзі! Анау біреуі таң атпай удай мас. Баспалдақтағы әйнекті тағы да сындырып кеткен! - Буфетшіге мұқият назар аударып: - Азамат-ау, шеруонда-рыңызда тіпті қисап жоқ қой. Тым құрығанда менімен бөлісіңізші. Қалай?

	- Құдай үшін, мазамды алмаңызшы, - деп шошып кеткен буфетші, ақшасын табанда тыға қойды. Әйел ептілігіне таңданып, күліп жіберді.

	- Әй, сені қойшы, сайтан соққыр, тас сараң! Қылжақтап жатқаным ғой, - деп төмен түсіп кетті ол.



	Буфетші орнынан баяу тұрып, қалпағын түзегелі қолын көтеріп еді, басында киім болмай шықты. Кейін қайтқысы соншалық келмеп еді, бірақ қалпағын қимады. Сәл-пәл толқып тұрып, дегенмен кері оралып, қоңырау қақты.



	- Сізге тағы да не керек? - деп ұнатпай қалды қарғыс атқыр Г елла.



	- Қалпағымды ұмытып кетіппін, - деді буфетші саусағымен қасқа басын нұқып сыбырлай сөйлеп. Гелла жалт бұрылды, буфетші ойша оған бір түкіріп көзін жұмды. Көзін ашқанда оған Гелла қалпағы мен сабы қара семсер ұсынды.

	- Мынау менікі емес, - деді буфетші семсерді ысырып тастап, қалпағын шапшаң киіп.

	- Сіз семсерсіз келіп пе едіңіз? - деп таңданды Гелла.



	Буфетші бірдеңе деп бұрқылдады да, жебей басып төменге



	тартты. Басынан ол бір қолайсыздық байқады, қалпағы тым жылы көрінді. Қолында қыран қауырсынын таққан барқыт берет тұр. Буфетші шоқынып алды. Сол сәт береттің мияуламасы бар ма, замат ол қара бала мысыққа айналып, Андрей Фокичтың басына секіріп шығып, қасқасын аямай кеп тырналайды. Шошығаннан жан даусы шығып, төмен қарай жүгіре тартты, ал бала мысық болса, бастан домалай түсіп баспалдақпен жоғары секірді.

	Таза ауаға әрең шығып, буфетші қақпаға қарай еңкілдей жүгіріп, жын жайлаған №302-бис үйден бастан құлақ садаға деп мәңгуге қашты.

	Оған одан әрі де не болғаны керемет аян. Қақпа табалдырығынан аттасымен-ақ бәз-бірдеңе іздегендей жан-жағына алақтай көз тастады. Бір минөттен соң көшенің екінші қапталындағы дәріханада болды. “Өтінемін, айтыңызшы...” деген сөз аузынан шығар-шықпаста сауда үстелінің аржағында тұрған әйел дауыстап жіберді.



	- Азамат! Басыңыз тілім-тілім боп қапты ғой. Бес минөттен кейін буфетшінің басы дәкемен таңылып, дәріханашыдан ол бауыр аурулары жөніндегі таңдаулы маман профессорлар Бернардский мен Кузьмин екенін білді, ал Кузьминнің түп-тура бір ауладан кейінгі шағын ғана ақ түсті жекежайда таяу тұратынын естігенде қуанышы қойнына сыймай, екі минөт өтер-өтпесте сол үйде болды ол. Ғимарат ежелгі болғанмен өте-мөте жылы ұя екен. Буфетшінің есінде қария күтушінің қарсы алып, қалпағын шешуге ыңғайлан-ғаны мәңгі қалды, бірақ ыңғайсыз болғаны сондай, мұның басында қалпақ болмай шықты. Күтуші кемпір тіссіз аузын жалмаңдатып кетіп қалды.

	Оның орнына бәз-бір арканың астындағы айнадан орта жастағы бір әйел көрініп, докторға тек он екісіне ғана жазылуға болатынын, одан ерте қабылдауға еш мүмкіндік жоғын айтты. Буфетші бұл қиындықтан шығудың жолын бірден ойлап тапты. Өлімсіреген көзбен арканың аржағындағы алдыңғы бөлмеде үш адам күтіп отырғанына қарамастан:



	- Өлім ауыздағы ауру деңізші... - деп сыбыр етті.



	Таңырқай қараған әйел буфетшінің таңулы басын көріп екі ойлы болып, амалсыз:



	- Жарайды, онда... - деп буфетшіні арканың аржағына өткізді.



	Сол сәт қарсы есік ашылып, одан алтын пенсне жарқ ете қап, халат киген әйел:



	- Азаматтар, мынау кезексіз өтеді, - деді.



	Буфетші бұрылып та үлгермей, әп-сәтте профессор Кузьминнің кабинетінен бір-ақ шықты. Бұл ұзынша кабинетте үрейлі де, салтанатты да, тіпті дәрігерлік те басы артық ештеңе жоқ еді.



	- Сізге не болған? - деп сұрады сүйкімді үнмен профессор Кузьмин, сосын оның таңып тасталған басына біраз алаңдай қарады.

	- Қазір ғана сенімді бір адамдардан алдағы жылдың ақпанында бауыр рагынан өлетінімді естідім, - деді әйнектің сыртындағы бір топ адамның суретіне үрпие қарап.



	Профессор Кузьмин гот үлгісіндегі былғары мамықтақта отырған қалпы оның арқасына құлай кетті.



	- Кешіріңіз, сізді түсінбей тұрмын, о не, сіз дәрігерде болып па едіңіз? Басыңызды неге таңып алғансыз?

	- Қайдағы дәрігер?.. Сіз ол дәрігерді көрсеңіз ғой... - Кенет ол тісі тісіне тимей сақылдап кетті. - Басқа назар аудармаңыз, оның бұған қатысы жоқ, басқа түкіре беріңіз, оған түк те етпейді. Бауыр рагын тоқтатуыңызды өтінемін.

	- Мәулет етіңізші, сізге мұны айтып жүрген кім?

	- Оған сеніңіз, - деп жалындай тұрып жалынды буфетші, - ол біледі.

	- Ештеңе түсінсем бұйырмасын, - деді иығын қиқаң еткізіп мамықтағымен үстелден аулақтай беріп. - Сіздің қашан өлетініңізді ол қалай біледі? Оның үстіне ол дәрігер де емес көрінеді.

	- Төртінші палатада, - деп жауап берді буфетші.



	Осы арада профессор ауруға қарап, оның таңулы басын көріп, дымқыл шалбарын байқап. “Енді жетпегені осы еді! Мынауың жынды ғой!” деп ойлады.



	- Арақ ішесіз бе? - деп сұрады.

	- Өмірі аузыма алған емен, - деп жауап қатты буфетші.



	Аздан соң ол шешіндіріліп, клеенкамен қапталған салқын кушеткаға жатқызылып, профессор оның ішін мыжғылай бастады. Атап айту керек, бұл арада буфетші біраз көңілденді. Профессор дәл қазір буфетшіде рактың ешқандай да нышаны жоқ деп үзілді-кесілді кесіп айтты. Бірақ ол қазір үрей үстінде болғандықтан, бәз-бір шарлатан қатты қорқытқандықтан анализдің бұған барлығын жасау керек. Профессор бір парақ қағазға қандай тексеруден өтетінін, не тапсыруы керектігін, қайда баруы қажеттігін жазып берді. Оның үстіне невропатолог профессор Буреге хат жазып, буфетшінің өзіне жүйкесі қалыпты жағдайда емес екенін түсіндірді.



	- Сізге қанша төлеу керек, профессор? - деп дірілдеген биязы үнмен сұрады қампиған әмиянын қалтасынан алып жатып.

	- Қанша қаласаңыз, - деп үздік-создық салқын ғана жауап қатты профессор.



	Буфетші отыз сом суырып, үстелге қойды да, сосын күтпеген жерде жібіп, мысықтың табанындай майда қимылдап, шеруон-дардың үстіне газет қиындысына ораған алтын ондықтар қойды.



	- Ал мынауыңыз не? - деп сұраған Кузьмин мұртын ширатты.

	- Жиіркенбеңіз, азамат профессор, - деп күбірледі буфетші, жалынамын - ракты тоқтатыңызшы.

	- Мынау алтыныңызды табан аузында аулақ алыңыз, - деді профессор өзіне-өзі разы болып. - Сіз одан да жүйкеңізге қарап, соны сақтаңыз. Ертеңнен қалдырмай несебіңізді анализге тапсырыңыз, шайды көп ішпеңіз, тек тұзсыз ғана тамақ жеңіз.

	- Тіпті сорпаға да тұз салмайық па? - деп сұрады буфетші.

	- Ештеңеге де тұз салмаңыздар, - деп бұйырды профессор.

	- Еһ!.. - деп торыға күрсінді профессорға мүләйімси қарап, ондықтарын жинап жатып буфетші.



	Сол күні кешке профессорда аурулар онша көп болған жоқ. Халатын шешіп жатып профессор буфетші шеруондарын тастаған жерге көз салды, онда ешқандай ақша жоқ, тек “Абрау-Дюрсо” шөлмектерінің этикеткалары ғана жатыр.



	- Бұл не деген сұмдық! - деп бұрқылдады халатының етегін еденге сүйрете жүріп, қағаздарды ұстап көрген Кузьмин, - ол есуас қана емес, жүлік те боп шықты ғой! Бірақ бір түсінбейтінім - оған менен не керек болды екен? Несептің анализіне қағаз алу ма? О! Ол пәлтемды ұрлап әкеткен шығар?! - Ол халатымның екінші жеңін шешпеген қалпы алдыңғы бөлмеге ұмтылды. - Ксения Никитишна! - деп алдыңғы бөлменің есігінен жан даусы шыға айғай салды, -қараңызшы, пәлте аман ба екен?



	Пәлтелердің бәрі орнында екені анықталды. Алайда оның есесіне профессор халатын ақыры шешіп, үстеліне оралғанда, табаны паркетке жабысып қалғандай қақшиып тұрды да қалды. Этикеткалар жатқан жерде, басқа бір жетімек қара мысық баласы отыр, бейшара сүт құйған табақшаға қарап үздіге мияулайды.



	- Бұл не тағы да?! Бұл енді... - Ол желкесінің жел ұстағандай суып бара жатқанын сезді.



	Профессордың баяу да аянышты дауысына жүгіріп Ксения Никитишна келді де оны жұбатып, бала мысықты аурулардың біреуі әкеп тастауы мүмкін екенін, профессорда ондай жағдай жиі ұшырасатынын айтып, сабасына түсірді.

	- Шамасы, кедей тұратын болар, - деп тігісін жатқызып жатыр Ксения Никитишна, - ал бізде, әрине, аштан өлмейді ғой..



	Сонда да мұны кім тастап кеткенін ойлап, болжам жасай бастады. Күдік асқазан жарасымен келген кемпірге түсті.



	- Әрине, сол, - деді Ксения Никитишна, - мен бәрібір өлемін, ал бала мысық аянышты халде қалады ғой, деп ойлаған ғой бейшара.

	- Алайда ойласаңызшы! - деп айғайлап жіберді Кузьмин, - сонда сүт қайдан келеді? Оны да кемпір әкелген бе? Анау табақ ше?

	- Сүтті құтымен ала келіп, осы жерде табаққа құйған да, - деп түсіндіріп жатыр Ксения Никитишна.

	- Қалай болса, олай болсын, мысық пен табақты алып кетіңіз, -деп Кузьмин Ксения Никитишнаны есікке дейін шығарып салды. Ол оралғанда жағдай өзгеріп қалыпты.



	Халатын шегеге іліп жатып, профессор ауладан қарқылдаған күлкі естіп, сыртқа көз тастап, қатты абыржып қалды. Ауланы көктей өтіп қарсыдағы флигельге үстінде жалғыз жейдеден өзге лыпа жоқ бір келіншек жүгіріп барады. Профессор тіпті оның аты-жөнін де біледі, ол - Мария Александровна. Күліп тұрған бір бала.



	- Бұл не пәле? - деп жиіркене сөйледі Кузьмин.



	Сол сәт қабырғаның аржағында, профессордың өз қызының бөлмесінде патефон “Аллилуйя”! фокстротын ойнады, сол-ақ екен, профессордың ту сыртынан торғайдың шырылдағаны естілді. Жалт қараған ол өз үстелінің үстінде секіріп жүрген ірі торғайды көрді.



	“Імм... тыныш, тыныш... - деді іштей профессор ол мен терезеден бері кеткенде кірген ғой. Оқасы жоқ. Осы торғайдың қырсығынан кабинеттің іші ыбырсып кеткеніне қарамастан профессор өзін-өзі басып, бәрі де орынды-орнында” деп жұбатты. Оған тесіле қарап, профессор оның әдеттегі жай торғай емес екенін бірден білді. Пәлекет торғай сол табанына қарай құлап, аяғын сүйрете қылымсығандай қылық көрсетіп, патефонның үнімен фокстрот билеп жүрген үлдірік үстел жанындағы масқа ұқсап кетті. Профессорға алая қарап, аярланып ойына келгенін істеді. Кузьмин-нің қолы телефонға барып қалды, ондағы ойы курстасы Буреге телефондап, алпыс жасқа келіп, кенет бас айналатын болғанда мынау тектес торғайдың көрінуі нені білдіреді деп сұрамақшы болатын.



	Торғай ол кезде сыйға тартылған сиясауытқа қонып, оған саңғырап (қалжыңдап отырғаным жоқ), сосын жоғарыға ұшып ауада қалықтап тұрды да, сосын екпіндей келіп тұмсығымен 94-жылы университет бітіргендер толық бейнеленген сурет салынған әйнекке кеп соғып, шынының быт-шытын шығарды. Профессор телефонның нөмірін ауыстырып, Буренің орнына сүлік Бюросына телефондап, профессор Кузьмин үйіне қазір сүлік жіберсін деп жатыр деді.

	Трубканы орнына қойып үстелінен қайта бұрылғанда про-фессор аһ ұрып жылап жіберді. Үстел басында мейіркеш желеңімен басын тартып алған, қолында сыртына “Сүлік” деп жазылған сөмкесі бар бір әйел отыр. Профессор оның аузына көзі түсіп бақырып жіберді. Аузы еркектің аузы, әрі қисық бір азуы сойдиып шығып тұр. Медбикенің көзінде жан жоқ.



	- Ақшаны мен жинап алайын, - деді ол еркек даусымен, - мұнда не үшін шашылып жатады. - Осыны айтып ол құс тырнағымен этикеткаларды сыпырып-сиырып жинап алды да, ауаға сіңіп жоқ боп кетті.



	Оған да екі сағат өтті. Профессор Кузьмин жатынжайында кереуеттің үстінде отыр, самайында, құлағының сыртында, мой-нында салбырап тұрған сүліктер Кузьминнің аяқ жағында сырылған жібек көрпеде буырыл мұртты профессор Буре Кузьминге жаны аши қарап, бұның бәрі түкке тұрмайтын елес деп жұбатып отыр. Терезеден түн түнереді.

	Осы күні Мәскеуде тағы қандай таңқаларлық оқиға өткенін біз білмейміз, әрине, оны іздеп те әуре болмаймыз, өйткені осынау һақиқат хикаяттың екінші бөліміне көшер уақыт болды. Маған ер, оқырман!





	ЕКIНШI БӨЛIМ





Он сегізінші тарау


	МАРГАРИТА



	Маған ер, оқырман. Саған бұл дүниеді шынайы, адал, мәңгілік махаббат жоқ деп кім айтып жүр? Ондай суайттың сумаң тілін кесу керек!

	Маған ер, соңымнан қалма, оқырман, тек менің соңымнан еріп отырсаң, саған сондай махаббатты қапысыз көрсетемін.

	Жоқ! Шебер түн ортасы ауғанда Иванушкаға ол келіншек оны ұмытқан шығар деп айтып қателесті. Олай болуы мүмкін емес. Әрине ол оны ұмытқан жоқ.

	Бәрінен бұрын шебердің Иванушкаға айтқысы келмеген құпиясын ашайық. Оның ғашық жарының аты-жөні Маргарита Николаевна. Ол жайында шебердің ақынға айтқанының бәрі риясыз шындық. Ол өзінің ғашық жарын дұрыс сипаттады. Ол сұлу да ақылды болатын. Бұған тағы да мынаны қосуға болады -әйелдердің көбісі-ақ өмірлерін Маргаританың өміріне айырбастау үшін дүниенің бәрін тәркі етіп, қолда барын беруге әзір екенін сеніммен айтуға болады. Бала көтермеген отыз жастағы Маргарита аса ірі маманның, оның үстіне мемлекеттік маңызы бар жаңалық ашқан адамның зайыбы болатын. Оның ері жас, келбетті, адал да мейірбан жан еді, әйелін қадір тұтып, қатты жақсы көрді. Маргарита Николаевна күйеуі екеуі арбатқа таяу шолақ көше-лердің біріндегі бақтың ортасындағы таңғажайып жекежайдың жоғарғы қабатын түгел алып тұрды. Айтары жоқ, ғажайып жер! Оған сол баққа барғысы келгендердің барлығының да көзі кәміл жетер еді. Ондай ойы барлар именбей-ақ маған келіп, мекен-жайын айтып, жолын нұсқауға әркез әзірмін - жекежай күні қаласы күні осы уақытқа дейін дін аман.

	Маргарита Николаевна ақшаға мұқтаж болған жоқ. Көңіліне ұнағанның бәрін сатып ала алатын. Күйеуінің таныстары арасында ықылас қоярлық кісілер де кездесті. Маргарита Николаевна примусқа қол тигізген жан емес. Ортақ пәтердің өзінде де тұрмыс-тың тақсыретін білген жоқ. Сонда... ол бақытты болды ма? Жоқ, ол өзін бір сәтке де бақытты санаған пенде емес. Он тоғыз жаста тұрмысқа шығып, жекежайға тап болғаннан бері бақыт дегенді білген жоқ. Құдая, құдайым-ай! Не қажет болды сонда бұл әйелге?! Жанарында ұдайы бір түсініксіз от ұшқын шашып тұратын бұл әйелге не қажет болды десейші! Көктемде тұла бойын мимозамен сылап, бір көзін ойнақшытып қиыс қарайтын бұл мыстанға не керек болды екен, өзі? Білмеймін, маған ол жағы беймәлім. Зайыры, ол шынын айтқан болуы керек, оған ол, майталман шебер, кемел ғана қажет болды, гот үлгісіндегі жекежай да, жеке бақ та, көп ақша да оның жанын жұбата алмады. Ол кемелді ғана сүйді, сондықтан ақиқатын айтты. Бақытына орай айтылған уақытта оралмаған күйеуімен сөйлесіп үлгірмей, келесі күні шебердің үйіне келіп, кемелдің жоқ екенін біліп орнын сипап қалғанда Маргарита-ның басынан не кешіргенін ойлағанымда тіпті шынайы әңгіме шертуші, бірақ бөгде адам менің жүрегім сыздап, өзегім өртенеді.

	Ол туралы бірдеңе білу үшін келіншек қолдан келгеннің бәрін жасады, бірақ ештеңе біле алмады. Амалсыздан ол жекежайға оралып, бұрынғы орнында отыра берді.



	- Иә, иә, қандай опынарлық қате жібердім десейші сонда! -дейді Маргарита қыстың күні пештің алдында отырып, маздаған оттан көз алмай. - Түнде оны жалғыз тастап не үшін ғана кеттім екен? Неге, не үшін? Бұл дегенің барып тұрған ессіздік қой! Иә, уәде еткенімдей ертеңгі күні келдім, бірақ кеш келіппін, орнын сипап қалдым. Левий Матвей бейбақтай оралуын оралдым-ау, бірақ тым кеш келдім!



	Бұл сөздердің бәрі, әрине, жөнсіз, өйткені ол сол түні шебердің қасында қалғанда не өзгерер еді? Келіншек оны құтқара алар ма еді? Күлкі ғой ол дер едік, бірақ біз еңсесі түсіп торыққан әйелдің алдында ондай әбестікке бармаймыз.

	Маргарита Николаевна алты ай қыс бойы осындай азапта өмір сүріп, көктемге жетті. Мәскеуге қара сиқыршы келіп, әралуан мән-мағынасыз ырду-дырду етек алып, Берлиоздың нағашы жездесі Киевке қайта қуылған, бухгалтер тұтқындалып, басқа түсініксіз оғаш оқиғалар болған күні Маргарита жекежайдың бұрышында мұнара болып шығып тұратын жатын жайында сәске түсте ғана оянды.

	Бұрын оянғанда жиі жылайтын Маргарита бүгін көзіне жас алған жоқ, өйткені әйтеуір бірдеңе осы күні болатынын іштей сезген сияқты. Сол сезімді жүрегінің түбінде аялап, тағы да тастап кетпесінші деп жан жылуын беріп, жапырақ жайғызғысы келді.



	- Мен сенемін! - деп масаттана күбірледі Маргарита, - сенемін мен! Бірдеңе болуы керек. Болмауы мүмкін емес, әйтпесе мұндай мәңгілік азапты мен өмір-бақи не үшін тартуым керек? Өтірік айтып, алдағанымды, жұрттан жасырып құпия тұрмыс кешкенімді мойындаймын, бірақ ол үшін осынша қатал жазалауға әсте болмайды ғой. Әйтеуір бірдеңе сөзсіз болуға тиіс, бір нәрсенің мәңгі созылуы мүмкін емес қой. Оның үстіне түсім де аян беріп жүр, оған бәс тігемін.



	Күн нұрына малынған қан қызыл терезе пердесіне тесіліп, мазасыздау киініп, бұйралаған қысқа шашын үш бөлікті айнаға қарап тараған Маргарита Николаевна осылай күбірледі.

	Маргаританың бүгін түнде көрген түсі шынында да айрықша болды. Мәселе мынада, қыс бойы азап шеккен келіншек түсінде шеберді бірде-бір мәрте көрген жоқ. Түн баласы ол мұны мазалаған жоқ, сондықтан келіншек күндіз ғана азап шегіп қапаланды. Ал бүгін түсіне енді.

	Түсіне Маргаританың өзіне беймәлім, ерте көктемнің бұлтты аспаны еңсені басқан, көңілсіз һәм үмітсіз бір жер кірді. Алба-жұлба бұлттар көшіп жүрген сұрғылт аспан, оның астында үн-түнсіз ұшып жүрген қара таған құзғындар тобыры. Бәз-бір қисық көпір. Оның астында ағып жатқан суы лай көктемгі өзен, жағасында шоқпыт киген қайыршыдай жартылай жалаңаш ағаштар, мұңайып жалғыз тұрған терек, ағаштардың арасында, бау-бақшаның аржағында бөренеден қиылған бір үй, бәлкім бөлек асүй, немесе монша болар, не екенін құдайың білсін. Төңірек түгел жансыз, сондай мұңлы, көңілің құлазығаннан көпір жанындағы жалғыз терекке асылып қалғың келеді. Үп еткен жел, былқ еткен бұлт, қыбыр еткен тірі жан жоқ. Кеудесінде жаны бар адам үшін нағыз тозақтың өзі.

	Енді көз алдына келтіріп көріңізші, сол бөрене үйдің есігі айқара ашылып, міне, оның өзі шығып келеді. Недәуір алыс болғанмен, ол айқын көрінеді. Тоналып қалды ма екен, біліп болмайды, киімі жұтаң. Шашы дудырап, сақал-мұрты қырылмаған. Көзі аурудың көзіндей алақтай береді, қолымен ымдап мұны шақырады. Жансыз ауада қақалып-шашалып, томарлардан сүріне-қабына жүгіріп, Маргарита оған тұра ұмтылды, дәл осы кезде оянып кетті.

	“Бұл түс екінің бірін білдіруі мүмкін, - деп топшылады өзімен-өзі болып Маргарита Николаевна, - егер ол өлі болып мені шақы-рып, маған келіп жүрсе, ұзамай мен де өлемін. Бұл өте жақсы, менің азапты қайғым сонымен тәмамдалады. Немесе ол тірі. Онда бұл түс оның өзін есіме түсіріп жүргенін білдіреді! Оның біз әлі көрісеміз деп айтқысы келетін тәрізді. Иә, біз ұзамай, таяуда ғана қауышамыз.

	Сол бір қобалжыған көңіл күйде киіне жүріп Маргарита шын мәнінде бәрі сәтті қалыптасып келеді, мұндай сәтті мезеттерді уыстан шығарып алмай, пайдалана білу керек деп өзін сендіре бастады. Күйеуі табаны күректей үш күнге іссапарға кеткен-ді, үш тәулік бойы ол өзіне-өзі қожа, өзі би, өзі төс, не ойлаймын, не армандаймын, не ұнатамын десе де, бөгет болар тірі пенде жоқ. Жекежайдың жоғарғы қабатындағы күллі бес бөлме Мәскеудегі ондаған мың адам осындай жайым болса ғой деп армандайтын құттыхана төрт құбыласы түгел соның қарауында.

	Алайда табаны күректей үш күнге бостандық алып Маргарита осынау аузы-мұрнынан шаққан бай пәтерден ең жақсы орын таңдаған жоқ. Шайға қанып алып шамадандар мен ескі-құсқы салынған екі үлкен шкәп тұратын терезесі жоқ қараңғы бөлмеге кетті. Жүресінен отырып ол бірінші шкәптің жәшігін ашты да үйіліп жатқан жібек қиындыларының арасынан өміріндегі ең бағалысын алды. Маргаританың қолына қоңыр түсті былғары альбом мен өз атына он мың сом салынған жинақ кітапшасы түсті, біріншісінде шебердің фотографиялық суреті де, екіншісінде папирос қағазының арасына сап кептірген раушан гүлі болатын және шеті күйген, машинкаға басылған тұтас дәптер беттері бар-тын.

	Сол байлығымен жатынжайға оралып Маргарита Николаевна суретті үш жармалы айнаның алдына қойып, соған қарап бір сағаттай отырды, қолында оттан бүлінген дәптер. Күйгеннен кейін не басы, не аяғы қалмаған сол жазбаны парақтап, оқи бастады... Жерорта теңізінен келген түнек прокуратор жеккөретін шаһарды тұмшалап тастады. Шіркеуді үрейлі Антоний мұнарасымен жалғастырып тұратын аспалы көпірлер ғайып болды, аспаннан түпсіз қараңғылық қаумалап гипподромның үстіндегі қанатты құдайларды аясына алды, Хасмоней сарайы, тың оқпандары, базарлар, керуен сарайлар, көшелер, тоғандар... соның құшағында жарық дүниеде болмағандай-ақ ұлы шаһар Ершалим құрып кетті...”

	Маргаританың одан әрі оқығысы келіп еді, шашақталған күйеден басқа оқитын ештеңе қалмапты.

	Көз жасын сүртіп Маргарита Николаевна дәптерді жайына қалдырды да, шынтағын айнаасты үстелге қойып, өз бейнесін айнадан көріп, суретке қарап ұзақ отырды. Сосын көз жасы да кепті. Маргарита өз мүлкін жинап сыртынан буды да бірер минөттен кейін жібек қиындылардың астына қайта жасырды, қараңғы бөлменің құлыбы шыңғырлап жабылғаны ғана естілді.

	Серуендеп қайтқалы Маргарита Николаевна алдыңғы бөлмеден пәлтесін киді. Оның үй қызметшісі Наташа сұлу түстіктің екіншісіне не әзірлеу керек екенін сұрап, оған бәрі бір екенін білген соң өз көңілін өзі көтергелі қожайынымен әңгіме-дүкенге кірісті. Құдайдан өзге ешкім білмейтін қайдағы бір әңгімені гөйітті, оның айтуына қарағанда, кеше театрда көзбояушылар сиқыр ойын көрсетіп, жұрттың бәрі аузын ашып, көзін жұмыпты, онымен де қоймай, олар екі құтыдан шетелдік әтір мен шұлықты әйелдерге тегін таратыпты, ал қызығы кейін болыпты, сеанс аяқталып, бұ-рынғы киімдерін шешіп жаңа көйлек киген көпшілік көшеге шықса, бәрі тыр жалаңаш дейді. Маргарита Николаевна алдыңғы бөлменің айнасы астындағы орындыққа құлай кетіп, ал күлсін кеп.



	- Наташа? Сен қалай ғана ұялмайсың, - деді Маргарита Николаевна, - Сіз ғой сауатты, ақылды қызсыз; кезекте тұрған жұрттың айтпайтын өсек-өтірігі бар ма, ал сіз соны айнытпай қайталап отырсыз.



	Наташа қызарып кетті, сонда да айтқанын растап қызбалана сөйледі, өз жанынан ештеңе қоспағанын атап көрсетіп, бүгін өзі Арбаттағы гастрономда бір азаматшаны ұшыратқанын, дүкенге кебіспен келіп кассаның кезегіне тұрғанда аяқ-кимі ұшты-күйді жоқ боп кетіп, жалғыз шұлықпен қалғанын көзімен көргенін алға тартты. Көзі шарасынан шығып кеткен, табаны тесік екен, бақса әлгі кебісі сол сеанстан алған сиқырлы кебіс боп шығыпты.



	- Солай жалаңаяқ кетті ме?

	- Солай кетті! - деп шаңқ ете қалды Наташа сөзіне сенбегеніне шамданып барған сайын қызарақтап. - Шын айтам, Маргарита Николаевна, кеше түнде милиция жүзге тарта адамды ұстап алып кетіпті. Сол сеанстан шыққан азаматшалар Тверь көшесінде жалғыз дамбалмен жүгіріп жүріпті.

	- Иә, әрине, мұны Дарья айтып жүр ғой, - деді Маргарита Николаевна, - оның сұмдық суайт өсекші екенін мен баяғыдан-ақ байқап жүрмін.



	Күлкілі әңгіме Наташа үшін сыбағалы сый болып аяқталды. Жатынжайға кеткен Маргарита Николаевна одан қолына бір жұп шұлық пен бір құты одеколон ұстап шықты. Наташаға өзі де фокус көрсеткісі келетінін айтып, Маргарита Николаевна оған шұлық пен иіссу сыйлап, одан бір ғана тілегі барын - жалаң шұлықпен Тверь көшесінде жүгірмеуін және Дарьяны тыңдамауын сұрады.



	Тролейбустың жайлы мамықтағының жұмсақ арқасына шалқалай түсіп Маргарита Николаевна Арбат бойлап бара жатып біресе өз тірлігі туралы ойлады, біресе, өзінен алда отырған екі азаматтың сөзін тыңдады.

	Ал олар біреу естіп қалмады ма екен деп сезіктеніп, ара-тұра бұрылып қойып қайдағы бір болмашы нәрсені әңгіме ғып отырды. Жылтыраған доңыз көзді алпамсадай етжендісі терезе жақта отырып кішкентай бәкене бойлы көршісіне сыбырлап, табытты қара жамылғымен жабуға тура келгенін айтты...



	- Иә, ол мүмкін емес, - деді таңданған кішкентай күбірлеп, -бұл бұрын естілмеген сұмдық... Сонда Жалдыбин не амал жасады?



	Троллейбустың біркелкі гуілі арасына терезе түбіндегінің сөзі талып жетті:



	- Қылмыс зерттеу... жанжал... тура бір тылсым...



	Осынау үздік-создық үзіктерден Маргарита Николаевна әреңдеп байланысы бар бірдеңе құрастырды. Бұл азаматтар өзара сыбырласып, бүгін бір марқұмның аты-жөнін атамай, табыттан басын ұрлап әкеткенін айтты. Сол үшін әлгі Жалдыбин қатты толқып әбігерге түсіп жүрген тәрізді. Троллейбуста күбірлеп айтылғанның бәрінің тоналған марқұмға бәз-бір қатысы бары сөзсіз.



	- Гүлге соғып үлгереміз бе? - деп мазасызданды кішкентай. -Кремация сағат екіде дедің бе сен?



	Ақыры Маргарита Николаевнаны табыттан ұрланған бас туралы ыбыр-сыбыр мезі етіп, ол троллейбустан түсетін кез таянғанына қуанды.

	Бірнеше минөттен кейін Маргарита Николаевна Кремль қабырғасының түбіндегі орындықтардың біріне жайғасты, одан манеж жақсы көрініп тұрды.

	Маргарита ашық күнге көзін сығырайтып, бүгін түндегі түсін еске түсірді, бұдан тура бір жыл бұрын, дәл осы күні осы орын-дықта екеуі қатар отырған еді-ау. Тап қазіргідей сонда да мынау қара сөмке осы орындықта қасында жатқан. Бұл күні оның өзі жанында жоқ, бірақ Маргарита Николаевна онымен ойша сөйлесіп отыр: “Егер сені жер аударып жіберсе, неге бір хабарыңды бермейсің? Басқалар қайда екенін, қайда жүргенін білдіріп жатады ғой. Әлде сен менен айнып кеттің бе? Жоқ, неге екені белгісіз, мен оған сенбеймін. Демек, сен жер аударылып, сол жақта қаза тапқансың... Олай болса маған шындығын айтып бір хабарын бер, ақыр соңында менің де еркін өмір сүруіме мүмкіндік жаса, дұрыс ауа жұтайын”. Бұл сауалына жауапты да Маргарита Николаевна-ның өзі берді: “Сен азатсың... Әлде мен сені ұстап отырмын ба?” Сосын ол өз жауабына өзі қарсы шықты: “Жо-жоқ, бұл не жауап, өзі? Жоқ, сен менің жадымнан тай, сонда ғана мен азат боламын!”



	Маргарита Николаевнаның жанынан жұрт өтіп жатыр. Бәз-бір еркек әсем киінген әйелге көз қиығын да салып өтті, шамасы оның сұлулығы мен жалғыздығы назарын аударған болуы керек. Сосын ол бір жөткіріп алып Маргарита Николаевна отырған орындықтың шет жағына кеп тізе бүкті. Өзіне-өзі кеп жүрегін тоқтатып тіл қатты ол.



	- Айтары жоқ, бүгін ауа райы жақсы екен...



	Алайда Маргарита оған тұнжырай қарады да, ол кетіп қалды.



	“Міне, саған мысал керек болса, - деді ойша Маргарита өзін билеген пендеге қарата айтып, былайша, қабағымды бермей қуып жібердім ғой әлгі еркекті, сонда не үшін? Өзім болсам көңілсіз құлазып отырмын, ал әлгі көрсеқызарда жиіркенердей ештеңе жоқ еді ғой, тек айтары жоқ” деп мәймөнкелегені болмаса, жапалақ құсап қабырға түбінде жападан-жалғыз отырғаным не? Не үшін мен өмірден шығып қалғанмын?

	Ол мүлдем қапаланып, еңсесі түсіп кетті. Бірақ кенет оның ертеңгілік күткен үміт толқыны қайта қозып кеудесін тепкіледі. “Иә, болуға тиіс!” Толқын оның кеудесін қайта түрткілеуде, мұның жай емес, үнді толқын екенін ол табанда түсінді. Қала шуын көктей өтіп жақындай қалған барабан дабылы мен сәл бұрмаланған керней үні естілді.

	Бірінші болып бақ тортемірінің жанынан аяңдатып өткен аттылы милиционер көрінді, оның соңында жаяулар. Одан әрі ілбіп келе жатқан жүк машинасындағы музыканттар. Олардың соңында баяу жылжыған жаңа ашық машинада бетін гүл жауып кеткен табыт, оның төрт бұрышында төрт адам - бір әйел мен үш еркек тұр. Маргарита әжептәуір қашықтықтың өзінен қаралы машинада тұрғандардың жүздері біртүрлі қобалжыңқы екенін байқады. Бұл әсіресе сол жақтағы артқы бұрышта тұрған азаматшаның өңінен айқын аңғарылады. Ол азаматшаның тырсиған бетін іштен тағы да құпия бірдеңе үрлеп торсита түскендей, май басқан көзінде екідей бір от ұшқындайды. Енді сәл болса азаматша төзімі таусы-лып, шыдай алмай, марқұмға көз қысып: “Бұған ұқсас бірдеңені көргеніңіз бар ма еді? Тура бір тылсым ғой бұл!” дейтін тәрізді көрінеді. Шерудің соңында жаяу келе жатқандардың жүзінде де осындай алаң абыржу бар, ал олар аз да емес, қаралы машинаға ұзын саны үш жүздей кісі еріп келеді.

	Маргарита қаралы шеруді көзімен шығарып салып алыстан “бумс, бумс, бумс...” деген бір дыбысты қайталаған түрік бара-банның зарлы үні тынғанға дейін құлақ түрді де, “Жерлеу қандай қорқынышты мынау “баумсыңның” өзі тұнып тұрған қайғы-мұң ғой. Аһ, оның тірі, иә өлі екенін білу үшін жанымды дию-періңе де қияр едім ғой. Мынадай таңғажайып жандармен кімді жерлегелі жатқанын білген де қызық болар еді.



	- Берлиоз Михаил Александровичті, - деген недәуір мыңқыл-дай сөйлейтін еркек даусы дәл қасынан шықты. - МАССОЛИТ-тің төрағасы болатын.

	- Таң қалған Маргарита Николаевна жалт қарап өз орынды-ғының шетінде отырған бір азаматты көрді, зайыры бұл жерден көз алмай таңданып тұрғанда үнсіз келіп отырса керек. Келіншек те соңғы сұрақты сол қобалжыңқырап тұрған бойда байқамай дауыстап қойып қалған сияқты.



	- Иә, олардың көңіл күйі таңғажайып, - деп сөзін жалғастырды беймәлім азамат. - Марқұмды көмуге апара жатып бәрі де оның басы қайда кетті деп ойлайтын сыңайлы.

	- Қандай бас? - деп сұрады Маргарита күтпеген жерден тіксіне қарап. Көршісі бәкене бойлы, жалқын сары, азу тісі сойдиған, крахмалданған жейде мен қымбат алабажақ кәстөм киген, аяғында лакталған кебіс, басында дөңгелек қалпағы бар біреу екен. Галстугы менмұндалап тұрған айқын түсті. Бір ғажабы әдетте ерлер орамал салатын қалташасынан өзі жазатын қаламның орнына мүжілген тауық сирағы шығып тұр.

	- Иә, көрмейсіз бе мына сұмдықты, - деп түсіндірмек болды жалқын сары, - бүгін таңертең Грибоедов залындағы табыттан марқұмның басын ұрлап әкетіпті.

	- Қалай, осындай да бола ма екен? - деп еріксіз сұрады Маргарита, оның үстіне троллейбустағы күбір-сыбыр да есіне түсіріп.

	- Қалай болғанын сайтаным біле ме! - деп қалай болса солай жауап қатты сары. - Айтқандай, бұл туралы Бегемоттан сұраған жаман болмас еді деп ойлаймын. Сұмдық ептілікпен ұрлап кеткен ғой. Қандай дау-жанжал туғызды десейші! Ең бастысы ол бастың кімге ғана керек бола қалғанына түсініп болмайды.



	Қаншалық өзімен-өзі болғанымен де, Маргарита Николаевнаны беймәлім азаматтың біртүрлі оғаш өтірігі қайран қалдырмай қоймады.



	- Мархабат етіңіз! - деп кенет оның даусы шығып кетті: - Қай Берлиоздың басы? Ол бүгін газетке шыққан кісінікі ме?

	- Әрине, әрине...

	- Демек, табыттың соңында кетіп бара жатқан кілең әдебиет-шілер болды ғой? - деп Маргарита тісін қайрады.

	- Әрине, солардың өзі!

	- Ал сіз оларды танисыз ба?

	- Бірін қалдырмай, барлығын да білемін, - деді сары.

	- Айтыңызшы, - деді Маргарита даусы қаттырақ шығып, -олардың арасында сыншы Латунский жоқ па?

	- Ол қалайша болмауға тиіс? - деп жауап қатты сары, - әне ол шетте төртінші қатарда кетіп барады.

	- Анау ақсары ма? - деп сұрады көзін сүзіп Маргарита.

	- Ақсары... Көрдіңіз бе, көзін ол аспанға қадап барады.

	- Попқа ұқсас па?

	- Иә-иә.



	Латунскийге қадала қарап, Маргарита қайтып ештеңе сұра-мады.



	- Байқауымша, сіз Латунскийді жек көретін сияқтысыз, - деді жымия күліп сары.

	- Мен одан басқа да біреулерді жеккөремін, - деп тісінің арасынан сыздықтата сөйледі Маргарита, - бірақ ол жайында айту қызық емес.

	Бұл кезде шеру одан әрі қозғалып, жаяулардың артынан көбісі бос автомобильдер сырғып бара жатты.

	- Әрине, енді мұнда тұрған не қызық бар дейсіз, Марина Николаевна!



	Маргарита таң-тамаша қалды:



	- Сіз мені танисыз ба?



	Жауап орнына жалқын сары бас киімін шешіп, оны ұшырып жіберердей қолына ұстады.



	“Нағыз қарақшының бет пішіні ғой” - деп ойлады Маргарита көшеде кездескен сұхбаттасына тесіліп.



	- Ал мен сізді білмеймін, - деді сырдаң сөйлеп Маргарита.

	- Сіз мені қайдан білмекшісіз! Мен болсам сізге бір шаруамен жіберілген жанмын.



	Маргарита бозарып кетіп, шегініп қалды.



	- Сөзді тура осыдан бастау керек еді, - деп үн қатты келіншек, - кесілген бас туралы көр-жерді айтып миды ашытқанша. Немене, сіз мені тұтқындағалы келдіңіз бе?

	- Ондай ештеңе де жоқ, - деп сарының даусы шығып кетті, - о не дегеніңіз: сөйлессе-ақ болды, сөзсіз тұтқындау керек пе екен. Жай ғана сізде бір шаруамыз бар.

	- Ештеңе түсініп тұрғаным жоқ. Ол қандай шаруа?



	Сары жан-жағына қарап алып, құпиялап:



	- Бүгін кешке сізді қонаққа шақыру үшін жіберді мені.

	- Не сандырақтап тұрсыз, қандай қонақ?

	- Атақты бір шетелдікке барасыз, - деп көзін сығырайта маңғазси сөйледі жалқын сары.



	Маргарита қатты шамданып, ыза болды.



	- Немене көше жеңгетайының жаңа түрі пайда болған ба? -деді ол кеткелі орнынан көтеріліп жатып.

	- Міне, мұндай тапсырмаға айтылар алғыстың түрі! - деп ренжіп қалған сары даусын көтеріп, кетіп бара жатқан Маргаританың соңынан: - Ақымақ қатын! - деп бұрқ етті.

	- Сұмырай! - деді келіншек бұрыла беріп, сол замат ту сыртынан сарының даусын естіді.

	- Жерорта теңізінен келген түнек прокуратор жеккөретін шаһарды тұмшалап тастады. Шіркеуді үрейлі Антоний мұнара-сымен жалғастырып тұратын аспалы көпірлер ғайып болды, аспаннан түпсіз қараңғылық қаумалап гипподромның үстіндегі қанатты құдайларды аясына алды... Жарық дүниеде болмағандай-ақ ұлы шаһар Ершалим құрып кетті... Күйген дәптеріңмен, кепкен раушаныңмен өзің де құрысаң құры. Осы ұзынтақта қадалып жападан-жалғыз отыр да, оған өзіңді бостан етіп, таза ауа жұтуға мұрсат ет деп жалбарына бер!



	Өңі құп-қу болып Маргарита ұзынтаққа қайта оралды. Сары оған көзін сығырайта қарады.



	- Мен ештеңе түсінсем бұйырмасын, - деді Маргарита Николаевна, - дәптер парақтары жөнінде білуге болатын шығар... ішке еніп, сырттан шолуға болар... Наташа сатылуы да ықтимал иә, ықтимал. Ал сіз менің ойымды қалай біле қойдыңыз? - Ол қапалана маңдайын қырыстырып:

	- Айтпақшы, сіз кімсіз өзі? Қандай мекемеденсіз? - деп сұрады.

	- Зерігу дегенің міне осы, - деп бұрқ еткен сары даусын шығарыңқырап: - кешіріңіз, мен ешқандай да мекемеден емеспін деп айтқам жоқ па! Кәне, отырыңызшы, өтінемін.



	Маргарита тіл қайтармай айтқанына көнді, дегенмен отырып жатып тағы да:



	- Сіз өзі кім боласыз? - деп сұрады.

	- Ал жақсы, мені Азазелло деп атайды, алайда бәрібір бұл есім сізге ештеңе ашып тұрған жоқ қой.

	- Маған сіз дәптер беттері туралы, менің іш пікірім жайында қайдан, қалай білгеніңізді айтпайсыз ба?

	- Айтпаймын, - деп бір-ақ қайырды Азазелло.

	- Ол жайында бірдеңе білесіз бе? - деп жалына күбірледі Маргарита.

	- Жарайды, білемін дейін.

	- Жалбарынамын: Жалғыз ақ білгім келетіні - тірі ме өзі? Азапқа салмаңызшы мені.

	- Жарайды, тірі екені тірі, - деп немқұрайдылау үн қатты Азазелло.

	- Құдая!

	- Өтінемін, абыржу, айғай-шу болмасын тек, - деді тұнжырай түсіп Азазелло.



	- Кешіріңіз, кешіріңіз, - деп міңгірледі басылып қалған Маргарита бағынышты үнмен, - әрине, алғаш сізге қатты ашулан-дым. Алайда, әйелді көшеде қонаққа шақырған қалай болады?.. Менде ырым-жырым, наным деген жоқ, оған сендіре аламын, -деп Маргарита көңілсіздеу мырс етті. - Бірақ мен ешқашан ешқандай шетелдікті көрген емен, олармен аралас-құралас болуға тіпті құлқым да жоқ... оның үстіне, менің күйеуім... Менің қасыретім сүймейтін адамыммен тұрып жатқаным, алайда оның көңілін бұзып, өмірін былғау кісілік емес деп санаймын. Мен одан жақсылықтан өзге ештеңе көрген емеспін.

	Азазелло көрнеу зерігумен мұны әрең-әрең тыңдап, басы да, аяғы жоқ сөздерінен мезі болып қатулана:



	- Бір минөтке болса да үндемей тұра тұруыңызды өтінемін, -деді.



	Маргарита мөлтілдеп үнін өшірді.



	- Мен сізді мүлдем қауіпсіз шетелдікке шақырып тұрмын. Бұл кездесу туралы бірде-бір тірі пенде білмейтін болады. Міне, дәл осы үшін мен сізге кепілдік беремін.

	- Ал менің оған не қажетім бар? - деп күлмей сұрады Маргарита.

	- Ол жөнінде кейінірек білесіз.

	- Түсінемін... Мен оған беріліп, жазылып жастық, иіліп төсек болуым керек қой, - деді Маргарита ойланып.

	- Дүниедегі кез келген әйелдің оны арман ететіне сізді сендіремін. - Азазеллоның мысқыл күлкіден өңі бұзылып кетті. -Алайда сізді өкіндіруге тура келеді, өзіңіз ойлағандай ештеңе болмайды.

	- Сонда бұл қандай шетелдік?! - деп еңсесі түскен Маргарита-ның даусы қаттырақ шығып кетіп, оған жанынан өткендер жалт қарады. - Онда маған оған барудың қызығы қанша?



	Азазелло оған еңкейіп, құлағына астарлы мағынамен сыбыр-лады.



	- Әйткенмен, қызық деген аста-төк. Жағдайды өзіңіз де пайда-ланып қаласыз.

	- Не дейсіз? - деп Маргарита дауыстап жіберіп көзі атыздай болып кетті. - Егер мен сізді дұрыс түсінсем, сіз онда ол туралы да мағлұмат ала аласыз дегенді мегзеп тұрсыз ғой.



	Азазелло үнсіз басын изеді.



	- Кеттім! - деп даусын екпіндете көтерген Маргарита Азазеллоның қолынан шап беріп ұстай алды, - қайда болса да. кеттім!



	Азазелло уһ деп еркін бір тыныстап ұзынтақтың арқасына ойып жазылған. “Нора” деген есімді жауырынымен жауып шалқайып бір жатты да, әзіл-шыны аралас бір сөз айтты:

	“Бұл әйелдер деген қиын халық қой, - қолын қалтасына салып, аяғын көсіле түсті. - Мәселен, мені не үшін осы шаруаға жұмсады екен? Бегемоттың өзін жіберсе, істі тамаша тындырар еді ғой, ол қандай жұлдызды жігіт десейші!



	Маргарита миығынан күліп, аянышты үнмен:



	- Мені тылсымдап, қайдағы бір жұмбақтарыңызбен азапта-уыңызды доғарсаңызшы... Мен бір бақытсыз жанмын, соны пайдаланып тұрсыз-ау. Оғаш бір уақиғаға кіріп кеткелі тұрмын, тек сіз мені ол туралы үміт оятар сөздермен алдарқатып, еліктір-геніңізден ғана, оған ант ішемін. Мынау түсініксіз беймәлім тірліктің бәрінен басым айналады...

	- Тек қасірет-қайғысыз, жылау-сықтаусыз болсын, - бет-аузын тыржитып үн қатты Азазелло, - менің де жағдайыма қарау керек қой. Оған қарағанда әкімді құлақ-шекеден бір перу, нағашыны үйден қуып шығу, біреуді атып тастау, тағысын-тағылар түкке де тұрмайды, олар менің тікелей мамандығыма қатысты қарекеттер, ал ғашық әйелдермен әңгіме-дүкен құру қызметтің қыл көпірі екен. Мен сізді аттай жарты сағат айналдырып көндіре алмай отырған жоқпын ба? Сонымен. Барасыз ба?

	- Барамын, - деп жай ғана жауап қайтарды Маргарита Николаевна.

	- Онда мынаны алыңыз, - деп Азазелло қалтасынан дөңгелек алтын қорапшаны суырып Маргаритаға ұсынып, ескертпе де жасады: - жә, тезірек жасырыңыз, әйтпесе өткен-кеткен көріп қояды. Бұл сіздің кәдеңізге асады, Маргарита Николаевна. Соңғы жарты жылда қайғыдан недәуір қартайып кеттіңіз. (Маргарита бұрқ ете қалды да, тез басылып еш жауап қатпады, ал Азазелло сөзін жалғастыра берді). Бүгін кешке, тура сағат тоғыз жарымда тыр жалаңаш шешініп тастап мынау маймен бет-аузыңызды және бүкіл денеңізді сылаңыз. Одан әрі ойыңызға келгенін жасаңыз, тек телефоннан аулақ кетпеңіз. Сағат онда телефон соғып, не керектің бәрін айтамын. Сіздің, ештеңеге алаңдауыңызға жол жоқ, апаратын жерге апарады өзіңізді, мазасыздық дегенді атымен білмейсіз. Түсінікті ме?



	Маргарита үндемей қалып, сосын ғана жауап қатты:



	- Түсінікті. Мынау зат таза алтыннан жасалған екен, салмағынан-ақ көрініп тұр. Олай болса, мені бір былық уақиғаға араластырғалы аузымды алып жатқандарыңызды жақсы түсініп тұрмын, бірақ оның сазайын соңынан мен тартамын ғой.

	- Бұл не өзі, - деп ысылдады Азазелло, - тағы бастадыңыз ба?

	- Жоқ, тұра тұрыңыз!

	- Помаданы қайтып беріңіз.



	Маргарита қорапшаны қолымен қысып ұстап, сөзін жалғастырды.



	- Жоқ, тұра тұрыңыз... Неге бел буып бара жатқанымды мен білемін. Бірақ бәріне де мен сол кемел үшін барамын, өйткені бұл әлемде одан басқа үміт жоқ менде. Алайда сізге айтайын дегенім, егер мені масқаралайтын болсаңыздар, ұяты өздеріңізге келеді.

	Иә, ұят болады! Мен махаббатым үшін өліп барамын! - деп кеудесін ұрып Маргарита күнге қарады.



	- Қайтарып беріңіз, - деп ызалана ысылдады Азазелло, -қайтарып беріңіз, барлығын да жын ұрсын. Мейлі Бегемотты жіберсін.

	- О жоқ! - деп дауыстап жіберді Маргарита өткен-кеткенді таң қалдырып, - бәріне де келісемін, мынау маймен сыланып сайқымазақ жасауға да келісемін, сайтанның сапалағы болуға да келісемін. Мынаны бермеймін.

	- Пәлі! - деп кенет Азазелло айғайлап жіберді де, көзі тас төбесіне шығып бақтың тортеміріне қадалып, саусағымен бәз-бір жақты нұсқады.



	Маргарита Азазелло нұсқаған жаққа қарады, бірақ айрықша ештеңе көре алмады. Сондықтан мұнда не сыр барын анықтау үшін Азазеллоға қарады. Алайда “Пәлі!” деген орынсыз сөздің сырын ашар ешкім болмады. Маргарита Николаевнаның жұмбақ сұхбаттасы табан астында ғайып боп кетті. Маргарита қолын шапшаң соғып, әлгі айғайдың алдында сөмкесіне тыға қойған қорапшаны іздеді, орнында екен. Сосын ештеңе ойлап басын қатырмай Маргарита Александр бағынан аулақ қашты.





Жиырмасыншы тарау


	АЗАЗЕЛЛО БЕТМАЙЫ



	Кешкі бұлтсыз аспанға ілініп қалған толған ай үйеңкі жапырақ-тарының арасынан сығалайды. Жөке мен мамыргүл ағаштары бақтағы топыраққа дөңгелек дақ құсатып өрнек сызып қойған сияқты. Фонары бар үшжармалы терезе ашық тұр, бірақ түсірілген перделері электрдің әлемет жарығымен жарқырап тұр. Маргарита Николаевнаның жатынжайында барлық шам жанып, ыбырсып жатқанның бәріне жарығын түсірді. Кереует үстіндегі көрпеде жейде, шұлық және іш киім жатыр, үйе салған ішкиімдер мыжыл-ған папирос қорабының қасында жерде домалап қалған. Кебіс түнгі үстелдің үстінде ішіліп таусылмаған бір тостаған сыра мен темекінің сөндірілмеген тұқылы түтіндеп жатқан шылымсал-ғыштың жанында тұр, орындықтың арқасына түнгі қара көйлек лақтыра салынған. Бөлмеде әтір иісі аңқиды, оған қоса әлдеқандай қызған үтіктің иісі келеді.

	Маргарита Николаевна трюмоның алдында жалаңаш денесіне серпе салатын бір ғана шомылу халатымен және күдері кебісімен отыр. Алтын баулы сағаты Маргарита Николаевнаның алдында Азазелло берген қорапшамен қатар жатыр, келіншек сағатынан көз алар емес. Кейде оған сағаты сынып, тілі қозғалмай тұрған тәрізденеді. Алайда ол баяу болса да жылжып жүріп тұр, ақыры сағаттың ұзын тілі тоғыздан жиырма тоғыз минөт кеткенін көрсетті. Маргаританың жүрегі аттай тулады, сондықтан ол қорапшаға бірден бас сала алмады. Оған батпақты балдырдың иісі шығатындай көрінді оған. Саусағының ұшымен Маргарита кремнен кішкентай ғана шұқып алып, алақанына жақты, одан саздауыт жердің шөбі мен орман иісі аңқыды. Сосын алақанымен бетмайды маңдайы мен бетіне жақты. Бетмай оңай жұғып, лезде ұшып кететіндей көрінді Маргаритаға. Бетмайды бетіне бірнеше рет сүйкеп, айнаға қараған Маргарита қолындағы қорапшасын сағатының үстіне түсіріп ап, әйнегін шытынатып алды. Маргарита көзін жұмып, сосын айнаға тағы бір мәрте қарады да, қарқылдап күліп жіберді.

	Айналасы пинцентпен қырпылған қасы қалыңдап, қара доға болып жасылмен боялған көзінің үстіне иіліп тұра қалыпты. Сонау қазан айында шебер ізсіз-түзсіз жоғалғанда түскен екі көздің арасындағы жалғыз сызық әжім де ізім-қайым. Самайындағы сарғыш көлеңке де ұшты-күйді жоқ, көзінің қиығындағы білінер-білінбес екі тор да кетіп қалыпты. Бетінің ұшы біркелкі қызғылт түске малынып, маңдайы аппақ, тап-таза боп, шаштараз бұйралаған шашы желкілдеп тұр.

	Отыз жасар Маргаритаға айнадан шашы қара бұйра, сыңғырлап тынымсыз күліп, тісін жарқылдата беретін жиырма жастағы ару мөлдіреп қарайды. Маргарита бір ырғып халатын сілкіп тастады да, жеңіл майлы кремнен көсіп алып, бүкіл денесіне жаға бастады. Денесі әп-сәтте күреңітіп, тотығып шыға келді. Сосын миынан ине суырып алғандай, самайының сыздауы, шекесінің шаншуы да сап тыйылды. Александр бағындағы кездесуден кейінгі ымшық-шымшық желге ұшқандай боп, қолы мен аяғының бұлшық еттері беркіп, сосын Маргаританың салмағы да жеңілдеп сала берді.

	Ол секіріп қап, кілемнен жоғары ауаға ілініп, қалықтап аз-кем тұрды да, сосын біртіндеп жерге қарай тартылып, еденге түсті.



	- Қарай гөр мына кремді! Бетмайды қара! - деп Маргарита мамықтаққа сылқ ете қалды.



	Маймен сылау оны сырттай ғана өзгертіп қойған жоқ. Енді оның тұла бойында, әрбір талшығында өзі керемет сезінген қуаныш қыз-қыз қайнап, көпіршіп жатты. Маргарита өзін азат, бәрінен ада сезінді. Оның үстіне ол ертеңгілік өзі айтқан сезік-сенімнің айна-қатесіз келгенін айқын сезінді, енді ол жекежайды да, бұрынғы тірлігін де түгел тастайды мәңгілік. Алайда сол бір бұрынғы тірліктен бөлініп шыққан бір ой бар, ол - өзін айрықша жоғары ұмсындырып, ауаға тартатын жаңа бір құбылыстың алдында соңғы борышын өтеп кету. Сондықтан ол жалаңаш болса да жатынжайдан күйеуінің кабинетіне қалықтай ұшып кіріп, жарығын жағып жазу үстеліне ұмтылды. Блокноттан жыртып алынған параққа ол қарындашпен мұқият етіп үлкен әріптермен былай деп жазды:



	“Кешір мені, мүмкін-қадерінше тезірек ұмыт. Мен сені мәңгілік тастап барамын. Іздеме мені, бәрібір одан пайда жоқ. Мен қайғы мен қапа шегуден мыстан болып кеттім. Өзімді-өзім алдарқатуым түбіме жетті. Кетер уақытым болды. Қош бол. Маргарита”.



	Жаны жай тауып Маргарита жатынжайына ұшып келді, оның ізімен оған Наташа да кірді. Оның құшақтап алып барған заттары - көйлектерімен иықағаш, өрнекті басорамалдар, көк жібек кебістер - бәр-бәрі еденге сау етті де, Наташа босаған қолын сілікті.



	- Немене, жақсымын ба? - деді қарлығыңқы үнмен Маргарита Николаевна қатты дауыстап.

	- Бұл қалай? - деп күбірледі Наташа шегіншектеп. - Мұны қалай жасап жүрсіз, Маргарита Николаевна.



	- Бұл бетмай! Крем, кәдімгі крем, - деп жауап қатты Маргарита жалт-жұлт еткен алтын қорапшаны нұсқап, айна алдында шыр айналып.



	Еденде мыж-мыж боп жатқан көйлекті ұмытып, Наташа жүгіріп келіп, айна алдында жатқан кремнің қалдығына көзі оттай жанып сұқтана қарады. Еріндері жыбырлап бірдеңе деп күбірлеп тұрған сыңайлы. Ол қайтадан бұрылып Маргаритаға ілтипатпен қарап сөйледі:



	- Теріңіз ғой, теріңіз қалай ғажап боп кеткен! Тұла бойыңыз түгел жарық шашып тұр, Маргарита Николаевна. - Алайда ол есін тез жиып алып, еденге түскен көйлекті көтеріп, сілкіп жіберді.

	- Таста! Таста! - деп шар ете қалды Маргарита, - таста бәрін, лақтыр! Әйткенмен, оны өзің ал, менен ескерткіш болсын. Ескерткіш ретінде ал деп тұрмын ғой. Бөлмеде не бар, барлығын да ал.



	Есі ауысқандай қалшиып Наташа біраз уақыт Маргаритадан көз алмай қарап тұрды да, сосын оның мойнына асылып, қайта-қайта сүйіп айғайлап жіберді.



	- Атлас сияқтысыз! Жалтырап тұрсыз. Тұла бойыңыз атластай жалтырайды. Ал қасыңыз ба, қасыңыз, тіпті айтары жоқ!

	- Шүберек біткеннің бәрін ал, әтірлерді де қалдырма, бәрін апарып сандығыңа сал, - деп айғайлады Маргарита, - асыл тастарға тиме, оларды алсаң, ұрланды деп айыптап жүрер.



	Наташа қолына тигеннің бәрін, көйлектерді, кебістерді, ішкиімдерді сыпырып-сиырып құшақтап алып жатынжайдан тұра жүгірді.



	Сол кезде шолақ көшенің басқа жағынан, ашық бір терезеден дабылды вальс шалқып, қақпаның алдына кеп тоқтаған машинаның гүрілі естілді.



	- Қазір Азазелло телефон соғады! - деп қалды Маргарита, көшеге төгіліп тұрған вальс ырғағына құлақ салып, - ол телефон шалады. Ал шетелдік қауіпті емес! Иә, мен енді оның қауіпті емес екенін білемін.



	Қақпадан шегініп, машина тағы гүрілдеді. Сыртқы есік қағылды, табан жолға төселген плиткалардан адымдаған аяқ дүбірі естілді.

	“Бұл Николай Иванович қой, адымдауынан-ақ біліп отырмын, - деп ойлады Маргарита, - қоштасарға өте қызықты әрі күлкілі бірдеңе жасау қажет болар”.



	Маргарита пердені жұлқи ашып, терезенің астыңғы жақтауына отырып, тізесін қолымен құшақтады. Ай сәулесі оны оң бүйірден аймалады. Маргарита басын айға көтеріп, жүзін ойлы-мұңлы етіп көрсетті. Сырттағы адым екі мәрте топылдап, кенеттен тына қалды. Айды тағы да тамашалап, әдеп үшін бір күрсініп қойып Маргарита басын бақ жаққа бұрып, шынында да Николай Ивановичті көрді, ол осы жекежайдың төменгі қабатында тұратын. Ай сәулесі Николай Ивановичке айқын төгіліп тұр. Ол ұзынтақта отыр екен, оған ойда жоқта тізе бүккені барлық жағынан көрініп тұрғандай. Көзіндегі пенснесі қисайып кетіпті, бірақ қолындағы портфелін кеудесіне қыса түседі.



	- Ау, Николай Иванович, сәлеметсіз бе, - деді мұңлы дауыспен Маргарита Николаевна, - қайырлы кеш! Сіз мәжілістен қайтып келесіз бе?



	Ол қолымен самайын сипап шашын түзеп алып, ашулана сөйледі Маргарита:



	- Бұныңыз дөрекілік, Николай Иванович! Қалай болғанмен де мен әйел емеспін бе! Сізбен сөйлесіп жатқанда үн қатпауыңыз, жауап қайтармауыңыз кісілік емес.



	Ай сәулесімен киген зелетінің соңғы түймесіне дейін жалтырап, шоқша сақалының соңғы ақ түгіне дейін көрініп тұрған Николай Иванович сұмдық бір мысқылмен мырс-мырс күліп, қысылғаннан өзін де ұмытқандай орнынан тұрып, қалпағын шешудің орнына портфелін жан-жағына бұлғап, аяғын бүгіп, билей жөнелетіндей көрінді.



	- Аһ, қандай жабырқау жан едіңіз, Николай Иванович, - деді сөзін жалғай түсіп Маргарита, - жалпы барлығыңыз да мені мезі етіп, зеріктіріп біттіңіздер, оны сөзбен айтып жеткізе алар емеспін, сондықтан да сіздермен айырылысатыным үшін сондай бақыттымын! Өшсінші қараларың, албасты басқырлар!



	Дәл осы кезде Маргаританың ту сыртынан жатынжайдағы телефон безілдеп қоя берді. Маргарита жақтаудан секіріп түсіп, Николай Ивановичті естен шығарып, телефонға жармасты.



	- Сөйлеп тұрған Азазелло, - деді трубкадан.

	- Айналайын, сүйікті Азазелло! - деп шыңғырып жіберді Маргарита.

	- Уақыт болды! Ұшыңыз, - деді Азазелло трубкадан, оның даусына қарағанда, оған Маргаританың шынайы, қуанышты шабыты ұнағаны аңғарылды. - Қақпаның үстінен ұшып өткенде: “Көз жетпейді!” деп айғайлаңыз. Сосын етіңізді үйрету үшін қаланың үстін бір орап ұшып, сосын түстікке қаладан аулақ, тура өзенге қарай самға. Сізді күтіп отыр!



	Маргарита трубканы ілуі мұң екен, көрші бөлмеден ағаш бірдеңе дүрсілдеп, есікті ұра бастады. Маргарита есікті айқара ашып еді кәдімгі еден сыпыратын шөтке қыл басы жоғары қарап билеген бойы жатынжайға зып берді. Сабының ұшымен едендегі жарықты тегістеп, жер тепкілеп терезеге ұмтылды. Қуаныштан шыңғырып жіберіп Маргарита шөткеге аттай мініп алды. Сонда ғана шабандоз келіншекке мынау әбігер қарбаласта киініп үлгермегені ойына сап ете қалды. Ол желдіртіп кереуетіне қайта оралды да, қолына алғаш түскен бір көгілдір жейдеге бас салды. Соны тудай желбіретіп, терезеден ұшып шықты. Бақ үстінде күмбірлеген вальс сазы үдей соқты.

	Терезеден Маргарита төмен сорғалап, ұзынтақта отырған Николай Ивановичті көрді. Ол орнында қалшиып қатып, асып-сасып жоғарыдағы тұрғындардың жатынжайынан шыққан айғай-шу мен тарсыл-гүрсілге құлақ тосып, тапжылар емес.



	- Қош болыңыз, Николай Иванович! - деп айқайлады Николай Ивановичтің алдында билей жүріп Маргарита.



	Ол аһ ұрып ұзынтақтан сырғанап, қолымен қарманып жүріп, портфелін де жерге түсіріп алды.



	- Мәңгілік қош болыңыз! Мен ұшып барамын, - деп айғайлады Маргарита даусы вальсті де басып. Осы арада ол жейденің түкке де керегі жоғына көзі жетіп, аярлана қарқылдап, оны Николай Ивановичтің басына жаба салды. Түк көрмей қалған Николай Иванович жерге гүрс ете қап, жолға төселген кірпіштің үстіне түсті.



	Соншалық ұзақ азап шеккен жекежайды ақтық рет шолғалы қайта оралған Маргарита лапылдаған жалыннан таңданыстан бұзылып кеткен Наташаның өңін көрді.



	- Қош бол, Наташа! - деп айғайлаған Маргарита шөткені шаужайлап, “көз жетпейді”, көз жетпейділеп, бұрынғыдан бетер дауыстап, жапырақтары бетін осқан үйеңкі бұтақтарының арасымен қақпадан асып, көшеге ұшып шықты. Оның ізімен әбден естен тандырып вальс самғады.





Жиырма бірінші тарау


	САМҒАУ



	Көзге көрінбеймін әрі еріктімін! Еріктімін һәм көзге көрін-беймін! Осылай өз көшесінен ұшып өтіп, Маргарита оны тік бұрыш жасап кесіп өтетін екіншісіне тап болды. Жамау-жасқаулы, қисық-қыңыр, ұбақ-шұбақ бұл көлденең көшеде есігі қисайған жермай дүкені бар екен, кәрәсінді ол күрішкелеп сататын көрінеді, шыбын-шіркей, бит-бүргеге қарсы қолданатын сұйықты да кіш-кентай флаконмен осыдан алады. Маргарита бұларды қас қағымда кесіп өтіп, сонда ғана ол қанша азат әрі көзге түспеймін дегенмен, аз-кем ақыл-парасат та керек екенін ұқты. Бір бұрышта қисайып тұрған фонарьға соғылып, майып болып кетуден оны бөгеп, бәз-бір ғаламат қана құтқарып қалды. Одан жалт бұрылып жалтарып кеткен Маргарита шөткені нығырақ ұстап, баяуырақ ұшты, электр сымдары мен табанжолдарға көлденең ілінген жарнамаларды мұқият бақылап отырды.

	Үшінші көлденең көше тура Арбатқа алып барды. Мұнда Маргарита шөткені қалай басқаруды жете меңгеріп алды, оның қолың не аяғың сәл тиіп кетсе, соған орай қимыл түзетінін түсінді, қаланың үстінде ұшып жүргенде желікпей, аса мұқият, әрі ықтиятты болу керек екен. Оның үстіне көлденең көшеде-ақ өткен-кеткеннің мұны мүлдем көрмейтіні әбден айқын болған. Ешкім де басын шалқайтып “ананы қара, ананы қара!” деп айқайлаған жоқ, шошып шоршып түскен жоқ, қиқылдап-шиқылдап естен танып құлап түскен жоқ, еренсіз күліп қарқылдаған жоқ.

	Маргарита үн-түнсіз, өте баяу, онша биік те емес, екінші қабаттың деңгейінде ғана ұшты. Соған қарамастан баяу ұшқанның өзінде көз қарықтыра жарқыраған Арбатта ол аздап ағаттық жіберіп алды, иығымен жебенің суреті салынған жарық түсіп тұрған бір дискіні қағып кетті. Бұл Маргаританың ызасын келтірді. Ол құлақкесті шөткені тежеңкіреп, екінші жаққа жалт беріп, сосын дискіге тұтқиылдан тарпа бас салып, шөткенің сабымен соғып күл-пәршасын шығарды. Сынықтары сатырлап ұшып, өткен-кеткен жалт бұрылып, бәз-бір тұста ысқырып та жіберді, Маргарита болса, әбес қылыққа бой алдырып, қарқылдап кеп күлді. “Арбатта абай болу керек екен, - деп ойлады ол. - Бұнда барлығы бытысып, шатасып кеткен екен, ненің не екенін біліп болмайды” Маргарита сымдардың арасымен сүңгуге кірісті. Оның астында тролейбустар мен автобустардың, машиналардың төбесі жүзіп бара жатты. Табанжолдарға жоғарыдан қарағанда кепкелердің өзені тасып ағып жатқандай көрінді. Осы өзендерден жылғалар бөлініп шығып, түнгі дүкендердің от көмейіне сүңгіп кетеді.

	“Е, мынауың бір машақат қой! - деп ыза болды Маргарита, -мұнда бұрылуың бір қиямет!” Ол Арбатты көктей өтіп, биігірек көтерілді, төртінші қабатқа деңгейлес ұшып, театрдың бұрыштағы ғимаратының көз қаратпайтын жарқыраған трубаларының жаны-нан өтіп, биік үйлер сап түзеген көлденең көшеге шықты. Олардың барлығының терезесі ашық екен, қайда болсын радиомузыка күмбірлейді. Әуесқойлықпен Маргарита сол терезелердің біріне үңілді. Асүйді көрді. Екі примус плита да гүжілдеп тұр, олардың қасында қолдарында қасық бар екі әйел бір-бірімен ұрысып тұр.



	- Шыққан соң артыңнан әжетхананың жарығын сөндіріп жүру керек, сізге осыны ерекше ескертемін, Пелагея Петровна, - дейді алдында буы бұрқырап бірдеңе пісіп жатқан кәстрөлі бар әйел, -әйтпесе сізді көшіру жөнінде арыз береміз.

	- Өзің жетісіп тұрған шығарсың! - деді екіншісі.

	- Екеуіңіз де жетісіп тұрған жоқсыздар, - деді дауыстап асүйдің терезе жақтауын жанай өтіп бара жатқан Маргарита. Екі әйел де дауысқа жалт бұрылып, қасықтарын ұстаған қалпы аңырып тұрып қалды. Маргарита қолын абайлай созып, екі примусты да сөндіріп, асүйге аялдамай, көшеге атып шығып ұша жөнелді. Әйелдер аһылап-үһілеп ауыздарын ашты да қалды.



	Ақыр соңында оның назарын зайыры жақында ғана салынып біткен сегіз қабатты әшекейлі алып үй аударды. Маргарита төмен құлдилап барып жерге қонды. Үйдің алдыңғы жағы қара мәрмәрмен қапталған екен, есіктері даладай кең, әйнектің аржағынан жиегі алтындаған фуражка мен швейцардың жалтыраған түймелері көрінеді, есіктің үстіңгі жағына алтынмен “Драмлит үйі” деп жазып қойылған.

	Маргарита көзін сығырайтып жазуға шүйіліп, “Драмлит” деген-нің не мағынасы барына ой жүгіртті. Сосын шөткені қолтығына қысып алып подъезге ұзынтұра швейцарды итеріп жіберіп кірді де, лифтпен қатар қабырғада ілулі тұрған үлкен қара тақтаны көрді, онда ақпен пәтерлердің нөмірі және тұрғындардың фамилиялары жазылыпты. “Драматургтер мен Әдебиетшілер үйінің” тізімін тәмамдап тұрғандардың аты-жөнін оқығанда Маргарита ышқына өксіп, өкіріп жылап жібере жаздады. Әуеге жоғарырақ көтеріліп олардың фамилияларын құныға оқи бастады: Хустов, Двубратский, Квант, Бескудников, Латунский...



	- Латунский! - деп шар ете қалды Маргарита. - Латунский! Мынау соның дәл өзі! Хас шебердің түбіне жеткен осы!



	Есіктегі швейцардың көзі атыздай боп, таңданыстан шоршып түсіп келіншектің қара тақтадағы тізімді оқып неге шырылда-ғанына түсінбей дал болды. Маргарита болса, бұл кезде баспалдақ-пен жанталаса жоғары көтеріліп, рақат бір сезіммен:



	- Латунский - сексен төрт! Латунский - сексен төрт деп жолай қайталай берді.



	Міне, сол жақта - 82, оң жақта - 83, әлі де жоғары, сол жақта -84. Осында. Міне, кәртішкесінде “О.Латунский” деп жазылған.



	Маргарита шөткеден қарғып түсті, қыз-қыз қайнаған табанын тас алаң жанына жағып салқындатты. Ол қоңырауды бір басты, екі басты. Ешкім есік ашқан жоқ. Маргарита қоңырау түймесін қаттырақ басты, қоңыраудың Латунский пәтерінде дарылдаған дыбысын келіншектің өзі де естіді. №84 пәтердің тұрғыны жамбасы табытқа тигенше трамвайдың астына түсіп опат болған марқұм МАССОЛИТ-тің төрағасы Берлиозға разы болуға тиіс. Сол кеште сол марқұмның қаралы мәжілісіне қатысамын деп Латунский жұма күні мыстан боп қаны қарайып кеткен Маргаритамен кездесуден аман қалды. Шамасы сыншы бақ жұлдызы оңынан туған адам болса керек.

	Ешкім есік ашқан жоқ. Сосын Маргарита қабаттарды санай отырып бар пәрменімен төмен құлдилап, төменге түскен соң көшеге атып шықты. Жоғары қарап, қабаттарды сыртынан тексерді, ондағысы Латунскийдің пәтері дәл қай тұста екенін білу болатын. Сөз жоқ, ол ғимараттың бұрышындағы бес қараңғы терезе болуы керек. Осы тоқтамға келіп, Маргарита ауаға көтеріліп, қас қаққанша болмай ашық терезеден қараңғы бөлмеге кірді, онда тек ай сәулесі түсіп жіңішке кілемше ғана жалтырайды.

	Сол кілемшемен жүгіріп отырып жарық жағатын түймешені тапты. Енді бір мезетте бүкіл бөлмелер жарқырап қоя берді. Шөтке бұрышта тұр. Үйде ешкім жоғына көз жеткізген соң Маргарита есікті ашып әлгі кәртішке осы тұста ма екен деп тексерді. Кәртішке орнында тұр екен. Маргарита діттеген жеріне тура түсіпті.

	Иә, күні осы уақытқа дейін сыншы Латунский сол бір сұмдық кешті еске алса, құп-қу боп бозарып кететін көрінеді, күні осы уақытқа дейін Берлиоздың есімін ілтипатпен атайтын көрінеді. Сол кештің қандай сұмдық қылмыспен аты шығатынын кім білсін, әйтеуір құдай сақтады ғой, сонда асүйден шыққан Маргаританың қолында зіл қара тас ауыр балға бар еді.

	Тыр жалаңаш, тек көзге көрінбейтін ұшқыр әйел өзін-өзі тізгіндеп, өзіне-өзі ақыл айтып, шыдамсыздықтан қолы қалтырады. Мұқият көздеп тұрып ол рояльдың пернелерін соққанда алғашқы аянышты ұлыған дауыс бүкіл пәтерді кернеп кетті. Еш кінәсі жоқ беккердің кабинеттік аппараты жан даусы шығып зар қақсады. Клавиштері ішіне кіріп кетіп, сүйек қаптары шытынап, жан-жаққа ұшты. Аспап гуілдеп, қырылдап, безектеп, даңғыр-дүңгір етті. Атылған тапанша даусындай гүрсілдеп, ауыр балғаның соққы-сынан аспаптың сыртқы жылтыр қабатының быт-шыты шықты. Алқына тыныстап Маргарита пернелерді пергілеп, балғамен мыжғылады. Ақыры, әбден қалжырап, аздап тыныстау үшін мамықтаққа сылқ етіп отыра кетті.



	Ваннадан су сұмдық сарылдап ағып жатты, ас үйде де солай. “Шамасы, су еденге жайылған шығар” деп ойлады Маргарита, сосын даусын шығарып:



	- Алайда жайланып отырар уақыт жоқ, - деді.



	Су енді асүйден дәлізге ағып жатқан-ды. Маргарита суды ас үйден шелекпен алып, сыншының кабинетіне тасып, жазу үстелінен жәшіктеріне құйды. Жалаңаяқ суды шалпылдатып жүріп балғамен осы кабинеттегі шкәптің есігін қақыратып, жатынжайға ұмтылды. Айналы шкәпті сындырып, одан сыншының кәстөмін суырып алып, сутолы ваннаға апарып салды. Кабинеттен алған сиясауыттағы шүпілдеген сияны жатынжайдағы екікісілік теңкиген кереуетке әкеп төкті. Оның қиратып бүлдіргендері өзін дән разы етіп, рақатқа бөледі, сонда да жасағаны түкке тұрғысыз боп көрініп, нәтижесі көңілін көншітпеді. Сондықтан ол ойына не келсе, соны істеді. Сол бөлмедегі фикус өсіп тұрған вазаны да қиратты. Рояль тұрған әлгі бөлмедегі ісін тындырмай, жатынжайға жүгіріп кеп, көрпелер мен ақжапқыштарды тілгілеп, әйнекке салынған суреттердің быт-шытын шығарды. Шаршағанын да сезген жоқ, тек тер тұла бойынан шүмектеп ақты.

	Бұл кезде Латунскийдің астындағы №82 пәтерде драматург Кванттың үй қызметшісі жоғарғы үйден шыққан тарсыл-күрсіл, салдыр-сұлдыр, жүгірістің не екенін түсінбей ас үйде шай ішіп отыр еді. Басын көтеріп төбеге қараған ол аппақ төбенің табанда түсін өзгертіп көгеріп бара жатқанын байқады. Дақ көз алдында ұлғайып, кенет көпіршіп тамшы аға бастады. Үй қызметшісі мұндай құбылысқа таңырқап, қашан төбеде су нөсерлеп жауып, еденге тырс-тырс тамғанша бірер минөт аңырып отырып қалды. Содан атып тұрып, тамшының астына леген тосты, жаңбырдай сорғалап аққан суға ол да ештеңе болмады, төбеден жауған жауын газ плитасы мен ыдыс-аяқ қоятын үстелді алып кетті. Сонда ғана үй қызметшісі жан даусы шығып шарылдап пәтерінен баспалдаққа атып шықты, сол сәт Латунскийдің пәтеріне де қоңырау шалынды.



	- Қоңырау шалынған екен, жиналатын уақыт болды деген сөз ғой бұл, - деді Маргарита. Шөткесіне мініп жатып есіктің құлып тесігінен шырылдап айғайлаған әйел даусына құлақ тосты:

	- Ашыңызшы, ашыңыз есікті! Дуся, аш! Сіздерден су ағып жатыр ма? Біздің үйді су алып кетті.



	Маргарита бір метрдей көтеріліп, люстраны салып өтті. Екі шам күл-талқан боп, әлеміш алқалары жан-жаққа ұшты. Есіктегі айқай тоқтап, баспалдақта топыр басталды. Маргарита терезеге қойып кетіп, аржағынан бір-ақ шықты және балғасын сілтеп әйнектерін сындырып кетті. Күл-пәршасы шыққан әйнектер плитамен көмкерілген қабырғаларды бойлап, тасқындап төмен құлады. Маргарита келесі терезеге жетті. Ту төменде жұрт әбігерге түсіп табанжолда жүгіріп жүр, подъезде тұрған екі машинаның бірі гүрілдеп кетіп қалды. Латунскийдің терезелерін түгел қиратып, Маргарита көрші пәтерге қалықтап барды. Соққы жиілеп, көше сатыр-күтір сыңғырға толып кетті. Бірінші подъезден швейцар жүгіріп шығып, жоғарыға қарады, не боп жатқанына бірден ой жүгірте алмай, аз-кем қобалжып тұрды да, бір шара жасап көру керек деген кісіше ысқырғышына жармасты. Сол ысқырықтың желімен сегізінші қабаттағы соңғы терезенің жайын тауып, Маргарита жетінші қабатқа түсіп, оның да әйнектерін қирата бастады.



	Үзақ жұмыссыздықтан зерігіп жапа шеккен швейцар айналы есіктерден сыртқа шыққанына мәз болды ма, ысқырғышқа жанын салды, Маргаританы сүйемелдегендей, терезеден-терезеге көшкен сайын ысқырығын үдетіп, әрбір соққы сайын ұртын томпайтып, ысқырғышты жанын сала үрлеп, шырылдаған үнімен ауаны тесіп, аспанға дейін жеткізді ысқырығын.

	Оның қайраты аласұрған Маргаританың күш-жігерімен ұласып зор нәтиже берді. Үйде үрей етек алды. Әрі сау әйнектер ашылып, олардан адам бастары көрінді де табан аузында ғайып болды, ашық терезелер керісінше жалма-жан жабылды. Қарсы беттегі үйлерде терезедегі жарық аясында адамдардың күңгірт сұлбалары көрініп, олар себепсізден-себепсіз Драмлиттің жаңа ғимаратында әйнектер неге сынып жатқанын білгісі келгендей.

	Көшедегі халық Драмлит үйіне қарай жүгірді, ал оның ішінде ешқандай мән-мақсатсыз сапырылысқан жұрт топырлап баспал-дақтарды босатар емес: Кванттың үй қызметшісі баспалдақпен жүгіріп бара жатқандарға пәтерді су алып кетті деп бажылдады, оған №80 пәтерде тұратын Хустовтың үй қызметшісі қосылды, олар Кванттың тап астында тұратын. Хустовтардың ас үйі мен әжетханаларының төбесінен су саулап кетіпті. Ақыры, Кванттар-дың асүйінің төбесінен сылақтың қалың бір қабаты құлап жууға қойған ыдыстарды тас-талқан ғып, шын нөсер енді басталды, сылақты ұстатқан торлардың арасынан лай су шелектеп атқылады. Сол тұста бірінші подъездің баспалдағында айғай-шу басталды. Төртінші қабаттың ақырғысының алдындағы терезені жанай ұшып бара жатып Маргарита үрейленгенінен басына противагаз киіп алған адамды көрді. Балғамен Маргарита оның да әйнегін бір ұрып, үрейін ұшырып, ізінше ол бөлмесін тастай қашты.

	Алапат талқандау күтпеген жерде тоқтады. Үшінші қабатқа сырғып түсіп Маргарита жеңіл қара перде ұсталған шеткі терезеге үңілді. Бөлмеде қалпақшаның астында әлсіз ғана шам жанып тұр. Бүйірлері торлы кішкентай кереуетте төрт жас шамасындағы ұл бала қорыққанынан тың тыңдап жападан-жалғыз отыр. Бөлмеде ересектерден ешкім жоқ. Тегінде пәтерден қашып кетсе керек.



	- Әйнектерді сындырып жатыр, - деп былдырлаған бала “мамалап” анасын шақырды.



	Ешкім де дыбыс бермеген соң ол:



	- Мама, мен қорқамын, - деді.



	Маргарита пердені ысырып тастап, терезеден ұшып кірді.



	- Мен қорқамын, - деп қайталаған бала қалтырап кетті.

	- Қорықпа, қорықпа, кішкентай! - деді Маргарита желден қарлыққан қылмысты даусын жұмсартпақ болып, - балалар ғой әйнек сындырып жүрген.

	- Прашпен атып жүр ме? - деп сұрады бала, қалтырауы тоқталып.

	- Иә, прашпен, прашпен атып, - деп растады Маргарита, - ал сен ұйықтай ғой.

	- Ол Синтик, - деді бала, - оның прашы бар.



	- Әрине, сол, әрине.



	Бала қулана әлдебір жаққа қарап, тағы да сұрақ қойды:



	- Ал, сен қайдасың, тәте?

	- Мен жоқпын ғой, - деп жауап қатты Маргарита. - Мен тек сенің түсіңе кіріп жатырмын.

	- Өзім де солай ойлап едім, - деді бала.

	- Сен жат енді, - деді әмірші үнмен Маргарита, - қолыңды бетіңнің астына бас, мен сенің түсіңе енейін.

	- Онда түсіме кір, түсіме, - деп келісті де, бала заматта қолын бетінің астына басып жата қалды.

	- Мен саған ертегі айтып берейін, - деп бастаған Маргарита қыз-қыз қайнаған алақанын баланың шашы алынған басына басты. - Дүниеде бір тәтей болыпты. Оның баласы жоқ екен, бақыт дегенді және де білмепті. Ол әуелі көзінің жасын көл қылып ұзақ жылапты, сосын ашуланшақ болыпты... - Маргарита үнсіз қалып қолын тартып алды да, бала ұйықтап қалды.



	Маргарита балғаны терезенің астыңғы жақтауына қойып, өзі ұшып шықты. Үйдің маңы дабыра-ду, дүрбелең. Сынған әйнектер аткөпір боп жатқан асфальтты табан жолмен жүгіріп жүрген жұрт бірдеңе деп айқайлайды. Олардың арасынан милиционердің де төбесі көрінеді. Тұтқиылдан қоңырау қағылып, Арбаттан көшеге баспалдақтары сорайған өрт сөндіретін қызыл машина келіп кірді.

	Одан арғысы Маргаританы қызықтырған жоқ. Бәзбір сымға тиіп кетпес үшін бағытын барлап алып шөткені қыса ұстап әп-сәтте пәлелі үйден жоғары самғап аулақ кетті. Төменде көше бұралаң-дап, бір бүйіріне қисайып жерге кіріп бара жатқандай көрінді. Оның орнына Маргаританың аяғының астынан төрт бұрышы жалтыраған жолдармен қиылған шатырлардың жиынтығы шықты. Кенет олар да бір жағына қарай ысырылып, от тізбектері бір-бірімен қосылып, тұтасып кетті.

	Маргарита тағы бір жұлқынып қалғанда жаңағы шатырлар жер астына түсіп кеткендей жоқ болып кетіп, олардың орнында қалтылдаған электр оттарының дариясы пайда болды, енді бірде дария тік көтеріліп, сосын басына шықты, аяғының астынан ай жарқырады. Маргарита аунап кеткенін біліп, қайта аунап қалыпты жағдайға түскенде дарияның ізім-қайым екенін көрді, оның орнына тек көкжиектегі қызғылт арай ғана қалыпты. Бір секөнттан соң ол да ғайып болып, Маргарита сол жағындағы аймен қапталдасып, жалғыз ұшып келе жатқанын түсінді. Оның шашы баяғыда-ақ дудырап кеткен, ал ай сәулесі оның сымбатты тәнін аймалады. Төменде екі қатар болып жағылған сирек оттар ұласып, үздіксіз екі от желісіне айналып, олардың өзі де ізінше жоғалғанына қарап Маргарита ғаламат шапшаңдықпен ұшып келе жатқанын ұғып, соған қарамастан тынысы тарылмағанына таңғалды.

	Арада бірнеше секөнт өткенде түу алыста төменде, қап-қараңғы қара жерде электр жарығының жаңа дариясы шалқып, ұшқан аяққа біраз ілесіп келді де, ұзамай ол да бұрандаша бұралып, жерге кіріп кеткендей жоқ болды. Тағы да бірнеше секөнт өткенде әлгі көрініс, әлгі құбылыс айнымастан қайта қайталанды.



	- Қалалар! Қалалар! - деп саңқ етті Маргарита.



	Осыдан кейін екі-үш мәрте төменнен қара қында жатып сұрғылт тартқан бәз-бір қылыштар көрді, бақса олары өзендер екен.

	Басын жоғары созып, солға қаратып ұшқыр бикеш үстінде жынды адамдай зымырап Мәскеуді қайта бетке алып ай бірге келе жатқандай сезінді, бірақ қызық қылғанда ол бір орнынан қалықтап қозғалған жоқ. Мұның өзі келіншекке айдың бетінде не барын бағамдап, күңгірт таңбалардың аждаһа ма, әлде басын артта қалған қалаға бұрған бүкір ат па - әйтеуір қайсы екенін анықтап алуына мүмкіндік туғызды.

	Осы кезде Маргаритаға бір ой келді, шын мәнінде ол шөткені есінен тандыра қатты айдап келе жатқан сыңайлы. Мұндай жыл-дамдық ештеңе де көрсетпей, самғаудан ешбір қызық таптыр-майды. Ұшып бара жатқан жағы бұны күте тұрады, сондықтан босқа сабылып бұндай биіктікте мұндай шапшаңдықпен заулаудың қажеті жоқ, деген сияқты біреу ақыл бергендей көрінді.

	Маргарита шөткенің қыл басын алға еңкейтіп, құйрығы жоғары көтерілетіндей жасап еді, ол жүрісін мейлінше баяулатып жерге жақындай түсті. Әуе шанасындай бұлайша төмен сырғанау оған барынша көп ләззәт әкелді. Жер оған көтерілген секілденіп, бұрынғы өң-түссіз қара қоюлықтың ойлы түндегі құпиясы мен кереметі ашылды. Жер оған қарай қозғалып, Маргаритаға жасыл жамылған орманның иісі келді. Ол шық жамылған шабындықтың тұманын ысырып, тоғанның үстімен ұшты. Дәл астында құрба-қалар дауыс қоса әндетіп, шалғайдан, неге екені белгісіз, жүректі толқытып пойыз өтті. Ұзамай Маргарита оны да көрді. Ол шегіртке құсап аспанға ұшқын шашып баяу жылжып барады екен. Маргарита оны да қуып жетіп, тағы да бір айна айдыннан өтті, оның төсінде екінші бір ай қалқып жүр, келіншек тағы да төмендеп, аяғы алып қарағайдың басына тиіп кете жаздады.

	Арт жақтан көбесі сөгілген ауаның ауыр шуы естіліп, Маргаританы қуып келе жатқан секілденді. Оқтай зулап ұшқан сол шуға бірте-бірте талай шақырым жерден шыққан әйел күлкісі қосылды. Маргарита бұрылып қарап, өзін бір қара күрделі зат қуып келе жатқанын көрді. Маргаританы қуып жетіп әлгі зат бұрынғыдан да айқындала түсті, одан біреудің салт мініп ұшып келе жатқаны көрінді. Ақыры, ол әбден айқындалды. Маргаританы қуып жеткен Наташа болып шықты.

	Шашы желмен жалбырап мүлдем тыржалаңаш ол майқанынан жарылған азбан доңызға аттай мініп ұшып келеді екен, азбанның алдыңғы тұяқтарына іліп алған портфелі бар, ал артқысымен ауаны есіп келеді. Ара-тұра ай сәулесіне шағылып жарқ ете қалып, сосын сөніп, мұрнының үстінен сырғып, тек бауға ғана іліккен пенсне азбанмен қатар ұшып келеді, қалпақ болса доңыздың көзіне түсе береді. Тесіле қараған Маргарита азбан доңызы Николай Иванович екенін таныды. Сондағы оның сақылдаған күлкісі Наташының сықылығына қосылып орманды жаңғырықтырды.



	- Наташка! - деп шырылдай айқайлады Маргарита. - Сен де креммен сыладың ба денеңді?

	- Жаным-ау, өзімді сылағаным өз алдына, - деп айғайлады Наташа қысқы ұйқыдан енді оянған орманды дүр сілкінтіп. - Ол кремді мынаның қасқа басына да жақтым ғой, менің француз патшайымым.

	- Ханшайым! - деп жыларман боп өкірді азбан шабандоз әйелді желе жортып әкеле жатып.

	- Жаным, Маргарита Николаевна! - деп шырылдады Маргарита-мен қатар ұшып келе жатқан Наташа, - кремді сұраусыз алғанымды мойындаймын. Біздің де өмір сүріп, ұшып жүргіміз келеді емес пе. Мені кешіріңіз, әміршім, енді мен оралмаймын, ақы берсе де оралмаймын. Ай, қандай тамаша, Маргарита Николаевна! Маған бұл сөз салып, ұсыныс жасады. - деп Наташа саусағымен қысылып, ырсылдап келе жатқан азбанның мойнынан нұқыды. - Сөз салды ғой, сөз. Сонда сен мені қалай атап едің, ә? - деп айқайлады ол еңкейіп азбанның құлағына.

	- Тәңірім дегенмін, - деп дүңк етті доңыз, - тек қыспашы, мен шапшаң ұша алмаймын ғой! Мынау маңызды қағаздарды шашып алуым мүмкін, Наталья Прокофьевна, мен мұныңа қарсымын.

	- Қағаз-мағазыңмен құры, басымды қатырма, - деп айқайлаған Наташа бұрынғыдан бетер сақылдап күлді.

	- О, не дегеніңіз, Наталья Прокофьевна! Біреу-міреу естіп қап жүрер.



	Маргарита Николаевнамен желдірте қатар ұшып келе жатып Наташа қарқылдай күліп, өзі қақпа арқылы ұшып кеткеннен кейін жекежайда не болып, не қойғанын дәптетті дерсің.



	Наташа сыйға алған заттарының ешқайсысына жоламай, өз киімдерін шешіп тастап кремге бас салып, дереу оны бет-аузы мен бүкіл денесіне жағады. Әудем болмай ол да қожайымына ұқсап шыға келеді. Наташа қуаныштан сақылдап күліп, айна алдында өзінің сиқырлы сипатына таңырқап тұрғанында есік ашылып, бикештің қарсы алдынан Николай Иванович шыға келеді. Ол толқулы екен, қолында Маргарита Николаевнаның жейдесі мен өзінің қалпағы және портфелі бар. Наташаны көріп Николай Иванович сілейіп тұрып қалды. Шаяндай қып-қызыл болып кеткен ол өзіне-өзі сәл келген соң жейдені жерден көтеріп, оны өзі алып келуді борыш санағанын мәлімдеді...



	- Не айтты дейсің ғой жексұрын! - деп шиқылдап сілесі қата күлді Наташа! - Не айтып, қалай қызықтырмақ болғанын қайтер-сің-ау! Қанша ақша тықпалады десеңші. Клавдия Петровна ештеңе білмейтін болады, дейді. Не, өтірік айтып келді дегің бар ма? -деп дігірледі Наташа азбанға, ол болса ұялғансып бетін бұра береді.



	Жатынжайда алысып-жұлысып жүріп Наташа Николай Ивановичке кремді бірер сүйкеп жіберіп еді, таңданғаннан өзінің де үні шықпай сілейіп тұрып қалды. Қадірменді төменгі тұрғынның беті бес тиындық бақырдай дөңгеленіп шыға келді, ал қолдары мен аяқтары табанда тұяққа айналды. Айнадан өзін көрген Николай Иванович иттей ыза боп, қасқырша ұлыды, бірақ енді бәрі де кеш еді. Бірнеше секөнттан кейін ерттеп мінілген ол уайым-қайғыдан өкіріп жылап, Мәскеуден беті ауған жаққа қарай ұша жөнелді.



	- Менің қалыпты бейнемнің қайтарылуын талап етемін! - деп не ызаланғаны, не жалынғаны белгісіз, азбан доңыз қырылдай қорсылдады. - Заңсыз жиынға ұшып барар жайым жоқ! Маргарита Николаевна, үй қызметшіңізді тәртіпке шақырып, тыюыңыз керек.

	- Аһ, енді мен саған үй қызметшісі болдым ба? Үй қызметшісі дейсің бе? - деп шаптыққан Наташа азбанның құлағын шымшыды. - Бүгін ғана тәңірің болғаным қайда? Сен мені қалай атап едің?



	- Шолпан деп! - деп жыларман боп жауап берген азбан тастардың арасымен буырқанып ағып жатқан жылғаның үстінен ұшып бара жатып, жағадағы жаңғақ шоғының бұталарын тұяғымен судыр еткізді.

	- Шолпан! Шолпан деймісің! - деп жеңісіне масайраған Наташа бір қолымен бүйірін тіреп, бір қолын айға жайды. - Маргарита!

	Патшайым! Мені осы мыстан қалпымда қалдырсын деп сұраңызшы. Билік берілген жансыз, сізге бәрін де жасайды.



	Маргарита бірден үн қатты:



	- Жарайды, жақсы! Уәде етейін!

	- Рақмет! - деп саңқ еткен Наташа кенет қаттырақ айқайлап, қапалы үнмен жөнеледі: - Ой-гөй-гөй! Тезірек деймін, тезірек! Кәне шапшаңдат, жылдамырақ ұш! - деді ол ессіз шабыста біраз етінен айырылған азбанның бүйіріне өкшесін қадай түсіп, лажсыз доңыз қайта жұлқынып, ауаның көбесін сөге-мөге ілгері ұмтылады, қас қаққанша болмай Наташа адақтап алға шығып, ұзамай қара нүктеге айналып, енді біраздан соң мүлдем көрінбей кетті, оның самғаған шуы да кеңістікке сіңіп, естілмей қалды.



	Маргарита бұрынғысынша баяу ұшып елсіз-күнсіз жерде жеке-жеке алып қарағайлардың арасында қойтастары шашыраған жоталардың үстімен келеді. Ұшып келе жатып ол шамасы Мәскеу-ден тым алыста шығармын деп ойлады. Шөтке қарағайлардың басында емес, бір жағы ай нұрымен күмістей жылтыраған діңдердің арасымен ұша бастады. Ұшқан келіншектің жердегі жеңіл көлеңкесі алдына түсіп, ай енді Маргаританың арқасын сәулелен-дірді.

	Маргарита судың жақын екенін сезіп, мақсатына таяу қалғанын шамалады. Қарағайлар да ыдырап, Маргарита ауамен ақырындап аппақ борлы жарға да жетті. Жардың басына тұман ілініп, төменде көлеңке жамылып өзен жатыр. Тек жардағы бұлттарға қонақтаған тұманның арасынан қарсы жағалаудың біртегіс жазық екені аңғарылды. Ондағы дәу мәуелі ағаштардың саясында жалғыз-жарым топ құрғандар жаққан алаудың оттары ұшқындап, қозғалып жүрген бір сұлбалар көрінеді. Маргаритаға со жақтан бір дуылдаған көңілді әуен ескендей көрінді. Одан әрі көз жетер жерде күмістей жылтыраған жазықтан не елді мекеннің, не пенде баласының белгісі білінбеді.

	Маргарита жардан төмен қарғып, лезде судан бір-ақ шықты. Әуедегі үрдіс жүрістен кейін су оны арбады да тұрды. Шөткені лақтырып тастап салқын суға қойып кетті басымен. Оның жеңіл денесі суға жебедей сүңгіп, шашыраған су тік шаншылып, айға қарай атылды. Ет үйренген су моншадағыдай жып-жылы боп кетті, түпсіз тереңнен сүңгіп шығып, Маргарита түн жамылып, жападан-жалғыз осынау өзенде құмардан шыққанша малтады.

	Маргаританың қасында ешкім болмайтын, бірақ аздан соң бұталардың аржағынан сыбдыр шығып, пысқырған, түшкірген дыбыс естілді, зады онда да біреу суға түсіп жүрген болды.

	Маргарита жағаға жүгіріп шықты. Шомылудан кейін денесі дуылдап жанып барады. Ешқандай шаршау-шалдығуды сезінбей, дымқыл шөптің үстінде билей жөнелді. Кенет биді кілт үзіп, сақтана қалды. Пысқырған дыбыс жақындап, қызыл шіліктің сыртынан артқы етегі желкеге түсіп майысқан қара жібек цилиндр қалпақ киген, қара бәтеңкелі шомылушы мәнзелдес жалаңаш жуан біреу шыға келді. Оның ырсылдап, ықылық атуына қарағанда, біраз сілтеген сияқты, оны судан ескен коньяк иісі де дәлелдеп тұрғандай.



	Маргаританы көріп жуан тесіле қарап, сосын қуанышы қойнына сыймай айқайлап жіберді.



	- Бұл не? Оның өзін көріп тұрмын ба? Клодина, бұл сенбісің, қабақ шытуды білмейтін қайран жесір? Сен де осындамысың? -деп ол амандасқалы ұмтылды.



	Маргарита шегініп кетіп, лайықты жауап қатты:



	- Кетші әрі, сайтанның сапалағына! Мен саған қайдағы Клодина? Кіммен сөйлесіп тұрғаныңды көрмейсің ба?! - Сәл ойланып, ол өз сөзіне ұбақ-шұбақ боқтықты қосып, сыбап берді. Осының бәрі жеңілтек жуанға айықтырарлық әсер етті.

	- Ой, - баяу ықынып қалған ол дірілдеп кетті, - кешіріңіз кең пейілмен, жарқын жүзді королева Марго! Мен жаңылысып кетіппін. Оған кінәлі қарғыс атқыр коньяк. - Жуан бір тізерлеп отырып, цилиндрін бұлғап, тағзым етіп, орыс сөздерін французшамен бытыстырып, түкке тұрғысыз бір той, жақын досы Париждегі Гессардың үйленуі туралы, коньяктың қырсығынан жіберген қателігіне қапалы екені туралы біраз мылжыңдап берді.

	- Сен ең құрығанда шалбарыңды кисең етті, иттің баласы, -деді сәл жұмсарып Маргарита.



	Жуан Маргаританың ашуы басылғанын байқап қуана елпілдеп, дәл қазір шалбар кимей жүрген себебі алаңғасарлықтан оны осының алдында ғана шомылған Енисей өзенінде ұмытып қалдыр-ғанын, сырық сілтем жер ғой қазір-ақ ұшып барып алып келетінін кешірімі мен ілтипатынан үміт етіп, артымен шегініп, барып-барып суға шалқасынан күмп етті. Алайда құлап жатып та ол бакенбард көмкерген бетіндегі таңданыс пен адалдық күлкісінен айырылған жоқ.

	Маргарита қатты бір ысқырып жіберіп, жетіп келген шөткесіне ерттеп мініп, өзеннің үстімен қарсы бетке ұшып барды, бір таудың көлеңкесі мұнда жетпей, жағалаудың бәрі ай сәулесіне малынып тұр екен.

	Дымқыл шөпке Маргаританың табаны тиюі мұң екен, шалқыған сазды әуен одан сайын үдеп, алау оттың ұшқыны молырақ шашырап лапылдай түсті. Сырға сынды дөңгелек түкті бүршіктері айға шағылған дарақ бұтақтарының саясында екі қатар тізіліп жуанбас құрбақалар алқымын жел кеулеп әдеттегі табиғат маршына басып отыр. Жарық шағыратын сасық қоңыз шалшық сазгерлерінің алдындағы сәмбі талда олардың нотасына жарық түсіріп тұрған тәрізді, ал бақалар шынында алау оттың жарығымен ойнап жүр.

	Марш Маргаританың құрметіне ойналды. Оған арналған қабылдау барынша салтанатты болды. Мөлдіреген сусұлулар өзен үстіндегі қосыла айтқан әнін қоя салып, балдыр бұлғап Маргарита-ға қошемет көрсетіп, бос жатқан жасыл жағада олардың құттық-тауы ұзақ уақытқа дейін естіліп жатты. Жалаңаш мыстандар дарақтың сыртынан жүгіріп шығып, бір қатар сап түзеп, иіліп-бүгіліп, сарай салтанатымен тағзым етті. Ешкісирақ біреу ұшып келіп, оның қолына бетін төсеп, патшайымның қалай шомылғанын сұрап, сәл қисайып, демалуды ұсынып, шөптің үстіне жібек мата тастады.



	Маргарита солай жасады да Ешкісирақ оған бір бокал шампан әкеліп, келіншек оны ішіп салды, жүрегі де бірден жылып қоя берді. Наташаның қайда екенін сұрап, оның шомылып алып азбан доңызымен алға, Мәскеуге қарай ұшып кеткенін, ондағы мақсаты Маргаританың ұзамай келетінін ескертіп, оған сәнді киім-кешек әзірлеуіне көмек көрсету екенін білді.

	Маргаританың қызыл талдардың саясында аз уақыт болуы бір көрініспен есте қалды. Ауада ысқырық естілді, бір қара дене діттегенінен мүлт кеткендей, суға келіп құлады. Әудем болмай Маргаританың алдынан анау жағалауды ыңғайсыздау кездескен бакенбардты жуан шыға келді. Зайыры ол Енисейге барып та келген болуы керек, шалбар түгел фрак та киіп келіпті, бірақ үсті-басы малмандай су. Коньяк оны тағы да ұятқа қалдырды, суға түсіріп жіберді. Алайда осындай қайғылы жағдайда да ол жылмиып күлуінен жазған жоқ, сондықтан күлкіге көмілген Маргарита оған қолын сүюге рұқсат етті.

	Сосын барлығы жинала бастады. Сусұлулары ай жарығымен соңғы биін билеп, көзден ғайып болды. Ешкісирақ Маргаритадан өзенге немен келгенін тағзым ете сұрап, шөткені ерттеп мініп келгенін естігенде былай деді:



	- О, оныңыз не, қолайсыз ғой ол, - деп қас қаққанша болмай, екі бұтақтан күмәнділеу телефон жасақтап, біреуге қоңырау шалып, табан аузында машина жіберуін талап етті, талабы бір минөттің ішінде орындалды да. Аралға үсті ашық буырыл машина келіп тоқтай қалды, тек жүргізушінің орнында әдеттегі шофер емес ала фуражка киген, жеңді білектей қолқабы бар ұзын тұмсық алып қара құзғын отыр. Арал бос қалды. Айдың алауында мыстандардың бәрі ұшты-күйді жоғалды. Алау от жанып болып, шоғы күлгін сұр күлге айналды.



	Бакенбардалы мен ешкісирақ Маргаританы қолтықтап артқы кең отырғышқа жайғастырды. Машина гүр етіп, қарғып кетті де, лезде айдың өзіне дейін көтерілді, арал да, өзен де жоқ болды, Маргарита Мәскеуге тартты.





Жиырма екінші тарау


	ШЫРАҒДАН ЖАРЫҒЫ



	Жер бетінен биік ұшып бара жатқан машинаның біркелкі гуілі Маргаританы әлдилеп, ай жарығы жанына жағып бойын жылытты. Көзін жұмып, бетін желге беріп ол бәз-бір мұңмен артта қалған беймәлім жағалауды ойлап, оны енді қайтып көрмейтінін сезінді. Бүгінгі кештің сиқырлығы мен ғажаптығының бәр-бәрін көргеннен кейін оны енді қонаққа апара жатқанын сезді, бірақ одан тайсақтап қорыққан жоқ ол. Онда өз бақытын қайтарып алуға қол жеткізем деген үміті оны жаужүрек өжет етті. Әйткенмен, машинада бұндай бақыт туралы ұзақ армандауға мүмкіндік болған жоқ. Құзғын өз ісін жақсы білгендіктен бе, әлде машина жақсы болғандықтан ба, Маргарита әне-міне көзін ашса, төменде түнерген ну орман емес, Мәскеу оттарының толқындаған дариясы жатыр. Қара құс-шофер ұшып келе жатып алдыңғы доңғалақты бұрап ағытып, машинаны Дорогомиров ауданындағы иесіз бір зиратқа қондырды. Ештеңе жайлы сұрамаған Маргаританы бір құлпытастың қасына түсіріп, шөткені қолына ұстатып, құзғын машинаның моланың сыртындағы жарға бағыттап қоя берді де, өзі ілтипатпен қолын шекесіне қойып, доңғалаққа мінді де, ұшып жүре берді.



	Сол сәт ескерткіштердің бірінің сыртынан қара плащ көрінді. Азуы айға шағылған Маргарита Азазеллоны таныды. Ол ыммен Маргаританы шөткеге мінуге шақырды, өзі сайыс қылышқа ырғып мініп, екеуі де ешкімнің көзіне түспей заулап, Садовая көшесіндегі №302-бис үйдің қасына кеп қонды.

	Қолтығының астына шөтке мен қылышты қысып жолсеріктер қақпаның астынан өтті, Маргаританың көзі қақпа алдында шамасы біреуді күткен сияқты биік өкше етік киген кепкелі кісіні шалып қалды. Азазелло мен Маргаританың адымы қанша майда болғанмен жалғыз адам оны сезіп қалды, бірақ дүсірдің қайдан шыққанын біле алмай басы қатты.

	Осыған таңғажайып ұқсас екінші кісіні олар алтыншы подъездің аузында ұшыратты. Тағы да әлгіндегі уақиға қайталанды. Адым-дар... әлгі кісі мазасызданып жалт бұрылды да, тұнжырап қабағын түйеді. Есік ашылып, жабылған кезде көзге көрінбей кіріп бара жатқандардың ізімен жүгіріп барып подъезді қарайды, қарағанмен де, әрине, ештеңе таба да, көре де алмайды.

	Осы екіншіге, демек біріншіге ұқсас, айнымайтын көршілесі сияқты үшінші кісі үшінші қабаттың алаңқайында кезекші боп отырды. Ол бір ащы темекі тартып отыр екен, қасынан өте бере түтінге қақалып Маргарита жөтеліп қалды. Шылымшы біреу шымшып алғандай отырған орындығынан атып тұрып, жан-жағына алақтай қарап, баспалдақтың қалдайын ұстап, төменге үңілді. Бұл кезде Маргарита өзін алқалаушымен бірге №50 пәтердің есігі алдында тұрған-ды. Қоңырау шалған жоқ, Азазелло өз кілтімен есікті шулатпай ашты.

	Әуелі Маргаританы қайран қалдырғаны өзі тап болған қараңғы түнек болды. Зындандағыдай қараңғылықта ештеңе көрінбейді, сондықтан сүрініп кетпес үшін Маргарита Азазеллоның плащынан ұстады. Алайда осы арада алыстан жоғарғы жақта бәз-бір шамның оты жылтырап, жақындай түсті. Азазелло жүріп келе жатып Маргаританың қолтығына қысқан шөткесін тартып қалып еді, ол ізім-ғайым жоқ болды. Енді олар бір екі кең сатымен көтеріліп келе жатты, Маргаритаға оның шеті, шегі жоқ сияқты көрінді. Оны таң қалдырғаны әдеттегі Мәскеу пәтерінің алдыңғы бөлмесінде көзге көрінбейтін, бірақ жақсы түйсілінетін шеті-шегі жоқ баспалдақтың кездесуі. Міне, енді өрлеу тәмамдалып, Маргарита бір алаңда тұрғанын түсінді. Жарық тіптен таяп келіп, Маргарита қолына шамдал ұстаған ұзын бойлы, қара кісінің жарық түскен жүзін көрді. Бұл күндері оның жолында тап болған кез келген бейбақ тіпті шабдал тілінің әлсіз жарығының өзінде де оны бірден таныр еді. Бұл Коровьев һәм Фагот болатын.

	Рас, Коровьевтің сырт пішіні тіптен өзгеріп кеткен. Қалтылдаған жарық шытынаған пенснеге шағылған жоқ, оны баяғыда жуынды-шайындыға лақтырып тастау керек еді. Жарық монокльге шағы-лысты, бірақ бұл да сынық болатын-ды. Жексұрын бетін сұсты етіп тұрған мұрты тікірейіп, майлап алынған, ал Коровьевтің қара боп көріну сыры оп-оңай, ол қара фрак киген. Сондықтан оның тек кеудесі ғана ағараңдайды.

	Сиқыршы, регент, әзәзіл, аудармашы, былайынша нақты кім екенін тірі пенде білмейтін, бір сөзбен айтқанда, Коровьевтің өзі тағзым етіп, шамдалды ауада бұлғалаңдатып Маргаританы соңынан еруге шақырды. Азазелло ізім-қайым.

	“Біртүрлі таңданарлық кеш, - деп ойлады Маргарита. - Мен барлығын күткен едім, бірақ бұндайды күткен емен. Немене, бұлардың электр жарығы сөніп қалған ба? Ең қайран қаларлығы -мынау үйдің көлемі. Осылардың бәрі бір ғана Мәскеу пәтеріне қалай сығылысып, сыйып тұр? Қайтсе де сыймайды ғой, сыймайды.

	Коровьев шамдалының жарығы әлсіз көрінетін себебі ол бағандары бар дағарадай, тіпті алғаш көргенге шеті жоқ, қараңғы шексіз бірдеңе сияқты әсер ететін атшаптырым залда тұрғанынан екенін Маргарита түсінді. Бәз-бір диванның қасына келіп Коровьев аялдады да, шамдалын тұғыр жәшіктің үстіне қойып, Маргаритаға отыр деп ым қақты, өзі келіп тұғыр жәшікті шынтақтай оның жанына келіп жайғасты.



	- Өзімді таныстыра кетуіме рұқсат етіңіз, - деп сызылды ол, -Коровьев деген мен боламын. Сізді жарықтың жоқтығы таң қалдырып отыр ма? Үнемдеген түрлері шығар деп ойлаған болар-сыз, әрине. Олай болса, бүгін келіп тізеңізді құшақтай жығылатын жендеттердің кез келген бірі ана тұғырға қойып менің басымды шапсын. Мессир тек электр жарығын ұнатпайды, сондықтан біз жарықты соңғы сәтте ғана береміз. Онда жарықтан кемдік көрмейтіндігіңізге кәміл сеніңіз. Жалпы оның азырақ болғаны да жаман болмас еді.



	Коровьев Маргаритаға ұнады, оның көке мылжыңы жұбанар-лықтай әсер етті.



	- Жоқ, деймін-ау, - деді Маргарита, - мені таңғалдырып отырғаны мынадай атшаптырым залдың қай жерге сыйып тұрғаны. - Ол қолымен мегзеп залдың дағарадай екенін атап көрсетті.



	Коровьев жылы жымиып қойды, содан мұрнының үстіндегі қатпарларының көлеңкесі де қозғалып кетті.



	- Дүниедегі ең оңай нәрсе осы! - деді ол. - Бесінші өлшеммен жақсы таныстарға үйді қалаған шекке дейін көбейту түкке де тұрмайды. Одан да артығын айтайын, қадірмен ханым, ол шекті қанша созарыңды кім білсін. Айтқандай, бесінші өлшем туралы, жалпы өлшем деген жайында түк түсінігі жоқ адамдарды да білетінмін, - деп мылжыңын одан әрі қаузады Коровьев. - Тұрған жайды ұлғайту былай тұрсын, ғажайыптар жасаудың не екенін білмейтін де пенделер аз емес. Мәселен, маған біреудің мынадай уақиғаны айтқаны бар: бір азамат Земляной валдан үш бөлмелі пәтер алып, ешқандай бесінші өлшемсіз-ақ оны төрт бөлмеге айналдырып алыпты, сондағы жасағаны біреуінің ортасына қоршау қойып, екі бөлген.

	Сосын оны ол Мәскеудің әр ауданындағы бөлек екі пәтерге айырбастаған, біреуі - екі, біреуі және үш бөлмелік. Сөйтіп, бес бөлме жасаған, келісесіз ғой осыған. Онымен де қоймай үш бөлмелігін екі екі бөлмелік жеке пәтерге және айырбастайды. Сонымен ол, өзіңіз көріп отырғандай алты бөлменің иесі болып шыға келеді. Рас, олары Мәскеудің әр түкпірінде шашырап жатыр. Ол енді өзінің ең соңғы керемет айналымына аяқ басыпты, газет-терге Мәскеудің әр ауданындағы екі бөлмелік үш пәтерімді Земляной валдан бесбөлмелі бір пәтерге айырбастаймын деп хабарландыру беріпті. Алайда оның қызметі өзіне қатыссыз себептермен тоқтатылыпты. Бәлкім, ол қазір де бәз-бір бөлмеде тұратын болуы керек, бірақ Мәскеуде емес екеніне сізді сендіре аламын. Міне, осындай да пысықайлар болады, ал сіз бесінші өлшемнің не екенін білмей, дал боп отырсыз.

	Маргарита бесінші өлшемді ойлап бас қатырмай, Коровьевтің кім екенін миға салып, ой таразысына тартып отырған-ды, пәтер пысықайы туралы хикаяны тыңдап көңілдене күліп жіберді. Коровьев әңгімесін жаңадан жалғастырды:



	- Енді іске көшейік, іске, Маргарита Николаевна. Сіз өте-мөте ақылды әйелсіз, әрине, біздің қожайынымыздің кім екенін аңдаған боларсыз.



	Маргаританың жүрегі дүрсілдеп басын изеді.



	- Міне, міне, бәсе! - деді Коровьев. - Біз кез келген бүкпе мен құпияның дұшпанымыз. Жыл сайын мессир бір мәрте бал беріп, кеш ұйымдастырады. Ол көктемгі толған айдың балы немесе жүз корольдің тойы аталады. Ал халық деген! - Осы арада Коровьев тісі ауырғандай жағын басты. - Айтқандай, оған өзіңіздің де көзіңіз жетеді. Сонымен, былай мессир бойдақ, әрине, оны өзіңіз де іштей сезіп жүрген шығарсыз. Оған қожайым керек, - деп Коровьев қолын жайды, - ал қожайымсыз күннің қараң екеніне келісесіз ғой...



	Маргарита Коровьевті бір сөзін де шашау шығармай тыңдауға тырысты, жүрегінің түбі салқын тартып, бақытқа деген үміт басын айналдырды.



	- Қалыптасқан бір дәстүр бар, - деді одан әрі Коровьев, -балдың қожайыны сөзсіз Маргарита есімді болуы керек, - бұл бір, екіншіден, ол жергілікті жердің тұрғыны болуға тиіс. Ал біз, өзіңіз көріп отырғандай, саяхаттап келіп қазір Мәскеуде тұрып жатыр-мыз. Мәскеуден біз жүз жиырма бір Маргарита таптық. Сенесіз бе, сенбейсіз бе, талғамымызға солардың бірі сай келмеді, - деп Коровьев өкінішпен санын соқты. - Міне, ақыры бақытты тағдыр-талғамыңыз...



	Коровьев еңсесін еңкейтіп мәз болды да, Маргаританың жүрегі тағы да мұздап қоя берді.



	- Қысқартып айтқанда, осы міндетті мойныңызға алудан бас тартпайсыз ғой? - деп сұрады Коровьев.

	- Бас тартпаймын, - деп нық жауап берді Маргарита.

	- Әрине! - деп шамдалды көтерген Коровьев, - Онда соңыма еріңіз, - деді.



	Олар бағандардың арасымен жүріп отырып ақыры басқа бір залға шықты, неге екені белгісіз, мұнда лимон иісі аңқиды, әлде бір сыбдыр естіліп, бірдеңе Маргаританың басына тиіп кетті. Ол дір ете қалды.



	- Шошымаңыз, - деп жылы ғана жұбатқан Коровьев Маргарита-ны қолтығынан ұстады. - Бегемоттың бал алдындағы айла-шарғысынан басқа ештеңе емес бұл. Жалпы сізге батылым барып айтар болсам, ешқашан ештеңеден қорықпаңыз, Маргарита Николаевна. Қорқу деген ақылға қонбайды. Бал салтанатты болып дүркіреп өтуге тиіс, оны сізден жасырып қайтемін. Талайлардың бет-жүзін, бір кезде мейлінше ұлық болған биліктің ауқымын көреміз. Алайда олардың мүмкіндігі мен нөкері болып табылатын тұлғаның мүмкіндіктерімен салыстырғанда титімдей жоқ екенін ойлағанда күлкің келеді, тіпті мұңға батасың. Иә, оның үстіне қаныңыз король тұқымынан ғой.



	- Қалайша қаным король тұқымынан болады? - деп үрейлене сыбырлады Маргарита.

	- Аһ, королева, - деп ойнақылана зыпылдады Коровьев, - қан мәселесі әлемдегі ең қиын күрделі мәселе. Әгарки ұлы әжелердің кейбірінен, әсіресе момынсуымен аты шыққандарынан сұрай қалсаңыз, талай құпияның беті ашылады, Маргарита Николаевна. Бұл жайында айтқанда, карталарды көз алдап ғажайып ауыстыру-дың тәсілдерін еске түсірсем, күнәлі болмаспын, сірә. Тектік кедергілер де, мемлекеттер арасындағы шекаралар да іске аспай қалатын бір нәрселер болады. Тағы бір тұспал: француздардың он алтыншы ғасырда өмір сүрген бір королевасы оның айдай ару немене қызын мен қисапсыз көп жылдар өткен соң Мәскеудің думанды залдарында қолтықтап жүреді деп біреу айтса, айран-асыр, таң-тамаша қалар еді. Ал біз келдік!

	Осы арада Коровьев шамдалды үрлеп қалып еді, ол қолынан ғайып боп кетті де, Маргарита еденнен бәз-бір қара есіктің астынан шыққан бір жолақ жарықты көрді. Коровьев сол есікті қақты. Маргаританың толқығаны соншалық, тісі тісіне дейін сақылдап, арқасын аяз қарып өткендей болды. Есік ашылды. Бөлме шағын ғана екен. Маргарита үстінде умаждалған кір ақжапқыш пен жастық жатқан кең емен кереуетті көрді. Кереуеттің алдында сирақтары өрнекті емен үстел тұр, оған тырнақты құс табандары мәнзелдес ұя бар шырағдан қойылған. Сол жеті алтын табанда қомақты балауыз шырақ жанып тұр. Одан өзге үстел үстінде керемет талғаммен жасалған фигуралары көз тартқан үлкен шахмат тақтасы бар. Сүртілген кішкентай кілемшенің үстінде аласа орындық көзге түседі. Тағы бір алтын тостаған мен бұтақтары жыланға ұқсатып жасалған басқа шырағдан тұрған үстел бар екен. Бөлмеден күкірт пен қарамай иісі шығады, шырағдандардың көлеңкесі айқасып еденге түскен.

	Бөлмедегілердің ортасынан енді фрак киіп кереуеттің бас жағында отырған Азазеллоны Маргарита бірден таныды. Әсем киінген Азазелло Александр бағында Маргаритаға қарақшы ұсқынында келген жанға әсте ұқсамайды, келіншекке ол сырбаз сыпайылықпен тағзым етті.

	Варьетенің құрметті буфетшісін қатты қысылтқан, бақытқа орай сеанс күні түнде қораз керемет шошытқан жалаңаш мыстан, кәдімгі Гелла едендегі кілемшеде отырып алып кәстрөлде бірдеңені бұлғап, күкірт иісі содан шығып жатыр.

	Олардан басқа бөлмеде биік тәбіреткеде шахмат үстелінің алдында дәу қара мысық алдыңғы аяғымен шахмат атын ұстап отыр.

	Гелла сәл көтеріліп Маргаритаға тағзым етті. Тәбіреткеден секіріп түсіп мысық та соның жасағанын жасады, артқы сол аяғымен тырпылдап жүріп қолындағы атын түсіріп алып, оны іздеп кереуеттің астына кіріп кетті.

	Үрейден сілейіп тұрып қалған Маргарита осының бәр-бәрін шырақтан түскен қаскөй көлеңкеден әрең көрді. Маргаританың назарын кереует аударды, онда Патриархта таяуда ғана бейшара Иван ешқандай жын-пері жоқ деп сендірмек болғанның өзі отыр еді. Отырған сол жоқтың нақ өзі.

	Екі көз Маргаритаға тура қадалды. Оң көздің түбіндегі алтын ұшқын кез келгеннің жанын үңгіп кететіндей, сол көз тұнжыр қара, иненің көзіндей қысық, кез келген түнек пен көлеңкенің түпсіз құдығына жол табатын тәрізді. Воландтың беті бір жағына қарай қисық екен, оң езуі төмен тартылған, қасқиған биік маңдайында қиық қастарымен жарыса созылған терең әжім сызықтары бар. Воландтың беттері мәңгілікке тотыққан тәрізді.

	Воланд төсекте кең көсіліп жатыр екен, үстінде ұзын түнгі кір көйлек, оның да сол жақ иығы жамаулы. Бір жалаңаш аяғын астына басқан, екіншісін орындықтың үстіне салған. Сол аяғының тізесін Гелла түтіндеген бір маймен сылап отыр.



	Воландтың түксіз кеудесінен Маргарита тағы да алтын бауға тағылған бір қоңыр тастан тамаша ойып жасалған қоңызды, ал арқасынан әлде бір жазуларды көрді. Воланд төсегінің қатарында тас тұғырда біртүрлі жанды сияқты бір бетіне жарық түскен керемет глобус тұр.

	Үнсіздік бірнеше секөнтқа созылды. “Ол мені зер сап зерттеп отыр”, - деп ойлады Маргарита және күш-жігер арқылы аяғының дірілін байқатпауға тырысты.



	Ақыры Воланд жымия күліп сөз бастады да, ұшқынды көзі жалын атып қоя берді.



	- Хош келдіңіз, королева, үй киімім үшін кешірім етуіңізді өтінемін.



	Воландтың даусы сондай нәзік екен, кейбір сөздерді сызыңқырай айтқанда үніне қырыл араласатын сияқты.



	Төсегінен Воланд ұзын семсер алып, еңкейіп онымен кереует астын жайғап:



	- Шық! Партия кейінге қалдырылды, - деді. - Қонақ келді!

	- Ешқандай жағдайда да, - деп Маргарита бастай беріп еді, Коровьев:

	- Мессир... - деп дем берді.

	- Ешқандай жағдайда да, мессир, - деп өзін билеген Маргарита айқын жауап қатты да, бір жымиып алып: - Партияны үзбеуіңізді жалынып сұраймын, - деп қосты. - Бұл партияларыңызда жариялайтын мүмкіндік болса, шахмат журналдары тәп-тәуір ақша төлер еді деп топшылаймын.



	Азазелло баяу мақұлдап, разы боп қалды, Воланд болса, Маргаритаға назар аудара қарап, ішкі пікірін іштей түйді.



	- Иә, Коровьевтің айтқаны дұрыс. Картаны көз алдап шапшаң ауыстырған қандай шіркін. Ал қан ше!

	- Қолын созып Маргаританы ол өзіне шақырды. Жалаң аяғының астындағы еденді сезбей қасына келді. Воланд тастай ауыр, сонымен бірге оттай ыстық қолын Маргаританың иығына сап тартып қалып оны кереуетке өзімен қатар отырғызды.

	- Жарайды, жанбаурардай осыншалық сүйкімді болсаңыз, одан артық ештеңені өзім де күткен жоқпын да, ендеше ешқандай бәлсіну болмасын, - деп ол кереуеттің астына қайта үңіліп айғай салды; - Кереует астындағы ойын-сауық ұзаққа созыла ма? Шық кәне, антұрған ганс!

	- Атты таба алмай жүрмін, - деді ізгі де жалған үнмен кереует астынан мысық, - қайда ғана шауып кеткенін білмеймін, оның орнына қайдағы бір бақа түседі қолыма.



	- Сен өзі жәрмеңке алаңында жүргендей көруден қалайсың өзіңді? - деп қасақана ашулана сұрады Воланд. - Кереуеттің астында ешқандай бақа жоқ еді ғой. Бұл арзан сиқырыңды Варьете үшін қалдыр. Егер сен қазір көрінбей қалсаң, сатылғанға санаймыз, қарғыс атқан қашқын.

	- Атай көрмеңіз, мессир! - деп бажылдаған мысық сол сәтте-ақ табанына атты қысып кереует астынан атып шықты.

	- Саған ұсынарым... - деп бастаған Воланд өзін-өзі үзіп, былай деді: - Мынау жұртқа мазақ болған қуды көргім келмейді. Жоқ деймін-ау, кереует астында өзін кім ғып жіберген саппас.



	Артқы аяғымен тұрған, үсті-басы шаң-тозаң мысық соған қарамастан Маргаританың алдында тағзым етіп жатыр. Енді оның мойнында фракпен киетін бантикті ақ галстук, ал кеудесінде әйелдердің баулы ақық дүрбісі. Оның үстіне мысықтың мұрты алтындай жылтырайды.



	- Ей, мынауың не? - деп дауыстады Воланд, - мұртыңды алтындап алғаның не? Шалбарың болмаса, саған галстук не пәлеме керек?

	- Мысыққа шалбар киюге болмайды ғой, мессир, - деп кісімси жауап қатты мысық, - сіз маған әлі етік ки деп те бұйрық берерсіз. Етік киген мысық тек ертегілерде ғана болады. Алайда балда галстуксыз жүрген жанды көргеніңіз бар ма? Мен сайқымазақ жағдайға тап болып, біреудің жиыннан желкелеп шығарып жібергенін қаламаймын. Әркім өзін қолынан келгенімен әшекейлейді. Айтқаныңыздың дүрбіге де қатысы бар деп санайсыз ба, мессир!

	- Ал енді мұртың?..

	- Түк түсінсем бұйырмасын, - деп қарсыласты мысық, -Азазелло мен Коровьев бүгін ғана мұрттарын бастырып, ақ далаппен опалаған жоқ па, ал ақтың алтыннан несі артық? Мен мұртымды ғана опаладым, бар болғаны осы. Егер мұртымды қырсам, әңгіме басқа! Қырынған мұртсыз мысық барып тұрған бейбастақ, оны мың мәрте мойындаймын. Жалпы, - деп мысықтың даусы өкпелегеннен дірілдей шықты, - байқауымша маған бәз-бір кінә артып, алдыма балда болу, болмауым жөнінде мәселе қоярдай сыңай бар. Бұл жөнінде маған не айтасыз, мессир?



	Өкпелегеннен мысық үрлеп қойғандай кеуіп, енді болмағанда жарылып кетуге шақ тұрды.



	- Аһ, алаяқ, алаяқ, - деп басын шайқады Воланд, - партиясы үмітсіз жағдайға тірелген сайын көпірдің үстіндегі ақырғы шарлатан сияқты байбаламдайтының бар. Дереу отыр да, был-жырақ сөзіңді доғар.

	- Отыруын отырамын ғой, - деді отырып жатып мысық, - бірақ соңғы сөзіңізге дауым бар. Менің сөзім, келіншектің алдында сіз шімірікпей айтқандай, былапыт былжырақ емес, берік құндақ-талған силлогизмдердің тізбесі, оны тек Секст Эмпирик, Марциан Капелла сияқты білгірлер, әрі барса Аристотельдің өзі ғана лайықты бағалай алар еді.

	- Корольге - шах дедің бе! - деді Воланд.

	- Тілеуіңіз болсын, қалағаныңыз білсін, - деп үн қатқан мысық дүрбімен тақтаға қарады.



	- Сонымен, - деп Воланд Маргаритаға қарады. - сізге енді, донна, өз нөкерлерімді таныстырайын. Мынау айнала аунап жүрген есер - Бегемот мысық. Азазелло және Коровьевпен сіз таныссыз. Енді қызметшім Гелланы таныстырайын. Пысық та ұғымтал, ол көрсете алмайтын қызмет түрі жоқ десе де болады.



	Гелла сұлу жымия күліп, Маргаритаға жасыл көзін аударды, қолы майды саусағымен іліп алып тізе сылаудан босар емес. - Ал міне, бәрі осы, - деп сөзін бітірді Воланд және Гелла тізесін сылағанда қолы батыңқырап кетсе қабағын шытып, - көріп отырғаныңыздай, онша үлкен қауым емес, күлкілі, аңқау топ. -Ол үнсіз қалып, алдындағы глобусын дөңгелете бастады, шынында да бұл өте ғажап жасалған зат екен, оның бетіндегі мұхиттар шын мәнінде қозғалып толқып жатқандай, ал полюстің бөркі нағыз мұзды да қарлы болып көрінеді екен.

	Дәл осы кезде тақтада дүрбелең басталды. Әбден абыржыған ақ қапталды король шаршыда тебініп, ызадан қолын көтереді. Үш ақ ландскнет пешкалар семсерін сілтеп алды нұсқаған офицерге ақтарыла қарады, алда ақ және қара шаршыларда Воландтың тұяғымен жер тарпыған екі аттағы шабандоздары көрінді.



	Маргаританы шахмат фигураларының жанды болғаны қайран қалдырып, мейлінше қызықтырды.



	Көзінен дүрбісін алып тастап, мысық өз королін байқатпай арқасынан түртіп қалып еді, ол ыза боп қолымен бетін басты.

	- Шаруаңыз шатқаяқтапты, қымбаты Бегемот, - деді баяу ғана Коровьев улы үнмен.

	- Жағдай күрделі, бірақ әсте де үмітсіз емес, - деп үн қатты Бегемот, - оның үстіне ақыры жеңіс біздің жақтыкі болатынына кәміл сенемін. Тек жағдайды жақсылап ой елегінен өткізу керек.



	Ой елегінен өткізуді ол біртүрлі оғаш әдіспен атқарды атап айтқанда, басқа біреудің бет пішініне салып, өз короліне көзін қысты.



	- Ештеңе де көмектеспейді, - деп қалды Коровьев.

	- Ай! - деп Бегемоттың жан даусы шықты. - Жапалақтар, көріпкелдікпен айтқанымдай, ұшып кетті.



	Шынында да, әлде бір шалғайдан қисапсыз көп қанаттардың суылы естілді. Коровьев пен Азазелло тайып тұрды.



	- Ал, балдарыңмен бастарың қатсын сендердің! - деп бұрқ етті глобустан көзін алмай Воланд.



	Коровьев пен Азазеллоның көзден таюы мұң екен, Бегемоттың көз қысуы үдеп кетті. Ақ король ақыры түсінді, не керегін, кенет қапталын шешіп, шаршыға тастады да, тақтадан қашып кетті. Офицер король тастаған қапталды киіп ап, оның орнына қонжиды. Коровьев пен Азазелло да оралды.



	- Әдеттегідей, өтірік сөз, - деп бұрқылдады Азазелло Бегемотқа алая қарап.

	- Маған солай естілді ғой, - деді мысық.

	- Ал не, бұл өзі ұзаққа созыла ма? - деп сұрады Воланд, -Корольге - шах.

	- Шамасы, мен жаңсақ естідім-ау деймін, менің мэтрім, - деп жауап қатты мысық, - корольге шах жоқ, болуға да тиіс емес.

	- Қайталап айтам корольге - шах!

	- Мессир, - деді абыржыған жасанды үнмен мысық, - сіз қалжырағансыз ба, корольге шах жоқ қой.

	- Корольге екі шаршыда, - деді Воланд тақтаға қарамай.

	- Мессир, мен қорқайын дедім, - деп ырылдады мысық бет сиқынан үрей ұшқындатқан болып. - Ол шаршыда король жоқ қой.

	- Бұл не? - деп таңғалған Воланд тақтаға қараса, король тұрған шаршыда теріс қарап бетін қолымен көлегейлеген офицер тұр.

	- Аһ оңбаған! - деді ойланып қалған Воланд.

	- Мессир! Мен тағы да логикаға жүгінемін, - деп бастады аяғын кеудесіне басқан мысық. - Егер ойыншы корольге шах жарияласа, бұл кезде тақтада шал бағзыдан жоқ болса, шах заңсыз деп танылмай ма?!

	- Сен берілесің бе, жоқ па? - деп үрейлі үнмен айғай салды Воланд.

	- Ойлануға мұрсат беріңіз, - деп монтанси жауап қатқан мысық шынтағын үстелге тіреп құлағын табанының арасына тығып ойға шомды. Ол ұзақ ойланып ақыры: - Берілдім! - деді.

	- Тоңмойын малғұнды өлтіру керек, - деді Азазелло.

	- Иә, берілемін, - деді мысық, - ал берілетін себебім - айнала қоршаған күншілдердің, қастандығы жағдайында ойнай алмаймын. - Ол орнынан көтерілді де шахмат фигуралары жәшікке кірді.

	- Гелла, уақыт болды, - деді Воланд, - Гелла бөлмеден тайып тұрды. - Аяғым ауырып жүр, оған мына бал келіп қосылды, - деді Воланд кейіп.

	- Маған рұқсат етіңізші, - деп өтінді ақырын ғана Маргарита.



	Воланд оған көз алмай тесіле қарап, тізесін алдына қарай жақындатты.



	Лавадай ыстық сұйық май қолын күйдірсе де Маргарита тыржи-май, ауыртып алмауға тырысып, оның тізесін сонымен ысты.



	Жақын-жуықтар мұны ревматизм деп болмайды, - деді Воланд Маргаритадан көзін айырмай, - Алайда оған менің күмәнім күшті, өйткені бұл ауру маған бір таңғажайып мыстаннан қалған. Онымен мен мың бес жүз жетпіс бірінші жылы Брокен тауларында Сайтан мінберінде жақын танысқан едім.



	- Аһ, солай да бола ма екен? - деді Маргарита.

	- Былшыл! Шамасы үш жүз жылдан соң айығады. Маған көптеген дәрі-дәрмек ұсынды, бірақ ежелгі дәстүрмен әжелердің емін қолданамын. Менің әжем, жексұрын кемпір маған мұра етіп ғажайып шөптер қалдырған. Айтқандай, сіздің ешқандай сырқатыңыз жоқ па? Бәлкім жаныңызды жегідей жейтін шер-мұң сияқты бәз-бір қайғыңыз бар шығар?

	- Жоқ, мессир, ондай ештеңем жоқ, - деп жауап қатты ақылды Маргарита. - Ал қазір сіздің қолыңызда өзімді тіптен жақсы сезінемін.

	- Қан дегенің - керемет қазына, - деді не үшін көңілденгені белгісіз Воланд. - Байқаймын, сізді менің глобусым қызықтыратын сияқты, - деді тағы да.

	- О иә, мұндай затты өмірімде көрмеппін ғой.

	- Жақсы зат екені жақсы. Өз басым, ашығын айтқанда, радио-дан соңғы хабарлар тыңдауды ұнатпаймын. Олар жайында жер аттарын жүрдім-бардым, шала-шарпы айтатын ұдайы бір қыздар хабарлайды. Оған қоса қасақана іріктейтіндей олардың үштен бірінің тілі қасаң. Оқиғаларды нақты біліп отыруым үшін мына глобус өте қолайлы. Міне, мәселен, бүйірін мұхит шайып жатқан жердің мына бөлегін көріп тұрсыз ба? Қараңызшы, оны от орап алған ғой. Демек, онда соғыс басталған. Егер көзіңізді жақындата қарасаңыз, оның егжей-тегжейін де көресіз.



	Маргарита глобусқа еңкейіп, жер шаршысының ұлан-ғайыр, түрлі түспен айшықталып, жазық картаға айналғанын көрді. Содан соң өзен таспасын, соған таяу бәзбір елді мекенді көрді. Көлемі бұршақтай ғана үй үлкейіп, сіріңке қорабындай болды. Төтеннен әлгі үйдің шатыры түк дыбыссыз шудаланған қара түтінмен аспанға ұшып, қабырғалары құлады, сөйтіп екі қабатты қорап-шадан түтіні бұрқырап жатқан бөстектен басқа ештеңе қалмады. Көзін тағы да тақай түсіп Маргарита жерде жатқан әйел сұлбасын көрді, оның қасында қолдарын жайған кішкентай баланың көлкіген қаны.



	- Міне, бәрі осы, - деді жымиып Воланд, - ол күнәға батып үлгерген жоқ. Абадоннаның жұмысы қылаусыз.

	- Мен мынау Абадонна қарсы болған жақта болуды қаламас едім, - деді Маргарита. - Ол өзі кімнің жағында?

	- Сізбен одан әрі сөйлескен сайын өте-мөте ақылды жан екеніңізге көзім жете түседі, - деп ілтипатты пікір білдірді Воланд.

	- Көңіліңізді орнына түсірейін. Ол сирек кездесетін бейтарап жан, айқасып жатқандардың екі жағына да жаны ашиды. Соның салдарынан нәтиже екі жақ үшін де әрдайым бірдей болады. Абадонна, - деп ақырын ғана шақырды Воланд, заматта қабырғаның арғы жағынан қара көзілдірік киген бір арық адамның тұлғасы көрінді. Оның көзілдірігінің Маргаритаға күшті әсер еткені сондай, ол шар ете қап, бетін Воландтың аяғына басты. - Жә, тоқтаңыз енді, - деп айғай салды Воланд. - Осы заманғы адамдар неткен күйрек осы. - Ол құлаштап тұрып Маргаританың арқасынан тартып кеп жіберіп еді, оның өн бойынан ыңқыл жүгіріп өткендей болды. - Көріп тұрсыз ғой оның көзілдірікті екенін. Оның үстіне Абадоннаның бәз-біреудің алдында мерзімінен бұрын шығуы ешқашан болған емес. Иә, ақыры мен де осындамын. Сіз менің қонағымсыз. Мен сізге жай ғана көрсетейін деп едім.



	Абадонна қозғалмай тұр.



	- Бір секундқа оның көзілдірігін шешуіне болар ма екен? - деп сұрады Маргарита Воландқа жабыса түсіп, бұл жолы ол әуестіктен діріл қақты.

	- Ал енді бүйтуге болмайды, - деп байсалды жауап берген Воланд Абадоннаға қолын сілтеп қалып еді, ол табанда жоқ болды.

	- Сенің не айтқың келеді, Азазелло?

	- Мессир, - деді Азазелло, - маған сөйлеуге рұқсат етіңізші. Сізде екі бөгде кісі отыр: біреуі ханымның қасында қалдыруды сұрап қыңқылдап жалынып жүрген ару да, кешіріңіз, екіншісі оның азбан доңызы.

	- Сұлулар өздерін біртүрлі қызық ұстайды, - деп қалды Воланд.

	- Бұл Наташа ғой, Наташа, - деп дауыстады Маргарита.

	- Олай болса аруды ханымның қасында қалдыру керек, ал доңызды аспаздарға жіберіңдер.

	- Союға ма? - деп шошып кетті Маргарита. - Аяй көріңіз, мессир, бұл Николай Иванович төмендегі тұрғынымыз. Бұл арада бір жаңсақтық бар, байқайсыз ба, Наташа оны креммен сылаған...

	- Аяй көріңіз дейсіз бе? - деді Воланд. - Оны кім сояды? Аспаздармен де отырып көрсін, бар болғаны осы. Өзіңіз де келісерсіз, мен оны бал залына жібере алмаймын.

	- Әлбетте... - деп қостаған Азазелло баян етті: - Түн ортасы жақындап қалды, мессир.

	- А, жақсы, - деп Воланд Маргаритаға қарады. - Сонымен сізден өтінемін! Алдын ала алғысымды айтамын. Асып-саспаңыз һәм ештеңеден қорықпаңыз. Судан басқа ештеңе ішпеңіз, әйтпесе болбырап қаласыз да, өзіңізге қиын болады. Уақыт болды!



	Маргарита кілемшеден көтерілгенде есік аузында Коровьев пайда болды.





Жиырма ушінші тарау


	ШАЙТАНДАҒЫ ¥ЛЫ ДУМАН



	Түн ортасы таяп қап, асығу қажет болды. Маргаританың көргендерінің бәрі көмескі. Шырақтар мен жарқырауық бассейн ғана есінде. Маргарита сол бассейннің түбінде тұрғанда Гелла мен оған көмектесіп жүрген Наташа оны бір ыстық, қою әрі қызыл сұйықпен шомылдырды. Ернінен кермек бір дәм сезіп, өзін қанмен жуындырғанын түсінді ол. Қанды қаптал басқа қою, мөлдір, қызғылт сұйықпен алмастырылып, қызғылт майдан Маргаританың басы айналды. Сосын оны хрусталь төсекке салып, бәз-бір жалпақ жасыл жапырақтармен денесін жарқырағанша ыса бастады. Осы арада мысық кіріп келіп, көмектесті. Ол жүресінен аяқ жаққа шоқиып отыра қап Маргаританың табанын етік тазалағандай ысқылады кеп, Маргарита ақсиып қызғылт раушан жапырақ-тарынан кім кебіс тігіп кигізгенін және оны алтын айылбаспен бекітіп қойғанын білмейді. Бәз-бір күш сілкіп тұрғызып оны айнаның алдына алып келді, қараса басында королева киетін алмас тәж тұр жарқылдап. Бір жақтан Коровьев келіп, Маргаританың омырауына дөңгелек рамаға салынған қара бұйра иттің бейнесін ілді. Мынау әшекей королеваға онша оңтайлы болмады. Шынжыр бау мойнын қажады. Ауыр алқа еңкеюге мәжбүр етті. Алайда ыңғайсыздық туғызған шынжыр бау мен қара бұйра ит үшін бәз-бір сый-құрмет те болды. Бұл Коровьев пен Бегемот тарапынан оған көрсетілген ілтипат еді.



	- Ештеңе етпейді, ештеңе етпейді, ештеңе! - деп міңгірледі бассейнді бөлменің есігі аузында тұрып Коровьев, - енді ештеңе істей алмайсың, осылай жасау қажет және қажет болғанда қандай. Сізге соңғы ақыл-кеңес беруге мұрсат етіңіз, королева. Мейман-дардың арасында әр алуан адамдар болады, оһ, қандай түрлі-түрлі кісілер десейші, королева Марго, бірақ ешқайсысына да ешқандай артықшылық берілмейді. Егер біреу-міреу ұнамай қалса... меніңше сіз, әрине, оны жүзіңізден білдіріп алмайсыз... Жо-жоқ, бұл жайында тіпті ойлаудың да қажеті жоқ! Сол сәтінде-ақ аңғару керек оны, аңғару керек. Оны сүю, сүю қажет, королева. Ол үшін бал қожайымы еселеп сыйланатын болады. Тағы да бір ескерер жайт: ешкімді назардан тыс қалдырмаған абзал. Сөйлеуге уақытыңыз болмаса, ең құрығанда күлкіңізді сыйлаңыз, басыңызды сәл бұрсаңыз да жетіп жатыр. Барлығын, барлығын да жасауға болады, тек назардан тыс қалмасын. Тыс қалса, азып-тозып кетеді...



	Маргарита Коровьев пен Бегемоттың демеуімен бассейннен көзге түртсе көргісіз қараңғылыққа қарай қадам басты.



	- Мен, мына мен белгі беремін, - деп сыбырлады мысық.

	- Кәне, бер! - деді қараңғылықта Коровьев.

	- Бал! - деп сыздықтата шырылдады мысық, сол сәт Маргарита шыңғырып жіберіп бірнеше секөнт көзін жұмды. Бал оған жарық боп төбеден түскендей көрінді, жарықпен дыбыс пен иіс қоса келді. Коровьев қолтықтап алған Маргарита өзін тропикалық орманнан көрді. Қызыл омырау, жасыл құйрық тотылар шырмауықтың бірінен біріне секіріп құлақты жарып жібере жаздап: “Мен қайранмын” деп қосыла айғайлады. Бірақ орман тез тұйықталды да, оның моншадай қапырығы ұшқын шашқан сары тастан қашалған бағандары бар бал залының салқынымен алмасты. Орман сияқты бұл зал да мүлдем иесіз боп көрінді, тек бағандардың түбінде басында күміс сәлдесі бар жалаңаш негрлер тұр. Залға өз нөкерлерімен Маргарита кіріп келгенде толқығаннан негрлердің жүзі сатпақ-күрең тартты. Қайдан келгенін кім білсін, осы арада Азазелло да нөкерлерге қосылады. Сол сәт Коровьев Маргаританың қолын жіберіп:

	- Тура қызғалдақтарға тарт! - деп сыбырлады.



	Маргаританың алдынан ақ лаланың аласа биік емес бір желісі



	өсіп шыққандай болды, оның аржағында самаладай самсаған оттар, олардың алдында бешпентшілердің ақ омырауы мен керме иықтары көрінді. Маргарита бал сарынының қайдан шыққанын сонда ғана білді. Оған керней дабылы лап берді де, оның саясындағы скрипканың сызылған үні қан сияқты келіншектің тамыр-тамырына жүгірді. Жүз елу адамнан тұратын оркестр полонезді ойнады.

	Оркестрдің алдында асқақ тұрған фракты адам Маргаританы көріп бозарып кетті де, жымиып кенет қолын бір сілтеп, бүкіл оркестрді көтерді. Сазды әуенін бір сәтке де үзбей, оркестр түрегеп тұрып Маргаританы күймен қошеметтеді. Оркестр басқарған адам бері бұрылып, қолын бос тастап, иіліп тағзым етті де, Маргарита жымиып, оған қолын бұлғады.



	- Жоқ, әлі аз, аз, - деп күбірледі Коровьев, - ол түні бойы ұйықтамайтын болады. Оған: “Сәлем сізге, вальс королі!” деп айғайлаңыз.



	Маргарита сол сөзді айтып айғайлап еді, оның даусы қоңырау-дай сыңғырлап, оркестрдің үнін басып кеткеніне өзі де таңғалды. Әлгі адам бақыттан дірілдеп-қалшылдап, сол қолымен кеудесін басып, оң қолымен ақ таяқшаны оркестрге сермеді.



	- Аз, әлі де аз, - деді Коровьев, - сол жаққа қарап, бірінші скрипкадағыларға бас изеді, сіз әрқайсысын жеке-жеке біледі екен деп ойласын. Мұнда тек әлемнің кілең атақтылары. Міне, мынаған қарашы, бірінші пульттегі - Вьетан. Осылай, өте жақсы. Одан әрі...



	- Дирижер кім? - деп сұрады жүріп бара жатып Маргарита.

	- Иоганн Штраус, - деп айғайлады мысық, - мейлі мен тропикалық бақта лианға аса берсін, егер бәз-бір бақта, бәз-бір уақытта дәл осындай оркестр ойнаған болса. Мұны мен шақыр-дым. Және бірде-бірі ауырмағанын, бірде-бірі бас тартпағанын есте ұстаңдар.



	Келесі залда бағандар болған жоқ, олардың орнына қабырғалай өскен қызыл, қызғылт, сүттей ақ раушан гүлдер бір жағынан, екінші жағында сонда қабырға құраған жапон камелиялары тұр. Осы қабырғалардың арасында ысқырып фонтандар атқылайды, ал үш бассейнде көпіршіп шампан қайнап жатыр, бассейннің біреуі -мөлдір-күлгін, екіншісі - рубин, үшіншісі - хрусталь. Олардың төңірегінде бастарын алқызыл матамен таңып алған негрлер жүгіріп жүр. Олар күміс шөмішпен бассейннен қарпып алып, қолдарын-дағы жайпақ тостағандарын толтырады. Қызғылт қабырғада ойық бар екен, ондағы эстрадада қарлығаш құйрықты қызыл фрак киген бір кісі күйіп-пісіп жүр. Оның алдында құлақ жара күркіреп джаз арқырайды. Дирижер Маргаританы көре сала қолы еденге тигенше иіліп, содан соң тіктелді де ащы айғайға басты:



	- Аллилуйя!



	Ол өз тізесін бір салды да, сосын қолын айқастырып екіншісін соқты, шеткі музыканттың қолынан тәрелкесін жұлып ап бағанды соққылады.



	Маргарита жүгіріп кетіп бара жатып дәулескер джазшының Маргаританың ту сыртынан дүрілдеген полонезбен айқасып, тәрелкесімен өз джазшыларын бастан соғып, олардың күлкілі жағдайда отыра қалысқанын аңғарды.

	Ақыры жүгіріп алаңға да шықты, Маргарита мұның қараңғы түнекте қолына шамдал ұстап Коровьев өзін қарсы алған жер екенін түсінді. Енді бұл алаңдағы хрусталь жүзім шоқтарынан құйылған жарық көз қарықтырады. Маргаританы өз орнына орналастырды, оның сол қолының астында аласа аметист баған тұр.



	- Қиын боп бара жатса, қолыңды бағанға қоюыңа болады, -деп күбірледі Коровьев.



	Бәз-бір қара Маргаританың аяғы астына бетіне бұйра ит алтынмен кестеленген жастық тастады, біреудің қолына ыңғай-ланып келіншек тізесін бүгіп оған оң аяғын салды. Маргарита жан-жағына көз тастап көрді. Қасында салтанатпен сәндене киінген Коровьев пен Азазелло тұр екен. Азазелломен қатар тағы да үш жігіт тұр, олар көмескілеу болса да бәз-бір түр-сипатымен Абадоннаны еске түсірді. Арқасынан салқын соқты, бұрылып қараған Маргарита артындағы мәрмәр қабырғадан шымырлап шығып жатқан шараптың бассейнге барып құйылғанын көрді. Сол аяғының астынан ол жылы, түкті бірдеңе сезді. Бұл Бегемот еді.

	Маргарита биікте тұрды, оның аяғының астынан төмен қарай кілеммен қапталған үлкен баспалдақ кетеді. Төменде ту алыстан Маргарита дүрбіні теріс қарата қарап құшақ жетпес жалпақ пеші бар, бес тонналық жүк машинасы еркін сыйып кететін алып швейцарлық аран көрді. Баспалдағы да швейцарлық, жарығы көз ауыртатын ол аран бос тұр. Маргаритаға шалғайдан керней үні естілді. Осылай ол бір минуттей тұрып қалды.



	- Қонақтар қайда? - деп сұрады Маргарита Коровьевтен.

	- Келеді, королева, қонақтар қазір болады. Олардың келуінен кемшілік бола қоймас. Шынымды айтсам, оларды осы алаңда қарсы алғаннан гөрі отын жарғаным әлдеқайда жақсы болар еді.

	- Отын жарғанда не тұр, - деді сөзге үйір мысық. - Мен болсам трамвайда кондуктор боп қызмет етер едім, бұл жалғанда одан жаман жұмыс жоқ.

	- Барлығы алдын ала әзір болуы керек, королева, - деп түсіндіре бастады Коровьев шытынаған монокольдың аржағынан көзі жалт-жұлт етіп. - Алғаш келген мейманның не істерге білмей күбіжіктеп қалғанынан жаманы жоқ, өйткені заңды мекері жұрттан бұрын не үшін келдік деп миын жейді ғой. Ондай балды жуындыға лақтыру керек королева.

	- Ондайдың нақты орны да сол, - деп растады мысық.

	- Түн ортасына дейін он секөнттан артық қалған жоқ, - деп сөз қосты Коровьев, - қазір ағылады енді.



	Осынау он секөнт Маргаритаға сондай ұзақ көрінді. Зайыры, ол секундтар өте шыққан секілді, бірақ ештеңе болған жоқ. Алайда кенет төмендегі алып пеш күркіреп, одан жартылай іріген мәйіт салбыраған дарағашы атып шықты. Арқан үзіліп, әлгі мәйіт еденге сылқ ете түсті де, одан аяғында жылтыраған кебісі бар, фрак киген қара шашты бір сұлу жігіт шыға келді. Пештен енді жартылай шіріген табыт атқып шығып, оның беті ашылып кетті де, одан басқа мәйіт құлап түсті. Сұлу жігіт жүгіріп келіп, оған қолын орай тосып еді, екінші мәйіт қара кебісті ұшқалақ әйелге айналып, екеуі -еркек пен әйел қолтықтасып, баспалдақпен жоғары қарай асыға тартты.



	- Алғашқылары! - деді даусын көтере Коровьев. Зайыбымен Жак мырза келді. Сізге таныстыра кетейін, королева, ең бір қызық еркектердің бірі! Жалған ақша жасаудан жалықпайтын жан, мемлекеттік опасыз, тәп-тәуір алхимик. Корольдің ашынасын уландырумен аты шыққан, - деп сыбырлады Маргаританың құлағына. - Мұндай шаруа әркімнің қолынан келе бермейді ғой.



	Өңі бозарып кеткен Маргарита аузы ашылып, төмен қарағанда бүйірдегі есіктен дарағашы мен табыттың қалай ғайып болғанын көрді.



	- Мен таң-тамашамын, - деп мысық баспалдақпен көтеріліп келе жатқан Жактың бетіне тура айғай салды.



	Осы кезде төмендегі пештен басы жоқ, қолы жұлынған адам сүйегі шықты да жерге тарс ете түсіп, фрак киген еркекке айналды.



	Жактың зайыбы Маргариттаның алдына кеп бір тізерлеп тұрып, толқығаннан өңі өзгеріп келіншектің тізесін сүйе бастаған еді.

	- Королева, - деп міңгірледі Жактың зайыбы.

	- Королева қайран қап тұр, - деп айғайлады Коровьев.

	- Королева, - деді ақырын ғана Жак мырза.

	- Біз таң-тамашамыз, - деп мияулады мысық.



	Азазеллоның серіктері жас жігіттер жансыз күлкімен жымиып



	Жак мырзаны зайыбымен негрлер қолына шарап толы тостаған ұстап тұрған жаққа ысырды. Баспалдақпен жоғары қарай бешпентті жалғыз кісі жүгіріп шықты.



	- Граф Роберт, - деп сыбырлады Маргаританың құлағына Коровьев, -бұрынғысындай көз тартарлық. Оның күлкілі жайына назар аударыңыз, королева, ол королеваның ашынасы болып, өз әйелін улап өлтірген.

	- Граф, келгеніңізге қуаныштымыз, - деп дауыстап жіберді Бегемот.



	Пештен бірінен соң бірі жарылып, сынып бірден үш табыт шықты, сосын қара қаптал киген біреу көрініп еді, қара араннан жүгіре шыққан келесі біреу оның арқасына пышақ ұрды. Төменде булыққан айғай естілді. Пештен мүлдем іріп-шіріген адам мәйіті жүгіріп шықты. Маргарита көзін жұмды, сол сәт біреудің қолы оның мұрнына ақ тұз салынған құтыны тоса қойды. Маргаритаға ол Наташаның қолы құсап көрінді. Баспалдақ лықа толуға айналды. Енді әр басқышта алыстан қарағанда бір-бірінен айнымайтын фрактылар мен бір-бір жалаңаш әйелдер тұрды, оларды басындағы қауырсындары мен аяқтарындағы кебістерінен ғана айыруға болатын еді.



	Маргаритаға сол аяғына ағаш етік киген, сопыларша көзін төмен салған, басын неге екені белгісіз үлкен жасыл матамен таңған арық та момын бір әйел ақсаңдап жақындады.



	- Қандай жасыл? - деп сұрап қалды Маргарита лезде.

	- Таңқаларлық аса байсалды бикеш, - деп сыбырлады Коровьев. - Танысыңыз: Тофана ханым, таңқаларлық неополитан қыздары мен Палермоның әсіресе ерлерінен ығыр болған әйелдері арасында кереметтей әйгілі болған. Күйеуі мезі ғып бездіріп жіберетіндер болады емес пе, королева?!

	- Болады, - деп қаттырақ айтты, сөйте тұрып қолы мен тізесін кеп сүйіп жатқан екі фрактыға жымиып та үлгерді.

	- Міне солай, - деп Маргаритаға сыбырлаған Коровьев біреулерге айғайлап та берді: - Герцог, бір бокал шампан әкел! Мен қайранмын! Иә, дәл солай, Тофа ханым әлгі бейшара әйелдердің кейпіне еніп, пөзирекпен бәз-бір су сатыпты. Әйелі ол суды күйеуінің сорпасына құйған екен, ол оны ішіп, жарына мейірбандығы үшін алғыс айтып, өзін керемет сезініпті дейді. Бірақ бірнеше сағаттан соң ол қатты шөлдейді, сосын төсегіне жатады, бір күннен кейін күйеуін сорпаға тойғызған таңғажайып неопалитан келіншегі көктемгі желдей еркін есіп шыға келеді.

	- Анау аяғындағы не? - деп сұрады Маргарита меймандарға қолын ұсынудан танбай және қонақтар ақсаңдаған Тофана ханымды айналып келіп тағзым етеді. - Ал мойнындағы анау жасылдың не қажеті бар? Әлде мойыны әжім-әжім бе?

	- Мен қайран қап тұрмын, кнәз! - деп айғайлап жіберген Коровьев табанда Маргаритаға күбір етті: - Мойыны ғажап болушы еді, оған түрмеде бірдеңе болған сияқты. Ал аяғындағысы испан етігінің бір түрі, енді мойнындағы лентасына келетін болсақ, абақтыдағылар осының қырсығынан Неаполь мен Палермоның бес жүзге тарта еркегі сәтсіз таңдалған күйеу қатарына қосылғанын естіп, Тофана ханымды қылқындырған ғой.

	- Мұншалық биік мәртебеге жеткен мен қандай бақыттымын, - деп тізерлеп отыруға тырысып сопыларша сыбырлады Тофана ханым. Отыруына испан етігі бөгет болды. Оның көтерілуіне Коровьев пен Бегомот көмек берді.

	- Мен де қуаныштымын, - деді Маргарита сонымен бірге қолын басқаларға ұсынып тұрып.



	Енді төменнен баспалдақпен тұтас тасқын көтерілді. Маргарита швейцар бөлмесінде не болып, не қойып жатқанын көруден қалды. Қолын көтеріп, түсіруі мен жымиып күлуі үйреншікті әдетке айналды. Алаңның аспанында Маргарита тастап шыққан бал залының гуілі мен сазды әуеннің теңіздей толқыны тұрды.



	- Ал мынау, - көңілсіз әйел, - деді даусын көтере сөйлеп Коровьев мынандай дабыр-дыбырда сыбыр түгіл, айғайдың өзін есту қиын екенін сезіп, - балды өлердей жақсы көреді, өзінің орамалына өкпе артуды армандайды.



	Маргарита көтеріліп келе жатқандардың арасынан жанарымен Коровьев нұсқаған әйелді тауып алды. Бұл жиырмалар шамасын-дағы айрықша сымбатты сұлу әйел екен, бірақ көзі ойнақшып бір орында тұрмайды.



	- Ол не орамал? - деп сұрады Маргарита.

	- Оған күтуші ғып малай әйел қойылған емес пе, - деп түсіндіруге кірісті Коровьев. - Міне, ол отыз жыл бойы түнде оның үстеліне қол орамал қойып қояды. Ол оянғанда алдынан орамал шыға келеді. Ол оларды пешке де жақты, таптап өзенге де тастады, бірақ ол пәледен құтыла алмады.

	- Ол қандай орамал? - деп сыбырлады Маргарита қолын көтеріп, түсіріп.

	- Көк жиекті орамал. Мәселе мынада, ол кафеде қызмет етіп жүргенде, қожайыны бірде оны қоймаға шақырмай ма, сонда тоғыз айдан соң ұл туады, нәрестені ол орманға апарып, аузына орамал тығады да, жерге көміп тастайды. Сотта ол асырауға шамам келмейтін болған соң осыған бардым депті.

	- Ал әлгі кафенің қожайыны қайда? - деп сұрады Маргарита.

	- Королева, - деп төменнен шаңқ етті кенет мысық сізге бір сұрақ қоюға рұқсат етіңізші: - бұл арада қожайынның не жазығы бар? Сәбиді орманда тұншықтырып өлтірген ол емес қой.



	Маргарита жымию мен оң қолын сілтеуден жазбай, сол қолының өткір тырнағын Бегемоттың құлағына қадап күбір етті:



	- Егер сен, оңбаған, әңгімеге тағы да тұмсығыңды тығатын болсаң, менен жақсылық күтпе.



	Бегемот балдағыдай бір қыңсылап, қырылдай сөйледі:



	- Королева, құлағым ісіп кетеді ғой... Іскен құлақпен балдың сәнін кетірудің керегі қанша?.. Мен заң... заң тұрғысынан ғана айттым... Енді үндемейін, үндемейін... Мені мысық емес, балық деп санаңыз да, құлағымды қоя беріңіз.



	Маргарита құлақты қоя бергенде, алдынан ойнақшып бір жерде тұрмайтын жанар шыға келді.



	- Королева-қожайымым, толған айдың ұлы думанына шақырыл-ғаным үшін бақыттымын мен.



	- Ал мен сізді көргеніме қуаныштымын, - деп жауап қатты оған Маргарита. - Өте қуаныштымын. Сіз шампанды жақсы көресіз бе?

	- Сіз не істегелі тұрсыз, королева?! - деп торыға, бірақ дауыс шығармай Коровьев Маргаританың құлағына сыбырлады: - Іркіліс болып қалды.



	- Жақсы көремін, - деп мүләйімси сөйлеген әйел кенет өз-өзінен тоқтай алмай: - Фрида, Фрида, Фрида! - деп қайталай берді, - О королева, менің атым - Фрида!



	- Бүгін осылай мас болғанша ішіңіз, Фрида, ештеңе де ойламаңыз, - деді Маргарита.



	Фрида Маргаритаға екі қолын бірдей созды, дәл осы кезде Коровьев пен Бегемот асқан ептілікпен оны қолтығынан алып, топқа сүңгітіп жіберді.



	Енді халық Маргарита тұрған алаңды шабуылмен алғысы келгендей төменнен нөпірлей ағылды. Жалаңаш әйел тәндері фракты еркектер арасында бірге көтерілді. Маргаритаға олардың аппақ қардай, жердей қоңыр, кофе дәніндей күрең, тіпті қап-қара денелері тасқындай ағылды. Олардың жирен, қара, қоңыр, зығыр-дай сары шаштарында түрлі түсті асыл тастардан жарқылдаған ұшқыны жан-жаққа шашырап, билеп толқып бара жатты. Бәз-біреу шабуылға шыққан ерлер сапына жарық нұрын себездеп жауһар зәпөнкелердің жарқылы шашырады. Енді Маргарита тізесіне тиген еріндерді секунд сайын сезіп тұрды.



	- Мен масаттанамын, - деп әндетті бір сарынмен Коровьев, -масаттанамыз бәріміз, королева да масаттанулы.

	- Королева масаттанулы, - деп мысқылдады арқа тұстан Азазелло.

	- Мен де мәз-мейраммын, - деді мысық.

	- Маркиза, - деп міңгірледі Коровьев, - мұра үшін әкесін, екі бауырын және екі сіңлісін улап өлтірген. Королева қайран боп тұр. Минкина ханым, аһ қандай тамаша десейші! Сәл күйгелектігі бар. Үй күтушінің бетін шаш бұйралайтын сыммен күйдірудің қажеті қанша еді! Әрине, мұндай жағдайда бауыздап та тастайды. Королева қайран боп тұр. Королева, сәл сабыр, император Рудольф, сиқыршы һәм алхимик. Тағы бір алхимик асылып қалған. Аһ, міне бикештің өзі де келді. Аһ, оның Страсбургтегі ләззат-ханасы қандай ғажап еді! Біз соған қайранбыз. Мәскеудің ісмер бикесі, сарқылмас қиялы үшін оны бәріміз сүйеміз, аталье ұстап, сұмдық күлкілі жайт ойлап тапты: қабырғадан дөңгелек екі тесік ойды...

	- Ал әйелдер білген жоқ па? - деп сұрады Маргарита.

	- Бірі қалмай бәрі де білген, королева, - деп жауап қатты Коровьев, - мен қайранмын. Мынау жиырма жасар бозбала қарша-дайынан ғаламат қиялымен дараланушы еді, қиялшыл болғанда да қызық. Оны бір қыз сүймей ме, ол оны алып, ләззатханаға сатып жібереді.



	Төменде өзен ағып жатыр. Ол өзеннің сарқылар түрі жоқ. Оның қайнар көзі - алып пеш іркіліссіз қоректендіріп тұр. Осылай бір сағат өтті, екінші сағат өтті. Енді Маргарита шынжыр баудың бұрынғыдай емес, ауырлай бастағанын сезейін деді. Оның қолына да бірдеңе болған сияқты. Қолын көтерер алдында Маргарита тыржиятынды шығарды. Коровьевтің қызықты ескертпелеріне құлақ асудан қалды. Қиық көз монғол беттері, ақ және қара жүздер бір-бірімен сапырылысып, ажырағысыз болып кетті, олардың арасындағы ауа да, неге екені белгісіз дірілдейтін сияқты көрінді. Кенет ине шаншып алғандай Маргаританың оң қолы шағып шаншып ауырып, тісін шықырлатты да, шынтағын ол тұғырға қойды. Қанаттың қабырғаға ұрылғанындай бәз-бір сыбыр залдың арт жағынан шығып, меймандардың қисапсыз көп жасағы билеп жүргені белгілі болды, Маргаритаға қалың мәрмәр, түрлі түсті, хрусталь еденнің өзі мынау алапат залдағы ырғақпен дүрс-дүрс соғып тұрғандай көрінді.

	Гай Кесарь Калигула да, Мессалина да Маргаританы енді король, герцог, сардар, өзін-өзі өлтіруші, уландырушы, дарға асылушы, жалдап, тұтқын, түрмегер, карташы, жендет, арызқой, опасыз, есуас, жансыз, азғынның ешқайсы да назарын аудара алмағаны сияқты, ештеңе қызықтырар емес. Барлығының есімі басында бытысып, барлығының жүзі тұтасып жалпақ бір жайма нанға айналып кеткендей. Тек бір ғана бейне - Малюта Скуратовтың оттай қызыл сақалымен көмкерілген жүзі жанын азапқа салып жадында қалып қойды. Маргаританың аяғы бүгіліп, сәт сайын жылап жіберуге шақ қалды. Әсіресе көп сүйілген оң жақ тізесі жанын азапқа салды. Наташаның қолы әлденеше тиіп, губкамен сүртіп, хош иісті бірдеңемен сылағанына қарамастан тізесі ісіп, терісі көгеріп кетті. Үшінші сағаттың соңында Маргарита мүлдем үмітсіз көзбен төмен қарап, қуаныштан дір ете қалды: қонақтар тасқыны сирепті.



	- Бал жиынының заңы бірдей, королева, - деп күбір етті Коровьев, - енді толқын тартыла бастайды. Соңғы минөттерді өткеріп жатқанымызға ант етемін. Әне брокен сауықшылдарының бір тобы. Ол қаңғыбастар қашанда ең соңында келеді. Иә, дәл солардың өзі. Мынау екі мас қансорғыш... бары осы ма? Аһ, жоқ, міне тағы біреуі. Жо-жоқ, екеу екен.



	Баспалдақпен екі ақырғы қонақ көтерілді.



	- Ал мына біреуі жаңа, - деді Коровьев әйнектен көзін сығырайта қарап, - аһ, иә, иә. Бірде оған Азазеллоның барғаны бар, коньяк іше отырып әшкерелеуден өте-мөте қауіптенетін бір адамнан қалай құтылудың жолы туралы ақыл-кеңес те берген. Ал ол өзіне тәнті бір танысына әлгі адамның кабинетінің қабырға-ларына у сеп деп әмір берген.

	- Оның аты кім? - деп сұрады Маргарита.

	- Шынымды айтсам, мен өзім де әлі білмеймін, - деп жауап қатты Коровьев. - Азазеллодан сұрау керек.

	- Ал онымен бірге келген кім?

	- Ол әлгі айтқанын айна-қатесіз орындайтын құлақ кесті бағыныштысы ғой. Мен қайранмын! - деп ақырғы екеуге дауыс-тады Коровьев.



	Баспалдақ босады. Сақтық үшін тағы да аз-кем күтті. Алайда пештен қайтып ешкім шыққан жоқ.

	Қас қаққанша болмай, қалай келгенін өзі де білмейді Маргарита бассейні бар бөлмеден бір-ақ шықты. Қолы мен аяғының қатты ауырғанынан бірден жылап жіберді де, еденге қисая кетті. Алайда Гелла мен Наташа жұбатып, оны қанды душтың астына қайта апарып, денесін езгілеп қайта ысқылады. Маргарита қайта жайнап шыға келді.



	- Тағы да, тағы да, королева Марго, - деп сыбырлады қасынан көрінген Коровьев. - Залдарды құстай ұшып тағы бір шолып шығу керек, қадірмен қонақтар елеусіз қалдырып кетті деп жүрмес үшін.



	Маргарита бассейні бар бөлмеден қайта ұшып шықты. Қызғалдақтырдың сыртындағы эстрада да вальс королі оркестрінің орнында маймылдар джазы дүбірлетіп жатыр. Қалың бакенбарды бар алып горилла қолына керней ұстап, билей жүріп, дирижерлік етіп тұр. Орангутандар бір қатарға тізіліп, жарқыраған кернейлерді үрлеп отыр. Олардың иығына аттай мінген шимпанзелердің қолында бір-бір сырнай. Арыстанның жалындай бұйра жалдары бар екі гамадрил рояльда ойнап отыр, гиббондардың, мандрилдер мен мешіндердің қолындағы саксофондар мен скрипкалардың және барабандардың даңғыр-дүңгірінен, шиқыл-қиқылынан ол рояльдардың үні мүлдем естілмейді. Айналы еденде тұтасып кеткендей қисапсыз көп жұп ептілігімен қайран қалдырып, қимылдарының тазалығымен таңдандырып, бір бағытта дөңгелеп, қабырғамен жүгіріп, жолындағының бәрін жайпап кетердей қауіп төндірді. Жанды атлас көбелектер билеп жүргендердің арасына сүңгіп шығып, төбеден гүлдер жауды. Бағандардың жоғарғы иығында электр шамдары сөнгенде шырағдандардың жұлдызша-лары жанып, ауада шамның оттары қалқыды.

	Сосын Маргарита көлемі алапат, колоннадалармен көмкерілген алып бассейннен бір-ақ шықты. Дәу қара Нептун аранынан қызғылт су шашты. Бассейннен шампанның есті алар иісі бұрқырай көтерілді. Мұнда мәжбүр етер думан дуылдап-ақ тұр. Күлкіге көмілген келіншектер кебістерін лақтырып, сөмкелерін жігіттеріне немесе қолдарына ақжамылғы ұстап жүгіріп жүрген негрлерге беріп, қарлығаштай шырылдап бассейнге секіріп жатыр. Көбіктен аша тұрып, аспанға тіке шапшиды. Бассейннің хрусталь түбінде шараптың қалың қабатын қақ жарып, төменгі жарық жылтырап, жүзіп жүргендердің күміс тәнін жарқырата көрсетеді. Бассейннен бәрі мүлдем мас болып шығып жатыр. Бағандар астын күлкі кернеп, моншадағыдай гүжілдейді.

	Осынау дырду-думанның ішінен мүлдем мас, мағынасыз әйел жүзі, оның жансыз мүләйімсіген көзі, “Фрида!” деген бір ғана сөзі есте қалды. Шараптың иісінен Маргаританың басы айналайын деді де, кетуге айналған оны мысықтың бассейндегі бір қылығы бөгеп қалды. Бегемот Нептунның аранына таяп бірдеңе дуалап еді, замат шампанның толқыған дариясы бассейннен ізім-ғайым болып, оның орнына көбіктенбейтін қоңыр-күрең түсті толқын шыға келді. Келіншектер шырылдап, шарылдап:



	- Коньяк! - десіп бассейннің шетінен бағандардың, сыртынан ығысты. Бірер секөнтта бассейн лықа толды да, мысық ауада үш айналым жасап, коньяк көліне беріп кетті. Пысқырып-түшкіріп, галстугі солбырайып, мұртының алтыны жуылып, дүрбісін жоғал-тып шықты одан ол. Бегемоттың жасағанын жалғыз-ақ баяғы ісмер-тігінші мен оның жігіті беймәлім мулат қана жасады. Екеуі де коньякқа сүңгіп кеткенде Коровьев Маргаританы қолтығының астынан алып, жүзгіштерден аулақ әкетті.



	Маргаритаға бір жерде ұшып бара жатып үлкен тас тоғаннан тау-төбе уылдырық көрінгендей болды. Сосын ол астында тозақ оты жанып, төңірегінде дию-перілердей аппақ аспаздар жүгіріп жүрген әйнек еденнің үстімен ұшты. Одан әрі не болып, не қойғанын білмейтін дәрежеге жетіп, шырағдандар жанып тұрған қараңғы подвалды көрді, онда қыздар қып-қызыл шоққа ет шыжғырып, көлемді күрішкелермен мұның денсаулығы үшін ішіп жатыр екен. Сонан соң сырнай тартып, эстрадада камаринканы билеп жүрген ақ аюларды көрді. Пеште жанып кетпеген көзбояушы саламандрасы тағы бар... Екінші айналымға енді әлі құрып барады оның.



	- Ақтық шығу ғана қалды, - деп сыбырлады қам жей сөйлеп Коровьев, - сосын біз босаймыз.



	Ол Коровьевтің демеуімен тағы да бал залына келді, онда енді сығылыса сапырылысып қисапсыз көп меймандар бағандар арасында билеп жүр екен, залдың ортасы бос. Осы бос орыннан пайда болған тұғырға өзін кім көтергені Маргаританың есінде жоқ. Тұғырға көтерілгенде ол өз есебі бойынша баяғыда өтіп кетті деп жүрген түн жарымының сағаты соққанда таңғалды. Қайдан шыққаны белгісіз сағат қоңырауының соңғы соғысында мейман-дар тобырының үні сап болды. Воландты Маргарита сонда қайта көрді. Ол енді өз тұғырының жанынан Воланд үшін басқасы әзірленгенін байқады. Алайда ол оны пайдаланған жоқ. Абадонна, Азазелло, соларға ұқсас тағы бірнеше ағы бар, қарасы бар жігіттер-дің қаумалауымен келген Воландтың балдағы ең соңғы ұлы мінберге жатынжайдағы кимімен шығуы Маргаританы таңғалдырды. Баяғы сол жамаулы кір жейдеде, аяғында - өкшесі мыжылған түнгі кебіс.

	Воланд семсер ұстап шықты, бірақ оны таяқ орнына таяныш етті. Воланд ақсаңдай басып, өз тұғырының алдына кеп тоқтады да, Азазелло заматта табақ көтеріп оның алдында тұрды, табақтан Маргаританың көзіне тісі ақсиып кесілген адам басы түсті. Құлаққа ұрған танадай тыныштықтың қаймағы қозғалар емес, тек оны әдетте кездесетіндей кірер есіктен қағылған белгісіз қоңырау үні ғана бөлді.



	- Михаил Александрович, - деп Воланд басқа баяу үн қатты, сонда өліктің қабағы көтеріліп, Маргарита тұла бойы түршігіп, оның өлі жүзінен ой мен азапқа толы жанды көзін көрді. - Бәрі де ойдағыдай орындалады емес пе? - деді Воланд бастың көзіне қарап сөзін жалғастырып, - басты әйел кесті, мәжіліс болмай қалды, ал мен сіздің пәтеріңізде тұрып жатырмын. Бұл енді - факт. Ал факт дегеніңіз дүниедегі қарсы дәлел айтуға келмейтін ең қыңыр нәрсе. Алайда бізді бұл болған іс емес, алда болатын іс қызықтырады. Сіз ғой, басы кесілгеннен кейін адам өмірі тоқтайды да, ол күлге айналып ұмыт болады деген теорияны жан-тәніңізбен қызу жақтап, уағыздап келдіңіз. Сізге қонақтарымның қатысуымен, олар мүлдем басқа теорияның жақтаушылары болса да, теорияңыздың керемет тапқырлық екенін хабарлау мен үшін ғанибет. Дегенмен, теориялардың бәрі бірінен кейін бірі тізілетінін ұмытпайық. Олардың арасында әркімге не берілсе де өз наным-сеніміне сай беріледі деп уағыздайтындары да бар. Лайымда сол айтқандары келсін! Сіз болмысы жоқ о дүниеге кетіп бара жатсыз, ал мен бас сүйегіңізден жасалған тостағанмен болмыс үшін қуана-қуана ішемін. - Воланд семсерін көтерді. Бастың жабуы замат көмескі-леніп, жиырылды да, парша-паршасы шықты, ұзамай көзі де ғайып болды. Ізінше Маргарита табақтан сорғыш, зүмірәт көзді, ақық тісті, боз алтын аяқты бас сүйекті көрді. Бас сүйектің төбесі топса-сынан ашылып кетті.

	- Қазір ғана, мессир, - деді Коровьев Воландтың сұраулы жүзін байқап, - ол алдыңызға өзі келеді. Мынау табыттағыдай тыныштықта жалтыраған кебістің тықылын, үстелге қойған бакалының сыңғыры, өмірінде ақтық ішкен шампанның сылдырын естіп тұрмын. Ол, міне, келді.



	Воландты бетке алып залға жападан-жалғыз жаңа мейман кірді. Сырттай сан-сапалық басқа еркек қонақтардан еш айырмашылығы жоқ сияқты, алайда оның толқығаннан теңселіп келе жатқаны алыстан көзге ұрады. Бетіндегі дақтар күйдіріп, көзі алақ-жұлақ етеді. Қонақ қайран қалып келеді, онысы заңды да сияқты, оны ең әуелі таңдандырған Воландтың киімі болды.

	Алайда қонақ айрықша аялай қарсы алынды.



	- Ал, аса ардақты барон Майгель, - деп жылы ұшырай жымия қарады Воланд көзі тас төбесіне шығып кеткен мейманға, сосын қалған қонақтарға қарап: - ойын-сауық комиссиясында шетелдік-терді астананың әсем жерлерімен таныстыру қызметін атқаратын қадірменді барон Майгельмен таныстыруды өзіме бақыт деп білемін, - деді.



	Осы арада Маргарита сілейді де қалды, өйткені Майгельді кенет танитын боп шықты. Мәскеудің театрлары мен мейманханала-рында бірнеше рет кездескені бар. “Қарай гөр... демек, ол да өлген бе, өзі”, - деп ойлап қалды Маргарита. Алайда істің мәні табан аузында шешілді.



	- Сүйікті барон, - деп сөзін жалғады Воланд қуана жымиып тұрып, - менің Мәскеуге келгеніме сондай мәз болып, табанда өз қызметін мамандығына орай ұсынып телефон шалды маған, яғни әсем жерлерді таныстырмақ болды. Ендеше оны өзіме шақыруды бақыт санағаным өз-өзінен белгілі болар.



	Осы кезде Маргарита Азазеллоның бас сүйек салынған табақты Коровьевке бергенін көрді.



	- Иә, айтқандай-ақ, барон, - деп даусын қиыла созып сөз бастады Воланд, - осында сіздің білмекке төтенше құмарлығыңыз жөнінде сыбыс кең тарап кетті. Ол сіздің асқан сөзуарлығыңызбен қосылып жұрт назарын жаппай аудара бастапты деседі. Ол аз десеңіз, сумаң тілдерден тыңшы шпион деген сөздер де шығып қалыпты. Одан да зорын айтсақ, мұның өзі бір айдың ар жақ, бер жағында сізді қайғылы жағдайға ұшыратады деген де болжам бар. Сондықтан сізді сарылтып сарғайтатын сол қападан құтқару үшін көмек қолын ұсынуды шешіп, өзімізге шақырып алдық және өзіңіздің мүмкін болғанның бәрін көзбен көріп, құлақпен тыңдау үшін бізге қонаққа сұранғаныңызды пайдаландық.



	Барон табиғатынан аппақ шөлмектей Абадоннадан бетер бозарып кетті, сосын біртүрлі оғаш бірдеңе болды. Абадонна баронның алдына келіп, бір секөнтқа ғана көзілдірігін шешті. Сол сәт Азазеллоның қолында бірдеңе жарқ ете қалды. Алақанды баяу соққандай бірдеңе сатыр-сұтыр етті. Барон да шалқалап құлай берді, кеудесінен қып-қызыл қан атқылап крахмалданған жейдесі мен желетін жуып кетті. Коровьев атқылаған қанға тостағанды тоса қойып, толған соң Воландқа ұстатты. Баронның жансыз денесі бұл тұста еденде жатқан еді.



	- Мен сіздердің денсаулықтарыңыз үшін ішемін, мырзалар, -деді тостағанды көтеріп, жиегіне ғана ернін тигізген Воланд баяу үнмен.

	Өзгеріс деген сонда болды. Жамаулы жейде мен мыжырайған кебіс ғайып боп кетті. Воланд сүйретілген қара шапан киіп, беліне болат семсер қыстырып алыпты. Шапшаң басып Маргаритаға кеп тостағанды ұсынып, әмірлі күймен:



	- Іш! - деді.



	Маргаританың басы айналып, теңселіп кетті, бірақ тостаған ерніне тақалып қалыпты, біреудің сыбырлаған даусы естіледі, бірақ кімнің үні екенін біле алмады, екі құлағына да күбірлеп:



	- Қорықпа, королева... - дейді. - Қорықпа, королева, қан баяғыда-ақ жерге сіңіп кеткен. Ол төгілген жерде қазір жүзім шоқтары мәуелеп өсіп тұр.



	Маргарита көзін ашпай бір жұтып еді, тамыр-тамырын бойлап, тәтті бір ток жүгіріп өтіп, құлағына бір қоңыраулы үн келді. Оған әлдеқайда тауық шақырып, бір жерде марш ойналып жатқандай көрінді. Фрактылар мен әйелдер түгел майып боп күлге айналды. Маргаританың көз алдындағы іріп-шіруден залды табыт иісі кеулеп кетті. Бағандар құлап, оттар өшті, ешқандай да фонтандар, қызғал-дақтар мен гүлзарлар да қалған жоқ. Қалған сол баяғы зергер әйелінің қарапайым жатынжайы, тек оған сәл ашылған есіктен бір жолақ жарық түсіп тұрды. Осы сәл ашық есікке келіп Маргарита кірді.





Жиырма төртінші тарау


	ШЕБЕРДІҢ ШЫҒУЫ



	Воландтың жатынжайында барлығы балға дейінгісіндей екен. Төсекте Воланд жейдешең отыр, тек алдында тізесін сылаған Гелла ғана жоқ, бұрын шахмат ойнайтын үстелге кешкі астың дастар-қаны жайылыпты. Коровьев пен Азазелло бешпенттерін шешіп, үстел басында отыр, олармен қатар, әрине, галстугынан ажыра-ғысы келмейтін, салуға жарамайтын кір шүберек болса да тастауға қимайтын мысық жайғасқан. Маргарита теңселе басып үстелге келіп шынтақтай отырды. Воланд бұл жолы да анадағыдай ым қағып қасына кеп қатар отыруға шақырды.



	- Ал қалай, сізді біраз азаптады ма? - деп сұрады Воланд.

	- О жоқ, мессир, - деп естілер-естілмес етіп жауап қатты Маргарита.

	- Ноблесс жала, - деп мысық Маргаритаға бәз-бір мөлдір сұйық құйылған лафит стақан ұстатты.

	- Арақ па бұл? - деп әлсіз ғана сұрады Маргарита.



	Ренжігеннен мысық орындығында шоршып түсті.



	- Мархабат етіңіз, королева, - деп қырылдады ол, - келіншекке арақ құйып жынданып кетті дейсіз бе мені. Бұл тап-таза спирт.



	Маргарита жымия күліп, стақанды өзінен аулақ ысыруға тырысты.



	- Бұлтақтамай ішіп қойыңыз, - деді Воланд, - Маргарита амалсыз стақанды қолына алды. - Гелла, отыр, - деп бұйырып, Маргаритаға мән-жайды баяндады. - Толған айдың түні - мерекелі түн, сондықтан мен кешкі асты жақындарым мен қызметшілерімнің ен ортасында отырып ішемін. Сонымен, сіз өзіңізді қалай сезінесіз? Әлгі мезі қылар даңғаза бал қалай өтті?

	- Таңғаларлық болып өтті, - деді сыпылдап Коровьев. - Барлығы да тамашалап, таңдай қақты, мақталды да датталды, өрекпіді де тапталды, қаншама ырғақ-әуен білім-білік, сүйкімділік пен сүйінушілік!



	Воланд стақанын үнсіз көтеріп, Маргаритамен соғыстырды. Маргарита осы спирттен майып боп кетер ме екенмін деп ойласа да, қарсыласпай ішіп қойды. Бірақ жаман ештеңе де болған жоқ. Жанды жылу жүгіріп қарынға барды, жеңіл ғана желкеден соқты, ұзақ ұйықтап тұрғандай күші қайта оралды, аш қасқырдай тәбеті оянды. Кешегі таңертеңнен бері ауызға ештеңе салмағаны еске түскенде тәбеті тіпті ашылып кетті де, уылдырықты қомағайлана жұта бастады.

	Бегемот ананастың бір кесегін кесіп алып, тұздап, бұрыш жағып жеп алды да, едіреңдеп екінші стопканы қағып салып еді, жұрттың бәрі қол шапалақтады.

	Екінші стопка спирттен кейін Маргаритаға шырағдандар жарқырай түсіп, төрпештің жалыны күшейіп кеткендей көрінді. Ол ешқандай мастықты сезінген жоқ. Аппақ тісімен етті тістеп, сөлінен ләззат ала отырып Маргарита мысықтың уылдырыққа қыша жағып жегенін де назардан тыс қалдырмады.



	- Сен оның үстіне жүзім де сал, - деді Гелла мысықты бүйірден түртіп қалып баяу ғана.

	- Мені үйретпеулеріңді өтінемін, - деп жауап қатты Бегемот, -дастарқан басында отырғаннан кейінгі жерде мазамды алмаңдар.

	- Аһ, тату ортада отырып жайдан-жай бұлай ауқат жасаудың өзі бір ғанибет қой, - деп сыпсыңдады Коровьев.

	- Жоқ, Фагот, балдың өз ауқымы мен сән-салтанаты болады, -деп қарсылық білдірді мысық.

	- Онда ешқандай сән-салтанат та, кең ауқым да жоқ, ал анау есер аюлар мен жолбарыстар барда гүжілдеп, арылдап басымның сақинасын ұстата жаздады, - деді Воланд.

	- Құлағым сізде, мессир! - деді мысық. - Егер сіз балда ешқандай кең ауқым болмады десеңіз мен, сөз жоқ, сол пікірді қостаймын.

	- Сен байқа! - деді Воланд.

	- Ойнап айтам, - деп келісе кетті мысық, - ал сөз жолбарыстарға кеп тірелсе, мен оларды сойып, етін қуыруға әмір етейін.



	- Жолбарыстарды жеуге болмайды, - деді Гелла.

	- Сіз солай ойлайсыз ба? Онда құлақ сап тыңдауыңызды өтіне-мін, - деп жауап қайтарған мысық көзін рақаттана сығырайтып, бірде он тоғыз күн бойы бір шөлде қаңғыруына тура келгенде өлген жолбарыстың етімен ғана қоректенгенін әңгімеледі. Барлығы қызықты хикаяны зейін қоя тыңдап, әңгімесін аяқтағанда бірауыздан айғайлап:

	- Өтірік! - деді.

	- Бұл өтіріктегі бір қызықты жайт мынау, - деді Воланд, - ол -оның бастан-аяқ өтірік екені.

	- Аһ солай ма? Өтірік пе? - деді даусын шығарыңқырап мысық, жұрт ол қарсыласады екен деп ойласа, ол жай ғана былай деп түйді: - Бағамызды тарих береді ғой.

	- Айтыңызшы, - деді арақтан кейін әл де, жан да кірген Маргарита Азазеллоға, - сіз оны әлгі бұрынғы баронды аттыңыз ба?

	- Тұп-тура солай, - деп жауап қатты Азазелло, - оны қалай атпауға болады? Оны міндетті түрде ату керек болатын.

	- Мен сондай абыржыдым! - деді Маргарита. - Оның өзі көз алдымда күтпеген жерде болды ғой.

	- Мұнда күтпейтіндей ештеңе жоқ, - деп қасарысты Азазелло, ал Коровьев болса, бұлтаққа салды:

	- Қалайша абыржып қобалжымайсың! Менің де тұла бойым түршігіп кетті. Бух! Бітті! Барон бүйірінен аунап түсті.

	- Мен шыңғырып жіберуге шақ қалдым, - деп сөз қосты уылдырықты қасықты жалап отырып мысық.

	- Міне, маған түсініксізі мынау, - деді Маргарита жанарынан алтын ұшқын шашырап, - сол сәтте қалайша сырттан не музыка, не балдың ырду-дырдуы естілмеді?

	- Әлбетте, естілген жоқ, королева, - деп мәймөңкеледі Коровьев, - мұндайды әдетте ештеңе естілмейтіндей етіп жасайды ғой. Мұндайда мұқият болу керек.

	- Ал енді бар ғой, енді... Мәселе баспалдақта тұрған адамда боп тұр ғой... Анада Азазелло екеуміз өткенде... Екінші біреу подъезде тұрды... Меніңше ол сіздің пәтерді бақылап тұрды.

	- Дұрыс айтасың, дұрыс! - деп Коровьевтің даусы шығып кетті. - Дұрыс, Маргарита Николаевна! Сіз менің күмәнімді растап отырсыз. Иә, ол пәтерді аңдып жүрді. Мен болсам, оны ұмытшақ бір приват-доцент немесе баспалдақта сарылып қыз күтіп жүрген ғашық шығар деп ойламаймын ба, бақсам, жо-жоқ! Бірдеңе жүрегімді сорғандай болды. Подъездегі басқасы және бар! Есіктің саңылауында тұрған да жай емес!

	- Қызық қылғанда, сіздерді тұтқындауға келіп жүргендер болмасын? - деп сұрады Маргарита.

	- Сөз жоқ, оған да келеді, таңғажайып королева, ол даусыз, -деп жауап берді Коровьев. - Оны жүрегім сезеді, әрине, дәл қазір келе қоймас, бірақ түбі бір келеді. Бірақ одан қызықты ештеңе болмайды ғой деп ойлаймын.

	- Ой, әлгі барон құлағанда менің қалай қобалжығанымды сұрама, - деді Маргарита өмірінде кісі өлімін алғаш көргендіктен оны ұмыта алмай. - Зайыры, сіз жақсы атасыз-ау деймін?



	- Жаман емес, - деп жауап қатты Азазелло.

	- Неше адамнан? - деп Маргарита Азазеллоға түсініксіздеу сауал қойды.

	- Нені ататыныңа байланысты ол, - деп дұрыс жауап берді Азазелло. - Сыншы Латунскийдің әйнегін балғамен талқандау бар да, оның жүрегін нысанаға алу бар емес пе, екеуі екі басқа.

	- Жүрегін дейсіз бе? - деп Маргаританың даусы шығып кетті де, неге екені белгісіз өз жүрегін ұстады. - Жүрегін дейсіз, ә? -деп қаттырақ қайталады.

	- Латунский дегенің нендей сыншы? - деп сұрады Воланд Маргаритаға көзін сығырайта қарап.



	Азазелло, мен Коровьев және Бегемот ұялғансып төмен қарады да, жауабын қызарып кеткен Маргарита берді.



	- Сондай бір сыншы бар. Бүгін кешкісін мен оның пәтерінің тас-талқанын шығардым.

	- Мәссаған керек болса! Сонда не үшін.

	- Мессир, ол бір майталман шебердің түбіне жетті, - деп баяндады Маргарита.

	- Ол үшін оған өзіңіз әуре болудың қажеті не еді? - деді Воланд.

	- Маған рұқсат етіңізші, мессир, - деп қуана айғайлап жіберген мысық орнынан қарғып тұрды.

	- Жә, отыр сен, - деп бұрқ етті Азазелло орнынан тұрып жатып,

	- қазір мен өзім айтамын.

	- Жоқ! - деп шыр ете қалды Маргарита, - Жоқ мессир, қиылып сұраймын сізден, оның егжей тегжейін қозғамаңыз.

	- Қалай қаласаңыз, солай болсын! - деді Воланд, Азазелло да өз орнына отырды.

	- Сонымен, неге тоқталып едік, алтыннан ардақты королева Марго? - деді Коровьев. - Иә, жүрек жайында айтқан екенбіз ғой. Жүрекке ол тура тигізеді. - Коровьев ұзын саусағын Азазелло жаққа созды. - Әрине қалауына қарай, жүрегінің астынан, әлде асқазанның тұсынан тигізу керек пе, - бәрін де мүлтіксіз орын-дайды.



	Маргарита бірден түсіне алған жоқ, ал түсінген соң таңданған-нан айғайлап жіберді:



	- Бірақ олар жабық қой!

	- Қымбаттым, - деп даңғырлады Коровьев. - Мәселе сол құрығырдың жабық болуында. Бар гәп сонда тұр ғой. Ал ашық затқа барлығы тигізеді.



	Коровьев жәшікті ашып, жетілік қарғаны алды да, оны Маргаритаға ұсынып, тырнағымен ұпай дөңгелектерінің бірін белгілеуін өтінді Маргарита жоғарғы бұрыштың оң жақтағысына белгі салды. Гелла картаны жастықтың астына жасырып, айғай салды:



	- Дайын!



	Жастыққа теріс қарап отырған Азазелло шалбарының қалтасы-нан автоматты қара тапаншасын алып, дүмін иығына қойды да кереуетке бұрылмай шүріппені басып қалды, Маргарита шошып кетті. Атылған жастықтың астынан жетілік картаны алып шықты. Маргарита белгілеген ұпай дөңгелегін оқ тесіп кетіпті.



	- Қолыңызда тапанша жүргенде сізбен кездесуді қаламас едім,

	- деп Маргарита Азазеллоға ойнақылана қарады. Оның қолынан керемет бірдеңе келетін адамдардың бәріне осылай құштарлықпен қарайтын ғадеті болатын.

	- Алтыннан ардақты королева, - деп қиқылдады Коровьев, -өз басым, оның қолында тіпті тапаншасы болмаған күннің өзінде онымен кездесуді ешкімге де тілемес едім. Бұрынғы регент әрі ән бастаушы ретінде онымен кездескенді ешкім құттықтамайтынына сөз беремін.



	Тапанша атумен тәжірибе кезінде қыржиып отырған мысық кенет жар салды:



	- Жетілікпен жасалған рекордты бұзғым келеді.

	Азазелло жауап ретінде гүр ете қалды. Ал мысық айтқанынан қайтпай бір емес, екі тапанша талап етті. Азазелло шалбарының екінші артқы қалтасынан екінші тапаншаны суырып, біріншісімен қосып мақтаншаққа ұсынды. Жетіліктен екі нысана белгіленді. Жастықтан теріс айналып мысық ұзақ даярланды. Маргарита құлағына саусағын тығып, төрпештің сөресінде қалғып отырған жапалаққа қараумен болды. Мысық екі тапаншамен де қатар атты, ізінше Гелла шар ете қалды, өлген жапалақ төрпештен құлап түсіп, сынған сағат тоқтап қалыпты. Қолы қан-қан Гелла мысықтың жүніне жабысты, ал мысық оның шашына жармасты, екеуі де апыр-топыр домаланып еденде жатты. Үстелден бокалдардың бірі құлап, быт-шыты шықты.



	- Мынау жын соққан сайтанды менен алып кетіңдерші, - деп шырылдады Бегемот және арқасынан жұлынған бір шуда жүнді орнына қайта салуға жанталасты.

	- Оның мұны әдейі жасағанына бәс тігемін, - деді Воланд Маргаритаға жымия күліп. - Әйтпесе бұл тәп-тәуір ататын мерген.



	Гелла мысықпен татуласты, келісім белгісі ретінде бір-бірімен сүйісті де. Жастықтың астынан картаны алды. Азазелло атып тескен бұрынғы нысанадан басқасының бәрі дін аман.



	- Бұлай болуы мүмкін емес, - деп картаны шамдалдың жарығына ұстап мысық та болар емес.



	Көңілді кешкі ас жалғасты. Шамдалдағы шырақтар лапылдап, төрпештен толқындап хош иісті, құрғақ жылу бүкіл бөлмеге тарап тұр. Тоя тамақтанған Маргарита рақат сезімге бөленді. Ол Азазеллоның шылымынан ұшқан көк түтінге, оның төрпешке қарай ұшқан сақинашаларын мысықтың семсер ұшымен қалай ұстағанына қарады да отырды. Есебі бойынша кеш боп қалғанына қарамастан оның ешқандай кеткісі келмеді. Барлық белгілерге қарағанда уақыт таңғы алтыға таяп қапты. Үнсіздікті пайдаланып Маргарита Воландқа қарап қымсына тіл қатты:



	- Сірә, маған кету керек шығар. Кешігіппін ғой.

	- Сіз қайда асығасыз? - деп сұрады Воланд елпілдегенмен де немқұрайдылау. Қалғандары шылым түтінінің сақинашаларымен еліккендей, үндеген жоқ.

	- Иә, уақыт болды, - деді осы үнсіздіктен әбден қысылған Маргарита желеңін немесе плащын іздегендей бұрылып. Жалаңаштығы кенет оны ұялтайын деді. Ол үстел басынан көтерілді. Воланд кереуеттен үнсіз ғана тер сіңіп қырылған халатын алып, Коровьев оны Маргаританың иығына жапты.

	- Рақмет сізге, мессир, - деп естілер-естілмес етіп айтқан Маргарита сұраулы сыңаймен Воландқа қарады. Ол оған жауап ретінде сыпайы жымиды, бірақ енжар. Зілдей қайғы Маргаританың жүрегін бірден тұмшалап тастады. Ол өзін алдағандай сезінді. Оны ешкімнің де тоқтатқысы келмегені сияқты, балдағы барша қызметі үшін де ешкім ешқандай марапат ойластырмағандай көрінді. Әйткенмен де оған бұл арадан кеткенімен, барар жері мүлдем жоқ екені айқын. Жекежайға оралуға тура келді деген өткінші ой іштей ашу-ызадан жарып жіберердей еді. Александр бағында әзәзіл ақыл беріп еліктірген Азазеллоға енді өзі жүгінсе ме екен? “Жо-жоқ, өлсем де оған бармаймын”, - деді ол өзіне-өзі.



	- Барынша жақсылық тілеймін, мессир, - деп естірте айтқан ол іштей: “Тек қана осы арадан шықсам болды, өзенге жетіп, суға кетемін” деп ойлады.

	- Отыра тұрыңыз, - деді кенет Воланд әмірлі үнмен. Маргарита-ның өңі бұзылып отыра қалды. - Бәлкім, қоштасарда бірдеңе айтқыңыз келетін болар.

	- Жоқ, ештеңе де айтпаймын, мессир, - деп тәкаппарлана жауап қатты. Маргарита. - Тек қана айтарым: егер сізге тағы да қажет болсам, қалағаныңыздың бәрін құлшына атқаруға әзірмін. Балда титтей де шаршағаным жоқ, қайта керемет көңіл көтердім. Ол әлі де жалғасар болса, мың сан кісі өлтірушілер мен дарға асушыларға тәу ету үшін тізімді тосуға әзірмін, - деп Воландқа Маргарита жас толып бұлдыраған көзімен қарады.

	- Дұрыс! Айтқаныңыз айна-қатесіз! - деп сұмдық айғайлады Воланд. - Осылай болуы да керек.

	- Осылай болуы да керек! - деп жаңғырықтай жамырап қайталады Волондтың нөкерлері.

	- Біз сізді сынаған едік, - деп жалғастырды Воланд, - ешқашан ешкімнен ештеңе сұрамаңыз. Әсіресе, өзіңізден күштілерден ешқашан ештеңе сұрай көрмеңіз. Өздері ұсынып, өздері-ақ береді бәрін. Отырыңыз, тәкаппар қатын. - Воланд Маргаританың иығы-нан ауыр шапанды шешіп, қайтадан өзімен қатар төсекке отыр-ғызды. - Сонымен, Марго! - деп сөзін жалғастырды Воланд даусын жұмсартып, - бүгін менде көзайым болғаныңыз үшін не қалайсыз? Мынау балды жалаңаш өткізгеніңіз үшін не тілейсіз? Тізеңізді қаншаға бағалайсыз. Қазір ғана дарға асылған бұзықтар деп аталған менің меймандарымнан шеккен зияныңыздың құны қанша? Айтыңыз! Енді қысылмай айтыңыз, өйткені ұсыныс жасап отырған мен ғой.

	Маргаританың жүрегі дүрс-дүрс соқты, ауыр күрсініп алып, бірдеңе ойластыра бастады.



	- Ал, енді не, батылырақ болыңыз! - деп желпілдетті Воланд. -Қиялыңызды қамшылап, тебіне түсіңіз. Әлгі шектен шыққан жексұрын - баронның өлтірілу көрінісіне қатысудың өзі-ақ кісіні, әсіресе әйел адамды марапаттауға әбден татиды.



	Маргарита көңілінде ойша әзірлеп, армандаған сөзін енді айтайын дегенде тынысы тарылып, аузы ашылып, өңі қуарып, көзі алайып кетті. “Фрида! Фрида! Фрида! - деп айқайлады құлағына біреудің беймаза, жалынышты үні. - Менің атым - Фрида! Содан Маргарита әр сөзінен сүрініп, тілге келді:



	- Демек, менің бір нәрсе туралы өтініш айтуыма болады ғой.

	- Айтпаңыз, талап етіңіз, талап етіңіз, менің доннам, - деп жауап қатты түсіністікпен жымиып Воланд, - бір нәрсені талап етуіңізге болады.



	Маргарита тағы да бір күрсініп алып, былай деді:



	- Фридаға өз баласын тұншықтырған орамалды көрсете берудің тоқтатылуын тілеймін.



	Мысық көзін көкке қаратып күрсініп қойды да, ештеңе айтқан жоқ, шамасы балда құлағының бұралғаны есіне түссе керек.



	- Әлгі ақымақ Фридадан пара алмағаныңыз айдан-анық, ондай қылық сіздің королевалық мәртебеңізбен әсте сыйыспас та еді, алайда мынау қолқаңызды не қыларға білмей отырмын, - деді бір мырс етіп Воланд. - Маған енді бір-ақ жол қалып отыр, ол -шүберек алып, жатынжайымның күллі саңылау-тесігін сонымен тығып бітеу ғана.

	- Сіз не жайында айтып кеттіңіз, мессир? - деп таңданды мынау шынында да түсініксіз сөздерді есіткен Маргарита.

	- Бастан-аяқ келісемін сізбен, мессир, - деп әңгімеге мысық араласты, - тура сол шүберекпен тығындау керек, - деп шамданған ол табанымен үстелді тақылдатты.

	- Мен мейірбандық туралы айтып тұрмын, - деп түсіндірді өз сөзін Воланд Маргаритадан отты көзін айырмай. - Кейде ол мүлдем күтпеген жерде қаскөйленіп, ең тар саңылаудың өзінен де өтіп кетеді. Шүберек туралы айтып отырғаным содан.

	- Және мен де соны айтып отырмын ғой, - деп даурыққан мысық қызығып креммен майланған табанымен тікірейген құлағын көлегейлеп, ішкі бір есеппен Маргаритадан іргесін аулақтатты.

	- Жоғал көзімнен, - деді оған Воланд.

	- Кофе ішкенім жоқ әлі, - деді мысық, - сондықтан қалай кетемін. Мерекелі түні меймандарды, мессир, қалайша екі сортқа бөледі? Біреулері - бірінші, ал өзгелері, әлгі қабағы ашылмайтын тас сараң буфетші айтқандай, екінші жаңа болады?

	- Өшір үніңді, - деп оған әмір еткен Воланд Маргаритаға қарап, сұрақ берді: - Қай жағынан алып қарағанда да, керемет қайырымды адамсыз ғой? Мораліңіз де аса биік емес пе?

	- Жоқ, - деді әрең жауап қатып Маргарита, - сізбен тек қана ашық әңгімелесуге болатынын мен білемін, сондықтан сізге бүкпесіз айтайын: мен өзі жеңілтек адаммын. Фрида үшін өтініп жатқанымның бір себебі бар: мен байқамай оны үміттендіріп қойып едім. Ол соны күтіп жүр, мессир, ол менің құдіретіме сенеді. Егер де ол алданып қалар болса, мен сұмдық қолайсыз жағдайға тап болғалы тұрмын. Онда маған өмір-бақи маза болмайды. Енді ешбір лаж жоқ. Мәселе осылай боп шықты.

	- Ә, бұл түсінікті, - деді Воланд.

	- Демек тілегімді орындайсыз ғой? - деп ақырын ғана сұрады Маргарита.

	- Ешбір жағдайда да орындай алмаймын, - деп жауап қатты Воланд. - Мәселе мынада, қымбатты королева, бұл арада бір кішкентай ғана жаңсақтықтың шеті шығып тұр. Әрбір мекеме өз шаруасымен шұғылдануы керек. Дау жоқ, сіздің мүмкіндіктеріңіз тым зор, олар алысты болжай алмайтын кейбір адамдар ойлағаннан әлдеқайда мол.

	- Иә, әлдеқайда мол, - деді шыдай алмаған мысық, шамасы сол мүмкіндіктерді өзі де мақтан тұтса керек.

	- Үндеме дедім ғой, тәйірі алғыр! - деді оған Воланд, сосын Маргаритаға қарап сөзін жалғастырды: - Алайда басқа мекеме атқаруға тиіс шаруаға тұмсық тығып не керек. Мен ондай істі жасамаймын, оны өзіңіз істеңіз.

	- Ал меніңше атқаруға бола ма?



	Азазелло сайқымазақтанып қисық көзімен Маргаритаға шапыраштана қарап, байқатпай жирен басын шайқап, бір пысқырды.



	- Ал жасасаңызшы, азап болдыңыз ғой, - деп міңгірлеген Воланд глобусты бұрап, бәз-бір тетікке қадала қалды, зады Маргаритамен әңгімелесе отырып, басқа шаруамен де шұғылдан-ған болуы керек.

	- Айталық, Фрида, - деп аузына сөз салды Коровьев.

	- Фрида! - деп жан даусы шықты Маргаританың. Есік ашылып, алқа-жұлқасы шыққан, жалаңаш, бірақ мастықтың еш белгісі жоқ, көзі тұнжыраған әйел жүгіріп келіп Маргаритаға қолын жайды, сонда ол өзін асқақ ұстап:

	- Сені кешіреді. Қайтып саған орамал қойылмайтын болады, -деді.



	Фриданың еңіреп жылағаны естілді, ол еденге етпетінен құлап, Маргаританың алдында крештей керілді. Воланд қолын сілтеп қалып еді, Фрида да көзден ғайып болды.



	- Рақмет сізге, қош болыңыз, - деп Маргарита орнынан көтерілді.

	- Олай болса, Бегемот, тәжірибесіз адамның ерлік ісінен мерекелі түнде бедел жинамай-ақ қояйық, - деп Воланд Маргарита-ға бұрылды да: - Шынтуайттап келсек, бұл есепке алынбайды, мен ештеңе де жасағаным жоқ. Өзіңіз үшін сіз не қалайсыз?



	Туып қалған үнсіздікі Маргаританың құлағына сыбырлаған Коровьев бұзды.



	- Алмас ханым, бұл жолы ақылдырақ болыңыз деп кеңес берер едім. Әйтпесе ғайыптан тайып бақыт уысыңыздан шығып кетеді.

	- Өз басым қазір, дәл осы сәтте маған сүйгенім - шебердің қайтарылуын қалаймын, - деді Маргарита, толқығанынан өңі де бұзылып кетті.



	Сол сәт бөлмеге жел лап қойды, шамдалдардағы шырақтардың жалыны басылып, терезедегі ауыр перде ысырылып, терезе ашылып кетті, қиян биікте таңғы емес, түн ортасындағы толған ай толықсыды. Терезе жақтауынан еденге түнгі жарықтың жасыл орамалы түсті, сол орамалмен бірге майталман шебер, кемел санайтын, Иванушканың түнгі қонағы келді. Ол аурухана киімімен жүр екен, үстінде халат, аяғында - кебіс, басында ешқашан ажырамайтын тақиясы. Сақал-мұрты қырылмаған жүзі тыржиып, есірік үреймен ол шырағдандардың жарығына алая қарады, ал ай тасқыны оның төңірегінде қыз-қыз қайнайды.

	Маргарита оны бірден таныды, өксіп жылап та жіберді, қолын есе сермеп оған тұра ұмтылды. Оны ернінен, маңдайынан сүйіп, түрпідей бетіне бетін басып, ұзақ уақыт іркіліп қалған көз жасы бұлақтай парлап ақты. Келіншек бір ғана сөз айтып, соны мағы-насыз қайталай берді.



	- Сенбісің... сен бе, өзі... сенбісің...



	Шебер оны өзінен аулақтатып, қаттырақ сөйледі:



	- Жылама, Марго, қинама мені. Мен ауыр науқаспын. - Ол терезе жақтауын қолымен қармап, қарғып шығып қашып кетпек сыңай танытып, отырғандарға қарап тісін қайрады, сосын айғай салып: - Мен сұмдық қорқамын, Марго! Менде елестер көбейіп, галлюцинация қайта басталды.



	Еңіреп жылаудан тынысы тарылып Маргарита сөзге қақалып-шашалып, сыбырға көшті.



	- Жо-жоқ, жоқ, ештеңеден де қорықпа! Мен сенімен біргемін! Сенімен біргемін мен!



	Коровьев ептілікпен байқатпай шеберге орындықты тоса қойып еді, ол соған отыра кетті, Маргарита жүгіріп кеп оның тізесіне отырып, бауырына кіре жабысып, қатты да қалды. Толқыныс үстінде жүріп ол жалаңаштығы тәмамдалып үстіне қара жібек плащ киілгенін байқамай да қалыпты. Ауру басын салбыратып, тұнжы-раған сырқат көзін жерге қадаумен отыр.



	- Иә, - деді біраз үнсіздіктен кейін Воланд, - оның зықысын әбден шығарған екен. - Табанда ол Коровьевке бұйрық берді: -Мына кісіге ішетін бірдеңе әкел, сері.



	Маргарита дірілдеген үнмен одан өтініп сұрады:



	- Іш, ішіп жібер! Немене, қорқасың ба? Жоқ, жоқ маған сен, мұның көмегі бар.



	Ауру стақанды алып, ішіндегінің бәрін сарқып ішті, бірақ қолы дірілдеп, стақан түсіп кетіп, оның аяғының астында сынды.



	- Бақытқа болсын! Бақытқа болар! - деп сыбырлады Маргаритаға Коровьев. - Қараңдаршы, ол өзіне-өзі келуге таяу.



	Шынында да аурудың жанарында бұрынғыдай үріккен үрей жоқ. Онша мазасыз да емес.



	- Ал бұл сенбісің, Марго! - деп сұрады ай қонағы.

	- Оған күмәнданба, бұл менмін, - деп жауап қатты Маргарита.

	- Тағы да! - деп бұйырды Воланд.



	Шебер екінші стақанды босатқаннан кейін көзі жанданып, ойлы бола бастады.



	- Ал енді мәселе басқа, - деді Воланд көзін сығырайтып, - енді сөйлеуге болады. Сіз кімсіз, өзі?

	- Мен қазір ешкім де емеспін, - деп жауап берді шебер, жымиуы оның бетін қисайтып жіберді.

	- Қазір қайдан келдіңіз?

	- Қайғы үйінен келдім. Мен жүйкеден ауыратын адаммын, -деп жауап берді келімсек.



	Мынау сөзді Маргарита көтере алмай, қайта жылады. Сосын көзінің жасын сүртіп, айғайлап жіберді.



	- Сұмдық сөз ғой! Сұмдық үрейлі сөз бұл! Ол хас шебер, мессир, мұны сізге әдейі ескертіп тұрмын. Мұны емдеп жазып шығарыңызшы, сол еңбегіңізге татиды бұл.

	- Сіз қазір кіммен сөйлесіп отырғаныңызды білесіз бе? - деп сұрады Воланд келген кісіден. - Кімнің алдында отырсыз?

	- Білемін, - деп жауап берді кемел. - Жындыханада менің көршім әлгі бала, Иван Бездомный болған. Сіз туралы маған айтқан сол.

	- Қалайша, қалайша, - деп қалды Воланд, - ол жас жігітпен біз Патриарх тоғанында кездескен едік қой. Ол менің өзімді жалпы жоқ деп есімнен тандыра жаздаған. Ал сіз ғой менің шын мәнінде мен екеніме сенесіз.

	- Сенуге тура келеді, - деді келімсек, - әрине, сізді елестердің жемісі деп ойлаған әлдеқайда тыныш болар еді. Ол үшін мені кешіріңіз, - деді шебер соңғы сөзді әдейі қосып.

	- Оның несі бар, солай тыныш болатын болса, солай-ақ санай беріңіз, - деді Воланд сыпайы ғана.

	- Жо-жоқ, - деп Маргарита үрейлене шебердің иығынан жұлмалады, - есіңді жи. Сенің алдыңда оның өзі отыр.



	Мысық осы арада да сөзге араласты:



	- Ал мен шын мәнінде елеске ұқсаймын. Ай жарығындағы менің қырымнан тұрған кескініме назар аударыңыздаршы, - деп мысық ай жарығының жолағына аяқ басып тағы бірдеңе айтпақшы болып еді, үндемеуін өтінген соң ол: - Жақсы, жақсы. Онда жағымды қарыстыруға әзірмін. Енді үндемейтін елес болайын, - деп үнін өшірді.

	- Айтыңызшы, Маргарита неге сізді шебер деп атайды? - деп сұрады Воланд.



	Ол мырс етіп күлді де, былай деді:



	- Бұл енді кешіруге болатын осалдық. Ол менің жазған романым жайында жоғарғы пікірде.

	- Не туралы роман?

	- Понтий Пилат жөніндегі роман.



	Сол сәтте шырақтардың от тілі қайта теңселіп лапылдай бастады да, үстел үстіндегі ыдыстар шылдырады. Воланд күндей күркіреп күлді, бірақ бұл күлкісімен ешкімді шошыта да, таңдандара да алған жоқ. Әйтеуір Бегемот қана қол соқты.



	- Не туралы, не туралы дейсіз? Кім жайында өзі? - деді Воланд күлкісін тыйып. Бұл енді ғаламат! Сонда сіз басқа тақырып таппа-дыңыз ба? Беріңізші, көрейін. - Воланд қолын созып, алақанын жайды.



	- Өкінішке орай, айтқаныңызды орындай алмаймын, - деп жауап қатты шебер, - өйткені оны пешке сап жағып жібергенмін.

	- Кешіріңіз, оныңызға сенбеймін, - деді Воланд. - Олай болуы мүмкін емес. Қолжазбалар күймейді. - Ол бұрылып Бегемотқа қарады да: - Кәне, Бегемот романды бері әкел, - деді.

	Мысық орындықтан заматта атып тұрды, барлығы да оның қолжазбалардың қалың пәшкесі үстінде отырғанын көрді. Жоғарғы жақтағы данасын мысық тағзым етіп, Воландқа берді. Маргарита дірілдеп, қалшылдап, шырылдап, тебіренгеннен көз жасына қайта ерік берді:



	- Міне, қолжазбаңыз осы. Міне, ол!



	Ол Воландқа ұмтылып, қайран қалғаннан:



	- Құдірет! Құдіретті күш! - деп айнанып-толғанды. Воланд ұсынылған дананы қолына алып, айналдырып қарады да бір жағына қойып, үн-түнсіз шеберге тесіле қарады. Алайда ол неден екені белгісіз мұңға шомып, мазасызданып орнынан тұрды да, қолын ербеңдетіп, алыстағы айға қарап, қалшылдап, бірдеңе деп міңгірлей бастады:

	- Түнде де ай туғанда маған маза жоқ, мені неге тебіренттіңдер? О құдая, құдая...



	Маргарита оның аурухана халатына жармасып, оған жабысып алып, сағыныштың көз жасын бұлап, өзі де бірдеңелер айта бастады.



	- Құдая, саған дәрі-дәрмек неғып жәрдемдеспейді?

	- Ештеңе, ештеңе, ештеңе де, - деп күбірледі Коровьев шебердің төңірегінде айналшықтап, - ештеңе, ештеңе етпейді... Тағы да бір стақан тартып жіберіңіз, мен де сізбен қауымдасайын.



	Стақан ай жарығында жарқылдап жетіп келді де, шынында да жәрдемдесті. Шеберді орнына жайғастырды, оның жүзі сабырлы реңк алды.



	- Ал енді барлығы да түсінікті, әрі айқын, - деді Воланд ұзын саусағымен қолжазбаны тықылдатып.

	- Әбден айқын, - деп растады үнсіз елеске айналамын деген уәдесін ұмытып кеткен мысық, - енді бұл туындының басты желісі бірден түсінікті. Сен не айтасың бұған, Азазелло? - деп ол үндемей отырған Азазеллоға қарады.

	- Мен айтсам, сені баяғыда-ақ суға батырып жіберу керек еді, - деп мыңқылдады Азазелло.

	- Мейірімдірек болсаңызшы, - деді оған мысық, - және менің әміршімді ондай ойға жетелеме, Азазелло. Сен маған сенгейсің, түн сайын мен саған мынау шебер құсап ай жамылып келіп, басымды изеп шақырып, сол бейшара сияқты ертіп кетер болсам, күнің не болатынын білесің бе, байғұс Азазелло!?



	- Жарайды, Маргарита, енді өзіңізге не қажет соның бәрін айтыңыз, - деп әңгімеге Воланд қайта кірісті.



	Маргаританың көзі жалт ете қалып, ол жалынғандай Воландқа қарап:



	- Мұнымен ақылдасып алуға мұрсат етіңізші, - деді.



	Воланд басын изеді де, Маргарита шебердің құлағына жабысып, бірдеңе сыбырлады. Оның оған қалай деп жауап бергені естіліп тұрды:



	- Жоқ, енді кеш. Бұл өмірден қайтып ештеңе де қаламаймын. Сені көруден басқа еш қалауым жоқ. Алайда саған тағы да айтар ақылым - мені таста, ұмыт. Менімен жүріп сен де құрисың.

	- Жо-жоқ, тастамаймын, - деп жауап қатқан Маргарита Воландқа қарап: - Бізді қайтадан Арбаттағы шолақ көшедегі подвалға қайтаруыңызды сұраймын, тек шамы жанып, барлығы бұрынғы қаз-қалпына түссін.



	Осы арада кемел күліп жіберіп, Маргаританың шашы көптен желкілдеп жүрген бұйра басын құшақтай алып, былай деді:



	- Аһ, бейшара әйелді тыңдамаңыз, мессир. Ол подвалда баяғыдан бері басқа адам тұрып жатыр, жалпы барлығы бұрынғы қаз-қалпына ешқашан келмейді, ондай өмірде де болмайды. - Ол бетін сүйгенінің басына салып, Маргаританы құшақтап: “Бейшара, байғұсым менің...” деп міңгірледі.

	- Ондай болмайды дедіңіз бе? - деді Воланд. - Оның, рас. Бірақ біз байқап көрейік, - деп ол: - Азазелло! - деп айғайлады.



	Табан аузында төбе опырылып, еденге абдыраған, есінен айырылуға жақын бір азамат іш киіммен топ ете қалды, неге екені белгісіз, қолында -шамаданы, басында кепкесі бар. Қорыққанынан ол қалш-қалш етіп отыра кетті.



	- Могарыч сіз бе? - деп сұрады Азазелло аспаннан салбырап түскеннен.

	- Алоизий Могарыч, - деп жауап берді ол қайырып.

	- Латунскийдің мына кісінің романы жайындағы мақаласын оқи сала, ол үйінде жасырын әдебиет сақтайды деп арыз жазған да сізсіз ғой? - ежіктеді Азазелло.



	Жаңадан келген азамат көгеріп-сазарып, өкініштің көз жасын көл ғып төкті.



	- Оның бөлмесіне көшіп кіргіңіз келді ме сіздің? - деп мүмкін-қадерінше жылы шырай танытқысы келді Азазеллоның.



	Бөлмеде ызаланып аласұрған мысықтың ырылы естіліп, Маргарита шарылдап келіп:



	- Мыстанды біліп жүр, есіңде жүрсін! - деп аюдай тырнақтарын Алоизий Могарычтың бетіне салды.



	Алас-күлес, алыс-жұлыс болды да қалды.



	- Сен не істеп жатырсың? - деп шебердің жан дауысы шықты. - Марго, өзіңді масқаралама.

	- Оныңа қарсымын, бұл масқара емес, - деді мысық. Маргаританы Коровьев ажыратты.

	- Мен ванна жасап едім, - деді тісі тісіне тимей сақылдап қан-жоса болған Могарыч, үрейі ұшқанынан аузына келгенін сандырақтады:

	- Бір ғана ақтаудың өзі... тотыяйын...

	- Жарайды, ванна жасағаның жақсы болған, - деп мақұлдады Азазелло. - Оның ванна алуы керек. - Сосын ол айғай салып: -Кет аулақ! - деді.



	Сол-ақ екен, Могарычтың аяғы көктен келіп Воландтың ашық терезесінен далаға ытты.



	Кемелдің көзі атыздай болып күбір етті.



	- Алайда бұл Иванның айтқанынан да бетер екен! - Әбден есі шыққан ол жан-жағына қарап, ақыры мысыққа: - Ал кешіріңіз, әлгі сен бе... жоқ, сіз бе... - деді оған “сен” дерін де, “сіз” дерін де білмей. - Әлгі трамвайға отыратын мысық сіз емес пе?

	- Мен, - деп мақұлдады “сіз” дегенге мәз болған мысық. - Сіздің мысықпен сыпайы сөйлескеніңізді естудің өзі бір ғанибет. Неге екені белгісіз, мысықпен әдетте “сен” деп сөйлеседі ғой, тіпті бірде-бір мысықтың ешкіммен арақ қағыстырып ішпегеніне қарамастан.

	- Неге екенін білмеймін, маған сіз нағыз мысық сияқты емессіз, - деп батымсыздау жауап қатты шебер, сосын Воландқа қарап: -менен ауруханада бәрі-бір айырылмайды, - деді.

	- Ал, олардың сізде айырылмайтын несі бар! - деп жұбатты Коровьев және оның қолында бәз-бір қағаздар мен кітаптар жүр екен. - Міне, ауруыңыздың тарихы осы ма?

	- Осы.



	Коровьев ауру тарихын пешке лақтырды.



	- Құжат жоқ, демек, кісі де жоқ, - деді қанағат сезіммен Коровьев, ал мынау - сіздің үй салушыңыздың үй кітапшасы.

	- Солай ма?

	- Мұнда кім тіркелген? Алоизий Могарыч па? - Коровьев үй кітапшасының парағын үрлеп еді - ол жоқ болды. - Жоқ екенін белгілеп қойыңыз. Әгәрки үй салушы таңдаса, оған Алоизий түсіңізге кірген ғой деңіз. Могарыч па? Могарыч дегенің кім? Ешқандай Могарыч болған емес. Сол сәт баумен ұстастырылған кітапша Коровьевтің қолынан буға айналып ұшып кетті. - Міне, енді ол үй салушының үстелінде жатыр.

	- Сіз дұрыс айттыңыз, - деді шебер Коровьев жұмысының тазалығына таңғалып, - құжаты жоқ екен, демек, адамы да жоқ. Міне, мына тұрған мен де жоқпын, өйткені еш құжатым жоқ.

	- Мен кешірім өтінемін, - деп дауыстап жіберді Коровьев, -мұныңыз енді барып тұрған голлюцинация, сіздің құжатыңыз мінекей. - Сосын Коровьев шеберге құжатын ұсынды. Одан әрі көзін Маргаритаға аударып, оған тәтті бір сөз сыбырлағандай болды: - Ал мынау сіздің мүлкіңіз, Маргарита Николаевна, - деп оған жиегі күйген дәптер мен кептірілген раушан, фотосурет пен аса мұқият сақталған жинақ кітапшасын берді, - өзіңіз салып қой деген он мың сомыңыз осында, Маргарита Николаевна, бізге басқаныкі қажет емес.

	- Басқаныкіне қол сұққанша, аяғым қырқылып қалмай ма?! -деді дүрдиіп мысық, өзі және қырсық шалған романды таптау үшін шабаданның үстінде секіріп билеп жүр.

	- Сондай-ақ сіздің құжатыңыз да мінеки, - деді Коровьев Маргаритаға құжатын тапсырып жатып, сосын Воландқа қарап, ілтипатпен баян етті: - Барлығы бітті, мессир!

	- Жоқ, барлығы емес, - деді Воланд глобустан бері бұрылып. -Өз нөкерлеріңізді қайтпексіз, қымбатты доннам? Жеке өзіме олардың қажеті жоқ.



	Сол сәт ашық есіктен тыр жалаңаш қалпы қолын сілтеп Наташа жүгіріп кірді де Маргаритаға ұмтылды:



	- Бақытты болыңыз, Маргарита Николаевна! - Шеберге ол басын изеп, Маргаритаға қайта қарады. - Сіздің қайда барып жүретініңізді білетінмін.

	- Үй қызметшілері бәрін біледі, - деп қағытты мысық аяғын мән бергенси көтеріп, - оларды соқыр деп ойлау асқан қателік.

	- Сен не қалайсың, Наташа? - деп сұрады Маргарита, -жекежайға оралсаңшы.

	- Айналайын жаным, Маргарита Николаевна, - деп бастады сөзін жалынышты үнмен Наташа, сосын тізерлеп отыра қалып: -олардан өтініп сұраңызшы, - деп Воландқа көз қиығын тастады, -мені өздерінде мыстан етіп қалдырсын. Жекежайға қайтып барғым келмейді. Инженеріңізге де, технигіңізге де барғым жоқ. Кеше Жак мырза маған сөз айтты. - Наташа алақанын ашып бәз-бір алтын теңгелер көрсетті.



	Маргарита Воландқа сұраулы көзбен қарады. Ол басын изеді. Соны көрген Наташа Маргаританың мойнына асылып, оны шөпілдетіп сүйіп алды, сосын алақайлай айғайлап терезеден ұшып шығып кетті.

	Наташаның орнында Николай Иванович тұрды. Ол өзінің бұрынғы адам кейпіне түсіпті, бірақ керемет тұнжырап кеткен, тіпті сіркесі су көтерер түрі жоқ.



	- Міне, мына кісіні айрықша ілтипатпен қоя беремін, - деді Воланд Николай Ивановичке жеккөріп жиіркене қарап. - Мұнда оның өте-мөте басы артық.

	- Маған куәлік берулеріңізді өте сұраймын, - деді жан-жағына одырая қараған Николай Иванович айрықша бір табандылық танытып, - өткен түнді қайда өткізгенім туралы куәлік керек.

	- Ол не затқа керек? - деп ызбарлана сұрады мысық.

	- Милиция мен әйеліме көрсету үшін, - деп айтқанынан қайтар емес Николай Иванович.

	- Әдетте біз куәлік бермейміз, - деп жауап қатты мұрнын бір тартып қойып мысық, - алайда сізге жеңілдік жасайық, айтқаныңыз болсын.



	Николай Иванович есін жинап үлгермей, жалаңаш Гелла машинкаға отырып, мысық оған куәліктін мәтінін айта бастады:



	- Осымен куәландырамыз, бұл анықтаманы ұсынушы Николай Иванович еске алынып отырған түнде тасымал құралы ретінде жұмысқа тартылып, шайтанның балында өткізді... Гелла, жақша қой! Жақшаның ішіне “азбан доңыз” деп жаз. Қол - Бегемот.

	- Ал күні қайда? - деп қыңқылдады Николай Иванович.

	- Күнін, айын қоймаймыз, күнін қойса қағаз заңсыз болып шығады, - деді мысық қағазды бұлғап, әлде қайдан бір мөр тауып әкеп, оны демімен үрлеп дымдап, қағазға “төленді” деген сөзді басты да, Николай Ивановичке берді. Осыдан кейін Николай Иванович із-түзсіз жойылды да, оның орнына күтпеген жаңа адам келді.

	- Бұл кім тағы да? - деп тыжырына сұрады бетін шырағданның жарығынан қолымен көлегейлеген Воланд.



	Варенуха басын салбыратып күрсінді де, баяу ғана:



	- Қайта қоя беріңіздерші, - деді. Қанішер бола алмаймын. Ана жолы Римский Гелламен өлім аузынан қайтты. Ал мен қанқұмар емеспін. Жіберіңіздерші.

	- Тағы да не сандырақ бұл? - деп сұрады бетін тыржитып Воланд. - Римский дегені қайсы? Онысы тағы не пәле?



	- Алаңдамай-ақ қойыңыз, мессир, - деп үн қатты да Азазелло Варенухаға қарады: - Телефон арқылы ауызға келгенді оттауға болмайды. Телефонмен өтірікті сықпыртуға және жол жоқ. Түсіндіңіз бе? Қайтып мұндаймен шұғылданбайсыз ғой?

	Қуаныштан Варенуханың басындағының бәрі бытықы-шытықы болып, жүзі жайнап, не айтып тұрғанын өзі де білмей, әлде нелерді міңгірледі.



	- Шынайы... яғни мен сіздің ұлы мәртебеңіз... деп айтпақ едім, қазір осы түстіктен кейін... - Веренуха қолын кеудесіне қысып, Азазеллоға жалбарынып қарады. - Жарайды, тай үйіңе, - деді ол, Варенуха ғайып болды.

	- Енді мені бұлармен оңаша қалдырыңыздар, - деп бұйырды Воланд Маргарита мен шеберді нұсқап.



	Воландтың әмірі табан аузында орындалды. Біраз үнсіздіктен кейін Воланд шеберге тіл қатты:



	- Иә, демек, Арбат подвалына бармақсыздар ғой. Ал сонда кім жазады? Арман, шабыт деген қайда?

	- Енді менде ешқандай арман жоқ, шабыт деген және жоқ, -деп жауап қатты кемел, - төңірегімде мені мынадан өзге ештеңе қызықтырмайды, - деп қолын қайтадан Маргаританың басына қойды, - мені құртты ғой, көңілім көтерілмейді, тек подвалға барғым келеді де тұрады.

	- Ал романыңыз, Пилат ше?

	- Ол романды енді жеккөремін, - деп жауап берді шебер, - сол үшін бастан кешпегенім жоқ.

	- Жалынып жалбарынамын саған, олай айтпашы, - деп қиыла өтінді Маргарита. - Мені не үшін сонша қинайсың? Күллі өмірімді сенің осы жұмысыңа сарп еткенімді білесің ғой. - Маргарита амалы таусылып Воландқа: - Оның сөзін қаперге алмаңыз, мессир, ол көп азап шеккен адам ғой, - деді.

	- Дегенмен, бәз-бірдеңені бейнелеу керек қой, - деді Воланд. -Егер сіз әлгі прокураторды жазып тауыссаңыз, ең құрығанда анау мондыбас Алоизийді бейнелеуге кірісіңіз.



	Шебер жылмиып күлді.



	- Ол Лапшенниковты баспайды ғой, оның үстіне оны бейнелеу қызықты да емес.

	- Сонда сіз немен күн көресіз? Қайыршыланып кетуге болады ғой.

	- Қалағаным да сол, - деп шебер Маргаританы өзіне тартып, иығынан қапсыра құшақтап: - Бұл ақылға түседі, менен кетеді... - деді.

	- Олай ойламаймын, - деді тісінің арасынан сыздықтата сөйлеп Воланд. - Сонымен, Понтий Пилаттың тарихын жазып жүрген адам подвалға барып, шамның алдында отырып, қайыршылық күн кешпек қой?

	Маргарита шебердің құшағынан шығып қызына сөйледі:



	- Мен қолымнан келгеннің бәрін жасадым, тіпті құлағына сыбырлап еліктіретін жайларды да айттым. Ал ол одан бас тартты.

	- Оған не сыбырлағаныңызды білемін, - деді Воланд, - ең еліктіретін нәрсе ол емес. Ал сізге айтарым, - деп ол хас шеберге қарады, - Бұл романыңыз сізге әлі талай қызық әкеледі.

	- Ол енді өте өкінішті, - деді шебер.

	- Жо-жоқ, ол өкінішті де, қайғылы да емес, - деді Воланд, -енді қорқатындай ештеңе болмайды. Ал енді, Маргарита Николаевна, барлығы да жасалады. Сіздің маған қояр кінәңіз бар ма?

	- О не дегеніңіз, не дегеніңіз ол, мессир!

	- Онда мынаны алыңыз, менен ескерткіш болсын, - деп Воланд жастығының астынан бетіне жағалай алмас себілген шағын алтын таға шығарды.

	- Жо-жоқ, жоқ, бұл ненің ақысы!

	- Сіз менімен дауласқыңыз келе ме? - деп сұрады Воланд жымиып тұрып.



	Плащында қалта болмағандықтан Маргарита оны асорамалға орап күрмеп буды. Сол сәт оны бірдеңе қайран қалдырды. Ай сәулесін төгіп тұрған терезеге бұрылып қарап:



	- Ал мен мынаны түсінбей-ақ қойдым... Түн ортасынан бір аумайтыны несі, меніңше таң баяғыда-ақ атуға тиіс емес пе еді?

	- Мерекелі түнді ортасынан аудырмай ұстап тұрудың өзі бір ғанибет емес пе! - деп жауап қатты Воланд. - Ал енді сіздерге бақыт тілеймін!



	Маргарита ғибадат қылғандай екі қолын бірдей созды да, бірақ оған жақындамай дауыстады:



	- Қош болыңыз! Қош болыңыз!

	- Жолыққанша, - деді Воланд.



	Сөйтіп қара плащ киген Маргарита, үстінде аурухана халаты бар шебер зергер әйелі пәтерінің шырақ жанып, Воландтың нөкерлері күтіп тұрған дәлізге шықты. Дәлізден шыққанда Гелла роман мен Маргаританың азын-аулақ мүлкі салынған шамаданды ұстап, оған мысық көмектесті. Пәтер есігінің аузында Коровьев басын иіп қоштасты да, қарасын батырды, ал қалғандары шығарып салғалы баспалдақ бойлап еріп жүрді. Баспалдақ бос екен. Үшінші қабаттың алаңынан аса бергенде бірдеңе тырс ете қалғандай болды, бірақ оған ешкім назар аударған жоқ. Алтыншы подъездің шығар есігінің алдында Азазелло жоғарыға қарады, әлі ай батпаған аулаға шыққанда олар кірер ауызды екі аяғы көктен келіп, түк сезбей ұйықтап жатқан басында кепкісі бар етікті адамды көрді, сондай-ақ подъездге сұғынып тоқтаған шамы өшірулі үлкен қара машинаның тұрғанын байқады. Алдыңғы әйнегінен қара құзғын-ның сұлбасы көмескі көрінеді.



	Машинаға мінгелі жатқан Маргарита өкінішпен даусын баяу ғана шығарып:



	- Құдая, мен тағаны жоғалтып алдым, - деді.

	- Машинаға отыра беріңдер, - деді Азазелло, - мені күте тұрыңдар. Мен қазір ғана ораламын, тек мәселенің неден болғанын біліп қайтамын. - Осыны айтып ол көше жақтағы бас подъезге кетті.



	Мәселе былай болған еді: Маргарита мен шебер және оларды шығарып салушылар шығардан біраз бұрын зергер әйелі пәтерінің астындағы №48 пәтерден қолында бидоны мен сөмкесі бар арық қатпа әйел шықты. Сенбі күні Берлиоздың сорына айналмада күнбағыс майын төгіп алып жүрген Аннушканың өзі осы еді.

	Бұл әйелдің Мәскеуде немен шұғылданатынын, қандай қаржыға күн көріп жатқанын тірі пенде білген емес, ешқашан білмейтін де шығар. Әйтеуір ол туралы жұрттың білетіні, оны қолына бірде бидон, бірде сөмке ұстап безек қағып жүргенін құдайдың құтты күні көретіні ғана. Қейде ол сөмкесі мен бидонын қатар ұстап, базарға, жермай сататын дүкенге барады, не қақпаның түбінде, не баспалдақта тұрады, көбінесе бұл Анна өзі тұратын №48 пәтердің ас үйінде күйбеңдеп жүргені. Оның үстіне, бәрінен бұрын белгілісі - ол қайда бармасын, қайда жүрмесін - болған жерінде заматта дау-жанжал шығады, сондықтан да оның “Оба” деген лақап аты тағы бар.

	Анна-Оба бүгін неге екені белгісіз, ерекше ерте оянды, жарықтан да, таңнан да жылт жоқ сағат бірлердің шамасында тұрып алды. Есіктің кілті бұралды да, одан Аннушканың мұрны қылтиды, сосын оның өзі тұтас шықты, артынан есік тарс жабылып, қалай қарай қозғаларын білмей аңырып тұрғанда жоғарғы алаң-қайдағы есік дүрс етті де, баспалдақпен біреу төмен қарай ұшып келе жатып Аннушкаға соғылып, оны аулақ лақтырып тастағаны сондай, ол қарақұсымен қабырғаға тарс етті.



	- Сені дамбалшаң қай сайтан қуып барады, - деп шаңқылдады Аннушка желкесін ұстап. Қолында шамаданы, басында кепкісі бар жалғыз ғана ішкікиіммен көзін жұмып алып жүрген адам Аннушкаға ұйқылы оғаш үнмен:

	- Коланка! Тотыяйын! Кішкентай ғана жеңістің өзі неге тұрады! - деп жылап жіберіп: - Жоғал! - деп барқ етті де, баспалдақпен төмен түсудің орнына жоғарыға қарай, экономистің аяғы тиіп әйнегі сынған жаққа қарай жүгірді, сол сынған терезеден аяғы аспаннан келіп, аулаға ұшып түсті. Анна ауырған қарақұсын да ұмытып кетіп, аһылап-уһілеп өзі терезеге ұмтылды. Алаңға етпетінен жата қап терезеден басын аулаға шығарып, аула фонарымен жарық боп тұрған асфальттан құлап өлген шамаданды адамды көрмек болды. Бірақ асфальтта да, аулада да түк те болмаған сияқты.



	Ұйқылы оқшау тұлға үйден құстай ұшып шығып, із де қалдырмай ғайып боп кетті деп тек топшылау ғана қалды. Анна бір шоқынып алып ойға батты: “Иә, бұл шынында да нөмірі елуінші пәтер! Жұрттың жын-шайтан үйелеген пәтер деп айтып жүргені тіпті де тегін емес! Мұндай да болады екен-ау! Пәтер болғаныңа болайын!”



	Осыны ойлап болғанша жоғарыдағы есік қайта сарт етті де, екінші біреу төмен қарай жүгірді. Аннушка қабырғаға жабыса қалды да, бәз-бір әжептәуір сақалды, бірақ беті торайдай тырси-ған бір азаматтың жанынан жылт етіп өтіп, алғашқы адам сияқты асфальтқа құлап жоқтауым бір-ақ асады демей, терезеден қойып кеткенін көрді. Аннушка енді шыққан саяхатының мақсатын да ұмытып, өзімен-өзі сөйлесіп, табалдырықта тұрып аһылап-үһілеп шоқынды.

	Үшінші дөңгелек жүзді, қырынған, сақалсызы тағы да жүгіре шығып алғашқылардай терезеден ұшты.

	Аннаның абыройына қарай ол бәрін де білуге құмар кісі болатын, сондықтан тағы да бір әлгіндей ғажайыптар болмас па екен деп ақырына дейін тосты. Жоғарыдағы есік қайта ашылды, бұл жолы одан тұтас қауым төмен ағыла бастады, бірақ жүгірмей, әдеттегі адамдардай біркелкі түсіп келеді. Аннушка терезеден аулағырақ кетіп, төмен өз есігіне түсіп, шапшаң ашты да, оның сыртына тығыла қалды, ал әдейі қалдырған саңылауға оның көзі қашан талғанша тесілді.

	Әлде ауру, әлде сау бір түрлі құп-қу, сақал-мұрты өсіп кеткен, басында қара тақиясы, үстінде халаты бар біреу төмен қарай ілбіп басып әрең түсіп барады. Оны аялап, абайлай сүйеп бәз-бір келін-шек келеді, қараңғыда Аннушкаға оның үстіндегі кешкі киім секілденді. Келіншек не жалаңаяқ, не жылтыраған шетелдік шұрқ-шұрқ тесік кебіс киіп алған секілді. Тіфу, кебіс кигеніңді қайтейін, келіншек жалпы жалаңаш екен ғой! Үстіндегі желең жалаңаш денеге жаба салынған. “Пәтер болғаныңа болайын да!” Аннушканың көңілі ертең көршілеріне дәптетіп айтар жаңалыққа шып-шып толып, қыз-қыз қайнады.

	Оқшау киінген келіншектен кейін қолына шамадан ұстаған тағы бір тыржалаңаш әйел келеді, шамаданның маңында құнжыңдап бір мысық жүр. Көзін сүртіп тұрып Аннушка дауыстап бірдеңе айтып жіберуге шақ қалды.

	Шеруді сылти басатын аласа бойлы, көзі қисық, үстіне бешпенті жоқ, фрактың зелетін киген галстукты шетелдік тұйықтапты. Осы топ түгел Аннушканың қасынан төмен түсіп барады. Сол сәт алаңқайға бірдеңе тырс ете түсті. Аяқ дүсірі басылғанын естіп, Аннушка жыландай жорғалап, есіктің сыртынан шықты. Бидонды қабырғаға сүйей салып, етбауырлап жатып, алаңды қолымен сипалай бастады. Қолына оралған салмақты бірдеңе бар асорамал ілікті. Оны ашып қалғанда Аннушканың көзі тас төбесіне шықты. Аннушка аса қымбат затты жанарына тіпті тақап көрді де, көзі қасқырдың көзіндей жарқырап оттай жанып кетті. Ал басында бір құйын ойнап, боран бұрқады. Көзім көрген жоқ! Қолым ұстаған жоқ... Жиенге жөнелту керек мұны... Не аралап, бөлшектеп тастаған абзал... Тастарын шұқып алуға да болады ғой... Сосын оларды бір-бірлеп сатқан жөн, біреуін Петровкаға, біреуін Смоленский базарына апарған жөн. Ештеңе де көргенім жоқ, ештеңе де білгенім жоқ!”

	Аннушка олжасын қойнына тықты да, бидонын алып пәтеріне қайта кіріп кетіп, қалаға саяхатын қоя тұрмақшы болып қозғалғанда, қарсы алдынан дию-перідей болып біреу шыға келді, оны ол таниды, бешпентсіз зелет киген, омырауы аппақ жоғарыдағы тұрғын.



	- Таға мен асорамалды әкел бері, - деп күбір етті ол.

	- Тағасы несі, орамалы несі тағы да? - деп сұрана сөйлеген Аннушка тәлімсудің тәсілін шебер қолданды, - асорамал түгіл, басорамалыңды да білмеймін. Немене, массыз ба өзіңіз, азамат.



	Ақомырау автобустың тұтқасындай қатты, әрі суық саусақта-рымен Аннушканың алқымынан сығып жібергенде, әрі қарай түк ауа бармай тұншыққан оның қолынан бидоны түсіп кетіп, өзі еденге сылқ ете қалды. Сәл-пәл тұншықтырып, бешпентсіз шетелдік саусағын жазғанда, ауаны құныға жұтқан Аннушка күліп жіберді.



	- Аһ, әлгі таға ма, - деді ол, - қазір, қазір. Демек, сіздің тағаңыз екен ғой? Қарасам, асорамал да жатыр жай... Мен басқа біреу алып кетпесін деп әдейі көтердім, әйтпесе ұшты-күйді кетеді ғой жоғалып.

	Таға мен орамалды алып шетелдік Аннаның алдында иіліп-бүгіліп, қолын қысып, қызу алғыс айтып шетелдің мақамымен оның мақтауын жеткізді.



	- Мен сізге мейлінше ризамын, мадам. Маған бұл таға естелік ретінде өте қымбат дүние. Оны аман сақтағаныңыз үшін екі жүз сом тапсыруға рұқсат етіңіз. - Сөйтіп ол зелетінің қалтасынан заматта ақша суырып, Аннушкаға берді.



	Ол мәз болып күліп, тек айғайлай берді:



	- Аһ, сізге құлдық ұрып алғыс айтам! Мерси! Мерси!



	Жомарт шетелдік бір қарғудан-ақ баспалдақтың бірнеше сатысынан сырғып өтіп, төменге түсіп ақыры кетер алдында жоғарыға қарап еш акцентсіз айғай салды:



	- Сен, кәрі мыстан, қашан болсын біреудің затын тауып алғаныңда, қойныңа тықпай, милицияға тапсыр!



	Баспалдақтағы барлық алас-күлес дүрбелеңнен басы зыңғыған Аннушка әсер ырқынан ұзақ ажыраса алмай, үйреншікті әдетпен:



	- Мерси! Мерси! Мерси! - деп айғайлай берді, ал шетелдік болса, баяғыда жоқ-ты.



	Аулада машина да жоқ еді. Маргаритаға Воландтың тартуын қайтарып әкеп, онымен қоштасты да, отырған орныңыз жайлы ма деп сұрап кетіп қалды, ал Гелла Маргаритамен қайта-қайта сүйісіп, мысық оның қолына ернін тигізді, шығарып салушылар жансыз кісідей қимылсыз отырғыштың бұрышына тығылған шеберге қолдарын бұлғады, құзғынды да ұмытпай қоштаса сала бәрі ауаға сіңді де кетті, зайыры баспалдақпен өрмелеп өздеріне күш түсіргісі келмесе керек. Грач фарды жағып, өліктей сілейіп ұйықтап жатқан адамның жанынан машинамен өте шықты. Сөйтіп қара машинаның оттары ұйқысыз да шулы Садовая көшесіндегі басқа оттардың арасына сіңіп, жоқ болды.



	Бір сағаттан соң, Арбат көшелерінің біріндегі кішкентай үйдің подвалында өткен жылғы күздегі үрейлі түнге дейінгі қалпына қайта түскен бірінші бөлмеде барқыт дастарқан жабылған үстелдің басында, жанында қынжыгүл салынған ваза тұрған абажурлы шамның алдында бастан кешкен тебіріністері мен бақытын еске алып Маргарита баяу ғана жылап отырды. От ұйпалаған дәптер оның алдында жатыр, оның қасында қаймағы бұзылмаған дәптер-лер тау-төбе. Үйшік үнсіз. Кішкентай көрші бөлмеде аурухана халатын жамылып, қалың ұйқыда шебер жатыр. Оның біркелкі тынысы дыбыссыз.

	Жылап мауқын басқан Маргарита қозғалмаған дәптерлерді қарап, Кремль қабырғасының түбінде Азазелломен кездесер алдында қайта оқып шыққан тұсын тауып алды. Қолжазбаны ол жақсы көретін мысығын аялағандай сипалап, қолында әрлі-берлі аударыстырып, бар жағынан қарап, бірде титул бетіне тоқталып, бірде соңын ашты. Кенет оны сұмдық бір үрейлі ой баурап алды: осының бәрі аяқ астынан көзбояушылық сиқыр болып шықса ше, дәптерлердің бәрі көзден ғайып болып, келіншектің өзі жекежайдағы жатынжайында жатса ше, онда ояна салып суға кетіп өлу үшін өзенге тартуға тура келеді ғой. Алайда бұл ең соңғы үрейлі ой, бастан ұзақ кешкен уайым-қайғы мен көрген азаттық жаңғырығы болды. Ештеңе де ғайып болған жоқ, құдіретті Воландтың шын мәнінде де құдіреті күшті болды, сондықтан Маргарита мейілі білгенше, ең бері қойғанда күн шыққанша дәптер беттерін сусылдата парақтап, тесіле қарап, кей тұстарын сүйіп алып, мына сөздерді қайта-қайта оқуға мүмкіндік алды.



	- Жерорта теңізінен төнген түнек прокуратор жеккөретін шаһарды тұмшалап алды... Иә, түнек...





Жиырма бесінші тарау


	ПРОКУРАТОР КАРИАФТАН ИУДАНЫ ҚАЛАЙ ҚУТҚАРУҒА ТЫРЫСТЫ



	Жерорта теңізінен төнген түнек прокуратор жеккөретін шаһарды тұмшалап тастады. Храмды қорқынышты Антоний мұнарасымен ұштастырып тұратын аспалы көпірлер ғайып болып, аспаннан шексіз қараңғылық қаптап, гипподрамның үстінде асқақтаған қанатты құдайларды көміп жіберді, Хасмоней сарайы оқатарларымен, базарлар, керуен сарайлар, көшелер мен тоғандар... жұтылып кетті. Ұлы қала - Ершалим жарық дүниеде жалпы болмағандай тып-типыл. Ершалимдегі жанды атаулының бәрін оның төңірегіндегілермен қоса түнек қылғытып қойды. Теңіз жақтан көктемгі нисан айының он төртінші жаңасында күн батарға қарай бір күш оғаштау бір бұлтты алып келді.

	Ол бұлт бір бүйірлеп Қасқа Бассүйекке, тура жендеттер жазаға тартылғандарды найзаға шаншып жатқан жерге соғылды, сосын ол Ершалимге лап қойып, шудаланған тасқынымен таулардан сырғанап кеп Төменгі Қаланы қарық қылды. Терезелерге құйылып, жұртты қисық көшелерден үйіне қуып тықты. Ол өзінің ылғалын беруге асықпай, тек жарық қана берді. Тек алау от түтіндеген қара ыссы сұйықты қайнатып, буын бұрқыратып жатқанда ғана тұмшалаған түнектен шіркеудің жалт-жұлт еткен қабыршақты алып сұлбасы асқақтап шырқауға бір-ақ шықты. Алайда ол да қас қағымда сөніп, храм түпсіз қараңғылыққа сүңгіп кетті. Әлденеше рет қараңғылықтан ол секіріп шығып, қайта сүңгіп кетеді, әр сүңгіген сайын апат гүрсілімен шығарып салынып отырды.

	Басқа бір дүрілдеген жылтырақ оттар қараңғылық қойнауынан жотаның батыс беткейінде храмға қарсы орналасқан Ұлы Ирод сарайын шақырып, үрейлі бассыз мүсіндер қолын жайып қара аспанға самғады. Алайда аспан оты қайта жасырынып, нажағайдың ауыр соққылары адам табынар алтын пұттарды түнекке қайтадан қуып тықты.



	Күтпеген жерде нөсер құйды да, нажағайлы жаңбыр құйынға айналды. Бақтағы мәрмәр ұзынтаққа таяу түс әлетінде прокуратор мен бас имам әңгімелесіп отырған жерде зеңбіректен атылғандай гүрсілмен таяққа ұқсап кипарис ортасынан сынып түсті. Су құйынымен бұршақпен бірге балконға сабағынан үзілген раушан гүлдері, магнолия жапырақтары құммен лап қойды. Құйын бақтың түте-түтесін шығарды.

	Бұл кезде бағандардың түбінде бір-ақ адам бар еді, ол кісі прокуратор болатын.

	Енді ол мамықтақта отырмай, үсті дәмді тағамдармен сықалып, көзеге құйып шарап қойылған аласа үстелдің жанындағы жұмсақ ложада жатқан-ды. Басқа бос ложа үстелдің екінші жағында тұр. Прокуратордың аяқ жағында сүртіп алынбаған қан сияқты қып-қызыл бірдеңе көлкіп, сынған көзенің сынықтары шашылып жатыр. Нажағайлы нөсердің алдында прокуратор үшін дастарқан жайған қызметші, неге екені белгісіз абдырап, бірдеңем жақпай қалды ма деп қатты қобалжыды, соған ашуланған прокуратор көзені әшекейлі еденге бір-ақ ұрып сындырып:



	- Бетке сен не үшін тура қарамайсың ас бергенде? Әлде бірдеңе ұрлап жүзің күйіп жүр ме? - деп дігерледі.



	Африкалықтың қара жүзі сұрланып, көзіне өлердей үрей пайда болды, дірілдеп-қалшылдап екінші көзені де сындырып ала жаздады, алайда прокуратордың ашуы қалай тез келсе, солай тез қайтты. Африкалық сынықтарды жинап, еденді сүртуге ыңғай-ланып еді, прокуратор оған қол сілтеп, құл шығып кетті. Ал төгілген шарап көлкіген күйінде қалып қойды.

	Нажағайлы қаракөлеңкеде ложада жатқан прокуратор шарапты өзі құйып алып, тостағаннан ұзақ толғап жұтты, ауық-ауық нанға қол тигізіп, оны үгіп бөлшектеп аузына салды, ара-тұра устрицаны сорып, лимон шайнап, қайта ішті.

	Егер сарайдың шатырына қауіп төндіріп су сарқырап, нажағай шатырламағанда, балконның сатыларын соққылап, бұршақ төпелемегенде өзімен-өзі сөйлесіп, оңаша міңгірлеген прокура-тордың не айтқанын естуге болғандай еді. Егер ұдайы тербеліп, дірілдей беретін аспан оты тұтас жарыққа ұласса, бақылаған кісі прокуратордың соңғы ұйқысыздық пен шараптан ісінген жүзінен мазасыздықты аңдап, оның қызыл шалшыққа батқан екі ақ раушанға қадалғанын, бетін әркез су мен құм басқан бақ жаққа бұрып, бәз-біреуді шыдамсыздана күткенінен байқар еді.

	Біраз уақыт өткенде прокуратордың көз алдындағы су жамылғысы сирей бастады. Қанша долдана соққанымен құйын да әлсіреді. Бұтақтар сытырлап, құламайтын болды. Күннің күркірі мен нажағайдың жарқылы сирей бастады. Ершалимнің үстінен ақ жиекті күлгін көрпе қалықтамай, әдеттегі соңғы көштей сұр бұлт жүзді. Найжағайды Өлі теңізге қарай алып кетті.

	Енді суағарларға сыймай, күндіз прокуратор үкім жариялау үшін көтерілген баспалдақтың сатыларымен тікелей сарқыраған судың шуын да, жаңбырдың шуын да жеке-жеке естіп, ажыратуға болатын еді. Ақыры бұған дейін үні басылып қалған фонтанның да атқылаған даусы шықты. Жарық түсе бастады. Шығысқа қарай жөңкіген сұр жамылғыдай көк терезе көрінді.

	Сол сәт алыстан саябырлай бастаған жаңбыр шуының арасынан прокуратордың құлағына кернейдің әлсіз үні мен мың сан тұяқтың дүбірі келді. Прокуратор қозғалақтап, жүзіне қан жүгірді. Ала Қасқа Таудан қайтып келеді, дыбысына қарағанда үкім жариялаған алаңмен өтіп барады.



	Ақыры прокуратор көп күткен аяқ дүсірін, балконның тап алдындағы жоғарғы алаңға шығатын баспалдақтағы тарпылды да естіді. Прокуратор мойнын созып, қуаныштан көзі жайнап кетті.

	Екі мәрмәр арыстанның арасынан әуелі жалбағайлы бас көрінді де, сосын малмандай су плащы денесіне жабысқан адамның өзі шықты. Бұл үкім алдында қараңғыланған бөлмеде прокуратормен сыбырласқан және жазаны орындау кезінде үш аяқты орындықта шыбықпен ойнап отырған адамның өзі еді.

	Шалшыққа қарамай, бақ алаңын кесіп өтіп жалбағайлы адам әшекейлі еденге аяқ басып, қолын көтерді де сүйкімді көтеріңкі үнмен сөйледі:



	- Прокуратор аман-сау болып, қуанышқа кенеле берсін! -Келген кісі мұны латынша айтты.

	- Құдая! - деп дауыстап жіберді Пилат, - үстіңде су болмаған сабақты жіп те қалмапты ғой. Қандай құйын десейші, ә! Бірден маған кіруіңізді өтінемін. Мархабат жасап, киім ауыстырып алыңыз.



	Келген кісі жалбағайын серпіп тастап, басы суға малшынып, шашы маңдайына жабысып қалғанын көріп, мұндаздай қырынған жүзіне жылы күлкі үйіріп, жаңбыр суының еш зияны болмайтынына сендіріп, киім ауыстырудан бас тартты.



	- Сөзіңді тыңдағым да келмейді, - деп Пилат алақанын соқты. Сол арқылы жасырынып жүрген қызметшіні шақырып, келген кісінің қамын қарастырып, жедел ыстық ас әкелуге әмір берді. Прокураторға келген кісінің шашын кептіріп, киімін ауыстырып, аяқ киімін жаңартып, өзін тәртіпке келтіру үшін аз-ақ уақыт кетті, ұзамай ол құрғақ сандал, қызыл әкери плащ киіп, шашын жатқыза тарап балконға келді.



	Бұл кезде Жерорта теңізіне барып сүңгір алдында күн Ершалим-ге қайта оралып, прокуратор жеккөретін қалаға қоштасу нұрын сепкенде балконның сатыларын да алтындай жалтыратқан еді. Фонтанға әбден жан бітіп, бар күшімен әндетті, көгершіндер құмға шығып гүжілдеп, сынған бұтақтарға секіріп, дымқыл жерден бірдеңелер шұқыды. Қызыл шалшық сүртіліп, сынықтар жиналып, үстел үстінде буы бұрқырап ет тұрды.



	- Прокуратордың әмірін тыңдаймын, - деді келімсек үстелге жақындап.

	- Әзір отырып, шарап ішкенше менен ештеңе де есітпейсіз, -деп ілтипатпен жауап қатқан Пилат оған екінші ложаны нұсқады.



	Келімсек жантайып жатып, қызметші оған қою қызыл шарап құйды. Екінші қызметші Пилаттың иығынан абайлай еңкейіп, оның тостағанын толтырды. Мейманы ішіп және жеп отырғанда шараптан татып қойып Пилат оған көзін сығырайта қарады. Пилатқа келген адам орта жастағы, аса сүйкімді дөңгелек жүзді, мұрыны етженділеу кісі болатын. Шашының түсі белгісіздеу сияқты еді, кебе келе ашаң сарыға айналды. Келімсектің ұлтын анықтау қиын болды. Оның бет пішінін айқындайтын ең негізгі қасиеті ақжарқындық сияқты, дегенмен оны да көзі бұзып жіберетін секілді, көзі емес-ау, кісіге тесіле қарайтын мәнері. Әдетте біреумен әңгімелескенде келімсек қысық көздерін біртүрлі ісіңкі қабағының астында жасырып ұстайтынға ұқсайды. Соның өзінде көзі жалт етсе, зілсіз құлық байқалып қалатын. Сондықтан прокуратордың қонағын әзілге бейім жан деп топшылауға болар еді. Алайда уақытына қарай жалтылдаған әзіл нышанын жанарынан лезде сөндіріп, прокуратордың қазіргі мейманы көзін кең ашып, тұтқиылдан сұхбаттасына тесіле қарап, оның мұрнының үстіндегі білінер-білінбес дақты іздегендей қадалды. Бұл қас қағымға ғана созылып, қабағы қайта жабылып, көзі жылтырап, ақжарқындығы мен қуақылығы жарқырай бастады.



	Келген кісі екінші тостақ шараптан да бас тартқан жоқ, көзге түсерлік құмарлықпен устрицалардың талайын қылғытты, арнайы пісірілген көкөністен татып, бір кесек ет жеді.



	Тойып алып ол шарапты мақтады.



	- Жүзім шарабының ғажабы екен, алайда бұл - “Фалерио” емес-ау?

	- “Цекуба”, отыз жыл тұрған, - деп сыпайы ғана үн қатты прокуратор.



	Мейман қолын кеудесіне қойып, тойғанын айтып, тағы бірдеңе жеуден бас тартты. Пилат сосын өз тостағанын толтырып, мейман да соны жасады. Ас ішушілердің екеуі де өз ыдыстарынан ет салған табаққа шарап құйып прокуратор тостағанын көтеріп тұрып дауыстап былай деді:



	- Біз үшін, сіз үшін, кесарь, римдіктердің әкесі, адам біткеннің ең абзалы әрі ардақтысы!



	Осыдан соң олар шараптарын таусып ішіп, африкалықтар жемістер мен көзелерді қалдырып, басқа мәзірді жинап алды. Прокуратор ым қағып қызметшілерді қайтадан шығарып жіберіп, өз қонағымен колоннада астында оңаша қалды.



	- Сонымен, - деп Пилат ақырын сөз бастады, - сіз маған осы қаланың көңіл күйі жөнінде не айтасыз?

	- Өз назарын ол еріксіз террасаның аржағындағы баққа аудар-ды, төменде колоннадалар да, соңғы сәулемен алтындай жалты-раған жайпақ шатырлар батар күнмен бірге көмескіленіп барады.

	- Менің топшылауымша, Ершалимдегі көңіл күй қазір қанағаттанарлық, прокуратор, - деп жауап қайтарды қонақ.

	- Демек, бейбастақтық қайтып қауіп төндірмейді деп кепілдік беруге болады ғой?

	- Кепілдік беруге болады, - деп прокураторға аялай қарап жауап қатты қонақ, - тек әлемдегі бір ғана күш - ұлы кесарьдың құдіретіне сену керек.



	- Жаратқан ие тек оған ұзақ ғұмыр берсін! - деп табан аузында қолдады оны прокуратор, - және жаппай тыныштық болсын. -Пилат сәл үнсіз қап, сөзін қайта сабақтады: - Олай болса сіз әскерлерді енді алып кете беруге болады деп ойлайсыз ғой?

	- Өз басым Нажағайлының жасағы кете беруіне болады деп топшылаймын, - деп жауап берген қонақ тағы мынаны қосты:

	- Қоштасу ретінде ол жасақ сес танытып қаладан салтанатты шерумен өтсе, жақсы болар еді.

	- Өте тамаша ой, - деп мақұлдады прокуратор, - бүрсікүні оларды жіберемін де, өзім де кетемін, соны дәл бүгін істеу үшін қолдан келгеннің бәрін жасайтыныма он екі құдайдың атымен ант етем.

	- Прокуратор сонда Ершалимді жақсы көрмей ме? - деп аңқылдай сұрады қонақ.

	- Ізгілікпен мархабат етіңіз, - деп жымия дауыстады прокуратор, - бұдан асқан сенімсіз мекен жер бетінде жоқ. Мен мұның табиғаты жөнінде айтып тұрғаным жоқ. Мұнда соғуға тура келіп, ниет-пейілін көрген сайын ауырып қайтамын. Бұл әлі жарым қайғы, жарты қырсық қана. Ал анау жөн-жосықсыз мерекелер ше -сиқыршылар, көзбояушылар, әзәзілдер не сән, діншіл таңдау-лардан аяқ алып жүре алмайсың... Кілең фанатиктер, көзсіз фанатиктер! Биылғы жылы жұрттың бәрі құдайдың елшісі деп табанынан тік тұрып күткен мессияның өзі не тұрады. Әр минөт сайын тағы қандай қантөгістің куәсі боп қалар екем деп күтіп жүргенің. Ұдайы әскер араластырып, арыз-шағым оқып, өсек-аяң тыңдап зықың шығады, солардың және тең жарымы сенің үстіңнен жазылғандар. Мұның мезі қылатынына келісетін шығарсыз! О, императорлық қызмет болмағанда, көресіні сонда көрер едіңдер!..

	- Иә, мұндағы мейрамдар қиын, - деп келісті қонақ.

	- Солардың тезірек тәмамдалғанын шын жүректен тілеймін, -деді жігерлене түсіп Пилат. - Ақыры сонда Кессарияға оралуға мүмкіндік алар едім. Сенесіз бе, Ирод ғимараты сандырақ құрылыс, - деп прокуратор қолын колоннадалардан асыра сілтеді, содан-ақ оның сөзі сарай туралы екені айқын болды. - Былайынша ол мені ақылымнан алжастырады. Мен онда түней алмаймын. Әлем бұдан бетер одағай сәулет өнерін білмеген де болар. Иә, әйткенмен іске оралайықшы. Ең алдымен әлгі қарғыс атқыр Вар-равван алаңдатпай ма?



	Бұл арада мейман өзінің айрықша назарын прокуратордың жүзіне аударды. Ал ол мезі болған жанарын алысқа тастап, қаланың қақ жартысын шолып шығып жиіркене тыржиып отыр екен. Шынында да, төменде, аяғының астында кешкі ымыртқа жұтылып шаһар өшіп бара жатқандай. Қонақтың да назары сөніп, қабағы түксиіп кетті.



	- Вар енді қозыдан жуас, қауіпсіз деп ойлауға әбден болады, -деді мейман, оның дөңгелек жүзінде әжімдер пайда болды. - Оған бүлік шығару енді ыңғайсыз.

	- Тым атышулы ма, өзі? - деп сұрады Пилат мырс етіп.

	- Прокуратор, қашанғысындай, мәселені егжей-тегжейіне дейін түсінеді ғой, шіркін!

	- Жалпы алып қарағанда солай да болар, - деп алаңдаушылық білдірді прокуратор, қара тасы бар жүзік салған жіңішке, ұзын саусағы жоғары көтерілді, - солай болуы керек...



	- О, әзір мен Иудеяда тұрғанда Вардың түп ізіне түсіп аңдитындай бірде-бір қадам жасалмайтынына прокуратор сенімді болуға тиіс.

	- Енді мен алаңсызбын, айтқандай, сіз осында тұрғанда қашанда алаңсызбын ғой.

	- Прокуратор тым қайырымды!

	- Ал енді сізден жазаның қалай орындалғанын айтып беруіңізді сұраймын, - деді прокуратор.

	- Атап айтқанда, прокураторды не қызықтырды?

	- Тобырдың тарапынан наразылақ білдіруге тырысушылық болған жоқ па? Ең бастысы, әрине, осы ғой.

	- Ешқандай да, - деп жауап берді қонақ.

	- Өте жақсы. Олардың өлгеніне көз жеткіздіңіз бе?

	- Оған прокуратор сенімді болуға тиіс.

	- Оларға дарға асар алдында су берілді ме?

	- Иә. Алайда ол, - деп осы арада қонақ көзін жұмды, - судан бас тартты емес пе!

	- Атап айтқанда, ол кім? - деп сұрады Пилат.

	- Кешіріңіз, атап айтқанда? - деп қалды қонақ. - Мен атын айтпадым ба? Га-Ноцри.

	- Есуас! - деді Пилат, неге екені белгісіз, бетін тыржитып. Сол көзінің астындағы тамыры тартып кетті. - Күннің күйдіргенінен өлейін деген ғой. Заң бойынша ұсынылғаннан бас тартудың қажеті не еді? Қандай күйде бас тартты ол?

	- Ол рақмет деді, - деп қонақ көзін қайта жұмды, - өмірін қыршынынан қиғаны үшін кінәламайтынын айтты.

	- Кімді кінәламайды екен? - деп қаттырақ сұрады Пилат.

	- Оны ол айтқан жоқ, игемон.

	- Солдаттар қаумалап тұрғанда бірдеңе уағыздауға әрекет жасаған жоқ па?

	- Жоқ, игемон, бұл жолы ол көп сөйлеген жоқ. Бірден-бір қадап айтқаны адам бойындағы кінәраттардың ішінде ең бастысы деп қорқақтықты санаймын деді.

	- Бұл не үшін айтылды екен? - деген жарықшақтау дауысты естіді кенет қонақ.

	- Оны түсініп болмайтын еді. Ол өзін әдеттегідей қызық ұстады біртүрлі.

	- Біртүрлі қызығы қалай?

	- Ол ұдайы төңірегіндегілердің біресе бірінің, біресе екіншісінің көзіне үңіле қарауға тырысты және алаңғасарланып күле берді.

	- Басқа не бар? - деп сұрады қарлығыңқы дауыс.

	- Басқа айтар түк те жоқ.



	Прокуратор шарап құйып тостағанын тоқылдатты, оны түбіне дейін төңкеріп тастап, сөзге кірісті:



	- Мәселе мына төмендегіде: әзір біз оның табынушылары мен ізін қуушыларды тап басып таппағанмен, олар арамызда мүлдем жоқ деп кепілдік бере алмаймын.



	Мейман басын иіп, мұқият тыңдап отыр.



	- Мінекей, бәз-бір кездейсоқ құбылыстан аулақ болу үшін жазалап өлтірілген үшеуінің де денесін жер бетінен үн-түнсіз дереу сыпырып тастауыңызды өтінемін, олардың аты да, заты да қайтып шықпас үшін тып-тыныш құпия жерленсін, - деді прокуратор.

	- Құп болады, игемон. Істің күрделі де жауапты екеніне орай менің жедел кетуіме рұқсат етіңіз, - деді орнынан тұрып жатып мейман.

	- Жоқ, әлі де отыра тұрыңыз, - деп Пилат қонағын ыммен тоқтатты, - тағы да екі мәселе бар. Екінші Иудея прокураторының жанындағы аса қиын жұмыста сіңірген ұшан-теңіз қызметіңіз маған ол туралы Римнің өзінде хабарлауыма ғибратты мүмкіндік береді.



	Сол сәт қонақтың жүзі қызарып, тағзым етіп орнынан көтеріліп:



	- Мен тек император қызметіндегі өз борышымды ғана орындап жүрмін, - деді.

	- Дегенмен сізден тағы бір сұрайын дегенім, - деп сөзін жалғастырды прокуратор, - егер сізді бұл жерден ауыстырып, жоғарылатамыз деген ұсыныс жасалса, одан бас тартып, осында қалыңыз. Сізден менің әсте де айырылғым жоқ. Мейлі сізді басқа жолмен марапаттай берсін.

	- Сіздің басшылығыңызбен қызмет ететініме бақыттымын, игемон.

	- Маған да бұл ғанибет. Сонымен. Үшінші мәселе. Ол әлгі Кариафтан шыққан Иудаға қатысты...



	Осы арада қонақ прокураторға өз назарын қадап, ізінше көзін-дегі ұшқынды жинап ала қойды.



	- Айтуға қарағанда, - деп даусын төмендетіп сөзін әрі жалғады прокуратор, - ол әлгі есуас философты өзінде қабылдағаны үшін ақша алған көрінеді.

	- Алады, - деп ақырын ғана Пилатты түзетті құпия қызмет бастығы.

	- Алатын қаржысы көп пе?

	- Оны ешкім де біле алмайды, игемон.

	- Тіпті сіз де білмейсіз бе? - деп өз мақтауын игемон қайран қалумен жеткізді.

	- Әлбетте, мен де білмеймін, - деп сабырмен үн қатты мейман, - ал оның ол ақшаны бүгін кешке алатынын білемін. Оны бүгін Каифа сарайына шақырып жатыр.



	- Аһ, Кириафтан шыққан сараң шал, - деп қалды жымия күлген прокуратор, - ол өзі шал емес пе еді.

	- Прокуратор ешқашан қателесіп көрген жоқ еді, бұл жолы қателесті, - деді сыпайы қағытып қонақ. Кириафтан келген кісі -жас жігіт.

	- Айтыңызшы! Оған мінездеме бере аласыз ба? Фанатик емес пе?

	- О жоқ, прокуратор.

	- Жақсы, Тағы да не айта аласыз.

	- Өте әдемі жігіт.

	- Тағы да. Бәлкім, бәз-бірдеңеге құштарлығы бар шығар?

	- Мынау байтақ қалада барлығын бақайшақтап білу қиын ғой, прокуратор...

	- О жоқ, жоқ, Афраний! Өз еңбегіңізді онша шөмите бермеңіз.

	- Оның бір ғана құмарлығы болатын, прокуратор. - Мейман болмашы ғана тыныс жасады.

	- Онысы - ақшақұмарлық болатын.

	- Ол өзі немен шұғылданған?



	Афраний көзін аспанға қадап, ойланып тұрып:



	- Аһ, тұра тұр, сонымен, солай, - деп кідірді. Прокуратор тым-тырыс болып, балконда біреу-міреу жоқ па екен дегендей, жан-жағына алақтады, сосын сөзін баяу бастады: - Міне, мәселе қайда жатыр - мен бүгін оны түнде бауыздап тастайды деген мағлұмат алып отырмын.



	Осы арада қонақ прокураторға көзімен ата қарап қана қойған жоқ, біраз тесіліп отырып барып жауап қатты:



	- Сіз мені тым мақтап жібердіңіз, прокуратор: Меніңше сіздің баяндауыңызға мен лайық емеспін. Өйткені менде әлгі мағлұматтар жоқ.

	- Сіз ең жоғары марапатқа лайықсыз, - деп жауап қатты прокуратор, - бірақ ондай мәлімет бар.

	- Батылым барып сұрайыншы, бұл мағлұматты кімнен алдыңыз?

	- Оны әзір айтпауыма мұрсат беріңіз, оның үстіне мұның өзі кездейсоқ, бұлыңғыр, нақты емес мәлімет. Алайда мен барлығын көре білуім керек. Менің лауазымым өзі сондай, ең бері қойғанда сезік-сеніміме сенуім қажет, ол мені ешқашан алдап көрген емес. Мәліметтің мазмұны мынадай, Га-Ноцридің құпия достарының бірі ақшақұмар әлгі қудың сұмдық сатқындығына ыза болып өз сыбайластарымен астыртын байланыс жасап, оны бүгін түнде өлтірмекші, ал сатқындығы үшін алған ақшасын: “Қарғыс атқан ақшаны қайтарамын” деп бас имамның алдына тастап кетпек.



	Құпия қызмет бастығы төтеннен төңкеретін назарын игемонға қайтып тастаған жоқ, қайта оның сөзіне ықылас қойды, ал Пилат болса көзін сүзе отырып ойын одан әрі сабақтады:



	- Ойлап көріңізші, мейрам түнінде бас имамға мұндай сыйлық алу ұнай қояр ма екен?

	- Ұнай қоюы былай тұрсын, керемет дау-жанжал туғызуы кәдік деп ойлаймын мен, прокуратор, - деп мейман жымия жауап берді.

	- Менің өзім де сондай пікірдемін. Міне, сондықтан да сіздің осы іспен шұғылдануыңызды сұраймын, яғни Кириафтан келген Иуданы күзетуге қолдан келген шараның бәрін қолданыңыз.

	- Игемонның бұйрығы орындалатын болады, - деді Афраний.

	- Алайда мен игемонды тыныштандыруға тиіспін: зұлымдардың пиғылы жүзеге асуы өте-мөте қиын. Тек ойға салып қараңызышы,

	- деп мейман бері бұрылып, сөзін жалғастырды: - кісіні іздеп тауып, бауыздау, оның үстіне қанша алғанын анықтау, ақшаны Каифке қайтарып беру - осының бәр-бәрі бір түннің ішінде бүгін қалай атқарыла қояды?

	- Оның үстіне бүгін мен оны ұстаймын ғой, - деп тікелей қайталады Пилат. - Сізге айттым ғой, менің алдын ала сезетінім бар деп! Ол және мені ешқашан алдаған емес. - Сол сәт прокура-тордың жүзінен діріл жүгіріп өтіп, ол қолын уқалады.

	- Тыңдап тұрмын, - деп тәнтілікпен тіл қатты қонақ, сосын көтеріліп бойын тіктеді де қатқыл үнмен сұрақ қойды: - Сонымен бауыздайды ғой, игемон?

	- Иә, - деді Пилат, бар үміт сіздің қайран қалдырар орындау-шылығыңызда ғана.



	Қонақ плащының ішіндегі ауыр белдігін түзеп:



	- Ізет етіп, аман-сау болып, қуанышқа шүйгуіңізді тілеймін, -деді.

	- Апырай, - деді даусын сәл көтере Пилат, - мен мүлдем ұмытып барады екем. Мен сізге қарыз екем ғой...



	Қонақ қайран қалды.



	- Шынын айтқанда, прокуратор, сіз маған ештеңе де қарыз емессіз.

	- Қалайша қарыз емеспін!? Ершалимге кірген бетімде қайыршылар тобырына тап болғаным есіңізде ме... мен оларға ақша лақтырайын десем, қалтамда ештеңе болмай, сізден алған жоқпын ба?

	- Прокуратор, ол түкке тұрмайтын мардымсыз бірдеңе еді ғой.

	- Сол мардымсыздың өзін де есте ұстау керек.



	Пилат бұрылып мамықтақтың артында жатқан плащын көтеріп қалтасынан былғары дорба алып, оны қонаққа ұсынды. Оны қабылдай тұрып басын иген ол дорбаны плащының ішіне жасырды.



	- Жерлеу жөніндегі баяндамаңызды күтемін, - деді Пилат, -сондай-ақ Кариафтан шыққан Иуданың ісі жөнінде де бүгін түнде хабарлайсыз, естіп тұрсыз ба, Афраний, бүгін түнде. Сендер онда барысымен-ақ күзетшіге мені ояту үшін бұйрық беріледі. Сізді тосамын мен!

	- Құзырыңызға құлдық, - деп құпия қызмет бастығы бұрылып, балконнан шығып кетті. Алаңқайдың дымқыл құмын ол қалай сықырлатып, сосын арыстандар арасындағы мәрмәрді етігімен қалай тықылдатып бара жатқаны естіліп тұрды. Содан соң оның аяғы, одан әрі тұлғасы, ақыр аяғында жалбағайы жоқ болды. Прокуратор, сонда ғана күннің батып, іңір қараңғылығы түскенін көрді.





Жиырма алтыншы тарау


	ЖЕРЛЕУ



	Бәлкім, осы іңір қараңғылығы прокуратордың сырт бейнесі күрт өзгеріп кетуіне себепші болған шығар. Ол көз алдында қартайып кеткендей көрінді, әбден еңкіш тартып, оның үстіне мүлдем мазасы болмады. Бір мәрте жалт бұрылып, неге екені белгісіз, арқалығында плащы жатқан бос мамықтаққа көзі түсіп тұла бойы түршігіп кетті. Мейрам түні жақындап келеді, кешкі көлеңкелер өз ойынын ойнап, зайыры қалжыраған прокураторға бос тұрған мамықтақта бөгде біреу отырғандай елестесе керек. Үрейге бой алдырып, плащты қозғап көріп тастай салды да, прокуратор балконды бойлай жүгіріп, біресе қолын уқалады, біресе үстелге жетіп кеп тостағанға жармасты, біресе тоқтай қалып, бетіне бәз-бір жазуларды оқығысы келгендей әшекейлі еденге үңілді.

	Бүгінгі бір күннің ішінде оны екі рет уайым басып, қатты қамықты. Таңертеңгі сынып ауырғанынан тек сырқырап сыздаған естелік қана қалған самайын сипап, прокуратор осыншалық жан азабының себебін білуге күш салды. Оны тез түсінді де, бірақ өзін-өзі алдауға тырысты. Бүгін күндіз керек бірдеңені оралмастай етіп уысынан шығарып алғанын айқын сезді, енді сол қателігін болмашы, ұсақ бірдеңелермен ең бастысы кешіккен іс-қимылмен түзегісі келді. Оның өзін-өзі алдауы мынадан көрінеді, прокуратор ендігі, кешкі іс-қимылы таңіртеңгі үкімнен маңызы жөнінен еш кем емес деп өзін-өзі сендіруге тырысты. Бірақ ол прокуратордың қолынан онша келе қойған жоқ.

	Бір бұрылыста ол кілт тоқтап, ысқырып жіберді. Ысқырыққа жауап ретінде қаракөлеңкеде арпылдап үрген ит дауысы жаңғы-рып, бақтан балконға құлағы тіп-тік, мойнында алтын айылбасты қарғысы бар тайшадай сұр ит қарғып мінді.



	- Банга, Банга! - деп баяу айғайлады прокуратор.



	Төбет артқы аяғымен көтеріліп, алдыңғы екі аяғын қожасының иығына арта салып, оны еденге құлатып түсіруге шақ қалып, бетін жалады. Прокуратор мамықтаққа отырып, Банга тілін салбыратып, ішін соға тыныстап, қожайынының аяғына сүйкене жатты, көзіндегі қуаныш өжет төбеттің дүниедегі бірден-бір қорқатыны - күннің күркірі мен нөсердің төпеуі басылғанының белгісі болатын, оның үстіне ең жақсы көретін адамының алдында жатыр, оны бұл әлемдегі барша жұрттың әміршісі санап, соның арқасында өзінің де мәртебесі биік, бағасы артық, айрықша жан иесі болып жүргенін сезіп, оның құдіретіне табынып, құрмет тұтатын. Алайда аяқ астында жатып-ақ қожайынына қарамай, қарауытқан баққа көз тастап қожайынын бір қырсық шалғанын төбет бірден сезді. Сондықтан ол қалпын өзгертіп, көтерілді де, бір бүйірден келіп, аяғы мен басын прокуратордың тізесіне салып, плащының етегіне дымқыл құм жақты. Шамасы, Банганың қимылы қожайынын тыныштандырып, бақытсыздықты онымен бірге қарсы алуға әзір екенін білдіру болса керек. Осыны ол иесіне қайта-қайта жалтақтаған көзімен, тікірейте түрген құлағымен де көрсетуге тырысқандай. Сөйтіп, төбет те, төре де, яғни бірін-бірі жақсы көретін екеу мейрам түнін балконда қарсы алды.

	Бұл кезде прокуратордың қонағы қарбалас қарекет үстінде болатын. Балконның алдындағы бақтың жоғарғы алаңқайына шығып, баспалдақпен келесі террасаға түсіп, оңға бұрылып, сарай аумағында орналасқан қазармаларға келді. Бұл қазармаларда Ершалимге прокуратормен бірге мерекеге келген екі кентурия, сондай-ақ прокуратордың қонақтың өзі басқаратын құпия күзеті орналасқан болатын. Қонақ қазармаларда көп емес, он минөттей уақыт өткізді, ал осы аз уақыттың ішінде қазармалардың ауласынан бекініс құрал-саймандары мен су толы кеспектер тиелген үш арба жолға шықты. Көліктерді сұр плащ киген он бес салт атты алқалап жүрді. Алқалаумен олардың көліктері сарай аумағынан артқы қақпа арқылы шығып, батысқа бағыт ұстап, қала қабырғасындағы қақпалардан өтіп, сүрлеумен әуелі Вифлем жолына, сосын сол арқылы терістікке беталып, Хаврон қақпаларындағы көлденең көшеге дейін жетіп, сонда ғана күндіз дарға асуға сотталғандарды алып өткен шеру жүрген Яффа жолымен қозғалды. Бұл тұста қараңғылық түсіп, көкжиектен ай да көрінген еді.

	Алқалаған командасымен көліктер аттанып кеткеннен кейін ұзамай сарай аумағынан прокуратордың үстін ауыстырып, көнетоз хитон киген қонағы да салт мініп жедел жөнелді. Қонақ қаланың сыртына емес, ішіне бағыт алды. Бірқауым уақыттан кейін оны терістікте тікелей ұлы храмға жақын орналасқан Антоний бекінісіне жақындаған жерінен көруге болатын еді. Бекіністе де қонақ көп болған жоқ, сосын оның ізі Төменгі қалада, оның бытысқан қисық көшелерінен табылады. Бұған қонақ салт мініп қашырмен келді.

	Қаланы жақсы білетін қонақ өзіне қажет көшесін оп-оңай тауып алды. Оның аты Грек көшесі болатын, өйткені оған бірнеше грек дүкендері орналасқан-ды, олардың бірі және кілеммен сауда жасайтын. Қонақ дәл осы дүкеннің қасына қашырын тоқтатып, түсті де, оны қақпаның шығыршығына байлады. Дүкен жабылып қалған екен. Қонақ дүкенге кіреберіспен қатар тұрған сыртқы есіктен кіріп шағын төрткүл аулаға тап болды, жан-жағы тізілген сарай-қоймалар. Ауланың бұрышынан жалт бұрылып, мейман тұрғын үйдің тас террасынан бір-ақ шықты, пүлішпен көмкерілген қабырғаларға қарады. Үй де, сарайлар да қараңғы, әлі шам жағыл-мапты. Мейман баяу ғана:



	- Низа! - деп шақырды.



	Бұл дауысқа есік сықырлап, кешкі қаракөлеңкеде террасаға басында желеңі жоқ жас әйел шықты. Ол террасаның қалдайынан еңкейіп, кім келгенін білу үшін алаңдай қарады. Келген кісіні танып, ол қуана жымиып, басын изеп, қолын сілтеді.



	- Сен жалғызсың ба? - деп грекше баяу сұрады Афраний.



	- Жалғызбын, - деп сыбырлады террасадағы әйел. - Күйеуім таңертең Кессарияға кеткен. - Осы арада әйел есік жаққа алақтап сыбыр етті: - Үйде қызметші әйел бар. - Сосын ол “кіріңіз” дегенді білдіретін тұспал жасады. Афраний жалтақтай қарап, аяғын тас сатыларға басты. Содан кейін әйел де, ол да үйдің ішіне жасы-рынды.



	Бұл әйелде Афраний онша ұзақ болған жоқ, көп болса бес минөттей ғана бөгелді. Содан соң ол үйді де, террасаны да тастап, жалбағайын көзіне дейін түсіріп көшеге шықты. Үйлерде бұл уақытта шырағдандар жанып, мереке алдындағы қарбалас тым күшті болатын, Афраний да қашырына мініп, өткен-кеткендер мен шабандоздардың опыр-топыр тасқынына сүңгіп жоқ боп кетті. Одан арғы оның жолы ешкімге де белгілі емес еді.

	Афраний Низа атаған әйел жалғыз қалып, асығыс-үсігіс киіне бастады. Қараңғыда оған қажет заттарын таба қою қандай қиын болды десейші, шырағданды ол жаққан жоқ, қызметшіні де шақырмады. Тек сақадай сай болып, басына қара желеңін жамылған соң ғана үйден оның даусы естілді.



	- Егер мені біреу-міреу сұрай қалса, Энантаға қонаққа кеткен дей сал.

	- Энантаға дейді? Оһ, осы Энанта ма!? Күйеуің оған баруға тыйым салған жоқ па еді!



	Жеңгетай жалдапты өзі - сенің Энантаң! Көр де тұр, күйеуіңе айтамын...



	- Қой, қой, қой, өшір үніңді, - деп зекіген Низа көлеңке құсап үйден сырғып шығып кетті. Низаның сандалы ауланың тас плиталарына тық-тық тиіп кетіп бара жатты. Қызметші бажылдап жүріп террасаның есігін жапты. Низа өз үйінен кетті.



	Дәл осы уақытты Төменгі қаланың басқа бір шолақ, сынық басқыштары еңіске қарай құлдилап, қала тоғандарының біріне барып тірелетін көшеден, соқыр жағы көшеге, ал терезелері аулаға қарайтын сиықсыздау үйдің сыртқы есігінен сақалын әдемілеп қырыққан, басына етегі иығына түскен аппақ кефи киген, су жаңа мерекелік таллифі бар, аяғындағы жаңа сандалы сықырлаған жас жігіт шықты. Үлы мерекеге деп арнайы әсем киінген қошқар тұмсық сұлу жігіт терезелердің бірінен кейін бірі қалай жанғанына қарап аз-кем тұрды. Сосын храм жотасының етегіне салынған Каифа бас имамның сарайына базарды жанай өтіп апаратын жолға бағыт ұстады.

	Біраз уақыттан кейін оның Каифа ауласының қақпасынан кіріп бара жатқанын көруге болатын еді. Ал енді біраз уақыт өткенде ол сол ауладан шығып бара жатты.

	Шырағдандар мен алаулар жарқырап, мерекелік қарбалас үдеген кезде сарайға кіріп шыққан жас жігіт бұрынғысынан да көңілденіп, қуанышы қойнына сыймай Төменгі Қалаға қайта тартты. Көше базар алаңына ұласар бұрышта, апыр-топыр, алас-күлестің қайна-ған жерінде оны басында көзіне дейін түскен қара желеңі бар билей басқан бір әйел қуып жетті. Жас жігітке жетісімен ол желеңін бір сәт жоғары көтеріп қалды да, жебей басқан адымын бәсеңдетпей, қуып жеткен адамынан қашқандай сыңай танытып жүгіре басып жөней берді.



	Жас жігіт бұл әйелді байқап қана қалмай, жазбай танып, денесі дір етіп тоқтай қалды да, аңырып сыртынан қарап сәл тұрды да, тұра қуды. Қолында көзесі бар біреуді құлатып кете жаздап, әйелді қуып жеткен жігіт толғаныстан алқына сөйлеп:



	- Низа! - деп оның атын атады.



	Әйел бұрылып, көзін сығырайтты, жүзінен салқын таңданыс білінді, сосын грекше немқұрайды жауап қатты:



	- Аһ, бұл сенбісің, Иуда? Сені мен ал дегенде танымай қалдым ғой. Әйткенмен, мұның өзі жақсы. Бізде бір ырым бар: танымай қалған адамың бай болады дейтін.



	Қара желеңнің астында жүрегі тайдай тулап, шоршып секіріп, қатты тебіренген Иуда өткен-кеткендер естіп қалмасын деп үздік-создық сыбырлап:



	- Қайда бара жатырсың, Низа? - деп сұрады.

	- Оны саған білудің қажеті қанша? - деп жауап қатқан Низа жүрісін бәсеңдетпей Иудаға алая қарады.



	Иуданың дауысында сол сәт сәбилік бір мақам пайда болып өкпелегендей абдырып сыбырлай сөйледі:



	- Сонда қалай?.. Біз келісіп едік қой. Мен саған кіріп шықпақ болғанмын. Сен бүкіл кеш бойы үйде боламын деп едің ғой?

	- Ой, жоқ, жоқ, - деп безектеген Низа кіділеніп, төменгі ернін көрсетті, сонысымен Иудаға оның бетінен ажарлы бет бұл әлемде жоқтай боп көрінді, өмірде көрген сұлулардың бәрінен бұл артық секілденді. - Көңілім құлазып кетті. Сендерде мереке мейрам, сонда маған не істе дейсің сен? Сенің террасада аһылап-уһілеп күрсінгеніңді тыңдап отыруым керек пе еді? Оның үстіне қызметші әйел оны байыма айтып қояды деп дірілдеп-қылшылдап отыруым керек екен ғой. Жо-жоқ, қаланың сыртына шығып, бұлбұл үнін тыңдап қайтқым келді.



	- Қала сыртына дейді? - деп абдырай сұрады Иуда, - Жалғыз ба?

	- Әрине, жалғыз, - деп жауап қатты Низа.

	- Маған еріп жүруге мұрсат ет, - деп алқына өтінді Иуда. Ойлары мүлдем батысып кетті, жалынышты жанармен қазір қарақаттай қап-қара көрінген Низаның көзіне телмірді.

	Низа еш жауап қайтармай, жүрісін жебеді.



	- Сен неге үндемейсің, Низа? - деп жалына сұрады Иуда онымен қадамын қатарластырып.

	- Ал маған сенімен көңілсіз болмай ма? - деп сұрады Низа кенет тоқтай қалып. Осы арада Иуданың ойлары мүлдем бытысып кетті.

	- Жарайды, жақсы онда, кеттік, - деп ақыры Низа жұмсарды.

	- Ал қайда, қайда барамыз?

	- Тоқта... мынау аулаға кіріп ақылдасып алайық, әйтпесе таныстардың біреуі көріп қалып ашынасымен көшеде жүр екен деп өсек қылар.



	Низа мен Иуданың қарасы базардан заматта өшті. Олар бір ауланың қақпасы түбінде сыбырласып тұрды.



	- Зәйтун иелігіне бар, - деп сыбырлады Низа қақпадан шелекпен шыққан бір адамнан теріс айналып, желеңімен бетін бүркеп, Кедронның аржағындағы Гефсиманияға тарт, түсіндің бе?

	- Иә, иә, түсіндім.

	- Мен алда жүрейін, - деді Низа, - ал сен мені өкшелемей, сәл кейінірек жүр. Мен алға кетемін... Тасқыннан асқанда, үңгірдің қайда екенін білесің ғой?



	- Білем, білем...

	- Зәйтун қыспағының қасынан өтіп жоғары өрлеп, үңгірге бұрыласың. Мен сонда боламын. Тек қана қазір маған ілесе жөнел-мей шыда, осында тоса тұр... Осыны айтып Иудамен тіпті сөйлес-пеген кісі құсап, Низа қақпаның сыртынан шықты.



	Иуда бытырап кеткен ойларын жинақтап алғалы біраз уақыт жападан-жалғыз тұрды. Ол ойларының ішінде туысқандарының мерекелік думанына өзінің неге қатыса алмағанын қалай түсін-діремін деген пікір болатын. Иуда әлдеқалай бір өтірік ойлап таппақ еді, бірақ толқу үстінде ештеңе әзірлей алмады, ал аяғы еркінен тыс оны қақпаның сыртынан аулақ сырғытты.

	Енді ол өз бағытын өзгертіп, Төменгі Қалаға асықпай, кері бұрылып Каифа сарайына қарай тартты. Енді Иуда айналасын-дағыларды да дұрыс көре алмады. Мейрам қалаға дендеп кірген еді. Иуданың айналасындағы терезелер жарқырап қана қоймай, олардан гу-гу сөздер де естіліп жатты. Мерекеге кешіккендер өшін есектерінен алып, қамшылап, айғайлап зықысын шығарды. Иуданы аяғының өзі-ақ дедектетіп барады, ол жанынан Антонийдің мүк басқан сұрықсыз мұнаралары ағып өткендей, қалай артта қалғанын аңғармады, қамалдағы өгіздей өңіреген керней үнін де есітпеді, жолын қалтыраған сәулесімен жарық еткен алаулар ұстап жүрген римнің атты патруліне де назар аударған жоқ. Мұнарадан өтіп бұрылғанда ол храмның басындағы керемет биіктен екі алып бесшырақты көрді. Алайда Иуда оны да шала-шарпы көрді, оған Ершалимнің үстінен жалғыз жарық ай сәулесімен таласқан көзге көрінбейтін ондаған шырағдан жанып тұрғандай елестеді. Енді Иуданың ешкіммен де жұмысы болған жоқ, Гефсиман қақпасына асығып, қаладан тезірек шығуға жанталасты. Ара-тұра оған өткен-кеткеннің арасынан өзін ертіп келе жатқан жанның сұлбасы көрініп қалатындай елестеді. Бірақ бұл өзін-өзі алдау еді, Иуда Низаның өзінен көп озып ілгері кеткенін түсінді. Ол айырбас дүкендерінің қасынан жүгіріп өтіп, ақыры Гефсиман қақпасынан бір-ақ шықты. Төзімсіздіктен өзегі өртенсе де осы арада бөгелуге мәжбүр болды. Қалаға түйелер кірді, олардың ізімен сириялық әскери патруль келді, Иуда бәріне де іштей лағынет айтып тұр...

	Алайда бәрі де бітеді ғой. Шыдамсыз Иуда қала қабырғасының сыртына да шықты. Сол қол жағынан ол шағын зират көрді, оның маңында діндарлардың бірнеше ала шатыры тұр. Ай сәулесі төгіліп тұрған шаңдақ жолды кесіп өтіп, оны да көктей өту үшін кедрон тасқынына ұмтылды. Тастан тасқа секіріп жүріп ол ақыр аяғында гефсиман жағалауына да шығып, бақтардың үстіндегі жолдардың мұнда бос екенін көріп қуанып кетті. Таяу тұстан зәйтүн иелігінің жартылай қираған қақпалары көрінді.

	Қапырық қаладан кейін көктем түнінің масайтарлық хош иісі Иуданы қайран қалдырды. Бақтан қоршау арқылы мирта мен акацияның хош иісті толқыны құйылып тұр.

	Қақпаны ешкім күзетпейді екен. Онда ешкім де жоқ, бірнеше минөттен кейін Иуда алып зәйтүн ағаштарының саясында жүгіріп бара жатты. Жол тауға тартты, Иуда демін ауыр алып көтеріліп келеді, ара-тұра түнекке түссе, іле ай нұрының өрнекті жарығына шығады, ол өрнектер Низаның қызғаншақ күйеуінің дүкеніндегі кілемдердің ою-өрнектерінен аумайды. Бірқауым уақыттан кейін Иуданың сол қолы жағындағы жазықтан тас доңғалақты зәйтүн қыспағы мен төңірегіндегі таутөбе кеспектер көрінді бұлдырап. Бақта ешкім жоқ. Жұмыс күн батарда тоқтапты. Бақта тірі пенде қалмай, енді Иуданың құлағының түбінен сайраған бұлбұлдардың хоры тамылжып тұрып алды.

	Иуданың мақсаты жақын еді. Оң жақтан қараңғыда үңгірге баяу құлаған судың сыңғыры естілетінін ол білді. Солай болып шықты да, сыбдыр естілді. Төңірек салқын тартты.

	Сосын ол алдымен баяулатып, ақырын ғана:



	- Низа! - деді.



	Алайда Низаның орнына зәйтүн ағашының жуан діңінен бөлініп, жолға еңгезердей бір еркек жүгіріп шықты, қолында жарқ-жұрқ еткен бірдеңесі, ізінше көмескі тартты.



	Иуда кері ыршып түсіп:



	- Аһ! - деп айғайлап жіберді.



	Оның жолын екінші адам бөгеді.



	Алдында тұрған бірінші кісі Иудадан:



	- Қазір қанша алдың? - деп сұрады. - Өміріңді сақтап қалғың келсе жасырмай айт.

	- Отыз тетрадрахм! Отыз тетрадрахм! Өзіммен бірге алып жүргенімнің барлығы осы. Міне, ақша! Алыңдар да, өзімді аман қалдырыңдар!



	Алда тұрған адам Иуданың қолынан әмиянын жедел жұлып алды. Сол сәт қас қаққандай болмай, Иуданың арқасына жай оғындай жалт етіп пышақ қадалды, ол ғашықтың тура жауыры-нының астынан тиіпті. Саусақтары айқасқан қолымен ауа қармап Иуда алға қарай құлай берді. Алдындағы кісі оны ұстай алып, пышағын сабына дейін жүрегіне сүңгітті.



	- Не... үш... - деп өзінің асқақ таза дауысымен саңқ ете алмай, Иуда нәзік, кінәмшіл үнмен әрең айтты да, қайтып дыбыс шығара алмады. Денесінің жерге қатты соғылғаны сондай, жердің өзі де гуілдеп кетті.



	Шаруа біткенде жол үстіне үшінші сұлба пайда болды. Бұл үшінші жалбағайлы плащ киген болатын.



	- Кешіктірмеңдер, - деп бұйырды үшіншісі. Кісі өлтірушілер үшінші берген хатпен бірге әмиянды орап, сыртынан жіппен айқыш-ұйқыш буып тастады. Екінші түйіншекті қойнына тықты да, екі құныкердің екеуі де жолдан аулақ кетіп, түнек оларды зәйтүн ағаштарының арасында жұтып жіберді. Үшінші жүресінен отыра қалып, өлгеннің бетіне үңілді. Қараған адамға оның жүзі көлеңкеде бордай аппақ, әрі рухы асқақ аса сұлу болып көрінді. Бірнеше секөнттан соң жолда кеудесінде жаны бар ешкім қалған жоқ. Жансыз дене екі қолы екі жағында қимылсыз қалды. Сол жақ аяғының басына ай сәулесі түсіп, сандалының айылбасы айқын көрініп жатты.

	Бүкіл Гефсиман бағын бұл тұста бұлбұл әні әлдилеп тұрды. Иуданы пышақтап өлтірген екеудің қайда кеткенін ешкім білмейді, ал үшінші жалбағайлы адамның жолы белгілі. Сүрлеуден шығып ол түстікке тартқалы зәйтүн ағаштарының қалыңына кірді. Баққа бас қақпаға таяу түстік бұрышында іргесінің тасы құлаған тұстан қоршау арқылы өтті. Үзамай Кедронның да жағасында болды. Ол суға кіріп, біраз уақыт екі ат пен оның қасындағы адамның қарасы көрінгенше, өзен кешіп келді. Атбегі бір атқа отырды да, жалбағайлы адам екіншісіне қарғып мінді, екеуі де тасқын кешіп баяу жүрді де, аттардың тасқа тиген тұяғының дүсірі естіліп тұрды. Сосын салт аттылар Ершалим жағалауына жетіп судан шықты да, қала қабырғасының түбімен аяңдап жүрді. Осы арада атбегі бөлініп, ілгері шауып кетті де, көзден ғайып болды, ал жалбағайлы адам атын тоқтатып, тақыр жолда одан түсті де, өзінің плащын шешіп ішін сыртына қаратып, одан қауырсыны жоқ тайпақ шлем алып басына киді. Енді белінде қысқа қылышы бар әскери жейде киген кісі атқа ырғып мінді. Ол тізгін қағып еді, ыстық қанды әскери ат шабандозын сілкілеп ала тартты. Енді жол шалғай болмайтын. Шабандоз Ершалимнің түстік қақпасына желдіртіп келді.

	Дарбаза аркасының астында алау оттардың беймаза жалыны лапылдап тұрды. Нажағайлы легионның екінші кентуриясынан алынған қарауыл солдаттары тас тұғырда асық ойнап отырды. Кіріп келе жатқан әскери адамды көрген солдаттар орындарынан атып тұрды, әскери адам оларға қол бұлғап, қалаға кіріп кетті.

	Қала мерекелік оттармен жарқырап тұр. Терезелердің бәрінде шырағдандардың жалыны ойнайды, жан-жақтан сарқып, бір арнаға тоғысқан әр үнді хор сөз сайысына ұласқан. Ара-тұра көшеге шығатын терезелерге көз тастаған шабандоз мерекелік дастарқан басына жиналған адамдарды көрер еді, олардың дастарқанында лақ етімен қатар ащы шөптер салынған табақтардың арасында шарап толы тостағандар да тұрды. Бір тыныш әнді ысқырып шабандоз жайлы желіспен Төменгі Қаланың бос көшелерін көктей өтіп, Антоний мұнарасына бет алды, ара-тұра әлемде бұрын еш жерде көзге түспеген храм басындағы бесшыраққа, немесе одан да жоғары тұрған айға қарайды.



	Ұлы Ирод сарайы пасха түнінің салтанатына жалпы қатысқан жоқ. Сарайдың түстік жақ беттегі рим кагортасы мен легион офицерлері орналасқан жатын бөлмелерінің оттары жарқырап, бәз-бір қозғалыс пен тіршілік сезілгендей, алдыңғы бөлім мен кіреберіс, былайынша, сарайдың бірден-бір, әрі еріксіз тұрғыны - прокуратор жатқан жер өз колоннадаларымен һәм алтын мүсіндермен айдың жарық сәулесі астында зағип болып қалғандай. Мұнда, сарайдың ішінде тыныштық пен түнек етек алған. Сондықтан Афронийға айтқанындай, прокуратор ішке кетуді қаламайды. Ол төсекті күндіз түстік ішіп, жауап алған балконға салуды бұйырды. Дайындалған ложаға жатқанымен де прокуратордың ұйқысы келмеді. Жалаңаштанып алған ай ашық аспанға тым биік ілініп, прокуратор одан бірнеше сағат бойы көз алмады.

	Шамамен түн ортасы ауғанда ғана ұйқы игемонды аяған болуы керек. Қалтырай есінеп прокуратор плащының түймесін ағытып, лақтырып тастады, жейдесін айқыш-ұйқыш белдеулеген, жалпақ болат қанжар мен қыны бекітілген белдігін шешіп, оны ложаның қасындағы мамықтаққа қойды, сосын сандалын тастап бір керілді. Банга замат көтеріліп, оның төсегіне иесімен қатар, басын басына тигізіп жатты. Ол да қолын итінің мойнына салып, ақыры көзін жұмды. Төбет те тек сонда ғана ұйықтады.

	Айдан бағандармен көлегейленген ложа қаракөлеңкеде болатын, тек кірер есіктің сатыларынан сығалаған сәуле жолағы ғана төсекке түсетін. Төңірегіндегі шын мәніндегі бардың бәрінен қол үзгеннен кейін ғана прокуратор жарық берер жолмен жедел қозғалып, жоғары тура айдың өзіне тартты. Түсінде тіпті бақытты-лығынан күліп, жарқыраған көгілдір жолда бәрі қайталанбастай тамаша қалыптасты. Ол Банганың алқалауымен жүрді, қасында және қаңғыма философ бар екен. Олар өте күрделі әрі маңызды мәселе жөнінде таласып, бір қызығы бірін-бірі жеңе алмады. Олар бір мәселеде де бір-бірімен келісе алған жоқ, сондықтан да айтыстары қызықты болып, таусылмай қойды. Бүгінгі дарға асып жазалаудың қып-қызыл қателік екені өз-өзінен белгілі, өйткені адамдардың жаманы жоқ, бәрі де мейірбан деген көңілге мүлдем қонбайтын қисынды ойлап тауып жүрген философ міне қасында келеді, демек ол тірі болғаны ғой. Әрине, мұндай адамды дарға асу былай тұрсын жазалауды ойлаудың өзі сұмдық қой. Жазалау болған жоқ. Дарға асуды тіпті атама. Айға сатылап саяхат жасаудың ғажайыбы да осында.

	Бос уақыт деген қанша қажет болса, соншалық жетіп артылды, нажағайлы жаңбыр кешке қарай болады, қорқақтық адам бойындағы кеселдің ең жаманы. Иешуа Га-Ноцри осылай айтқан. Жоқ, философ, мен саған қарсымын, мұның өзі ең сұмдық қателік.

	Мысал керек болса, міне: Иудеяның қазіргі прокураторы, легиондағы бұрынғы трибун Перизат Жазығында ызадан қаны қарайған германдықтар Крысобой-Дәуді шайнап тастағалы тұрғанда қорқып қашқан жоқ қой. Ал, мені аясаңшы, философ! Кесарьға қарсы қылмыс жасаған адам үшін Иудея прокураторы өз лауазымын құрбан қылады деген ой осы ақылыңызбен сіздің басыңызға қалайша келді екен?



	- Иә, иә, - деп ыңырсып, түсінде өксіп жатты Пилат.



	Әлбетте, құрбан қылады. Ертеңгілік құрбан қылмас еді, ал кешкілік барлығын ой таразысына тартып безбендей келгенде, құрбан қылуға келіседі. Жазадан еш жазығы жоқ бейкүнә, бейақыл қиялшылды һәм дәрігерді құтқару үшін ол бәріне барады.



	- Біз енді қашанда бірге боламыз, - деді түсінде оған алба-жұлба қаңғыбас философ, алтын найзалы шабандоздың жолында оның қалай тұрғаны және беймәлім.



	Демек, біреуі осында болған соң, екіншісі де осында! Мені еске алса, табанда сені де еске алады. Беймәлім ата-ананың баласы, тастанды - мені де, жұлдызшы король мен диірменшінің қызы Пила сұлудың ұлы - сені де еске алады.



	- Иә, сен мені есіңе ала жүр, жұлдызшының баласын ұмытпа, -деп сұрайды түсінде Пилат. Түсінде қатар келе жатқан Эн-Саридтан шыққан қайыршының уәдесін алып Иудеяның қатыгез прокураторы қуаныштан жылап, күлді.



	Түсінде осының бәрі жақсы-ақ еді, бірақ прокуратордың оянуы оған керағар сұмдық болды. Банга айға қарап ырылдап, тайғанақ, май құйғандай жылпылдақ көгілдір жол прокуратордың көз алдында үзіліп кетті. Ол көзін ашты да, бір деп ойлағаны да, еске түсіргені де жазаның орындалғаны болды. Прокуратордың алғашқы әрекеті үйреншікті дағдымен Банганың қарғыбауына жармасып, сосын атыздай көзімен айды іздеу болды. Ай әдеттегі орнынан сәл ауытқып, күмістене бастапты. Оның жарығы көз алдында тербеліп балконда дірілдеген сүйкімсіз, мазасыз сәулені ысырды. Кентурион Крысобойдың қолында алау лаулап, түтіндеп тұр. Оны ұстаған жан үрейленіп секіруге әзір жатқан қатерлі хайуанға алая қарайды.



	- Тиме оған, Банга! - деді прокуратор даусы ауырған адамдай шығып әрі жөтеліп. Алаудың жалынынан қолымен қорғанып, сөзін жалғастырды: - Түнде де, ай тұрғанда да маған маза жоқ. О құдайлар-ау! Сендердің де лауазымдарың нашар. Марк, сен солдаттарды жарым-жан етесің...



	Марк прокураторға таң-тамаша болып қарады да, оның есі кірді. Ұйқылы-ояу айтылған артық сөзін жуып-шаю үшін былай деді:



	- Ренжіме, кентурион, менің жағдайым одан да жаман. Сізге не керек еді?

	- Сізге құпия күзет бастығы келіп тұр, - деп сабырмен ғана хабарлады Марк.

	- Шақырыңыз, шақырыңыз, - деп даусын жөтелмен тазалап бұйрық берген прокуратор жалаң аяғымен еденді сипалап, сандалын іздеді. Бағандарда жалын ойнады, кентурионның өкшесі әшекейлі еденді қашай сартылдап, ол баққа шығып кетті.

	- Ай туғанда да маған тыныштық жоқ, - деді прокуратор өзіне-өзі тісін шықырлатып.



	Балконға кентурионның орнына жалбағайлы адам келді.



	- Банга, тиме оған, - деп ақырын айтқан прокуратор төбетін желкесінен тұқыртты.



	Сөз бастамас бұрын Афраний әдетінше жан-жаққа жалтақтай қарап, көлеңкеге барып Бангадан басқа артық ешкім жоғына көз жеткізген соң ғана былай деді.



	- Мені сотқа беруіңізді сұраймын, прокуратор. Сіздің айтқаны-ңыз дұрыс боп шықты. Кариафтан шыққан Иуданы сақтай алмадым, оны бауыздап кетіпті. Соттан мені отставкаға жіберуін өтінемін.



	Афранийға өзіне төрт көз қадалып тұрғандай көрінді, екеуі -иттікі де, екеуі қасқырдікі.

	Қапталының қалтасынан қан тиіп қатып қалған, екі мөрмен қатталған әмиянды алды Афраний.



	- Кісі өлтірушілер бас имамның үйіне міне мына қапшықты тастапты ақшасымен. Қапшықтағы қан Кириафтан келген Иуданың қаны.

	- Қызық, ақшасы қанша екен? - деп сұрады Пилат қапшыққа еңкейе қарап.

	- Отыз тетрадрахм.



	Прокуратор мырс етіп:



	- Аз ғой, - деді.



	Афраний үндеген жоқ.



	- Өлген кісі қайда?

	- Оны мен білмеймін, - деп байсалды кісілікпен жауап берді ешқашан өзінің жалбағайынан айырылмайтын адам, - бүгін таңертең іздестіре бастаймыз.



	Прокуратор дір ете қалды, сандалының салуға келмеген айылбасын тастай салды.



	- Бірақ сіз оның өлтірілгенін білетін шығарсыз?



	Бұған прокуратор немкетті ғана жауап алды.



	- Прокуратор, мен Иудеяда он бес жыл жұмыс істеймін. Қызметімді Валерий Граттың кезінде бастағанмын. Маған адамның өлтірілгенін дәлелдеп, өлді деп айту үшін оның мәйітін көру міндетті емес. Сондықтан да мен сізге Кириафтан келген Иуда дейтіннің осында бірнеше сағат бұрын пышақтап өлтірілгенін баяндап тұрмын.

	- Кешіріңіз мені, Афраний, - деді Пилат, - бұлай айтып тұрған себебім мен әлі дұрыстап оянған жоқпын. Ұйқым нашар ғой менің. - Прокуратор мырс етіп кекесінмен күлді. - Және түсімде ылғи ай жарығын көріп жүремін. Оныңыз күлкілі екен деп ойлайсыз ғой. Қызық қылғанда мен сол сәулемен серуендеп жүремін. Сондықтан бұл жөніндегі сіздің болжамыңызды білгім келеді. Оны қайдан іздегелі жатырсыздар? Отырыңыз, құпия қызмет бастығы.



	Афраний мамықтақты кереуетке қарай жақындатып, семсерін шың еткізіп отыра кетті.



	- Мен оны Гефсиман бағындағы зәйтүн қыспағының маңынан іздеттіргелі отырмын.

	- Солай, солай деңіз. Ал неге тап сол маңнан іздестірмексіздер?

	- Игемон, менің топшылауымша, Иуда Ершалимның өзінде немесе одан әлдеқайда алыс жерде өлтірілген жоқ. Ол Ершалимның түбінде өлтіріліп отыр.

	- Сізді мен өз ісінің аса көрнекті білгірі санаймын. Дегенмен Римдегі жағдай қандай екенін білмеймін, ал отарларда сізбен үзеңгі қағыстырар ешкім жоқ. Осының сырын түсіндіріңізші.

	- Иуда қала шегінде бәзбір күмәнді кісілерге еріп, беріле қойды дегеннен мен әсте де аулақпын, - деді Афраний баяу ғана. Көшеде көрсетпей бауыздай алмайсың. Ендеше оны еліктіріп подвалға бірдеңеге алып баруы ықтимал. Ал қызметіміз оны Төменгі Қаладан іздеп те көрді, мұнда болса табатын да еді. Бірақ ол қалада жоқ, оған кепіл боламын. Егер оны қаладан шалғай бір жерде өлтірсе, мынау пакет мұнда соншалық шапшаң жетпес еді. Ол қалаға таяу жерде өлтірілген. Оны қаланың сыртына алдап шығарған болуы керек.

	- Миым жетпейді, мұндайды қалай істеуге болады, өзі?

	- Иә, мұның өзі барлық істегі ең қиын мәселе болғалы тұр, прокуратор, тіпті мұның шешімін табу қолымнан келер, келмесін білмеймін.

	- Шынында да, жұмбақ! Мерекелі кеште дінге сенетін адам қалайша қаланың сыртына шығып кетеді, пасханың асын тастап барып, сонда опат болғаны қалай? Оны кім, қалай алдап шығарды. Мұны істеп жүрген әйел емес пе екен? - деп кенет желпіне сұрады прокуратор.



	Афраний салмақты да дәлелді жауап қайтарды:



	- Ондай болуы мүмкін емес, прокуратор. Мұндай жорамалды жалпы естен шығару керек. Логикалық тұрғыдан топшылау абзал. Иуданың ажалына кім мүдделі болды? Бұрын арасында ешқандай әйел болмайтын бәзбір қаңғыбас қиялшылдар мен қайдағы-жайдағы үйірмелер қаптап кетті ғой. Үйлену үшін ақша керек, прокуратор, дүниеге адам әкелу де онсыз мүмкін емес, ал бәзбір әйелдің көмегімен кісі өлтіру қыруар қаржыны қажет етеді, ал ондай ақша қаңғыбастарға қайдан келеді. Бұл іске әйел аралас-паған, прокуратор. Оған қоса айтарым, кісі өлтіруді бұлай талқылау тек ізден жаңылыстырып, тергеуге кедергі келтіреді, мені де шатастырады.

	- Сіздің айтқаныңыз кәміл дұрыс екенін көріп отырмын, Афраний, - деді Пилат, - мен тек қана өз топшылауымды айтып жатқаным ғой.

	- Оныңыз, әлбетте, қате, прокуратор.



	- Ал онда не, қалай өзі? - деп қипақтады прокуратор Афраний-дың бетіне сынай да сұқтана қарап.

	- Мен мұның бәрі сол баяғы ақшадан шыққан деп ойлаймын.

	- Тамаша пікір! Бірақ түн ішінде, қаланың сыртында кім оған не үшін ақша ұсынады?

	- О жоқ, прокуратор, олай емес. Менде жалғыз ғана жорамал бар, әгарки ол дұрыс болмаса, басқа айтар сөзім жоқ, бәлкім, бұның шешімін таппаспын да, - деп Афраний прокураторға жақынырақ еңкейіп, сөзін сыбырмен бітірді: - Иуда өз ақшасын өзіне ғана белгілі таса жерге жасырған болуы керек.

	- Өте ұрымтал пікір. Шамасы, істің мәні солай болған да шығар. Енді сізді түсінемін: оны алдап ертіп апарған басқа адам емес, өзінің іш пікірі болды. Иә, иә, бұл тек солай.

	- Солай. Иуда жан баласына сенбейтін. Ақшасын жұрттан сондықтан да жасырған.

	- Иә, сіз осы Гефсиманияда дедіңіз бе? Ал, атап айтқанда, неге оны тап сол жерден іздемексіздер, - мойындар болсам, менің миым соған жетпейді.

	- О, прокуратор, бұл оңайдың оңайы. Ақшаны ешкім де жолға, алаң-ашық жерге тықпайды. Иуда Хевронға шығатын жолда да, Вифанияға баратын жолда да болған жоқ. Ол қорғанышы, ағаштары бар таса жерде болған болуы керек. Бұл қиын да емес. Ондай жер Ершалимның түбінде Гефсиманиядан басқа жер жоқ. Ол алысқа ұзап кете алмасқа керек.

	- Сіз менің көзімді кәміл жеткіздіңіз. Сонымен, енді не істеу керек?

	- Мен Иуданың ізіне қала сыртында түсіп өлтіргендерді іздестіруге жедел кірісемін, ал оған дейін, өзіңізге баяндағанымдай, сотқа барамын.

	- Не үшін?

	- Менің күзетім ол Каифа сарайынан шыққаннан кейін кешкілік базарда жүргенде оның ізінен адасып қалды. Мұның қалай болғанына миым жетпейді. Өмірімде ондай жағдай ешқашан болған емес. Сізбен әңгімелескенімізден кейін ол бірден-ақ назарға алынып еді. Алайда базар ауданында ол басқа жаққа аунап түсіп, оғаштау тұзақ жасап, із-түзсіз кетіп отырды.

	- Солай деңіз. Сізге жариялап қояйын, мен сізді сотқа беруді қажет деп таппаймын. Қолдан келгеннің бәрін жасап, әлемде ешкім атқара алмайтын іс атқардыңыз, - деп жымиып қойды прокуратор.

	- Мұндайды сізден артық ешкім де жасай алмайды. Иудадан айырылып қалған жансыздарға айып салыңыз. Алайда, ескерте кетейін, айыбыңыз да, сөгісіңіз де шамадан тыс қатал болмасын. Тоқсан ауыз сөздің тобықтай түйініне келсек, біз ол оңбағанды қамқорлыққа алу үшін аз шаруа жасағанымыз жоқ. Иә, мен сұрауды ұмытып барады екенмін, - деп прокуратор маңдайының терін сүртті, - қалайша олар ақшаны Каифаға тастаудың амалын тапты екен?

	- Былайша ғой, прокуратор... Бұл онша қиын да емес. Кекшіл-дер Каифа сарайының іш жағынан, артқы аулаға көлденең көше тіреліп тұрған жерден өткен ғой. Сосын албардан пакетті лақтыра салған.

	- Хатпен бірге ме?

	- Иә, тура өзіңіз топшылағандай, прокуратор. Иә, әйткенмен,

	- деп Афраний пакеттің мөрін жыртып, ішін Пилатқа көрсетті.



	- Құдай-ау, сіз не істеп жатсыз, Афраний, мынау мөріңіз шамасы хроммен басылған ғой.

	- Прокураторға бұл мәселемен бас қатырудың еш қажеті жоқ,

	- деді пакетті жауып жатып Афраний.

	- Сізде сонда барлық мөр бар ма? - деп сұрады мөрге үңіліп Пилат.

	- Әйтпесе болмайды ғой, - деп ешқандай күлкісіз қатаң жауап қатты Афраний.

	- Каифада не болғанын шамалаймын.

	- Рас, прокуратор, бұл зор толғаныс қана емес, үлкен дүрбелең де туғызды. Мені олар бірден шақыртты.



	Қаракөлеңкенің өзінде де Пилаттың көзі қалай жарқылдағаны байқалып тұрды.



	- Бұл қызық екен, қызық...

	- Қарсы дау айтуыма болады, прокуратор, бұл қызық болған жоқ. Сондайлық көңілсіз әрі жалықтырарлық. Менің Каифа сарайында бәз-біреуге ақша төленген жоқ па деген сауалыма, ондай болған жоқ деген ғана жауап қайтты.

	- Ә, солай ма? Онда не, төленбеді десе, төленбегені де. Соған сәйкес кісі өлтірушілерді табу да қиын болады.

	- Тіптен дұрыс айтасыз, прокуратор.

	- Иә, Афраний, менің басыма тұтқиылдан бір ой келді: ол өзіне-өзі қол жұмсап өлген жоқ па екен?

	- О жоқ, прокуратор, - деді тіпті мамықтақта шалқая түсіп Афраний, - мені кешіргейсіз, бұл мүлдем қисынсыз!

	- Аһ, бұл қалада бәрі де қисынға келеді, Біраз уақыттан кейін осы жөніндегі сыбыс күллі қаланы шарлап кеткеніне мен бәс тігемін.



	Осы арада Афраний прокураторға көзімен ата қарап, ойланып қалды да жауап қатты:



	- Солай болуы да мүмкін, прокуратор.



	Зайыры, прокуратор Кириафтан келген кісінің өлімі туралы ойдан арыла алмай отырса керек, барлығы онсыз да түсінікті болғанына қарамастан, недәуір сылбырлықпен тағы да қиялға батты:



	- Мен олардың оны қалай өлтіргенін көргім келеді.



	- Ол төтен бір тәсілмен өлтірілген, прокуратор, - деп жауап қатты Афраний прокураторға келемеждей қараған кейіп танытып.

	- Оны сіз қайдан білесіз?

	- Қапшыққа назар аударуға мұрсат етіңіз, прокуратор, - деп жауап қайтарды Афраний. - Иуданың қаны толқындай атылғанына, өз басым, кепілдік бере аламын. Өз жасымда мен өлгендердің сан талайын көрдім ғой, прокуратор!

	- Демек, ол енді, әрине, аяғынан тік тұра алмайды,

	- Жоқ, прокуратор, ол тұрады, - деп жауап қатты Афраний пәлсәпалай жымиып, - осында күтіп тұрған Мессия кернейі оның құлағына дабылдатса тұрады. Одан беріде тұрмайды ол.

	- Жетті, Афраний! Бұл мәселе түсінікті. Енді жерлеудің қамына көшейік.

	- Жазалап өлтірілгендер жерленді, прокуратор,

	- О Афраний, сізді сотқа беру қылмыс болар еді. Сіз ең биік марапатқа лайықсыз. Жерлеу қалай болды, өзі?



	Афраний басынан бастап бәрін әңгімелеп берді, ол өзі Иуданың ісімен айналысып жүргенде құпия күзеттің оның көмекшісі басқаратын командасы күн кешкіргенде жотаға жетіпті. Алайда олар жоғарыдағы қылмыскерлердің денесін таба алмапты. Мұны естігенде Пилат дір ете қалып.

	- Аһ, қалайша мен мұны алдын ала болжап біле алмадым? -деді қырылдаған дауыспен.

	- Оған бола алаңдауға болмайды, прокуратор, - деп Афраний әңгімесін одан әрі жалғастырды. - Дисмас пен Гестастың көзін жыртқыш құстар шұқып тастаған мәйітін табанда тауып, үшінші өлікті іздеуге кірісті. Оны да көп ұзатпай іздеп тапты. Бәз-бір адам...



	- Левий Матвей, - деді Пилат сұрақтан гөрі дәлелдей сөйлеп.

	- Иә, прокуратор.



	Левий Матвей Қасқа Бассүйек тауының терістік бөктеріндегі үңгірде тығылып, қараңғылық түсуін күтіп жатқан-ды. Иешуа Га-Нацридің жалаңаш денесі онымен бірге болатын. Алау ұстап үңгірге күзетші кіріп келгенде ол қатты ашынып, ызаға булықты. Ешқандай қылмыс жасамағанын, заң бойынша кез келген адамның қаласа қылмыскерді жерлесуге қақысы барын айтып айғайлап берді. Левий Матвей бұл денеден айырылғысы келмейтінін айтты. Өрекпіп, еренсіз айғайлап, байланыссыз бірдеңелер айтып, біресе жалынып, біресе қорқытып лағынет жаудырды...



	- Оны ұстауға тура келді ме? - деп түнере сұрады. Пилат.

	- Жоқ, прокуратор, жоқ, - деп өте-мөте жайбарақат жауап қатты Афраний, - есуас тентекті тыныштандырып, мәйіттің жерленетіні түсіндірілді.



	Левий айтқанды ой елегінен өткізіп басылды, бірақ ешқайда кетпейтінін, жерлеуге қатысқысы келетінін мәлімдеді. Ол тіпті өлтірсе де кетпейтінін айтып, өлтіргілері келсе кәдеге асар деп нан кесетін қасындағы пышағын да ұсынды.



	- Оны қуып жіберген шығар? - деп басыңқы үнмен сұрады Пилат.

	- Жоқ, прокуратор, жоқ. Менің көмекшім оған жерлеуге қатысуына рұқсат беріпті.

	- Көмекшілеріңіздің қайсы бұл шаруаға басшылық жасады? -деп сұрады Пилат.

	- Толмай, - деп жауап берген Афраний қобалжып; - бәлкім, ол қателескен де болар? - деді.

	- Айта беріңіз, - деді Пилат, - қателік болған жоқ. Жалпы мен абдыраңқырап отырмын, Афраний, зайыры ешқашан қателік жасамайтын кісімен істес болып отырсам керек. Ол кісі мына отырған өзіңіз.



	Левий Матвейді жазалап өлтірілгендердің мәйітімен бірге арбаға отырғызды, арада бір сағат өткенде Ершалимнің терістік жағындағы елсіз үңгірге жетті. Сол жерде команда кезектесіп жұмыс істеп, бір сағаттың ішінде терең шұңқыр қазып бітті де, жазалап өлтірілгендердің үшеуін де соған жерледі.



	- Жалаңаш жерленді ме?

	- Жоқ, прокуратор, команда ол мақсат үшін өздерімен хитон-дар, яғни әлгі ұзын көйлектерді алып барған. Жерленгендердің саусағына сақиналар кигізілді. Иешуаның сақинасында бір кертпе, Димаста - екеу, ал Гестаста үш кертпе бар. Шұңқыр көміліп, таспен бастырылды. Тану белгісі Толмайға мәлім.

	- Еһ, егер мен алдын ала көре білсем ғой! - Маңдайын тыржитып бір күрсініп алды Пилат. - Маған әлгі айтқан Левий Матвейді көру керек еді ғой...

	- Ол осында, прокуратор!



	Пилат көзі атыздай боп бірауық Афранийға қадалды да қалды, сосын тілге келіп былай деді:



	- Бұл іске орай жасалғанның барлығы үшін сізге алғыс айтамын. Ертең маған Толмайды жіберуіңізді сұраймын, оған менің разы екенімді алдын ала хабарлауыңызға болады, ал сізге, Афраний, мынау, - деп үстелдің үстінде жатқан белдігінің қалтасынан жүзік алып құпия қызмет бастығына берді, - менен ескерткіш ретінде қабылдауыңызды сұраймын.



	Афраний басын иіп:



	- Зор құрмет, прокуратор! - деді.



	- Жерлеу жұмысын тындырған команданы марапаттауыңызды өтінемін, Иудадан айырылып қалған жансыздарға сөгіс. Ал Левий Матвейді қазір маған кіргізсін. Маған Иешуа ісінің бүге-шігесін білу қажет.

	- Құп болады, прокуратор, - деп үн қатып Афраний шегіншек-теп, бас иіп тағзым ете бастады, прокуратор болса алақанын соғып, айғай салды.

	- Маған, мұнда келіңдер колоннадағы шырақ жағылсын!



	Афраний баққа кетіп те қалған, ал Пилаттың ту сыртында



	қызметшілердің қолында оттар жарқылдады. Прокуратордың алдындағы үстелге үш шырағдан бірден қойылды да, айлы түн Афраний өзімен бірге алып кеткендей заматта баққа көшті. Афранийдың орнына балконға кішкентай арық кісі дәу кентурион-мен бірге қадам басты. Бұл алып прокуратордың көзқарасын бірден танып табан аузында баққа шегініп, зым-зия болды.

	Прокуратор келген кісіні сұғанақ бірақ сәл үрейлі көзбен ішіп-жеп зерттеуге кірісті. Әдетте бұлайша тек ол туралы бұрын көп естіген, өзі де ол туралы көп ойлаған адамын көргенде ғана қарайды.

	Келген кісі жасы қырықтар шамасындағы қара, үсті-басы алба-жұлба, жұққан сатпақ-сазы қалған, қабағының астынан айналасына қасқырша қарайтын адам екен. Бір сөзбен айтқанда ол өте сұрықсыз, храм террасаларында Төменгі Қаланың шулы базарла-рында аяқ алып жүргісіз қала қайыршыларына ұқсайды екен.

	Үнсіздік ұзақ созылып, ол Пилатқа әкелінгеннің оғаш тәртібінен бұзылды. Оның өңі бұзылып, теңселіп кетіп, кір қолымен үстелдің жиегінен ұстай алмағанда құлап кете жаздады.



	- Саған не болды? - деп сұрады одан Пилат.

	- Ештеңе де, - деп жауап қатты Левий Матвей, сосын ол бірдеңені жұтып жібергендей қимыл жасады. Арық, аш-жалаңаш, сатпақ кір мойыны бір ісініп, бір қалпына түседі.

	- Саған не болды, жауап қат, - деп қайталады Пилат.

	- Қалжырадым мен, - деп жауап берген Левий тұнжырап еденге қарады.

	- Отыр, - деп Пилат мамықтақты нұсқады.



	Левий прокураторға сенімсіздеу қарап, мамықтаққа қарай жылжыды, оның алтын тұтқасына көзінің қиығын тастап шошып кеткен ол мамықтаққа емес, еденге отырды.



	- Түсіндірші. Мамықтаққа неге отырмадың? - деп сұрады Пилат.

	- Мен кірмін, оны ластаймын ғой, - деді Левий жерге қарап.

	- Қазір саған тамақ әкеледі.



	- Менің ештеңе ішкім келмейді, - деп жауап қатты Левий.

	- Өтірік айтып қажеті не? - деді Пилат ақырын. - Сен күні бойы нәр татқан жоқсың ғой, бәлкім одан да ұзақ ештеңе ішпеген шығарсың. Ал жақсы, ішпей-ақ қой. Менің шақырған себебім, өзіңмен алып жүрген пышағыңды көрсетсін маған деп едім.

	- Солдаттар оны осында енгізерде тартып алып қалды, - деп жауап берген Левий мынаны қоса айтты: - Сіз оны маған қайтарып беріңіз, қожайынына қайтару қажет, өзін ұрлап алып едім.

	- Не үшін?

	- Арқандарды қию үшін, - деп жауап берді Левий.

	- Марк! - деп айқайлады прокуратор, кентурион замат бағанның астына келді. - Мынаның пышағын маған беріңіз.



	Кентурион беліндегі екі қапшықтың бірінен суырып кірқожалақ нан кесетін пышақты прокураторға беріп, өзі тайып тұрды.



	- Ал пышақты кімнен алып едің?

	- Хеврон қақпасындағы нан дүкенінен алғанмын, қалаға кірген соң бірден солға бұрылсаң болды.

	Пилат пышақтың жүзіне қарады, өткір ме екен деп саусағымен байқап көрді де, неге екені белгісіз, былай деді:



	- Пышақ жөнінде қам жеме, оны дүкенге қайтарады. Енді маған екіншісі керек: өзіңмен бірге алып жүретін, Иешуаның сөздері жазылған хартияны көрсетші.



	Левий Пилатқа өшпенділікпен қарады да, кекесінмен жымиып күлді, өңі тіпті танымастай болып бұзылып кетті.



	- Барлығын тартып алғыңыз келе ме? Ең соңғы барымды да алмақсыз ба? - деп сұрады.

	- Мен саған бер деп тұрғаным жоқ қой, - деп жауап қатты Пилат, - көрсет дедім ғой тек.



	Левий қойнын ақтарып, бүктеулі пергамент алып шықты. Пилат оны алып жазып, оттардың арасына жайып жіберіп, көзін сығы-райтып сиямен айдақтата салған түсініктілігі шамалы белгілерді зерделей бастады. Дегенмен, ол жазылғандардың өзара байланысы аз бәз-бір нақылдар, кейбір атаулы күндер, шаруашылық ескерт-пелер, өлең-жырлардың үзіндісі екеніне көз жеткізді. Кейбірін Пилат оқып шықты: “Ажал деген жоқ... Кеше біз көктемгі баккурот жедік, тәтті екен...”



	Ширыққаннан тыржиып Пилат көзін сығырайтып мынаны оқыды: “Біз өмір нәрі - судың тап-таза дариясын көреміз... Адамзат күнге мөлдір кристалл арқылы қарайтын болады...”



	Бір тұста Пилат дір ете қалды. Пергаменттің соңғы жолдарынан “қорқақтықтан асқан кесел жоқ...” деген сөздерді ажыратты.



	Пилат пергаментті шиыршықтап шалт қимылмен оны Левийге берді.



	- Ал, - деді де, сәл үнсіз қалып, қайта сөйледі: - Байқаймын, сен кітаби адам сияқтысың, саған жападан-жалғыз қайыршының киімін киіп, баспанасыз жүрудің қажеті жоқ. Менің Кесарияда үлкен кітапханам бар, әрі аса бай адаммын, сені қызметке алғым келеді. Сен папирустарды, яғни жәдігерлерді талдап, тәртіпке салып сақтайтын боласың. Тамағың тоқ, көйлегің көк болады.



	Левий орнынан тұрып, жауабын айтты:



	- Жоқ, ондайды қаламаймын.

	- Неліктен? - деп сұрады прокуратор жүзі күреңітіп. - Мен саған сүйкімсізбін бе, менен қорқасың ба?



	Әлгі бір ерсі күлкі Левийдің өңін бұзып, ол турасын айтты:



	- Жоқ, себебі сен менен қорқатын боласың. Сен оны өлтір-геннен кейін менің бетіме қаймықпай қарауың оңай болмайды.

	- Өшір үніңді, - деді Пилат, - ақша ал.

	Левий қарсылық білдіріп басып шайқады, ал прокуратор сөзін жалғады:

	- Сен өзіңді Иешуаның шәкірті санайсың, оны мен білемін, бірақ ол үйреткеннен ештеңе игерген жоқсың. Өйткені дұрыстап бірдеңе үйренген болсаң, сен менен міндетті түрде бірдеңе алар едің. Есіңде болсын, ол өлер алдында ешкімді де кінәламаймын деген. Пилат мән бере саусағын шошайтты, беті бүлк-бүлк етті. -Ол өзі болса сөзсіз бірдеңе алар еді. Сен қаталсың, ал ол қатыгез болмайтын. Қайда барасың сен?



	Левий кенет үстелге жақындап, оған екі қолымен де сүйеніп, ұшқындаған көзімен прокураторға тесіліп, оған күбір етті:



	- Сен, игемон, біліп ал, мен Ершалимде бір адамды бауыздаймын. Қан әлі де төгілетінін сен біліп жүрсін деп, соны саған айтқым келді.



	- Қанның әлі де төгілетінін мен де білемін, - деп жауап қайтарды Пилат, - сондықтан өз сөзіңмен мені таңдандырған жоқсың. Әрине, сенің мені бауыздағың келеді емес пе?

	- Сені мен бауыздай алмаспын, - деп жауап берді Левий тісін қайрап жымиып қойып. - Сені өлтіруге есеп жасайтындай онша ақымақ адам емеспін, ал Кириафтан келген Иуданы міндетті түрде бауыздаймын, соған қалған ғұмырымды арнаймын.



	Бұл жолы прокуратордың көзінен бір рақат шаттығы білініп, саусағымен ымдап Левий Матвейді өзіне жақындатып алды да, былай деді:



	- Саған олай жасаудың сәті түспес, оған бола алаңдама. Иуданы бүгін түнде бауыздап та тастаған.



	Левий үстелден ыршып кетіп, алақ-жұлақ етіп алая қарап, жан дауысы шықты:



	- Оны жасаған кім?

	- Қызғаншақ болма, - деді тісін қайрап Пилат, сосын қолын уқалап, - оған табынушылар сенен басқа да біраз болған-ау деп қорқамын, - деді.

	- Оны жасаған кім? - деп сыбырлай қайталады Левий.



	Пилат оған:



	- Оны жасаған мына мен, - деп жауап берді.



	Левийдің аузы ашылып қалды, прокураторға адырая қарады, ал ол болса еш қысылмастан:



	- Әрине, бұл жасалғаннан әлі де азырақ, әйткенмен мұны істеген мен өзім, - деді. - Ал енді ол-пұл бірдеңе аласың ба?



	Левий ойланып қалды, сәл иілейін деді, ақыры:



	- Маған бір буда таза пергамент берсін деші, - деді.

	Бір сағат өтті. Сарайда Левий болған жоқ. Енді күн шығар алдындағы тыныштықты бақтағы күзетшілердің жүрісі бұзды. Айдың өңі шапшаң солып, аспанның басқа бір шетінен таңғы жұлдыздың ақтаңдағы білінді. Ложеде прокуратор жатыр. Қолын бетінің астына басып, үнсіз ғана тыныстайды. Қасында ұйықтап жатқан Бангасы бар.



	Он бесінші нисанның шығар күнін Иудеяның бесінші прокураторы Понтий Пилат осылай қарсы алды.





Жиырма жетінші тарау


	№ 50 ПӘТЕРДІҢ АҚЫРЫ



	Маргарита тараудың “...он бесінші нисанның шығар күнін Иудеяның бесінші прокураторы Понтий Пилат осылай қарсы алды” деген соңғы сөздеріне жеткенде таң да атты.

	Ауладағы боз тал мен жөке ағашының бұтақтарынан шымшық-тардың гүжілдеген көктемгі көңілді әңгімесі естілді.

	Маргарита орнынан көтеріліп керілгенде ғана денесі салдырап сынып бара жатқанын, ұйқысы келгенін сонда сезді. Ал Маргаританың көңілі сергек, қаз-қалпында екені қызық. Ойлары да шашырамаған, түнді табиғи жағдайда өткізбегені мүлдем әсер етпеген сияқты. Шайтанның балында болғаны, бәз-бір ғажайыппен оған шебердің оралуы, күлдің арасынан романның шыға келуі, шолақ көшедегі Алоизий Могарыч деген өсекші қуып шығарылған подвалдың қаз-қалпына түсуі туралы естеліктер де оны толқыт-пады. Бір сөзбен айтқанда, Воландпен таныстық оған ешқандай психологиялық залал тигізген жоқ. Барлығы да осылай болуға тиістей орын-орнында тұр. Ол көрші бөлмеге кіріп, шебердің тыныш қалың ұйқыда жатқанына көз жеткізді, қажетсіз үстел шамын сөндіруді, өзі қарсы қабырғаға тақай қойылған ескі жыртық жамылғы жабылған диванға көсіліп жата кетті. Бір минөттен соң ұйықтап кетті, бұл жолы ешқандай түс көрген жоқ. Подвалдың барлық бөлмелері үнсіз, үй салушының шағын тұрғынжайы да үнсіз, меңіреу көше құлаққа ұрған танадай.

	Алайда осы кезде, яғни сенбінің күні шығар алдында Мәскеудің бір мекемесінің үйінде тұтас бір қабат көз шырымын алған жоқ, оның асфальт құйып тастаған үлкен алаңға шығатын терезелерінің түбінде арнаулы машиналар әрлі-берлі баяу жылжып гүрілдей жүріп шөткемен көшені тазалады, оның жарығы шығып келе жатқан күннің сәулесіне жол бергісі келмегендей жарқырады.

	Күллі қабат Воланд ісі жөніндегі тергеумен шұғылданды, түні бойы табаны күректей он кабинеттің шамы жарқырады да тұрды.

	Былайша алғанда, іс кешегі жұма күні-ақ әкімшілігі ұшты-күйді жоғалып кетіп, атақты қара магияның сеансы кезінде белең алған бейбастықтыққа орай Варьетені жабуға тура келгенде айқын болған. Алайда ұйқысыз қабатқа жаңа материалдар үсті-үстіне толассыз түсіп жатты.

	Бастан-аяқ былық, оның үстіне қайдағы бір көзбаушылық гипноз араласқан, қылмысты әрекеттер менмұндалап тұрған оғаш іс жөніндегі тергеуге енді Мәскеудің әр тұсында болып жатқан сан түрлі, шатасқан оқиғалардың басын біріктіріп, тұтас қарау қажет болды.

	Электр шамымен жарқыраған ұйқысыз қабатта болуға тура келгендердің біріншісі акустикалық комиссияның төрағасы Аркадий Аполлонович Семплеяров еді.

	Жұма күні түскі астан кейін Тас көпірдегі үйге орналасқан оның пәтеріне телефон соғылып, бір еркек даусы Аркадий Аполлонович-ті шақырды. Аппаратқа келген оның зайыбы тұнжырап, Аркадий Аполлонович сырқат, көз іліндіргелі жатып қалды, телефонға келе алмайды деді. Алайда Аркадий Аполлоновичтің трубканы алуына тура келді. Аркадий Аполлоновичті қайдан сұрап жатыр деген сауалға телефондағы дауыс қажет жерінен деп қысқа жауап қайтарды.



	- Бір секөнт шыдаңыз... қазір ғана... бір секөнт... - әдетте өте өркөкірек акустикалық комиссияның төрағасының зайыбы апалақтап, Аркадий Аполлоновичті төсегінен көтергелі жатын-жайға жебедей ұшты. Төраға кешегі сеанс пен саратовтық жиен қыз пәтерден қуылған түнгі жанжал еске түсіп тозақ азабын тартып, шынында да басы сынып ауырып жатыр еді.



	Рас, бір секөнтта емес, тіпті бір минөтте де емес, ширек минөтте Аркадий Аполлонович сол аяғындағы жалғыз кебіспен, ішкиімшең аппаратқа келіп, оған бірдеңелер міңгірлеп жатты:



	- Иә, бұл менмін... Тыңдап тұрмын, тыңдап тұрмын.



	Оның зайыбы бейшара Аркадий Аполлоновичтің әшкере болған адалдыққа қарсы жиіркенішті қылмысын бір сәтке ұмытып, үрейленген жүзбен дәліздің есігінен сығалап, кебісімен ауаны түрткілеп, күбір етті:



	- Кебісіңді ки, кебісіңді. Аяғыңа суық тиеді. - Оған Аркадий Аполлонович айуанша алая қарап, жалаң аяғын сілтеп, телефонмен мылжыңдаса берді:

	- Иә, иә, иә, өйтпегенде ше, түсініп тұрмын. Қазір-ақ шығамын.



	Бүкіл кешті Аркадий Аполлонович тергеу жүріп жатқан қабатта өткізді. Әңгіме ауыр да қиын әрі жағымсыз болды, өйткені сұмпайы сеанс пен ложедегі төбелес жөнінде тіптен ашық әңгімелеу былай тұрсын, жол-жөнекей Милица Андреевна Покобатько, саратовтық жиен қыз, тағы осы тектес көптеген мәселелер жайында айтуға тура келді. Бұл әңгімелер Аркадий Аполлоновичке айтып бітпестей азап әкелді.

	Зиялы да мәдениетті кісі Аркадий Аполлоновичтің жауабы тергеуді ілгері жылжытуға септігін тигізгені өз-өзінен белгілі, өйткені ол сұмпайы сеансты көзбен көріп, маскадағы құпия сиқыршының өзін, оның екі жексұрын көмекшісін, тіпті сиқыршының фамилиясы Воланд екенін есінде тамаша сақтаған, оларды ғажап сипаттап берген білікті де білімді куәгер еді. Аркадий Апполоновичтің жауабын басқалардың, атап айтқанда, олардың арасында сеанстан кейін жапа шеккен кейбір бикештер (мәселен, Римскийді қайран қалдырған күлгін ішкиімді келіншек сияқты көптеген әйелдер), Садовая көшесіндегі №50 пәтерге жіберілген курьер Карпов бар, куәліктерімен салғастыра келгенде, осынау еренсіз оқиғалардың бәрінің кінәлі айыпкерін іздейтін жер анықталды.

	№50 пәтерінде бір емес, бірнеше рет болып, оны аудара қарап, ақтара тексеріп, мейлінше мұқият тінтіп қана қоймай, қабырға-ларды тоқылдатып, пештердің мұржаларына үңіліп, жасырын жерлерді, құпия орындарды іздеді. Алайда бұл шаралардың бірде-бірі ешқандай нәтиже бермеді, пәтерге қанша келгенмен бірде-бір тірі пенде табылған жоқ, бірақ пәтерде біреу-міреу бары айдан айқын еді. Ең қызығы Мәскеуге келген шетелдік әртісерді білуге тиіс адамдардың бәрі астанада ешқандай қара сиқыршы Воланд деген жоқ, болуға да тиіс емес деп үзілді-кесілді батыл дәлелдеді.

	Шынтуайттап келгенде, ол ешбір жерде тіркелмеген, келгенін ешкімге хабарламаған, төлқұжатын, шарт, келісім-шарт сияқты қағаздарын көрсетпеген, тіпті ол туралы ешкім ештеңе естімеген. Ойын-сауық комиссиясының бағдарлама бөлімінің меңгерушісі Китайцев ешқандай Воландтың ойын көрсету бағдарламасын Степа Лиходеевтің оған бекітуге жібермегенін, Воланд дегеннің келгенін де ешкім телефон соқпағанын айтып, ант-су ішті. Демек оған, яғни Китайцевқа Степаның Варьетеге бұл сияқты сеанс жіберуі мүлдем түсініксіз. Аркадий Аполлонович сеанста ол сиқыршыны өз көзімен көргенін айтқанда Китайцев қолын жайып, көзін аспанға қадады. Сол көзіне қарап-ақ Китайцевты сүттен ақ, судан таза адам деп батыл айтуға болар еді.

	Ал анау басты ойын-сауық комиссиясының төрағасы Прохор Петрович ше...

	Айтқандай, ол өз кәстөміне кабинетке милиция кіріп келген бетте-ақ оралған, бәлкім торыққан Анна Ричардовнаның қуаны-шына, милицияның керемет таңданысына орай қайтып келген болар ол. Тағы бір қызығы, өзінің орнына, жолақты сұр кәстөміне оралған Прохор Петрович өзі қысқа мерзімге жоғалып кеткенде кәстөм қол қойған күллі қаулы-қарарларды мақұлдады.

	...Міне, осылай анау Прохор Петрович ешқандай Воланд туралы да мүлдем ештеңе білген жоқ.

	Осыдан келіп қалай десеңіз де түкке тұрмайтын бытбырақ бірдеңе шығарды: мыңдаған көрермендер, Варьетенің бүкіл құрамы, ақыр аяғында аса сауатты білімпаз азамат Семплеров Аркадий Аполлоновичтің өзі көзімен көрген әлгі сиқыршы мен оның құдай қарғаған үш ассистентін ешбір жерден табудың ешқандай мүмкіндігі болмай-ақ қойды. Осы арада мынандай бір сұрақ туады: ол не, өзінің сұмпайы сеансынан кейін табанда жер астына түсіп кетті ме, әлде кейбіреулер айтып жүргендей, Мәскеу-ге жалпы келген жоқ па? Егер бірінші болжам дұрысқа шықса, ол жер астына түсіп бара жатып Варьете әкімшілігінің бүкіл басшы-лығын өзімен бірге ала кеткен болды, ал екіншісіне сенсек, бейбақ театрдың әкімшілігі алдын ала бір былық жасап (кабинеттегі сынған терезе мен Тузабубенің тәртібін еске түсіріңіз), Мәскеуден із-түзсіз ғайып болған.

	Тергеуді басқарған адамға әділ бағасын берген абзал. Жоғалып кеткен Римскийді таңдай қақтырарлық шапшаңдықпен іздеп тапты. Тузабубеннің киноматограф маңындағы таксомотор аялдамасын-дағы жүріс-тұрысын уақыттың сеанс қашан бітіп, Ленинградқа жеделхат жөнелтуге Римский қашан кеткен сияқты мезеттерімен салыстырса-ақ жетіп жатыр екен. Бір сағаттан кейін (жұманың кешіне қарай) жауап та келді. Римский “Астория” мейманха-насының төртінші қабатында төрт жүз он екінші нөмірінде жатыр екен. Оған көршілес алтындаған көгілдір-сұр жиһазы мен ғажайып ванна бөлімшесі бар нөмірде сол кезде Ленинградта гастрольде жүрген Мәскеу театрларының біреуінің репертуар меңгерушісі тоқтапты.

	“Асторияның” төрт жүз он екінші нөмірінде көйлек-көншек шкәбінде тығылып тұрған жерінен табылған Римский табан аузында тұтқындалып, Ленинградтың өзінде жауап алынды. Тергеуден соң Мәскеуге жеделхат келді, онда Варьетенің фондиректорының есі дұрыс емес екені, сұрақтарға жартымды жауап бермегені, жалғыз-ақ тілегі оны броньды камераға жасырып, қарулы күзет қою екені хабарланды. Мәскеуден жөнелтілген жеделхатта Римскийді күзетпен Мәскеуге жеткізуге бұйрық берілді де, ол сондай күзет-пен жұма күні кешкісін кешкі пойызбен шықты.

	Жұма күні кешкісін Лиходеевтің де ізін тапты. Лиходеевті сұрастырып барлық қалаларға жеделхаттар жөнелтілген еді, Ялтадан ғана Лиходеев осында болды деген хабар алынды, бірақ ол аэропланмен Мәскеуге ұшып кетіпті.

	Жалғыз-ақ Варенуханың ізіне түсудің ыңғайы келмей-ақ қойды. Бүкіл Мәскеуге мәшһүр театр әкімі суға батқандай із-түзсіз жоғалды.

	Бұл тұста Мәскеудің Варьете театрынан тыс басқа орында-рында болып жатқан оқиғалармен әуреленуге тура келді. “Даңқты теңізді” шырқаған қызметшілермен болған айрықша жағдай (айтқандай, профессор Страдвинский оларды терінің астынан себетін бір дәрі арқылы екі сағаттың ішінде қаз-қалпына түсірді), басқа адамдар мен мекемелерге ақша деп әртүрлі қағаз ұсынған адамдар, олардан зардап шеккендер туралы мәселелерді де айқындап, жеріне жеткізу керек болды.

	Бүкіл Мәскеуге велосипед доңғалағының сымдарындай тарамданып тарап кеткен күрделі істің антұрған тұзағын он екі адам тергеді.

	Тергеушілердің бірі профессор Стравинскийдің клиникасына келіп, ең алдымен оған соңғы үш күннің бағдарында ауруханаға түскен адамдардың тізімін сұрады. Сөйтіп, Никанор Иванович Босой мен басы жұлынған бақытсыз конферансье табылды. Олармен десе де аз шұғылданды. Енді бұл екеуі де құпия сиқыршы басқаратын қылмысты топтың құрбаны болғаны айқындай. Ал мына Иван Николаевич тергеушіні ерекше қызықтырды.

	№117 Иванушка бөлмесінің есігі жұма күні кешқұрым ашылып, бір жігіт кірді, дөңгелек жүзді, сабырлы, жұмсақ сөйлейтін адам екен, тергеушілерге мүлдем ұқсамайды. Соған қарамастан Мәскеудің маңдайалды тергеушілерінің бірі көрінеді. Ол кереуетте жатқан, өңі бозарып, шүңірейіп жүдеген, жас жігітті көрді, көзінен айналада өтіп жатқанның бәріне енжарлық байқалады және төңірегіндегілерден аса қарап, қайдағы бір қиянға, болмаса өзінің ішкі жан әлеміне қадалатын сияқты.

	Тергеуші жылы сөйлеп, өзін таныстырды да, Иван Николаевич-пен бұрнағы күнгі Патриарх тоғанында болған оқиғалар туралы ақылдасқалы келгенін айтты.

	О, егер тергеуші оған ең құрығанда бейсенбіге қараған түнде келсе ғой, онда Иван Патриарх тоғанында болған оқиғаны тыңдайтын адам таба алмай, жігері құм болды ғой, құлшына сөйлеймін деп құтырып кете де жаздады. Енді оның консультантты ұстауға көмектессем деген арманы жүзеге асып, жәрдем сұрап өз аяғынан таусылтпай-ақ, өзіне арнайы келіп, сәрсенбі күні кешкісін өткен оқиға туралы хикаяны тыңдағалы отыр.

	Бірақ бір әттегене-айы Иванушка Берлиоз опат болған мезеттен бері мүлдем өзгеріп кетті. Ол тергеуші қойған сұрақтардың бәріне ынтамен сыпайы жауап беруге әзір, бірақ оның көзқарасында, мақамында да енжарлық байқалмай қоймайды. Ақынды енді Берлиоздың тағдыры толғантпайтын тәрізді.

	Тергеушінің келер алдында Иванушка қисайып қалғып жатқан, көз алдынан кейбір көріністер де көлеңдеген. Мәселен, өмірде жоқ, түсініксіз, қашалған колоннадалар мен кесек мәрмәрден тұратын, шатырлары жалтырап күнге шағылған, тұнжырай безерген Антоний мұнарасы, батыс жақтағы жотада төбесіне дейін тропикалық жасыл желекке малынған сарайы, күн байырда от боп жанатын мүсіндері бар оғаш бір қаланы, ежелгі қаланың қабырғасы түбінде кетіп бара жатқан бронь құрсанған кентуриларды көрді.

	Қалғып жатқан Иванның көз алдына мамықтақта міз бақпай отырған, қырынған, жүйкелеген сары өңді, қызыл астарлы ақ қаптал киген, біреудің мәуелеген бағына менсінбей қараған кісі келді. Сондай-ақ ол ағашсыз сарғайып күйген жотаны, одан бос тұрған белағашты діңгектерді де көрді.

	Ал Патриарх тоғанында өткен оқиғалар ақын Иван Николаевич Бездомныйды қайтып қызықтырған жоқ.



	- Айтыңызшы, Иван Николаевич, Берлиоз трамвайдың астына құлағанда өзіңіз турникеттен қаншалық қашықтықта болдыңыз?



	Сәл ғана білінетін енжар мысқыл Иванның ернін жыбырлатып, ол былай жауап берді:



	- Мен алыста болатынмын.

	- Ал алабажақ бешпентті тура турникеттің қасында болды ма?

	- Жоқ, ол орындықта алысырақ отырған.

	- Берлиоз құлаған сәтте оның турникетке тақап келмегенін сіз жақсы білесіз бе?

	- Білемін, ол есімде. Жақындап келген жоқ. Шалжиып жатты.



	Бұл тергеушінің соңғы сұрақтары болатын. Содан соң ол



	орнынан тұрып, Иванушкаға қолын созып, тезірек жазылуын тілеп, ұзамай оның өлеңдерін қайта оқудан үміт ететінін айтты.



	- Жоқ, қайтып өлең жазбаймын, - деп баяу жауап қатты Иван.



	Тергеуші сыпайы ғана мырс етіп, ақынның қазір көңіл күйі болмай торығып жүргенін, уақытша шер-мұңның бәрі айығып, тірлік қалыпты қалпына түсетініне сенім білдірді.



	- Жоқ, - деп тіл қатты Иван тергеушіге емес, алысқа сөніп бара жатқан аспанға қарап, - ол айтқаныңыз енді маған ешқашан оралмайды. Мен жазған жырлар нашар болатын, оны мен енді ғана түсіндім.



	Иванушкадан тергеуші аса маңызды материал алып кетті. Оқиғалардың арқауын басынан аяғына дейін сүзіп өтіп, ақыры барлық оқиғалар бастау алған қайнарды тапты. Тергеуші бұл оқиғалардың бәрі Патриархта кісі өлімімен біткен апаттан бастал-ғанына күмәнданған жоқ. Әрине, Иванушка да, әлгі алабажақ бешпентті де МАССОЛИТ-тің бақытсыз төрағасын трамвайдың астына итерген жоқ, былайынша, оның доңғалақ астына түсуіне ешкім де ықпал еткен жоқ. Алайда Берлиоздың трамвайдың астына гипнозбен арбалып түскеніне (немесе құлағанына) тергеуші сенімді еді.

	Иә, материал деген молшылық, енді кімді, қайдан ұстау белгілі болды. Бірақ мәселе оларды қандай жолмен болсын ұстауға мүмкіндіктің болмауында боп тұр. Қарғыс атқан №50 пәтерде бәз-біреудің сөзсіз болғанын қайталап айтқан артық емес. Ара-тұра бұл пәтер телефон шылдырына бірде жарықшақ, бірде мыңқыл-даған дауыспен жауап қатып отырды, кейде терезесі ашылып, ол аз болса одан патефон үні естілді. Соған қарамастан арнайы барған сайын онда тірі пенде болмай шықты. Ал онда талай мәрте, тәуліктің әр мезгілінде болуға тура келді. Оның үстіне пәтерді ау құрып та аралап, бүкіл бұрышты тексерді. Пәтер күдікке көптен іліккен-ді. Аулаға қақпа арқылы кіретін жол ғана емес, жабық есік те күзетілді, ол аз болса, шатырда түтін шығар мұржаның түбіне де күзет қойылды. Иә, №50 пәтер әлекті біраз салды, бірақ оған жасар ешбір лаж болмады.

	Іс осылай жұманың сенбіге ауған түн ортасына шейін, кешкі киімін киіп, аяғына жалтыраған сәнді кебіс сұғып, салтанатты түрде барон Майгель №50 пәтерге қонақ ретінде барғанға дейін созылды. Баронды пәтерге қалай жібергені естіліп тұрды. Тура он минөттен кейін ешқандай қоңыраусыз пәтерге кіріп барғанда қожайындар ғана емес, баронның өзі де жоқ боп шықты. Майгель-ден тіпті із-тоз жоқ.

	Алдында айтылғандай, іс осылайша сенбі күнгі таң сәріге дейін созылды. Осы арада жаңа, өте қызық мәліметтер қосылды. Мәскеу әуежайына Қырымнан ұшып келген алты орындық жолаушылар ұшағы кеп қонды. Басқа жолаушылардың арасында біртүрлі қызық жолаушы кеп түсті. Бұл жабайы адамдай бет-аузын түк басып кеткен, кемі үш күн бойы жуынбаған, көзі ісіңкі де үрейлі, еш жүгі жоқ, киім киісі қызық жас жігіт еді. Жас азаматтың басында папаха, иығында ішкиімнің сыртынан іле салған бурка, аяғында қазір ғана сатып алынған көк былғары түнгі кебіс. Ұшақтың кабинасынан түсетін үзеңгіден аттай бергенде оған біреулер жетіп келді. Бұл азаматты біраздан бері күткен болатын, сондықтан сәл-пәл уақыт өтісімен-ақ Варьетенің ұмытылмас директоры Степан Богданович Лиходеев тергеуге алынды. Ол тың деректер себездеді. Енді Воландтың Варьетеге Степан Лиходеевті гипноздап Мәскеуден талай шақырым жерге тайдырып жіберіп, әртіс болып сиқырмен өткені айқын болды. Сөйтіп, материалға материал қосылды, бірақ одан ешқандай жеңілдік болған жоқ, қайта іс сәл-пәл ауырлай түсті, әлбетте құрбаны Степан Богданович болғандай құқай көрсетіп жүрген тұлғаны иліктіре қою оңайға түспесі айқын. Айтқандай, Лиходеев өз өтініші бойынша сенімді камераға қамалды да, екі тәулік бойы хабар-ошарсыз кетіп пәтеріне оралған жерде тұтқындалған Варенуха бірден тергеуге алынды.

	Өтірік айтпаймын деп Азазеллоға берген уәдесіне қарамастан әкім бірден өтірік айтудан бастады. Дегенмен, бұл үшін оны қатаң айыптаудың реті болмас. Өйткені Азазелло оның телефон арқылы өтірік айтып, былапыт сөйлеуіне тыйым салды емес пе, ал бұл арада әкім ондай аппараттың ықпалынсыз әңгімелесіп отырған жоқ па. Көзін алақтатып Иван Савельевич мынаны мәлімдеді: бейсенбі күні күндіз ол өз кабинетінде жападан-жалғыз отырып ішіп мас болыпты, сосын бір жерден тағы да старка ішіпті, қайдан ішкені тағы да есінде жоқ, сосын бір албардың түбінде жатып қалыпты, қай албар екені тағы да есінде жоқ. Тек әкімге қатаң ескертіп, мынадай есуас, еренсіз тәртібімен маңызды мәселе жөніндегі тергеуге кедергі келтіріп отырғанын, ол үшін жауапқа тартыла-тынын қадап айтқанда ғана Варенуха еңіреп жылап, дірілдеген дауыспен сыбырлап, жан-жағына жалтақтап, мұндайға Воланд шайкасының кек алуынан қорыққандықтан, олардың қолында болып көресінді көргендіктен барып отырғанын айтып, броньдал-ған камераға қамалуды ғана аңсайтынын білдіріп, жалынып жалпайды.



	- Тіфу бетіңе, сайтан! Бұндайларға қор болған броньдалған камера-ай! - деп бұрқылдады тергеу жүргізушілердің бірі.

	- Әлгі жексұрындар бұларды өлердей қорқытқан, - деді жаңа ғана Иванда болып қайтқан тергеуші.



	Варенуханы мүмкін-қадерінше жұбатып, ешқандай камерасыз-ақ қорғайтындарын айтты, осы арада оның ешқандай албардың түбінде ескі орыс арағын ішпегені, ал оны екі адамының: бірі азуы сойдиған сары, екіншісі бір жуантық екені айқындалды.



	- Аһ, әлгі мысыққа ұқсас па?

	- Иә, иә, иә, - деп сыбырлады, қорыққаннан демін ішіне тартып жан-жағына алақтаған әкім одан әрі №50 пәтерде екі күн қалай ізге салушы қанішер болғанын, финдиректор Римскийдің ажалына себепкер бола жаздағанын егжей-тегжейлі баяндады.



	Осы тұста Ленинград пойызымен жеткізілген Римскийді кіргізді. Алайда үрейден дірілдеп-қалшылдаған, жүйкесі әбден тозған ақбас шал, бұрынғы финдиректор деп айтудың өзі қиын тірі аруақ қалай қуалағанмен де ақиқатын айтқысы келмеді, бұл тұрғыдан тіптен табанды болып шықты Римский түнде өз кабинетінде терезе алдында тұрған ешқандай Гелланы, сондай-ақ Варенуханы да көргенім жоқ деп салды, тек жағдайым нашар болған соң, есімді білмей Ленинградқа кетіп қалыппын деді, өз жауабын сырқат финдиректор броньды камераға қамаңыздар деген өтінішпен аяқтағанын айтпаса да болады.

	Аннушка Арбаттағы әмбебап дүкенде кассирге он долларлық жасыл қағазды өткізуге әрекет жасап тұрған жерінен ұсталды. Аннушканың Садовая көшесіндегі үйдің терезесінен ұшып шығып жатқан адамдар туралы және, өз сөзі бойынша, милицияға апарып беру үшін жерден көтерген таға туралы әңгімесі ынта қоя мұқият тыңдалды.



	- Таға шынында да жауһар зерленген алтын ба екен? - деп сұрады Аннушкадан.

	- Жауһарды мен білмегенде кім біледі! - деді Аннушка.

	- Ал ол, өзіңіз айтқандай, шеруон берген жоқ па?

	- Шеруонды мен білмегенде кім біледі! - деп жауап қатты Аннушка.

	- Жарайды, сонда ол қашан долларға айналып кетіп жүр?

	- Доллар-моллар деген ештеңені де білмеймін, ешқандай доллар дегенді көргенім де, ұстағаным да жоқ, - деп шырылдай жауап қатты Аннушка. - Өз құқығымыз өзімізде. Бізге сыйлық берген екен, оған сиса сатып аламыз... - Осы арада ол қайдағы бір мылжың сандырақты гөйітіп, бесінші қабатта жын-шайтанның ойнағын жасауға рұқсат берген үй басқармасы үшін жауап бермейтінін, солардың қырсығынан күндіз күлкі, түнде ұйқыдан айырылғанын айтып, біраз жерге барды.

	Осы арада тергеуші Аннушкаға қаламын сілтеді, өйткені ол осы арада тұрғандардың бәрінің мазасын кетіріп, мезі етті. Сондықтан оған жасыл қағазға рұқсат жазып берді де, содан кейін, жаппай таңданысқа орай, Аннушка ғимараттан ғайып болды.

	Содан соң бірқатар адам тізбек-тізбегімен өтті: олардың ішінде қызғаншақ зайыбының байым ұшты-күйді жоғалып кетті деп милицияға таң алдында телефон соққан ақымақтығынан ғана тұтқындалған Николай Иванович бар. Николай Иванович түнді шайтанның балында өткізді деген мазақ анықтаманы үстел үстіне қойып тергеуді онша таңдандырған жоқ. Ауада ұшып жүріп Маргарита Николаевнаның үй қызметшісін тыржалаңаш өзенге шомылуға тасығанын, оның алдында жалаңаш Маргаританың өзін терезеден көргенін жырдай ғып айтқанда шындықты түгел ақтарып салған жоқ. Мәселен, Николай Иванович лақтырып тасталған жейдені қолына ұстап жатынжайға кіргенін, Наташаны Шолпаным дегенін іркіп қалды. Оның сөзіне қарағанда, Наташа терезеден жалаңаш атып шығып, мұны ерттеп мініп Мәскеуден аулақ алып кеткен сияқты.



	- Зорлыққа төтеп бере алмай, бағынуға мәжбүр болдым, - деп әңгімесін тәмамдаған Николай Иванович өз сөзін бұл туралы зайыбына тіс жармауды өтінумен бітірді. Оған уәде де берілді.



	- Николай Ивановичтың куәлігі Маргарита Николаевна мен оның үй қызметшісі Наташаның із-түзсіз жойылып кеткенін анықтауға мүмкіндік берді. Енді оларды іздестіруге шара қолданылады.



	Осылай сенбі күннің ертеңгілігі бір сәт те толастамаған тергеу-мен аталып өтті. Бұл кезде қалада мүлдем мүмкін емес өсек-аяңдар туындап, кең етек жайды, оларда шындықтың шөкімдей үлесі өтірікпен батпита боялды. Варьетедегі сеанстан кейін екі мың көрерменнің күллісі анадан жаңа туғандай тыржалаңаш көшеге шығыпты, Садовая көшесіндегі баспахананы сиқырлаған жалған қағаз ақшалар басып қалыпты, бәз-бір шайка ойын-сауық секторының бес басшысын ұрлап әкетіпті, оларды милиция қазір тапқан көрінеді десті. Тағысын тағылар тіпті көп, оларды қайтала-ғың да келмейді.

	Сонымен, түскі астың да уақыты таяп қалды, дәл осы кезде тергеу жүргізіліп жатқан жерде телефон шылдырлап қоя берді. Садовая көшесінен қарғыс атқан пәтер тағы да тіршілік нышанын байқатты деп хабарлады. Терезе іштен ашылып, одан пианиноның үні мен шырқалған ән естілді, терезенің жақтауында күнге жылынып дәу қара мысық отырды деп соқты.

	Сағат төрттердің шамасында күн қайнап тұрғанда қарапайым киінген еркектердің үлкен тобы үш машинамен Садовая көшесіндегі №302-бис үйге сәл ғана жетпей тоқтады. Келген соң үлкен топ шағын-шағын екі топқа бөлінді де, біреуі қақпа арқылы аулаға кіріп, тура алтыншы подъезге тартты, екіншісі әдетте шегелеп қойылатын кішкентай қақпақты ашып, жабық есіктен кірді, сонымен екеуі де бөлек баспалдақтармен №50 пәтерге көтерілді.

	Бұл кезде Коровьев пен Азазелло, фрак емес жай киіммен ас үйде ертеңгілік асты ішіп тауысуға жақын еді. Воланд өз әдеті бойынша жатынжайда болатын, ал мысықтың қайда екені белгісіз. Алайда ас үйден естілген кәстрөлдің даңғырына қарағанда Бегемот та әдеттегі сайқымазағына салып сонда жүрген болуы керек.



	- Ал мынау баспалдақтардан естілген аяқ дүсірі не? - деп сұрады Коровьев шынаяқтағы қара кофені қасықпен бұлғап отырып.

	- Бұлар ма, бізді тұтқындауға келе жатыр, - деп жауап қатқан Азазелло бір стопка коньякты қағып салды.

	- Қой, қой, қой, - деді оған Коровьев.



	Бас баспалдақпен көтерілгендердің алды бұл кезде үшінші қабаттың алаңқайына келіп те қалған еді. Онда су өткізетіндердің екеуі жылу беретін батареяларды қараған. Келе жатқандар су өткізетіндерге жылы шыраймен қарады.



	- Барлығы үйде, - деп сыбырлады су өткізетіндердің бірі балғамен тұрбаны ұрып қойып.



	Алда келе жатқан пәлтесінің астынан қара маузерін ашық суырып, онымен қатар келе жатқан қайқы кілтті ұстады. Жалпы №50 пәтерге келе жатқандардың бес қаруы сай болатын. Екеуінің қалтасында оңай ашылатын жіңішке тор-тұзақ. Енді біреуінде -арқан, екіншісінде - дәке маска, хлороформ құйылған құты болатын.



	№50 пәтердің сыртқы есігі қас қағымда ашылды да, келген-дердің бәрі алдыңғы бөлмеге кірді, ас үйдің сарт жабылған есігі жасырын жақтан өткендердің дер уағында келгенін көрсетті.

	Бұл жолы толық болмағанымен де, бәз-бір сәттілікке қол жеткендей еді. Бөлмелердің бәріне шашырап, бір кезде тінтуге кіріскен кісілер ешкімді таба алмады, оның есесіне жаңа ғана ішілген ертеңгілік астың қалдықтарын көрді, ал қонақжайда пештің сөресінде хрусталь көзенің қасында дәу қара мысық отыр. Ол аяғынан ұстаған примусын босатар емес.

	Қонақжайға кіргендер үн-түнсіз мысыққа недеуір ұзақ қарап таңданып тұрды.



	- М-да... шынында да тамаша! - деп күбір етті келгендердің бірі.

	- Қияңқылық жасап отырғаным жоқ, ешкімге де тимей, жай ғана примус жөндеп отырмын... - мұрнын тартып қойып ренжи сөйледі мысық, - тағы да мынаны ескертуді борыш санаймын, мысық деген ешкім тиіспейтін ежелгі хайуан.

	- Кереметтей таза жұмыс, - деп сыбырлады кіргендердің бірі, келесісі дауыстап айқын айтты:

	- Ал енді ешкім тиіспейтін, гүмбірлеп сөйлейтін мысық, кәне, бері келші.



	Жібек тұзақ желп етіп ашылды, алайда оны тастаушы тұрған-дарды таңдандырып мүлт кетті, оған тек көзе ғана ілесіп жерге сарт етіп, быт-шыты шықты.



	- Ура, қапы кетті! - деп алақайлаған мысық примусты тастай беріп, арқа жағынан браунингті суырып алды. Оны ол таяу тұрғандардың біріне кезеді, алайда ол мысықтан бұрын атып үлгеріп, қолында от жарқырады. Маузердің атылуымен бірге мысық төрпештің сөресінен еденге сұлап түсті де браунингі мен примусынан айырылып қалды.

	- Бәрі бітті; - деді әлсіз үнмен мысық, сосын көлкіген қанға көсіле жатып: - менен әрмен кетіңдерші, жермен қоштасуыма мүмкіндік беріңдер. О менің достым Азазелло! - деп өксіді қан-жоса боп жатқан ол. - Қайдасың сен? - Мысық сөніп бара жатқан жанарын асүйдің есігіне аударды, - Тең емес шайқаста сен маған қол ұшын бермедің ғой. Бейшара Бегемотты бір стақан, рас, жақсы коньяққа айырбастап кеттің-ау. Енді амал қанша, менің ажалым сенің арыңда, мен саған өзімнің браунингімді өсиет етемін...

	- Тор, тор, тұзақ қайда? - деп әбігерленді мысықтың айнала-сындағылар. Алайда тұзақ, неге екені белгісіз, біреудің қалтасына ілініп қалып, сыртқа шықпай қойды.

	- Өлімші болып жараланған мысықты құтқаратын жалғыз ғана ем - бір жұтым бензин, - деген мысық алас-күлес сапырылысты пайдаланып, примустың бұрандалы дөңгелек тығынын ашып, бензинді қажетінше сімірді. Сол-ақ екен, құлан-таза айығып, ойнақтап шыға келді, примусты қолтығына қысып, төрпешке қайта қарғып, сол тұстан тұсқағазды дар айырып, қабырғаға өрмеледі де, екі секөнтта келгендердің бәрінен биік көтеріліп металл карнизге шығып алды.

	Замат қолы гардинге ілігіп, оны карнизбен бірге тартып алды да, қаракөлеңке бөлмеге күн жарығы лап қойды. Алайда айлакерлікпен сауыққан мысық та, оның қолындағы примус та төмен құлаған жоқ. Мысық примустан айырылмай ауада қарғып бөлменің ортасына ілінген люстраға барып қонды.



	- Сатыны әкеліңдер! - деп айқайлады төменнен.

	- Жекпе-жекке шақырамын, - деп бақырады люстрада тербетіліп жүріп мысық, қолына тағы да браунинг ұстап алыпты, примусты люстра сабақтарының арасына орналастырған. Келгендердің төбесінде маятник құсап тербетіліп жүріп оқ жаудырды. Қатты гүрсіл пәтерді шайқалтты. Еденге люстраның хрусталь сынықтары шашылып, төрпештің үстіндегі айна жұлдыздай боп шұрқ-шұрқ тесілді, босаған гильзалар жерде секіріп жатты, терезелердің әйнегі шатынады, оқ тескен примустан бензин шашырай бастады. Енді мысықты тірідей қолға түсіру мүлдем ұмыт болып, оны маузерден, басқа да, ішке де, кеудеге де атқылады. Атыс ауладағы асфальтта жұрттың үрейін ұшырды.



	Алайда бұл атыс онша ұзаққа созылмай, өз-өзінен бәсеңдей бастады. Мәселе мынада: мысыққа да, келгендерге де ешқандай залал тиген жоқ. Ешкімнің өлмегені былай тұрсын, бірде-бір жан жараланған жоқ. Келгендердің біреуі бұны түбегейлі тексеру үшін мысықтың басына бес оқ атты, қарғыс атқан хайуан оған браунинг-тің бір дүркін оғын бір-ақ жіберді. Баяғысындай, бұл да ешкімге ешқандай әсер еткен жоқ. Мысық люстрада тербетіле берді, неге екені белгісіз браунингтің аузын үрлеп, табанына түкіріп, құлашын кеміте бастады. Төменде тұрғандардың жүзінен аң-таң таңданыс байқалды. Мұның өзі атыс әсер етпеген бірден-бір жағдай болса керек. Әрине, мысықтың браунигі ойыншық деуге болар, ал келгендердің маузерлері жөнінде мұны айтуға болмайды, олар нағыз әскери қару. Мысықтың алғашқы жаралануын көзбояушылық, жалған тәлімсушілік екенінде енді титтей де күмән жоқ, бензин ішуі де тап сондай.

	Мысықты ұстау үшін тағы бір әрекет жасалды. Арқан лақтыры-лып, ол шырақтардың біреуіне түсіп, люстра үзіліп кетті. Тұрған-дарды әйнек сынығы басып қалды. Соққыдан бүкіл үй шайқалды, бірақ одан нәтиже шыққан жоқ. Мысық болса ауамен ұшып барып, төрпештің үстіндегі айнаның алтынданған рамасына төбеге тақау отырып алды. Оның ешқандай қашпақ ойы жоқ, қайта қауіпсіз жерге қонжиып алып, тағы бір сөз бастады.



	- Мен тіптен түк түсінбеймін, - деді ол жоғарыдан, - маған бұлайша қатал келудің себебі не?..



	Дәл осы арада оның сөзін бастап қайдан шыққаны белгісіз бір зілді жуан дауыс бұзды.



	- Пәтерде не болып жатыр, өзі? Менің жұмысыма кедергі келтірді ғой.



	Екінші сүйкімсіз, мыңқылдаған бір дауыс үн қатты:



	- Әрине бұл, жын соққыр Бегемоттың ісі де!



	Үшінші жарықшақ дауыс былай деді:



	- Мессир! Сенбі. Күн еңкейіп барады. Кетер уақыт болды.

	- Кешіріңіздер, одан әрі әңгімелесе алмаймын, - деді айнадан мысық, - уақытымыз болды. - Ол браунингті лақтырып терезенің әйнегін сындырды. Сосын төменге бензин бүркіп еді, ол өзінен-өзі тұтанып, жалыны төбеге бір-ақ жетті.



	Жанғанда да әдеттегі бензиндей емес айрықша шапшаң үдеп, күшті жанды. Тұсқағаздар бірден түтіндеп, жұлынып еденге түскен гардин жанды, сынған терезенің жақтаулары оттан қопси бастады. Мысық шиыршық ата бүктетіліп, мияулап, айнадан терезенің астыңғы жақтауына секіріп түсіп, одан примусымен бірге ғайып болды. Сырттан мылтық даусы шықты. Өртте қолданылатын темір басқышта зергер әйелі терезесінің деңгейінде отырған адам мысық бір жақтаудан екіншісіне қарғып, үйдің бұрыштағы суағар тұрбасына ұмтылғанда оны қайта-қайта атты. Сол тұрбамен мысық ақыры шатырға шығып кетті.

	Онда оны түтін шығар мұржаны күзетіп отырған сақшы да атты, бірақ, өкінішке қарай, одан да еш нәтиже шықпады, мысық болса, батар күннің қаланы ораған жалқынына сүңгіп ізім-ғайым болды.

	Пәтерде бұл кезде келгендердің аяғы астындағы паркет лап етіп, оттың ішінде, әлгінде ғана көз алдап мысық жатқан жерден барған сайын күреңітіп, көзі әйнектеніп, иегі көкке шаншылып бұрынғы барон Майгелдің мүрдесі жатты. Оны алып шығудың еш мүмкіндігі болмады. Жанып жатқан паркеттің үстімен секіріп, от шалған иықтары мен кеуделерін қолымен соққылап қонақжайда тұрғандар кабинет пен алдыңғы бөлмеге шегінді. Ас үй мен жатынжайда болғандар дәліз арқылы жүгіріп шықты. Бәз-біреу жүгіріп жүріп өрт сөндіру бөліміне телефон шалып, трубкаға:



	- Садовая, үш жүз екі-бис! - деп айқайлады.



	Артық бөгелуге болмайды. Жалын алдыңғы бөлмеге лап қойды. Дем алудың өзі қиындап барады.



	Сиқырланған пәтердің сынған терезелерінен түтіннің алғашқы шудалары будақтағанда, аулада жан даусы шыққан адамдардың айғайы естілді.



	- Өрт, өрт, өртеніп барамыз!



	Үйдің әралуан пәтерлерінде жұрт байбалам салып телефонмен айғайлап жатты:



	- Садовая! Садовая, үш жүз екі-бис!



	Садовая көшесінде қаланың барлық бөлегінен шапшаң жүйткіген ұзын қызыл машиналардағы жүректі ұшырып қоңырау дабылы естілген кезде аулада жанталасып әрлі-берлі жүгіріп жүрген адамдар бесінші қабаттың терезесінен түтінмен бірге ұшып шыққан үш қара сұлбаны көрді, шамасы үшеуі де еркек болуы керек, сосын жалаңаш бір әйелдің сұлбасы көзге шалынды.





Жиырма сегізінші тарау


	КОРОВЬЕВ ПЕН БЕГЕМОТТЫҢ СОҢҒЫ ЖОРЫҚТАРЫ



	Бұл сұлбалар шынымен болды ма екен, әлде Садовая көшесіндегі қырсық шалған үйдің зәресі ұшқан тұрғындарына тек елестеді ме екен, әрине, оны нақты айтуға болмайды. Егер олар болғанда да, тікелей қайда аттанып кеткенін де ешкім білмейді. Олардың қайда бөлінгенін де біз біле алмаймыз. Алайда біздің білетініміз - Садовая көшесінде өрт шыққаннан кейін ширек сағат өткенде Смоленск базарындағы Торгсиннің айналы есігіне торкөзді кәстөм киген бір ұзынтұра азамат пен оған еріп ірі қара мысық келгені ғана.

	Өткен-кеткеннің арасынан ептілікпен өткен азамат келіп дүкеннің сыртқы есігін ашты. Алайда осы арада тәпелтек, сүйекті, соншалық сүйкімсіз швейцар оның жолын кес-кестеп, шамдана сөйледі:



	- Мысықпен кіруге болмайды.

	- Мен кешірім өтінемін, - деп дыбырлады ұзынтұра, сосын тарамысты қолын саңырау сияқты құлағына апарды, - сол мысықтармен сөйлесіп тұрған жоқсыз ба? Сіз мысықты қайдан көріп тұрсыз?



	Швейцардың көзі бажырайып кетті, бажыраятын да реті бар, азаматтың аяғы астында ешқандай мысық болмай шықты, оның орнына иығының ту сыртынан жыртық кепке киген жуан мойнын созып дүкенге ентелей берді, шынында да оның жүзінде мысыққа ұқсас бір нышандар бар еді. Жуанның қолында және примус жүр.



	Бұл екі келермен қайткенмен де кісікиік-швейцарға ұнаған жоқ.



	- Бізде тек валютаға ғана сатады, - деп қырылдады ол қара күйе жегендей сирек түте-түте буырыл қасының астынан шамдана қарап.

	- Қымбаттым менің, - деп дыбдырлады ұзынтұра сынық пенснесінен көзі жалт-жұлт етіп, - менде валютаның жоқ екені сізге қайдан мәлім? Сіз киімге қарап топшылайсыз ба? Ешқашан да олай жасамаңыз, алтыннан ардақты сақшы! Қателесуіңіз, және қатты қателесуіңіз мүмкін. Атақты халиф һарун-әл-Рашидтың тарихын тым құрыса тағы да бір оқып шығыңыз. Алайда қазіргі жағдайда тарихты былай ысыра тұрып, мен сізге мынаны айтар едім, қазір сіздің үстіңізден меңгерушіге шағым түсіремін және арызданғанда сіз туралы сондай нәрселерді айтамын да, мынау айналы есіктердің арасындағы жылы орныңызбен қош айтысуы-ңызға тура келеді.



	- Менде мүмкін мына примус толы валюта бар шығар, - деп әңгімеге қызбалықпен мысық мәнзелдес жуан қыстырылды дүкенге өңмеңдей түсіп. Аржағынан ентелеген көпшілік ашу шақыра бастады. Өшпенділікпен екеуіне де күмәндана қараған швейцар бір жағына қарай ысырылып жол ашты да, таныстарымыз Коровьев пен Бегемот дүкеннен бір-ақ шықты.



	Ең алдымен мұнда олар барлығын қарап аралап шығып, сосын дүкеннің барлық бұрышынан түгел жетердей үнді дауыспен Коровьев өз ойын жариялады:



	- Ғажайып дүкен! Өте-мөте жақсы дүкен!



	Сауда сөрелерінің алдында тұрған көпшілік дүкен мақтауға әбден татитын болса да, неге екені белгісіз, сөйлеушіге таңдана қарады.

	Алуан түсті жүздеген дана сиса сөре ұяларынан көз тартады. Олардың аржағында шожым мен шифон, бешпенттік шұға үйіліп тұр. Келешекте киетін аяқ киімдердің қорабы да иін тіреседі, бірнеше әйел азамат аласа орындықтарға жайғасып, оң аяқтарында ескі кебістері сол аяғымен біз тұмсық жаңа туфлилерді өлшеп, кілемшеге басып көріп жатыр. Бұрыштың аржағында қуыста патефон ойнап тұр.

	Осылардың бәрін шолып өтіп Коровьев пен Бегемот азық-түлік пен тәттілер бөлімдерінің түйіскен жеріне тура тартты. Бұл ара өте кең, сиса бөлімдеріндегідей орамал тартып, берет киген азаматшалар сауда үстеліне ентелеп, жан-жағыңнан қыспайды.

	Тәпелтек, тіптен төрткүл, бет-аузы көгергенше қырынған, мүйіз көзілдірікті, лентасы умаждалмаған жаңа қалпағы бар, күлгін түсті пәлте киген, жалқын сары қолғапты адам сауда үстелінің аржағында әмірлі үнмен бірдеңелерді айтып тұр. Оған ақ халатты, көк-тақиялы сатушы қызмет етіп жүр. Левий Матвей ұрлаған пышақтай өткір пышақпен ол күмістей жылтыраған жылан терісіне ұқсас қызғылт семіз арқан балықты бөлшектеп жатыр.



	- Бұл бөлімше ғажап екен, - деп салтанатпен мойындады Коровьев, - шетелдігің де сымбатты, - деп ол ілтипат көрсете күлген пәлтеліны саусағымен нұсқады.

	- Жоқ, Фагот, жоқ, - деді ойлана қалған Бегемот, - достым, сен қателесесің. Күлгін джентльменнің бетінде бірдеңе жетіспейді, меніңше.



	Күлгін арқа дір ете қалды, бірақ онысы кездейсоқ болуы керек, өйткені орысша сөйлеп тұрған Коровьевтің не айтқанын шетелдік қайдан түсінсін.



	- Джакси ма? - деп қатқыл үнмен сұрады күлгін түсті аларман.

	- Теңдесі жоқ, - деп жауап қатты сатушы өткір пышақпен балықтың терісін шұқылап.

	- Джакси суйеди, ал джаман - жоқ, - деді шетелдік ызбарлана сөйлеп.



	- О не дегеніңіз, әрине, - деп көтермелей жауап қатты сатушы.



	Осы арада біздің таныстар шетелдікті тастап, кондитерлік сөрелердің шет жағына қарай тартты.



	- Бүгін ыстық екен, - деді Коровьев жап-жас, қып-қызыл нарттай сатушыға. Бірақ одан ешқандай жауап ала алмады, сосын ол: - Мандарин қанша тұрады? - деп сұрады одан.

	- Килосы отыз тиын, - деп жауап берді сатушы.

	- Бағаларыңның бәрі тістеп тұр ғой, - деп күрсінді Коровьев, сосын сәл ойланып тұрып өз серігін шақырды да: - Еһ, же енді, Бегемот, - деді.



	Жуан примусын қолтығына қысып, пирамидалап үйілген мандариннің ең басындағысын алып қабық-мабығымен күйседі де, екіншісіне қол салды.



	Сатушы қыздың өлердей үрейі ұшты.



	- Сіз есіңізден адасқансыз ба? - деп шыңғырып жіберді ол бетінің қызылы ізім-ғайым боп, - чектеріңізді әкеліңіз! Чек! - деп абдырап тұрып қолындағы кәмпит қысқышын да түсіріп алды.

	- Жаным айналайын, аруым! - деп мәймөңкеледі Коровьев сатушы қызға көз қысып, - бүгін біз валюта алып шыққан жоқ едік... жоққа жүйрік жете ме. Алайда, ант етейін, дүйсенбіден қалдырмай, барлығын сылдыратып қолыңызға саламын. Біз осында алыс емес, әлгі өрт болған Садовая көшесінде тұрамыз.



	Бегемот үшінші мандаринді де қылғытып шоколад плиткалар-дан жасаған әсем жасауға қол созды, тәттінің астыңғы біреуін тартып қалғанда, үстіңгі жағы құлап түсті, бұл болса, түк көрмегендей алтын тысты кәмпитті орауымен аузына салып, жұтып жіберді.

	Балық бөлімінің сатушылары қолдарында пышағы бар, тас боп қатты да қалды, күлгін киімді шетелдік тонаушыларға бұ-рылды, сол сәт Бегемоттың айтқаны дұрыс емес екені анықталды: оның бетінде жетпей тұрған ештеңе жоқ, қайта артығы көп сияқты: ұрты салбырап? Көзі бір орнында тұрмайды екен.



	Өң жоқ, түс жоқ сарғайып, сатушы қыз жан даусы шығып, бүкіл дүкенді басына көтерді.



	- Полосич! Полосич!



	Сиса бөліміндегі көпшілік осы айғайға қарай қопарылды, ал Бегемот тәттінің арбауынан құтылып, қолын “Керчьтің сұрып-талған майшабағы” деген жазуы бар кеспекке салды, одан екі майшабақ алып, ауызға тықты да, құйрықтарын түкіріп тастады.



	- Полосич! - деген жандауыс кондитер бөлімінен қайта қайталанды, ал балық саудасы сөресінен гүждиген сатушы жігіт гүр ете қалды:

	- Сен не істеп жатсың, сұржылан?



	Павел Иосифович оқиға болған жерге асығып жетті. Бұл өзі ақ халат киген хирургке ұқсас сымбатты еркек болатын, қалтасынан қарындашы көрініп тұрды. Шамасы ол тәжірибелі адам болса керек. Бегемоттың аузынан үшінші майшабақтың құйрығын көріп, жағдайды қас қағымда бағалап, бейбастақтармен бажылдасып жатпай, қолды бір сілтеді де;



	- Ысқыр! - деп бұйрық берді.



	Айналы есіктерден Смоленскінің бұрышына ұшып барған швейцар барын салып ысқырды кеп. Көпшілік жексұрындарды қоршай бастады, сонда барып іске Коровьев араласты:



	- Азаматтар! - Дірілдеген жіңішке дауыспен айғай салды ол; -бұл не болып жатыр, өзі? Бұл туралы алдымен өздеріңізден сұрауға мәулет беріңіздер. Бейшара пенде, - деп Коровьев даусына діріл қосып, замат бет-аузын жыламсыраған адамның кейпіне келтіре қойған Бегемотты нұсқады, - сорлы жан күні бойы бір примусты жөндей алмай, әуреге түсіп нәр татқан жоқ, валютаны ол қайдан алсын?



	Әдетте ұстамды, әрі байсалды Павел Иосифович оған ызғарлана айқай салды:



	- Сен оныңды қой! - деп қолын шыдамсызданып алысқа сілтеді. Есіктегі шиқыл да күшейіп, қаңғыр-гүңгір үдей түсті.



	Бірақ Павел Иосифовичтің айқайынан қыңатын Коровьев жоқ, сөзін одан әрі жалғастырды:



	- Мұншама қатыгездік қайдан шыққан? - деп мен баршаңызға бір-ақ сауал қоямын. Ол аштық пен шөлден әбден өліп барады. Ыстыққа және шыдай алар емес. Ал, жеп көрейін деп бейшара мандарин алған екен. Ол мандариннің құны бар болғаны үш-ақ тиын. Міне енді ысқырып жатыр, кәдімгі көктемде орманды жаңғыртатын бұлбұл сияқты, милициялардың мазасын алып, оларды жұмысынан қалдырады. Ал оған бәрі болады, ә? - деп ол осы арада күлгін пәлтелі жуантықты нұсқады, мұны естіген оның жүзінен күшті үрей білінді. - Бұл кім өзі? Ә? Қайдан келген? Не үшін келген? Онсыз немене күн көре алмай, көңіл көтере алмай жүр ме едік? Немене, оны арнайы шақырыппыз ба? Әрине, - осы арада аузын кекесінмен қисайтып бар даусымен айғай салды. Бұрынғы регент, - ол болса, салтанат сәнімен күлгін бешпент киеді, арқан балықты ғана жеп тұлыптай ісініп, семіріп алған, қойны-қоншы толған валюта, ал бізде ше, біздің бейбақта ше? Мен, міне, осыған ашынамын! Өкінішті-ақ! Өте өкінішті! - деп Коровьев ұзату тойындағы бағзы қыз жолдасындай гөйгөйледі.



	Осынау есуас, бейәдеп, тіпті саяси тұрғыдан зиянды сөз Павел Иосифовичті ызамен қалшылдауға мәжбүр етсе, қанша оғаш болғанымен де, топырлаған көпшіліктің көзінен көп адамның оған іш тартып қалғаны байқалды. Көзі жауынгерлік жалынмен жарқылдап, жүзі нарттай қызарып, тәтті нан салынған қағаз қапшықты еденге атып ұрып:



	- Шындық қой! - деп баланың жіңішке даусымен айғайлады. Сосын подносты ала сап, оған Бегемот құлатқан шоколадтан қаланған эйфель мұнарасының қалдығын салып, сол қолымен шетелдіктің қалпағын жұлып алып, оң қолындағы подноспен оның жалтыр басына құлаштап тұрып періп жіберді. Жүк машинасынан табақ темір түсіргендегідей шыңылдаған үн шықты. Жуантық құп-қу болып шалқасынан түсіп, керчь майбалығы салынған кеспекке отыра қап, балық тұздаған суды арасандай атқызды. Осы арада тағы бір ғажайып болды. Кеспекке құлаған күлгін киім таза орыс тілінде ешқандай акцентсіз:

	- Өлтіріп жатыр! Милицияны шақыр! Мені бандиттер өлтіргелі жатыр! - деп айғайлады, зайыры қатты қорқудың салдарынан бұрын беймәлім тілді меңгеріп алса керек.



	Швейцардың ысқырығы аяқталғанда толқыған алармандар тобырының арасынан жақындап келе жатқан екі милиционердің шлемі көрінді. Алайда қаскөй Бегемот моншада жаумен орындыққа су шашатыны сияқты примустан кондитер сөрелеріне бензин шашып, олар өз-өзінен лап етті. Жалын жоғары шапшып, сөрелерді бойлай өрлеп, жеміс-жидек салынған себеттердің әдемі қағаз ленталарын жалмады. Сатушы қыздар шыңғырып, сауда сөре-лерінен қаша бастады, олардың өз орнынан қарғып шығуы мұң екен, терезелердің қалың перделеріне от тиіп, еденге төгілген бензин жануға айналды. Көпшілік бірден улап-шулап, кондитер бөлімінен кері лықсып, жолында енді қажетсіз боп қалған Павел Иосифовичті тапап кетті, балық жақтан қолында қайраулы пышақтары бар сатушылар шұбырып жабық жақтағы есікке ұмтылды. Кеспектен әрең тұрып күлгін түсті азамат семга сөресі арқылы шығып, солардың соңынан тартты. Қашып құтылуға тырысқан тобырдың дүмпуімен шығар ауыздағы айналы есіктердің әйнектері быт-шыт болды, ал екі жексұрын Коровьев пен мешкей Бегемот тайып тұрыпты, қайда кеткенін және түсініп болмайды. Содан кейін ғана Смоленскідегі Торгсинде болған өрттің басына қатысушылар екі бұзық жоғарыға ұшып, төбе тақтайдың астына жабысып тұрып, сонда балалардың ауа шарындай жарылып кетті деп соқты. Әрине, істің бұлай біткені күмәнді, бірақ білмейтін нәрселерімізді белмеймін деу керек қой.

	Алайда осы оқиғадан бірер минөт өткенде Смоленскідегі Бегемот пен Коровьев дәл Грибоедов әпкесінің үйі маңындағы бульвардың табанжолында жүргенін жақсы білеміз. Коровьев тортемірдің алдына тоқтап тіл қатты:



	- Пәлі! Мынау жазушылар үйі ғой. Білсең бар ғой, Бегемот, мен осы үй туралы көп жақсы һәм мақтау сөздер естідім. Достым менің, осы үйге назар аудар! Осынау шаңырақтың астында түпсіз таланттар түлеп, қанаттанып, шыңдалып ұшады деп ойлаудың өзі бір ғанибет!

	- Жабық бақтағы ананас құсап жатып пісіп, жайлап өседі десейші! - деп Бегемот бағалы сарғыш үйді жақсырақ тамашалау үшін тортемірдің бетон іргетасына шықты.

	- Айтқаның айна-қатесіз, - деп келісті өзінің ажырамас серігінің сөзімен Коровьев, - осы үйде жаңа “Дон Кихоттың” болашақ авторы түлеп, пісіп келеді. Деген тәтті бір үрей сезімі жүректі шымырлатады, бәлкім, болашақ “Фаустың”, “Өлі жандардың” авторлары да солардың арасында шығар.



	- Төбе шашың тік тұрады оны ойлағанда; - деп растады Бегемот.

	- Иә, - деп сөзін әрі сабақтады Коровьев, - бұл үйдің көшетханасынан таңғажайып нәрселерді күтуге болады, ол өз шаңырағы астында өмірін Мельтомена Полигимнияға және Талияға қалтқысыз қызмет етуге арнап, белді бекем буған сан мың жанкештілерді ұйыстырып отырған жоқ па! Олардың бәз-біреуі бастап көру үшін оқырман көпшілікке “Ревизорды” немесе ең құрығанда “Евгений Онегинді” ұсынса, қандай шу шығатынын сен ойлап көрдің бе?

	- Ол деген оңай ғой, - деп Бегемот тағы да қоштады.

	- Иә, - деп жалғастырған Коровьев қам жегенсіп сұқ саусағын көтерді, - бірақ! Бірақ деймін де, сол бірақты қайталаймын. Егер әлгі жылы жерде өскен өскіндерге бәз-бір микрорганизм тап болып, тамырынан қырқып жүрмесе не өз-өзінен шіріп кетпесе. Ал бұл індет ананастарды жиі ұрады. Ой-ой, ой, қалай ұрады десеңші!

	- Айтқандай, аналар айбанда не бітіріп отыр? - деп сұрады тортемірдің тесігінен домалақ басын сұққан Бегемот.

	- Ауқат жасап жатыр, - деп түсіндірді Коровьев. - Оған қоса айтарым, мұндағы мейрамхана тәп-тәуір әрі тамағы арзан, қымбаттым. Ал өз басым ашығын айтсам, одан арғы саяхат алдын-дағы әрбір турист сияқты жүрек жалғап шағын саптыаяқ суық сыра ішкім келеді.

	- Мен де солай, - деп тіркесе кетті Бегемот, сөйтіп екі жексұрын жөке ағаштарының түбіндегі асфальт соқпақпен кесапатты сезбеген мейрамхананың айбанына қарай қарыштай жөнелді.



	Ақ шұлықты, құйрықты ақ берет киген аппақ қудай зеріккен азаматша айбанға кіреберіс ауызда бұрышқа таман вена орындығында отыр екен, ту сыртында жасыл желекпен көмкерілген айнаның қасында кірер саңылау және бар. Әйелдің алдында қарапайым асүй үстелінің үстінде кеңсенікі тәрізді қалың кітап жатыр, соған әлгі азаматша, қандай мақсатпен екені белгісіз, мейрамханаға кірген кісілерді тіркеп отыратын көрінеді. Атап айтқанда, Коровьев пен Бегемотты да тоқтатқан сол азаматша.



	- Сіздердің куәліктеріңіз? - деп ол Коровьевтің пенснесіне, сондай-ақ Бегемоттың примусы мен жырым-жырым шынтағына таңырқай қарады.

	- Сізден мың да бір кешірім өтінемін, куәлігіңіз не? - деп сұрады таңданған Коровьев.

	- Сіздер жазушысыздар ма? - деп сұрады өз кезегінде азаматша.

	- Оған дау бар ма! - деп мардымси жауап қатты Коровьев.

	- Онда куәліктеріңізді көрейік, - деп қайталады әйел.

	- Сүйіктім менің, - деп аялай бастады Коровьев.

	- Мен сүйікті емеспін, - деп тыйып тастады әйел.

	- О, қандай өкінішті, - деді опына сөйлеп Коровьев. - Олай болса не, сізге сүйікті болу ұнамаса, сүйкімді болуға тырыссаңыз тіптен сүйсінерлік шаруа болар еді. Мәселе мынада, Достоевскийдің жазушы екеніне көз жеткізу үшін одан міндетті түрде куәлік талап ету керек пе. Одан да оның кез келген романының бес бетін алып оқысаңыз, ешқандай куәліксіз-ақ жазушымен істес болып отырғаныңызға көзіңіз кәміл жетеді. Менің топшылауымша, онда куәлік дегенің атымен болмаған. Сен қалай ойлайсың? - деп Коровьев Бегемотқа қарады.



	- Болмағанына бәс тігемін, - деп жауап қатты ол примусын үстел үстіне кітаппен қатар қойып, қолымен тұзданған маңдайы-ның терін сүртіп.

	- Сіз Достоевский емессіз, - деді Коровьев есін шығарған азаматша.

	- Кім білсін, кім білсін, - деп дабдырлады ол.

	- Достаевский өлген, - деді азаматша, бірақ өз сөзіне сенімі жоғы білініп қалды.

	- Бұған мен қарсымын! - деп қызбалана дауыстап жіберді Бегемот. - Достоевский мәңгі жасайды.

	- Азаматтар, кәне куәліктеріңіз, - деді азаматша.

	- Мархабат етіңіз, түптеп келгенде мұныңыз күлкілі, - деп Коровьев те берісер емес. - Жалпы жазушы куәлігімен емес, жазғанымен айқындалады. Менің басымда қандай ой-жоспарлар быжынап жатқанын қайдан білесіз. Немесе мына баста? - деп ол Бегемоттың басын нұсқады, дәл сол тұста ол азаматша дұрысырақ қарап алсын дегендей кепкісін шешкен еді.

	- Өткізіп жіберіңіздер, азаматтар, - деді шамдана бастаған әйел.



	Коровьев пен Бегемот ысырылып, сұр кәстөмді бір жазушыны өткізді, ол галстук салмай, жазғы ақ жейдесінің жағасын пенжегінің жағасына жайып жіберіпті, қолтығында газеті жүр. Жазушы азамат-шаға ілтипатпен бас изеп, кетіп бара жатып алдына тартылған кітапқа шимайлап қолын қойып, айбанға кіріп кетті.



	- Әттеген-ай, бізге емес, оған бұйыратын болды-ау саптаяқтағы мұздай суық сыра, - деп мұңая сөйледі Коровьев. - Бейшара қаңғымалар біз ғой соны армандаған, жағдайымыз бапты болмай қиындап тұр-ау, не істеу керек екенін білмеймін.



	Бегемот ашына қолын жайып, домалақ басына кепкесін киді, мысық түгіне ұқсас қалың шашы оған да сыймай жалбырап тұрды. Сол сәтте онша қатты емес, бірақ әмірлі дауыс азаматшаның тап төбесінен шықты:



	- Жіберіңіз, Софья Павловна!



	Кітапты азаматша таңғалды; айнаның жасыл желеңінен фракты, теңіз қарақшысыныкіндей сына сияқты сүйір мұртты шыға келді. Ол күмәнді екі шоқпыттыға жылы ұшырай қарады, тіпті оларға шақыру ишаратын да жасады. Өзі басқаратын мейрамханада Арчибальд Арчибальдовичтің беделі аса елеулі болатын, сондық-тан Софья Павловна бірден жуасып Коровьевтен:



	- Фамилияңыз кім? - деп сұрады.



	- Панаев, - деп сыпайы ғана жауап берді ол. Азаматша оны кітапқа жазып алып, сұраулы көзін Бегемотқа аударды.

	- Скабичевский, - деп шиқылдады ол, неге екені белгісіз, примусын нұсқап. Софья Павловна оны да жазып, кітапты қол қоюлары үшін келермендерге ұсынды. Коровьев “Панаев” деген фамилиясының қарсысына “Скабичевский” деп жазды да, Бегемот Скабичевскийдің қарсысына “Панаев” деп жазды. Софья Павловна-ны әбден таңдандырып Арчибальд Арчибальдович қонақтарды айбанның қарсы беттегі ең тәуір үстеліне жымия жүріп орналас-тырды. Ол жанында айна желегінің саңылауынан түскен сәуле ойнап тұратын көлеңкедегі үстел болатын. Софья Павловна таңданғаннан көзін жыпылықтатып, күтпеген келермендердің кітапқа қалдырған жазуларын біртүрлі ұзақ зерттеді.



	Арчибальд Арчибальдович даяшыларды Софья Павловнадан кем таңдандырған жоқ. Ол Коровьевті шақыра тұрып, орындығын үстелден өзі қозғап отырғызды, біреуіне бастық көзін қысып, біреуіне сыбырлаған соң екі даяшы жаңа меймандардың айналасында әбігерге түсіп бәйек болды да қалды. Меймандардың бірі қолындағы примусын қажалған бәтеңкесінің жанына еденге қойғанына да таңданған жоқ. Сары дағы бар ескі дастарқан үстелден дереу алынып, ауаға ұшты, крахмалымен сықырлап аппақ жаңасы бәдәуидің иық жабарындай желкілдеп үстелге жайылды, ал Арчибальд Арчибальдович енді сыбырға көшіп, мәнерлей сөйлеп Коровьевтің құлағына аузын тақап, күбір етті:



	- Сіздерді немен сыйласам екен? Айрықша дәмді балық бар... архитекторлар съезінен жырып алып қалғанмын...

	- Сіз... жалпы тіске басар бірдеңе беріңіз... бізге... е, - деп мекіренді орындыққа шалқая түсіп Коровьев.

	- Түсінемін, - деді сөзіне мән бере жауап қатқан Арчибальд Арчибальдович көзін жұмып.



	Мейрамхана басшысының аса күмәнді қонақтарға қалай құрақ ұшып жүргенін көрген даяшылар күдік дегенді былай ысырып тастап, іске шындап ден қойды. Біреуі қалтасынан темекісінің тұқылын алып аузына салған Бегемотқа сіріңке әкеп берді, екіншісі жасыл шыныны шылдырлатып зыр жүгіріп жүріп, шанышқы қасықтардың қасына рөмкелер мен бокалдар қойды, шіркін жаппаның астында бұл ыдыстармен нарзан суы қалай сыңғытылады десеңізші... оны мәңгі есте қалатын грибоедов үйінің айбанында ішкен қандай!



	- Шілдің санымен сыйлауыма болады, - деді әуендете міңгірлеп Арчибальд Арчибальдович. Сынық пенснелі мейман ұсынысты толық мақұлдап, бригада командиріне пайдасыз әйнектен жылы шырайлы қарады.



	Көрші үстелде ауқаттанып, шошқаның сүбесін жеп таусуға тақаған жанында зайыбы бар беллетрист Петраков-Суховей жазушыға тән байқампаздықпен Арчибальд Арчибальдовичтің бәйек болып, безек қағып жүргенін аңдап, өте-мөте таңырқады. Ал оның зайыбы, аса қадірменді ханым тіпті пиратты Коровьевтен қызғанып, бұл бізге бөгет болып отыр дегендей қасығымен үстелді тықылдатып, балмұздақ әкелетін уақыт болды, кешіктіріп жатқандарың не? - деді.

	Алайда Петраковаға алдарқата жымиып қойып Арчибальд Арчибальдович қымбатты қонақтарының қасынан айналшақтап шықпай, оған даяшыны жіберді. Шіркін, Арчибальд Арчибаль-дович ақылды ғой. Байқампаз аңғарғыштығы да жазушылары-ңыздан еш кем емес. Арчибальд Арчибальдович Варьетедегі сеансты да, бұл күндердегі көптеген оқиғаларды естіп, білген, бірақ басқалардай емес “алабажақ”, “мысық” деген сөздерді құлағынан ағызып жібермей, жадында сақтап қалған. Арчибальд Арчибальдович келермендерінің кім екенін де алғаш көргеннен-ақ аңғарған. Бірден аңғарып, олармен ұрсысып абырой алмасын біле қойды. Ал анау Софья Павловна да қызық! Оларды айбанға енгізбей, жолдарына кесе көлденең тұрып ап, не хақысы бар екен! Әй, айтқандай, одан не талап етіп мағдұр табасың!

	Қасығымен қасақана ашыған қаймақты балмұздағын тықылдата отырып Петракова бейразы көзбен сайқымазақтардай алба-жұлба киінген екеудің үстелі сиқырлап қойғандай тәтті-дәмді атаулымен қалай толып қалғанына қарады. Жалтырата жуылған салат жапырақтары жаңа уылдырықпен бірге вазада жатыр... енді бір сәтте жылжымалы бөлек үстелшемен сырты тершіген күміс топа-тай келді...

	Барлығы абыроймен атқарылып, даяшылардың қолында ішінде бірдеңе шыжылдап жатқан жабық жаулау жеткенде ғана Арчибальд Арчибальдовичтің жаны жай тауып, екі жұмбақ келерменді тастап кетуге дәті барып, сыбырлап оларға жайын айтты:



	- Кешіріңіздер! Бір минөтке барып келейін. Шіл санының қалай піскенін тікелей өзім бақылаймын.



	Үстелден жүгіре басып жөнелген ол мейрамхананың ішкі есігіне барып көзден таса болды. Егер бәз-бір бақылаушы Арчибальд Арчибальдовичтің одан арғы қарекет-қимылын қадағаласа, олар сөз жоқ недәуір қиын жұмбақ болып көрінер еді.

	Бастық шіл санының қалай піскенін бақылау үшін әсте де ас үйге кірген жоқ, мейрамхананың қоймасына барды. Оны өз кілтімен ашып, ішінен жапты да, мұзжәшіктен салмағы әжептәуір екі балықты алды да, манжетін былғамас үшін оларды газет қағазына орап, сыртынан буды да, бір жаққа қойды. Сосын көрші бөлмедегі астары жібек пәлтесі мен қалпағының орнында тұрған, тұрмағанын тексеріп, тек содан кейін ғана меймандарға өзі уәде еткен шіл санын бір аспаз боршалап жатқан ас үйге кірді.

	Атап айтқан абзал, Арчибальд Арчибальдовичтің барлық іс-қимылында оғаш та жұмбақ ештеңе жоқ, оның әрекеті тек атүсті бақылайтындарға ғана оғаштау көрінуі мүмкін. Арчибальд Арчибальдовичтің әрекеті түптеп келгенде өткен оқиғалардан бастау алып жатқаны логикалық тұрғыдан әбден түсінікті. Соңғы оқиғаларды бек білуі, ең бастысы оның керемет сұңғылалығы Грибоедов мейрамханасының бастығы Арчибальд Арчибальдович екі келерменнің қонақасысы аста-төк болғанымен ұзаққа созылмайтынын алдын ала білдірді. Шынында да теңіз қарақшысын ешқашан ұятқа қалдырмаған сұңғылалығы оны бұл жолы да алдаған жоқ.

	Коровьев пен Бегемот екі мәрте тазартылған мәскеудің тамаша суық арағы толы рөмкелерін екінші рет қағыстырып жатқан кезде айбанға қара терге түсіп толқыған хроникер, Мәскеуде бәрін шапшаң біліп көрсете қоюымен танымал Боба Кандалуповский келіп, табанда Петраковтардың қасына кеп отырды. Тырсиған портфелін орындыққа қоя салып Боба дереу аузын Петраковтың құлағына тығып жіберіп, оған өте-мөте қызығарлық бірдеңелер сыбырлады. Мадам Петракова да әуестіктен өле жаздап құлағын Бобаның майлы ерніне төседі. Анау болса ұрлана жан-жаққа қарап қойып сыбырлап жатыр, сыбырлап жатыр. Сыбырдың мына сықылды жеке сөздерін естуге де болатын еді:



	- Арыммен ант етемін! Садовая бар ғой, сол Садовая көшесінде, - деп Боба даусын одан әрі төмендетті, - оларды оқ алмайды дейді. Оқ, оқтар... бензин, өрт, оқтар...

	- Міне, сол сұмдық өсектер таратып жүрген суайттарды жалғанның жарығына шығарса ғой, - деп Бобаға қарағанда қаттырақ таңданып қоңыр даусымен мадам Петракова гулеп берді.

	- Жарайды, әзір осылай-ақ болсын, әйтеуір оларды да бір тәртіпке шақырар! Қандай зарарлы өтірік десейші!

	- Өтірік дегеніңіз не, Антонида Прокопьевна! - деп даусы шығып кетті жазушы зайыбының сенбегегіне шамданған Бобаның.

	- Сізге айтып тұрмын ғой оқ алмайды деп... Ал өрт шыққанда... олар қалықтап ауада жүреді, ауада. - Әңгіме қып отырған жандары шалжиып тап жанында отырғаны қаперінде жоқ Боба шыж-быж болды, ал олар бұның былшылына мәз боп рақаттанады. Дегенмен, рақаттану ұзамай сап боп тыйылды. Мейрамхананың ішкі есігінен белдерін қынай буған, қолдарында биялайдың білезігі мен тапанша бар үш еркек кіріп келді. Алдыңғысы бұйыра дауыстап, айғай салды:

	- Орындарыңнан тырп етпеңдер! - Табан аузында үшеуі де Коровьев пен Бегемоттың басын нысанаға алып, айбанда атыс бастады. Нысанаға алынған екеуі де ауаға сіңіп жоқ боп кетті. Примустан лап етіп атылған от тура тентке тиді. Айналасы қап-қара үңірейген өрт араны жан-жаққа жайылды. Аран арқылы атқыған оқ грибоедов үйінің шатырына дейін көтерілді. Екінші қабаттың терезесінде жатқан редакцияның қағаз салынған папкалары бұрқ етіп жанып, от сыр тұрған пердеге тиді, сол арада біреу әдейі үрлегендей гуілдеп ол тәтей үйінің ішіне лап берді.



	Бірнеше секөнттан кейін бульвардың шойын тортеміріне апаратын асфальт соқпақпен тамағын ішіп тауыспаған жазушылар, даяшылар, Софья, Павловна, Боба, Петракова, Петраков безіп бара жатты. Осы соқпақпен сәрсенбі күні кешкісін жағдайын ешкімге айтып түсіндіре алмаған, бақытсыздықтың бірінші жаршысы Иванушка жүгіріп келген еді.

	Бүйірдегі есік арқылы алдын ала шығып, ешқайда қашпай, ешқайда асықпай, өртке оранған бригтен ең ақырғы боп кететін капитанға ұқсап, жібек астарлы жазғы пәлтемен қолтығында екі кесек балықтың жон еті бар байсалды Арчибальд Арчибальдович міз бақпай тұрды.





Жиырма тогызыншы тарау


	КЕМЕЛ МЕН КЕЛІНШЕКТІҢ ТАҒДЫРЫ АЙҚЫНДАЛДЫ



	Күн батарда Мәскеудегі бұдан жүз елу жыл бұрын салынған ең әдемі ғимараттың қаладан көп биік тас террасасында Воланд пен Азазелло екеуі тұрды. Олар төменнен де, көшеден де көзге түспейді, өйткені оларды қажетсіз назардан гипс вазалары мен гипс гүлдері бар әсем бағаналы қалдайлар көлегейлейді.

	Воланд жиналмалы тәбіреткеде өзінің қара қапталын киіп отырған. Оның ұзын да жалпақ семсері жерге тік шаншылып, террасаның түйіскен екі кірпішінің арасында күн сағат сияқтанды. Семсердің көлеңкесі біртіндеп баяу ұзарып, шайтанның қара кебісіне қарай жылжыды. Сүйір иегін жұдырығына сүйеп, бір аяғын астына тығып бүгілген Воланд көзін айырмай сарайлар мен алып үйлердің, кішкентай, құлағалы тұрған лашықтардың жиынтығына қарады. Азазеллоның өзі осы заманғы сәнді киімінен, яғни бешпенті мен қалпағынан, жалтыраған лак кебісінен ажырап, Воланд құсап қара киіп, өз әміршісінен онша алыстамай, қаладан көз алмай қимылсыз тұрған.



	Воланд сөз бастады:



	- Қандай қызық қала, рас қой?



	Азазелло қозғалақтап ілтипатпен жауап қатты:



	- Маған Рим көбірек ұнайды, мессир:

	- Иә, бұл талғамның жемісі, - деді Воланд.



	Бірқауым уақыттан кейін оның үні қайта шықты.



	- Бульвардағы анау түтін неден болды екен?

	- Ол жанып жатқан Грибоедов, - деп жауап қатты Азазелло.

	- Әлгі ажыраспайтын жұп: Коровьев пен Бегемот сонда болды деген сөз ғой бұл.

	- Оған ешқандай күмән жоқ, мессир.



	Үнсіздік қайта туды, террасада тұрғандардың екеуі де батысқа бұрылған терезелерде, алып үйлердің жоғарғы қабаттарында көз қарықтырар күн сынықтары қалай жарқылдап жанып жатқанына қарап тұрды. Батар күнге ту сыртын беріп тұрса да, Воландтың көзі де сол терезелердің бірі құсап жанып, ұшқын шашты.

	Алайда осы арада бірдеңе Воландты қаладан теріс айналып, ту сыртында тұрған шатырдың үстіндегі дөңгелек мұнарға назар аударуға мәжбүр етті. Мұнара қабырғасынан алба-жұлба, сазға құлап үстін былғаған, аяғында жасанды сандалы бар қара сақалды, хитон киген жабырқау кісі шықты.



	- Пәлі! - деп дауыстап жіберді Воланд кірген кісіге мысқылдай қарап, - бұл жерден өзгені күтсем де тап сені күткен жоқ едім. Не шаруамен келдің, күтпеген, бірақ болжаған қонақ.



	- Мен саған келдім, зұлымдық рухы, көлеңкелер әмірі; - деп жауап қатты Воландқа қабағының астынан наразылықпен қараған келуші.

	- Егер маған келсең, менімен неге амандаспадың бұрынғы салық жинаушы алымгер? - деп Воланд қатаң сөйледі зілденіп.

	- Өйткені мен сенің аман-сау жасай беруіңді қаламаймын, - деп шәлкес жауап қатты кірген кісі.

	- Алайда мұнымен келісіп, сенің көнуіңе тура келеді, - деп қарсылық білдірген Воландтың мырс еткен мысқыл аузын қисайт-ты. - Шатырға түсіп үлгермей, ақымақтығыңды бірден әйгіледің, ағаттығыңның неде екенін айтайын ба, ол - сенің мақамыңда. Сен көлеңкелерді, сондай-ақ зұлымдықты мойындамайтындай сөздер айттың. Осы мәселенің мәніне үңіліп, мағынасын саралап көрсең кенде болмас едің: сенің жақсылығың жамандық болмаса, не істей алар еді, ал көлеңке болмаса жер қандай боп көрінер еді. Көлеңке дегеніңнің өзі заттардан, адамдардан шықпай ма! Міне, менің семсерімнің көлеңкесі. Ағаштардың, жанды заттардың да көлеңкесі болады. Бүкіл ағашын, барлық жанды атаулыны аулақ ысырып, күллі жер шарын жалаңаш қалдырып, айтақырға айналдырғың келе ме? Сенің құнсыз қиялыңнан жалаңаш жарықпен ғана ләззаттануы-мыз керек екен ғой? Сен бар ғой, ақымақсың!



	- Мен сенімен айтыспаймын да, таласпаймын да, кәрі қырт софист, - деп жауап қатты Левий Матвей.

	- Сен менімен айтыса алмайсың, өйткені оның себебін әлгінде айттым - ақымақ топассың, - деп Воланд оған мынадай сұрақ қойды: - Ал, мені жалықтырмай, қысқаша айтшы, не үшін келдің?

	- Мені ол жіберді.

	- Не сәлем айт деді ол саған, құл?

	- Мен құл емеспін, - деді барған сайын ызалана түсіп Левий Матвей, - мен оның шәкіртімін.

	- Біз сенімен әдеттегідей әр тілде сөйлесіп тұрмыз, - деп үн қатты Воланд. - Алайда одан біз айтып отырған нәрселер өзгермейді. Сонымен...

	- Ол кемел шебердің шығармасын оқыпты, - деп сөз бастады Левий Матвей. - Сондықтан шеберді өзіңмен бірге алып кетіп, тыныштық сыйлауыңды сұрайды. Саған осыны жасау соншалық қиын ба, зұлымдықтың рухы?

	- Істесем маған ештеңе де қиын емес, - деп жауап берді Воланд, - ол жағы саған жақсы таныс. - Сосын сәл үнсіз қалып: - Ал оны сендер неге өздеріңе алып, жарыққа шығармайсыңдар? - деді.

	- Ол әлі жарыққа лайық емес, тыныштыққа лайық, - деді қайғылы үнмен Левий.

	- Айта бар, тілегі орындалатын болады, - деп жауап қатқан Воланд көзі ұшқын шашып оған: - Енді мені дереу тастап жүре бер, - деді.

	- Ол анау оны қалтқысыз сүйіп, қисапсыз азап шеккен ұрғашыны да өзіңізбен бірге ала кетуіңізді өтінді, - деп Левий алғаш рет Воландқа жалынышты кейіппен қарады.

	- Сен айтпасаң ол туралы есімізге еш келмес еді. Енді кет.



	Осыдан кейін Левий Матвей ғайып болды, ал Воланд өзіне Азазеллоны шақырып алып бұйрық берді.



	- ¥ш, соларға, бар да бәрін жайғастыр!



	Азазелло террасадан тайып тұрды да, Воланд жалғыз қалды. Алайда оның жалғыздығы ұзаққа созылған жоқ. Терраса табанында аяқ түсірі мен даурыққан дауыстар естіліп, Воландтың алдына Коровьев пен Бегемот келді. Торсыққарынның енді примусы жоқ екен, оның орнына басқа бір заттар ұстап жүр. Мәселен, оның қолтығының астында алтын рамалы шағын табиғат суреті жүр, иығында жартылай күйген аспаз халаты, бір қолында қабығы аршылмаған семга құйрығымен тұр. Коровьев пен Бегемоттан күйік иісі шығады, жуанның бет-аузы күйе-күйе, кепкесі жартылай күйген.



	- Салют мессир! - деп айғайлады беймаза екеу, Бегемот және қолындағы семганы бұлғап жатыр.

	- Тым кереметсіңдер, - деді Воланд.

	- Мессир, ойлап қараңызшы, - деді көңілді де қуанышты Бегемот, - мені бір тонаушы деп қабылдады ғой!

	- Алып келген заттарыңа қарағанда тонаушының нақ өзісің, -деп жауап қатты табиғат суретінен көз алмай қадалған Воланд.

	- Сенесіз бе, мессир... - деп шын көңілден бірдеңе айтқысы келіп еді Бегемот.

	- Жоқ, сенбеймін, - деп Воланд бір-ақ қайтарды,

	- Мессир, ант етемін, барлығын құтқарып қалу үшін ерлікті жасаудай-ақ жасадым, содан бар аман қалғаны осы болды.

	- Сен одан да Грибоедов неден өртенгенін айтшы? - деп өтінді Воланд.



	Коровьев пен Бегемот екеуі де қолдарын жайды, көздерін аспанға қадады, бір сәт жуан айғайлап жіберді:



	- Осыларға миым жетпейді! Тып-тыныш тамақ ішіп, жайбарақат отырғанбыз...

	- Кенет сатырлатып атсын кеп! - деп іліп әкетті Коровьев. -Кәдімгі атыс! Қорыққаннан есіміз шығып Бегемот екеуміз буль-варға қарай қаштық, қуғыншылар қыр соңымыздан қалар емес, содан Тимирязовке тарттық.

	- Алайда борыш сезімі жібермей, ұятты үрейді жеңіп біз қайта оралдық, - деді Бегемот.

	- Аһ, сендер ғимарат түгі қалмай өртеніп күлге айналғанда келген екенсіңдер ғой, әрине, - деді Воланд.



	- Күлге айналғанда! - деп кейіген кейіп білдірді Коровьев. -Шыны да сол, сіз тап басып тауып айтып тұрсыз, мессир. Қалқиған бастар ғана қалды.

	- Мен бейбақ мәжіліс залына ұмтылуын ұмтылдым-ау бағалы бірдеңелерін алып шығайын деп, - деп гөйтті Бегемот. - Әлгі бағанды залды білесіз ғой, мессир. Егер менің әйелім болса, бір мәрте емес, жиырма рет жесір қалатындай қауіп төнді. Жан ұшырдым ғой, жан ұшырдым. Бақытыма қарай, бойдақ болғаным қандай жақсы болды, мессир. Аһ, мессир, бойдақ еркіндікті ауыр қамытқа айырбастауға бола ма!

	- Бәз-бір езбелік қайта басталды ма, - деп қалды Воланд.

	- Тыңдай отырып сөзімді жалғайын, - деді мысық, - иә, мынау кішкентай ғана табиғат көрінісі. Басқа ештеңені алып шығуға болмады, жалын тура бетіме ұрды. Қоймаға жүгіріп барып мынау семга балығын құтқарып қалдым. Ас үйден халатты алып шықтым. Өз басым қолымнан келгеннің бәрін жасадым деп санаймын, мессир, бірақ жүзіңіздегі сенбеушілікті қалай түсінсем екен деп дал боп тұрмын.

	- Сен тонаушылыққа кіріскенде Коровьев не істеді? - деп сұрады Воланд.

	- Мен өрт сөндірушілерге көмектестім, мессир, - деп өзі жауап берген Коровьев жыртылған шалбарын көрсетті.

	- Аһ, егер бәрі солай болса, жаңа ғимарат салу керек.

	- Ғимарат салынады, мессир, - деп үн қатты Коровьев, - бұған сізді сендіремін.

	- Олай болса не, ол бұрынғысынан жақсырақ болсын деген тілек қана айтамыз, - деп ескертті Воланд.

	- Солай болады да, - деді Коровьев.

	- Сіз енді маған сеніңіз, - деп қыстырылды мысық, - мен деген нағыз пайғамбармын ғой.

	- Қалай болғанмен де біз келдік қой, мессир, - деп баян етті Коровьев, - енді өзіңіздің нұсқауыңызды күтеміз.



	Воланд тәбіреткесінен көтеріліп, бағанды қалдайға келіп өз нөкерлеріне арқасын бере тұрып, қиянға көз тастады. Сосын шатырдың жиегінен шегініп, тәбіреткесіне қайта отырып сөйлеп кетті:



	- Ешқандай нұсқау болмайды, сендер қолдан келгеннің бәрін жасадыңдар, әзір қызметтеріңді қажетсінбеймін. Тынығып демалуларыңа болады. Нажағайлы нөсер келеді, ақтық нажағай, барлығын сол тындырады, бітірер шаруаны сол жайғайды да, біз сапарға шығамыз.

	- Өте жақсы, мессир, - деп жауап қатты екі малайдың екеуі де, сосын террасаның ортасында тұрған орталық дөңгелек мұнараны айналып қарасын батырды.



	Воланд айтқан нажағайлы бұлт көкжиекке қаптай бастады. Батыстан қара бұлт көтеріліп, күннің жартысын кесіп, сосын оны тұтас тұмшалап тастады. Терраса тазарып жаңарғандай болды. Аз-кем уақыттан соң қараңғылық түсті.



	Батыстан келген бұл түнек байтақ қаланы басып кетті. Көпірлер мен сарайлар ғайып болды. Бұрын-соңды жарық дүниеде болмағандай бәрі де жоғалды. Аспан бойлап ұзыннан-ұзақ отты жіп жүгіріп өтті. Сосын қаланы қатты соққы шайқалтты. Соққы қайталанып, нажағайлы нөсер басталды. Соның мұнарында Воланд та көрінуін қойды.





Отызыншы тарау


	УАҚЫТ БОЛДЫ, УАҚЫТ!



	- Сен білесің бе, - деді Маргарита, - кеше түнде ұйықтап жатқаныңда мен Жерорта теңізінен төнген түнекті оқыдым... әлгі пұттарды айтамын-ау, алтын пұт алтын адамдар. Неге екенін қайдам, олар әрдайым маған маза бермейді. Маған қазір де жауын болатындай көрінеді. Айнала қалай саф тартып бара жатқанын байқайсың ба?

	- Бұның бәрі де жақсы және жанға жағымды, - деп жауап қайырды шебер, шылым шегіп, түтінін қолымен жайғап, - әлгі пұттарыңды тәңір жарылқасын, бірақ бұдан былай не болмақ, ол жағы мүлдем бұлдыр.



	Бұл әңгіме күн батарда, дәл Воландқа Левий Матвей келер кезде болған-ды. Подвалдың терезесі ашық тұрған, одан бәз-біреу қарай қалса әңгіме-дүкен құрушылардың отырған түріне қарап таң қалар еді. Маргаританың жалаңаш денесіне қара плащ желең жабылған, шебер болса аурухана халатымен отыр. Бұлай болу себебі Маргаритада киетін ештеңе жоқ, өйткені бар заты жекежайда қалған. Әрине, жекежай онша алыс болмағанымен, оған барып заттарын алу тұрсын, ол туралы айтудың өзі ақылға сыймайтын секілді. Ал кәстөмдерінің бәрі шкәпта тұрған шебер жалпы қайта киінгісі келді, ол Маргаритаға айтқан ойларын одан әрі дамытып әне-міне түкке тұрғысыз бірдеңе болады деп күткен сыңайлы. Рас, ол сонау күзгі түннен санағанда алғаш рет қырынды (ауруханада оның сақалын машинкамен алған болатын).

	Сондай-ақ бөлменің де сұрқы бөлек, мынау қуыста бірдеңені бажайлап біле қою да қиын. Кілемнің үстінде қолжазбалар жатыр, олар диванда да жатыр. Дөңгелек үстелге түскі астың дастарқаны жайылған екен, тағамдардың ортасында бірнеше шөлмек тұр. Мұншалық тәтті-дәмді тағамдар мен сусындардың қайдан келгені кемелге де, Маргаритаға да мәлімсіз. Бұның бәрін олар ұйықтап оянғанда үстел үстінен көрді.

	Сенбінің ымыртына дейін ұйықтап шебер де, оның нақ сүйері де өздерін әбден әлденгендей сезінді, тек кешегі оқиғаларды бір-ақ нәрсе еске түсірді. Екеуінің де сол жақ самайы сыздады. Мінез-құлық жағынан да екеуінде өте зор өзгерістер бар, оны подвалдағы пәтерде болған әңгімені тыңдаған кез келген кісі аңғарып еді. Бірақ олардың сөзін тыңдайтын бұл алапатта адам жоқ. Бұл албардың бір жақсылығы ұдайы бос тұратындығында. Күн асқан сайын жасыл желегі қоюланып келе жатқан жөке ағашы мен сары тал терезенің сыртынан көктем иісін себездеп, майда самал оны подвалға кіргізді.



	- Тіфу сайтан! - деп күтпеген жерден дауыстап жіберді шебер темекінің тұқылын шылымсалғышқа сөндіріп, басын сығымдады, - бұл өзі былай ғой, ойлап қарасаңшы, сен ақылды адамсың, мен сияқты жынды да болған жоқсың. Сен шынымен сенесің бе, кеше біз ібілісте болдық деп?



	- Сенгенде қандай! - деп жауап қатты Маргарита.

	- Әрине, әрине, - деді кемел келекелеп, - енді бір жындының орнында екі жынды болғаны айдан анық. Ері де, әйелі де есінен адасқан. - Ол қолын аспанға көтеріп айқай салды. - Жоқ, бұның не екенін сайтаның білсін, сайтаның, сайтаның...



	Жауап орнына Маргарита диванға сылқ түсіп, сықылықтап күліп, жалаң аяғын әрлі-берлі қайшылап сосын ғана шар ете қалды.



	- Ой, болмайды-ау, болмайды! Ой, енді қайтермін! Сен тек өзіңе қарашы, кімге ұқсайтыныңды көрші!



	Шебер аурухана дамбалын қымсына жұлқылап жатқанда мейлі білгенше қарқылдаған Маргарита сәтте салмақты бола қалды.



	- Сен жаңа шындықты еріксіз айтып қалдың, - деп бастады келіншек, - не екенін сайтаның білсін дейсің, сол сайтан, маған сенсің, барлығын да орнына келтірер! - Кенет оның көзі оттай жанып, орнынан атып тұрды да айғайлай бастады: - Онымен келісімге келген мен қандай бақыттымын, бақыттымын, бақыттымын мен. О, жынпері, жынпері! Саған, сүйіктім, мыстанмен өмір сүруге тура келеді. - Осыдан кейін келіншек кемелге ұмтылып, мойнынан тас қып құшақтап алып, оның ернінен, мұрнынан, бетінен шөпілдетіп сүйе бастады. Жатқыза таралған қара шаштың құйыны шебердің үстінде ойнап, сүюден беті мен маңдайы дуылдап жанды.

	- Сен шынында да мыстанға ұқсайтын болыпсың.

	- Мұны мен жоққа шығармаймын, - деп жауап қатты Маргарита. - Мен мыстанмын, соған өте-мөте разымын.

	- Ал, жақсы, мыстан болсаң мыстан-ақ бол. Даңққа бөленіп, бай тұрасың. Демек, мені емханадан ұрлап әкелген екен ғой. Жарайды, ол да жақсы. Айталық, осында қайтып әкелді. Тіпті бізді ешкім енді ұстамайды делік, сен енді маған әлемдегі бар әулие-әмбие үшін мынаны айтшы, біз немен, қалай күн көреміз. Мұны айтқанда мен сенің қамыңды жеп отырмын.



	Сол мезетте терезеден жалпақ тұмсық бәтеңке мен жолақ шалбардың балағы көрінді. Содан шалбар тізе тұсынан бүктеліп, күндізгі жарық біреудің қомақты дүмін көлегейледі.



	- Алоизий, сен үйдесің бе? - деп сұрады терезенің сыртында шалбардай жоғары тұрған біреу.

	- Осылай басталды енді, - деді шебер.



	- Алоизий дейді? - деп таңырқады Маргарита терезеге жақынырақ кеп, - оны кешкісін тұтқынға алған. Оны сұрап тұрған кім екен? Сіздің фамилияңыз қандай?



	Сол сәт тізе де, бөксе де ғайып болды да, сыртқы есіктің сарт етіп жабылғаны естілді, сосын бәрі де қалпына келді. Маргарита диванға құлай кетіп, көзінен жас аққанша қарқылдап кеп күлді. Ол күліп басылғанда бет бейнесі керемет өзгеріп шыға келді, тым салмақты сөйлеп, диваннан сырғанай түсіп, сырғып кеп шебердің тізесінен құшып, оның көзіне көзін қадап, басынан сипады.



	- Қалай жапа шегіп, қандай азап көрдің, бейбақыт байғұсым менің! Оны бір мен ғана білемін. Қарашы, шашыңа ақ жіптер сабақталып, ерніңе мәңгі әжім түскен. Менің жан дегендегі жалғыз жарым, ең сүйіктім, ештеңе ойламашы. Сенің тым көп ойлауыңа тура келді ғой, енді сен үшін мен ойлайтын болам! Барлығы да қарағанда көз тоятындай тамаша болатынына мен кепілдік беремін, мына мен.

	- Мен ештеңеден қорықпаймын, Марго, - деп тіл қатты кенет шебер, сосын басын көтерді, сол сәт келіншекке ол өзі ешқашан көрмеген, бірақ болғанын жақсы білетін жайттарды жазу үстіндегі шабытты шағын елестетті, - қорықпайтын себебім, барлығын да бастан кешіріп үлгердім. Тек мен сені аяймын, Марго, сиқыр-лықтың да, қиқарлықтың да бар сыры, міне, осында, бір нәрсені қайта-қайта айтып қоймауымның себебі де содан. Ақылға кел, есіңді жи! Ауру, қайыршы адаммен өміріңді өксітудің саған не қажеті бар! Өзіңе-өзің орал! Сені аяғандықтан айтып отырмын мұны.

	- Әй, сені-ай, сені-ай, - деп дудыраған басын шайқап сыбырлады Маргарита, - қайтейін сені, күмәні көп, сенімі аз, бейбақ жан! Сен үшін кеше түн бойы тыржалаңаш қалтырап, өз табиғатымнан айырылып, жаңа кейіпке түсіп, әлденеше ай қа-раңғы қапас үйшікте отырып, тек бір-ақ нәрсе туралы - Ершалим-нің басына төнген нажағайлы бұлт туралы ойлап, жылай-жылай көзімнің жасын сарықтым. Ал енді төбеден бақыт түскенде, сен мені неге қуасың? Олар сенің көңіліңді құлазытып, жаныңды қаңыратып тастапты ғой.



	Шебердің жүрегінен кермек те нәзік бір мейірім бас көтеріп, неге екені белгісіз, Маргаританың шашына тұмсығын тығып, ағыл-тегіл жылады. Келіншек те жылай отырып, саусақтары шебердің самайында ойнап, оған былай сыбырлады:



	- Иә, ақ жіп, жіптер, көз алдымда басыңды аппақ қар жауып барады, қайтермін сені, көп азап шеккен қайран бас. Көзіңе бір қарашы өзің! Құлазыған қу шөлейт... Ал иықтарың, екеуі де ауыртпалықтан әбден жаншылған... Жарымжан ғып құртыпты ғой, құртыпты. - Маргаританың сөзінде байланыс болмай, жылаудан ол қалшылдап кетті.



	Сонда шебер көзін сүртіп, тізерлеп отырған Маргаританы көтеріп, өзі де орнынан тұрып нық сөйледі:



	- Жетті енді! Сен мені ұялтып тастадың. Бұдан былай үрей ол-пұлға әсте жол бермей, бұл мәселеге қайтып оралмаймын, ол үшін алаң болма. Екеуміздің де жан ауруының құрбаны екенімізді білемін, бәлкім жүйке дерті саған менен ауған шығар... Енді не, екеулеп жүріп, бірге көтереміз.



	Маргарита ернін кемелдің құлағына жақындатып күбір етті:



	- Саған өз өміріңмен ант етемін, жұлдызшы ұлының тапқыр шешімімен ант етемін, бәрі де ойдағыдай болады.

	- Ал енді жарайды, жарайды, - деп үн қатқан шебер жымия күліп былай деді: - Әрине, адам әбден тоналып біткен кезде екеуміз сияқты ғайыптан келер күштен медет іздейді. Олай болса құтылудың жолын о дүниеден де іздеп көрейік.

	- Міне енді, міне енді сен бұрынғы қалпыңа түсіп күліп тұрсың, - деді Маргарита, - маған осы да жетеді, ал әлгі оқымыстылық сөздеріңнің мен үшін құны бес тиын. О дүниелік пе, бұ дүниелік пе - бәрі бір емес пе. Менің ас ішкім келіп отыр.



	Ол қолынан жетектеп шеберді үстелге алып келді.



	- Мен осы астың жер астына түсіп кетпесіне, не терезеден ұшып кетпесіне сенбеймін, - деді әбден тынышталғанның өзінде.

	- Ешқайда ұшпайды.



	Дәл осы кезде терезеден жаңа бір дауыс естілді.



	- Тыныштық тілеймін сіздерге!



	Шебер дір ете қалды, кездейсоқтыққа еті өліп кеткен Маргарита айғайлап жіберді:



	- Ау, мынау Азазелло ғой! Бұның қандай жақсы болды және қандай сүйінішті! - деп, сосын шеберге сыбырлады: - Міне, көрдің ғой, бізді назардан тыс қалдырмайды, - деп есік ашуға ұмтылды.

	- Сен тым құрыса қымтансаңшы, - деді оның соңынан айғайлап шебер.

	- Оған пысқырғаным бар, - деп жауап қатты дәлізге барып қалған Маргарита.



	Азазелло міне шеберге тағзым етіп амандасып, қисық көзін жалт еткізді, ал Маргарита болса бәйек боп жатыр:



	- Келгеніңізге сондай қуаныштымын! Өмірімде дәл осылай қуанып көрген жоқ шығармын! Алайда, Азазелло, кешір, мен жалаңашпын ғой.



	Азазелло оның мазасызданбауын өтініп, өзінің жалаңаш тұрмақ, бүкіл терісі сыдырылған әйелдерді де көргенін айтып, үстел басына ықыласпен кеп отырды, алдын ала пештің қуысына қара торқаға оралған бір түйіншек қойды.

	Маргарита Азазеллоға коньяктан құйып, оны ол қағып салды. Шебер одан көз айырмай, ара-тұра үстел астының өзінің сол қолының саусақтарын шымшып қойып отырды. Бірақ шымшудан нәтиже шыққан жоқ. Азазелло ауаға сіңіп кетпеді, шынын айт-қанда, оның қажеті де жоқ еді. Аласа бойлы жалқын сары кішкентай кісіде көзінің ағы болмаса, жан шошырлық та ештеңе жоқ, сиқырсыз-ақ ондайлар бола бермей ме, киім киісі де кәдім-гідей - үстінде бешпент немесе плащ, олар екінің бірінде бар. Коньякты да ол барша жақсы адамдар сияқты әдемі ішеді екен, артынан тағам да алмайды. Ал мынау коньягыңнан шебердің басы дыңғи бастады.

	“Жоқ, Маргаританың айтқаны дұрыс екен, - деп ойлады ол. -Әрине, менің алдымда жын-перінің жаушысы отыр. Бұрнағы күні түнде Иванға өзім дәлелдеген жоқ па едім оның Патриарх тоғанында нақ ібілістің өзімен кездескенін, енді сол ойымнан шошынғаным не, гипнотизерлік, галлюционациялық бірдеңелерді көкіп былшылдағаным не?! Бұл арада қандай гипнозитерлық, қандай сиқыршылық бар.

	Ол Азазеллоны сынай қараумен болды, оның көзінде бір мәжбүрліктің нышаны, кезеңі келгенше ашылмайтын сыр пердесі бар сияқты. “Бұныкі жай сыйлай-ұрқым соғып кету үшін емес, арнайы тапсырмамен келді”, - деп түйді шебер.



	Байқампаздығы әзір өзгере қойған жоқ оның.



	Азазелло үшінші стопка коньякты қағып салса да бір қалпынан таяр емес, сөзді ол былай бастады:



	- Подвалдарың ұядай ғана жайлы екен! Бір-ақ қана сауал туады, бұл құрқылтайдың ұясында не жасауға болады?

	- Соны мен де айтып отырмын, - деп күлді кемел.

	- Сіз мені неге алаңдата бересіз, Азазелло, о ғып, бұ ғып бірдеңе жасармыз, - деді Маргарита.

	- О не дегеніңіз, о не дегеніңіз, - деп Азазеллоның даусы шығып кетті, - сізді алаңдатып, мазаңызды алу тіпті қаперімде жоқ. Мен де бірдеңе ғып лаждарсыздар деп отырмын ғой. Иә! Енді болма-ғанда ұмытып кете жаздаппын ғой, айтқандай, мессир сіздерге сәлем жолдап, өзімен бірге шағын серуен жасап қайтуға қалай қарайтындарыңызды біліп қайт деп еді, әрине, ондайды қаласа-ңыздар ғана. Ал сіздер бұған қалай қарайсыздар?



	Маргарита үстел астынан шебердің аяғын итерді.



	- Зор разылықпен қабылдаймыз тілегін, - деді шебер Азазеллоны әлі де сынай отырып, ал ол сөзін одан әрі жалғастырды:

	- Маргарита Николаевнаның да бұдан бас тартпайтынына біз сенеміз.

	- Мен бе, әлбетте бұдан бас тартпаспын, - деді аяғы шебердің аяғын қайта шалып Маргарита.

	- Ең ғажап іс болды, - деп қалды Азазелло, - осындайды өте жақсы көремін. Бір-екі дедік те келісе қойдық. Анау жолғы Александр бағындағыдай тәжікелесіп отырған жоқпыз.

	- Аһ, оны менің есіме салмаңызшы, Азазелло! Онда мен ақымақ болыппын, ол үшін мені кінәлаудың да орны жоқ, өйткені адам тылсым күшпен күнде кездесе бермейді ғой.

	- Әрине, - деп растады Азазелло, - әгарки күн сайын кездессе, жақсы болар еді ғой.

	- Шапшаңдық менің өзіме де ұнайды, - деді Маргарита танауратып, - шапшаңдық пен жалаңаштық ұнайды. Маузерден бір-ақ басқан сияқты. Ой, бұл қалай атады десейші. Жетілік жас-тықтың астында жатады, бұл сол жетеудің кез келген межелен-геніне тигізеді... - Маргарита масаңдана бастады, содан көзі жайнап кетті.

	- Әйткенмен, тағы да ұмытып барамын, әбден титықтадым, -деп Азазелло өз маңдайына салып қалды. - Мессир сіздерге сыйлық жіберген екен ғой, - деп ол шеберге тікелей бұрылып бір шөлмек шарап ұсынды. - Есіңізде болсын, бұл баяғы Иудеяның прокураторы ішкен шарап Фалерн шарабы.



	Бұндай сирек сыйлықтың Маргарита мен шебердің зор ынтасын туғызғаны әбден заңды. Азазелло табыттың қара торқа-сының бір шаршысынан көк шалған көзені шығарды. Шарапты иіскеп көріп, стақандарға құйып, терезенің нөсер алдында сөніп бара жатқан жарығына ұстады. Барлығы шараптың қанға боялғандай екенін көрді.



	- Воландтың денсаулығы үшін! - деді стақанын көтеріп Маргарита.



	Үшеуі де стақанды аузына апарып, лықылдата бір жұтты. Шебердің көз алдында нөсер алдындағы жарық замат сөне бастады, оның тынысы тарылды, өлген жерім осы екен деп ойлады. Ол өңі өліктей бозарып кеткен Маргаританың өзіне қарай қолын дәрменсіз жайып, басын үстелге сылқ еткізіп, сосын сырғып еденге түскенін көріп үлгерді.



	- Улаушы! - деп айғайлап та үлгерді шебер, Азазеллоға салу үшін үстелден пышақ алуға ұмсынды, алайда әлсіздіктен қолы дастарқаннан тайып кетті. Подвалда айналасындағының бәрі қара түске боялып, ақыры барлығының да қарасы өшті. Ол шалқасынан түсті, құлап бара жатып жазу үстелінің бұрышына соғып, самайын жаралап алды.



	Уланғандар тынышталған соң Азазелло қимылға кірісті. Ең алдымен ол терезеге қойып кетіп, әудем болмай Маргарита Николаевна тұратын жекежайға жетті. Қашанда дәл әрі мұқият Азазелло барлығы айтқандай боп орындалған, орындалмағанын тексергісі келді. Барлығы да орын-орнында, тап-тұйнақтай екен. Азазелло күйеуінің оралуын ұзақ күткен қабағы қатыңқы әйелдің өз жатын-жайынан қалай шыққанын көрді, кенеттен ол өңі бозарып, жүрегін ұстап, дәрменсіз:



	- Наташа! Біреу-міреу болса... маған! - деп айғайлап, қонақжайдың еденіне кабинетке жетпей құлап түсті.

	- Барлығы қаз-қалпында, - деді Азазелло. Көзді ашып-жұмғандай болмай, ол сұлап жатқан ашыналардың қасында болды. Маргарита бетін кілемшеге төсеп жатыр екен. Темірдей әлеуетті қолымен оны қуыршақтай аударып, жүзін жоғары, өзіне қаратып, оған тесіле үңілді. Уланғанның жүзі оның көз алдында өзгеріп сала берді. Тіпті нөсер алдындағы қаракөлеңкеде оның уақытша мыстандық шапыраштылығы мен қаталдығы, долылығы ізім-қайым болды. Марқұмның жүзі жылып жарқынданды, тістенуінің өзі жыртқыштай сұсты болмай, азап тартқан әйелдің тістенгеніне ұқсады. Сонда Азазелло оның аппақ тістерін ашып, аузына өзін улаған шараптан бірнеше тамшы тамызды. Маргарита кең тыныс алып, Азазеллоның жәрдемінсіз-ақ орнынан тұрып, отырды да әлсіз ғана:



	- Не үшін, Азазелло, саған не жаздым. Маған не жасап қой-дыңыз? - деп сұрады.



	Ол ұзыннан түсіп жатқан шеберді көріп түршігіп кетіп күбір етті:



	- Мұны мен күткен жоқ едім... Қанішер!

	- Ой, жоқ дедім ғой, жоқ, - деді Азазелло, - Қазір ол да түрегелді. Аһ, сіздер неге осыншама күйгелексіздер!



	Маргарита оған бірден сенді, өйткені жирен әзәзілдің даусы соншалық сенімді шықты. Маргарита жігерленіп орнынан атып тұрып шеберді шараппен суаруға көмектесті. Көзін ашып, тұнжырай қарап, ол соңғы сөзін өшпенділікпен қайталады:



	- Улаушы...



	- Ай! Балағат жақсы жұмысқа деген әдеттегі марапат қой, -деп жауап берді оған Азазелло. - Сіздер осы қалайша соқыр-сыздар? Көздеріңізді тезірек ашыңыздаршы.



	Сол сәт шебер орнынан көтеріліп, жан-жағын жанды, жарқын жанармен шолып:



	- Бұл жаңалық нені білдіреді? - деп сұрады.



	- Бұл сіздің уақытыңыз болды дегенді білдіреді, - деді Азазелло. - Әне күн күркіреді, естідіңіздер ме? Қас қарайды. Аттар жер тарпып, шағын бақ шайқатылып тұр. Подвалдарыңызбен қоштасыңыздар, тезірек қоштасыңыздар.

	- Ә, түсініп тұрмын, - деді көзі ашылған шебер, - сіз бізді өлтірдіңіз, біз өлікпіз. Ой, бұларың табылған ақыл! Және дер уағында атқарылған. Мен енді бәрін де түсіндім.

	- Олай болса, мархабат етіңіз, мен сізді тыңдап тұрмын-ау деймін сірә, - деді Азазелло. - Сүйіктіңіз сізді кемел шебер деп атайды, ал ойшылдар қалайша өлік болмақ? Әлде өзін тірі санау үшін сөзсіз подвалда отыру керек пе екен аурухана жейдесі мен дамбалын киіп? Ол күлкілі ғой!

	- Сіздің не айтқаныңыздың бәрін түсіндім, оны жалғастырмай-ақ қойыңыз, - деді шебер. - Сіздің айтқаныңыз мың да бір мәрте дұрыс.

	- ¥лы Воланд! - деп оған қосарлана кетті Маргарита, - ұлы Воланд! Ол менен әлдеқайда жақсы ойластырған. Тек қана роман, романды ұмытпа, - деп ескертті ол шеберге. - Қайда ұшып бара жатсаң да, романды өзіңмен бірге ала жүр.

	- Қажеті жоқ, - деп қарсылық білдірді шебер, - мен оны жатқа білемін.

	- Алайда сен оның бір де сөзін... бір де сөзін ұмытпайсың ғой, ә? - деп сұрады Маргарита ғашығының бауырына кіріп, оның жара түскен самайының қанын сүрте отырып.

	- Оған алаң болма! Мен енді ештеңені, ешқашан да ұмытпаймын, - деп жауап қатты кемел.

	- Онда от қойдық! - деп айғайлады Азазелло. От дегеніңнен барлығы басталады, отпен біз бәрін де бітіреміз.

	- От! - деп сұмдық шыңғырды Маргарита. Подвалдың терезесі сарт етті де, жел пердені бір жағына қарай түрді. Аспан ауыр күркіреп, нажағай жалт етті. Азазелло тырнақты қолын пешке тығып жіберіп, түтіні бұрқыраған шаланы алып шығып, үстелге жапқан дастарқанға от қойды. Сосын диванда жатқан бір буда ескі газеттерді жақты, содан кейін қолжазба мен терезенің пердесін өртеді. Болашақ бәйгеге масайған майталман шебер сөреде бәз бір кітапты лақтырып, оның беттері жайылып, жанып жатқан дастарқанға түсті де, от лаулай жөнелді.

	- Өртен, жан, өткен өмір!

	- Өртен, жан, кешкен қайғы! - деп айғайлады Маргарита.



	Бөлме қызыл күрең отқа оранып лапылдап жанып жатқанда,



	оның түтінімен араласып есік арқылы шыққан үшеу тас баспалдақпен жоғары көтеріліп, аулаға жетті. Одан олардың алғаш көргені үйшінің жерде отырған ас пісірушісі болды, оның айналасында шашылған картоп пен бір байлам пияз жатыр. Аспаз әйелдің жағдайы түсінікті еді. Үш қара ат сарайдың қасында пысқырып, дірілдеп, тұяғымен топырақты фонтанша атады. Маргарита атқа бірінші қарғып мінді, одан кейін Азазелло, ең соңында шебер қонды атқа. Ас пісіруші аһылап-уһілеп шоқынғалы қолын көтере беріп еді, Азазелло ат үстінен қаһарлана айғай салды:



	- Қолыңды қырқамын! - деп. Сосын ысқырып қалып еді, аттар жөке ағашының бұтақтарын сындыра-мындыра құйғып, жер бауырлаған қара бұлтқа сүңгіді де кетті. Сол сәт подвалдың терезесінен түтін будақтады. Төменнен аспаз әйелдің әлсіз, аянышты айғайы құлаққа жетті:



	- Өртеніп барамыз... Күйдік...



	Аттар бұл кезде Мәскеу шатырларынан жоғары жүйткіп бара жатқан-ды.



	- Менің қаламен қоштасқым келеді, - деп айғайлады шебер алда шауып бара жатқан Азазеллоға. Нажағай сөзінің соңын жұтып қойды. Азазелло басын изеп, атын желіске түсірді. Жүйткігендерге бұлт қарсы ұшты, бірақ жаңбыр әлі сіркіреген жоқ.



	Олар бульвардың үстімен ұшып, адамдардың сұлбасы жаңбыр-дан тасаланып қалай жүгіріп жүргенін көрді. Алғашқы тамшылар жерге түсті. Олар Грибоедов үйінен қалған түтіннің үстімен ұшты. Олар қараңғылық құшағына кірген қаланың үстімен жүйткіді. Төбелерінен нажағай жалт етті. Сосын шатырларды жасыл желек алмастырды. Жаңбыр сонда ғана сабалап, ұшып бара жатқандарды үлкен үш көбікке айналдырды.

	Маргаритаға самғау сезімі таныс болатын, ал шебер одан мақұрым, сонда да ол көздеген жерге қалай тез жеткендеріне таңданды. Ол жерде оның қоштасатын адамдары бар еді. Басқа қоштасар пенде онда жоқ. Жаңбыр шымылдығының арасынан ол Стравинский клиникасының ғимаратын бірден таныды, өзен де, оның арғы жағасындағы өзі әбден зерттеген орман да көзіне оттай басылды. Олар клиникаға тақау шоқтың алаңқайына жетіп төмен түсті.



	- Мен сіздерді осында күтемін, - деп айғайлады Азазелло қолын қалқанша қойып, жүзіне нажағай біресе жарық түсіреді, біресе сұрғылт жамылғымен көрсетпей тастайды, - қоштасыңыздар да, тезірек оралыңыздар!



	Шебер мен Маргарита ерден қарғып түсіп, тұра ұшты, аурухана бағы арқылы су көлеңкесі сияқтанып анда-санда жерден бір жылтырайды. Енді бір сәтте шебер үйреншікті қолымен №117-бөлмедегі балконның тортемірін ысырды, Маргарита оның соңынан ерді. Олар күннің күркірі мен нажағайдың шатыр-шұтыры кезінде ешкімнің көзіне түспей, ешкімге көрінбей Иванушканың бөлмесіне кірді. Шебер кереуеттің қасына тоқтады.



	- Ә, бұл сізсіз бе? Ал мен болсам, сізді сарғая күтудемін. Міне, енді сіз де келдіңіз, сыйлас көршім.



	Бұған кемел былай жауап берді:



	- Мен әзір осындамын. Бірақ, өкінішке орай, ендігі жерде сіздің көршіңіз бола алмаймын. Мен мәңгілікке ұшып барамын, мұнда сізбен қоштасып кеткелі арнайы келдім.



	- Мен мұны білген едім, өзім де осылай топшылағанмын, - деді ақыры сөйлеп Иван, сосын: - Сіз оны кездестірдіңіз бе? - деп сұрады.

	- Иә, кездестірдім, - деді шебер. - Мен сізбен қоштасып кеткелі ғана келдім, өйткені соңғы кезде сөйлесіп сырласқан жалғыз ғана адамым өзіңіз болатынсыз.



	Иванушка жарқылдап, қуанып қалды.



	- Сіздің мұнда ұшып кеп әдейі тоқтағаныңыз жақсы болды, -деді ол. - Мен өз сөзімде тұрамын, қайтып өлең жазбаймын. Мені енді басқа шаруа қызықтырып жүр. - Иванушка жымия күліп, ессіз жанарымен шеберге соқпай әлде бір жерге қарады. - Басқа бірде-ңелер жазбақ ойым бар. Білсеңіз бар ғой, осында жатқалы өте көп нәрсе түсіндім.



	Шебер бұл сөздерден терең тебіреніп, Иванушканың төсегінің шетіне отырып сөйледі:



	- Ал, міне бұл жақсы, өте жақсы. Сіз ол туралы жалғасын жазасыз.



	Иванушканың көзі ұшқын атты.



	- Ал сіз өзіңіз немене, жазбайсыз ба? - Осы арада оның басы төмен түсіп, ойлана былай деді: - Аһ иә, айтқандай, мен несіне сұрап отырмын? - Иванушка еденге тесіліп, үрейлене қарады.

	- Иә, - деді шебер, оның даусы Иванға бейтаныс әрі қатқыл боп естілді, - мен енді қайтып ол туралы жазбаймын. Басқа шаруамен шұғылданамын.



	Нөсер шуы алыстағы ысқырықты көміп кетті.



	- Сіз естіп тұрсыз ба? - деп сұрады шебер.

	- Жаңбыр шуы ғой...

	- Жоқ, бұл мені шақырып жатқаны, кететін уақытым болды, -деп баяндап, шебер төсектен тұрды.

	- Тоқтай тұрыңызшы! Тағы бір сөзім бар, - деп өтінді Иван. -Ал сіз оны таптыңыз ба? Ол сізге сол адал қалпында қалды ма?

	- Ол міне, - деп жауап қатқан шебер қабырғаны нұсқады. Ақ қабырғадан қара Маргарита бөлініп, төсекке тақау келді. Келіншек жатқан жігітке қарады, жанарынан қайғы оқылды.

	- Бейшара, бейшара, - деп үнсіз егілді Маргарита төсекке еңкейе түсіп.



	- Қандай сұлусыз, - деді Иван қызғанышсыз мұңая қарап, үнсіз аялап, - қараңызшы, сіздерде барлығы оңғарылып, жақсы боп шықты емес пе! Ал менде олай емес, - осы арада ол ойланып қап: - Әйткенмен бәлкім, солай да шығар... - деді қиялданып.

	- Солай, солай, - деп сыбырлаған Маргарита жатқан жігітке мүлдем еңкейіп, - міне, мен сізді маңдайыңыздан сүйейін, сонда сізде барлығы да ойлағаныңыздай болады... Бұл жөнінен енді маған сеніңіз, мен бәрін де көріп үлгердім, бәрін де білемін.

	Жатқан жігіт оны мойнынан қос қолдап құшақтай алып, келіншек оның маңдайынан сүйді.

	- Қош бол, шәкірт! - деді шебер естілер-естілмес етіп, сосын ауаға сіңіп жүре берді. Онымен бірге Маргарита да ғайып болды. Балконның тортемірі де жабылды.



	Иванушка беймазалана бастады. Төсегіне отырып, жан-жағына алақтай қарады, қатты күрсініп, өзімен-өзі сөйлесіп, тұрып кетті. Нажағайлы нөсер барған сайын күшейіп үдей түсті, зайыры сол да көңілді қобалжытса керек. Тұрақты тыныштыққа үйренген оған есіктің сыртындағы дауыстар мен дамылсыз жүріс-тұрыс та әсер етіп, мазаласа керек.



	- Прасковья Федоровна! - деп шақырды ол күйгелектене қалшылдап.



	Прасковья Федоровна бұл кезде бөлмеге еніп, Иванушкаға сұраулы кейіппен үрейлене қарап тұрған-ды.



	- Не? Не болып қалды? - деп сұрады ол, - нажағай мазалап жатыр ма? Онда оқа емес, оқа емес... Қазір сізге көмектесеміз. Қазір докторды шақырамын.

	- Жо-жоқ, Прасковья Федоровна докторды шақырудың керегі жоқ, - деді Иванушка Прасковья Федоровнаға емес, қабырғаға мазасыздана қарап, - менде алып-жұлып бара жатқан ерекше ештеңе жоқ. Енді өзіме-өзім келемін ғой, оған бола қорықпаңыз. Сіз одан да маған мынаны айтыңызшы, - деп жалына өтінді Иван,

	- мынау қатар тұрған он сегізінші бөлмеде тап қазір не болды?

	- Он сегізінші дейсің бе? - деп қайта сұраған Прасковья Федоровнаның көзі бір орнында тұрмай қыдырып кетті, - онда ештеңе де болған жоқ. - Бірақ оның даусы жасанды еді, соны табанда аңғарған Иван былай деді:

	- Е, Прасковья Федоровна! Сіз сондай шыншыл адам едіңіз. Немене, мен құтырып кетеді деп ойлайсыз ба? Жоқ, Прасковья Федоровна, ондай болмайды. Сіз одан да турасын айтыңыз. Мен қабырғаның аржағындағыны түгел сезіп жатырмын ғой.

	- Сіздің көршіңіз қазір ғана қайтыс болды, - деп күбір етті Прасковья Федоровна өзінің шыншылдығы мен қайырымды-лығынан аса алмай ақиқатын айтып, сосын нажағай жарығына оранып Иванушкаға үрейлене қарады. Алайда Иванушкада айта қалардай оғаш ештеңе болған жоқ. Ол өзіндік мағына беріп саусағын шошайтты да былай деді:

	- Соны өзім де біліп едім! Прасковья Ивановна, қалада қазір тағы да бір адам қайтыс болды. Тіпті мен оның кім екенін де білемін,



	- деп Иванушка жұмбақтай жымиып күлді. - Ол әйел адам.





Отыз бірінші тарау


	ВОРОБЬЕВ ТАУЛАРЫНДА



	Нажағай із-түзсіз ғайып болып, бүкіл Мәскеудің үстінен садақ-тай иіліп аспанда түрлі түсті кемпірқосақ керіліп кеп Мәскеу өзенінен су ішті. Тауда екі шоқ орманның арасындағы биікте үш күңгірт сұлба көрінді. Ерттелген үш қара аттың үстінде өзеннің аржағына қанатын кең жайған қалаға, күн сынықтарын шағылыстырып батысқа қарап тұрған мың сан терезелерге, Қыздар монастырінің сарғыш мұнараларына көз алмай тесіліп Воланд, Коровьев және Бегемот отырды.

	Ауада шу естіліп, қара плащының етегінен ұстағандай шебер мен Маргарита бірге ұшып келген Азазелло күтіп тұрған топтың қасына кеп түсті.



	- Сіздерді мазалауға тура келді, Маргарита Николаевна және шебер, - деп сөз бастады сәл-пәл үнсіздіктен кейін Воланд, -алайда маған кінә артпайтын шығырсыздар. Бұл жөнінде өкінеді деп және ойламаймын. Олай болса, қаламен қоштасыңыз, - деп ол бір ғана шеберге қарады. - Біздің уақытымыз болды. - Воланд аузы кең қара қолғап киген қолын өзеннің аржағындағы қисапсыз күн сынықтарын балқытып жатқан терезелерге, сол күншелердің үстіндегі қаланы күнұзақ қайнатқан бу мен түтін, тұманға нұсқады.



	Шебер ерден домалай түсіп, тұрғандарды тастай беріп, жотаның жарына қарай жүгірді. Қара плащты жер сүйретіп өзімен бірге бара жатты. Шебер таңырқап қаланы шола бастады. Алғашқы бетте жүректі сыздататын бір мұң пайда болды, алайда ол тез тарап, тәтті бір үреймен, қаңғыма сыған толғанысымен алмасты.



	- Мәңгіге! Мұны ой елегінде екшеу керек! - деп сыбырлады шебер, сосын жарылып кеткен, кебу ернін жалады. Ол тың тыңда-ғандай болып, замат көңілінде не бұрқанып жатқанын байқағысы келді. Өзіне білінгеніндей, оның тебіренісі терең де кекті өкпе-ренішке ұласқан секілденді. Бірақ ол сезім де тұрақты болмай, неге екені белгісіз, өркөкірек немқұрайдылықпен алмасты, ал ол тұрақты тыныштық болжамымен ауысты.

	Шабандоздар тобы шеберді үн-түнсіз күтті. Олар жар басындағы ұзын қара сұлбаның ыммен қимылдап, бүкіл қаланы жанарына сыйғызғысы келгендей, шеті-шегін түгел қамтуға тырысқандай басын қақшита көтеріп, кенет аяғының астындағы қураған шөпті зерттегендей төмен түскеніне кірпік қақпай қарап тұрды.

	Үнсіздікті зерігіп кеткен Бегемот бұзды:



	- Маған рұқсат беріңізші, мэтр, қоштасу рәсімі ретінде бәйге алдында бір ысқырайын!



	- Сен бикені шошытып алуың мүмкін, - деп жауап қатты Воланд, - оның үстіне бүгін жасаған бейбастықтығыңның біткенін ұмытпа.

	- Ой, жоқ, жоқ, мессир, - деп үн қатты амазонка құсап бір бүйірлеп, көйлегінің артқы етегі жер сүзіп ерде отырған Маргарита, - рұқсат етіңіз, ысқырсын. Алыс жолдың алдында мені мұң меңдеуге айналды. Мұндайда мұң басуы заңды ғой, рас емес пе, мессир, тіпті ұзын жолдың ақырында бақыт күтіп тұрса да адам алаңдайды ғой. Ол бізді бір күлдірсінші, әйтпесе бұл көз жасымен аяқталып, жолға шығар алдында бәрі бүлініп кетер.



	Воланд Бегемотқа иек қақты да, ол жаны кіріп, ерден қарғып түсіп, саусағын аузына салып, ұртын томпайтып, ысқырып кеп берді. Маргаританың құлағы күмбірлеп кетті. Аты аспанға шапшып, шоқтағы ағаштардың қу бұтақтары құлап, қарғалар мен торғайлардың тұтас үйірі ұшып шықты, тозаңнан құйын тұрып, өзенге қарай ұйтқыды, айлақтың жанынан жанай өтіп бара жатқан өзен трамвайындағы жолаушылардың бірнеше кепкесі ұшып суға түсті. ЬІсқырықтан шебер де дір ете қалды, бірақ бұрылған жоқ, бұрынғыдан да жұлқына қимылдап, мазасызданып қолын аспанға көтерді, бейне бір қаланы қорқытқан саңайлы. Бегемот жан-жағына масаттана қарады.



	- Ысқыруын ысқырдың, оған дауым жоқ, - деп ілтипатпен атап өтті Коровьев кішіпейілділік танытып, - шынында да ысқырып бердің, бірақ әділіне көшсек, ысқырығың орташа ғана болды.

	- Мен өйткені регент емеспін ғой, - деп өрлене әрі өкпелей жауап қатқан Бегемот ойламаған жерде Маргаритаға көз қысып қалды.

	- Кәне, ескі әдет бойынша мен де бір ысқырып көрейінші, -деп Коровьев қолын сүртіп, саусақтарын үрледі.

	- Ал сен байқа, байқап ысқыр, - деген Воландтың қатқыл үні естілді, - бір мүшеңді бүлдіріп алып жүрме.

	- Мессир, сеніңіз, - деп үн қатқан Коровьев қолын жүрегіне қойды. - Қылжақтаған соң қылжақты да жеріне жеткізу керек қой. - Ол кенет жоғары созылды, бейне бір резеңке сияқты, оң қолының саусақтарынан жұмбақ бір бейнелер жасады, сосын бұранда құсап бұратылды, кенет шыр айналып ысқырып кеп жіберді.



	Бұл ысқырықты Маргарита естіген жоқ, бірақ оның асау атымен қоса оны саржандай жерге аулақ атып жібергенін көрді. Оның жанында емен ағашы түп-тамырымен қопарылып, өзенге дейінгі жер түгел опырылып қалыпты. Жағаның бір бөлігі айлағымен, мейрамханасымен өзеннің ортасына барып ошарылған. Өзеннің суы қайнап тасып, аспанға шапшып жатыр, ал қарсыдағы жасыл, ойпаң жаға жолаушыларының бәрі сау-сәламат өзен трамвайын жай ғана шайқайды. Маргаританың осқырынған атының аяғы астында Фаготтың ысқырығынан жүрегі ұшып өлген ұзақ қарға жатыр. Бұл ысқырық шеберді де шошытты. Ол басын ұстай алып, өзін күткен серіктерінің тобына қарай қайта жүгірді.



	- Ал енді не? - деді оған ат үстінде биік тұрған Воланд, - барлық есеп төленді ме? Қоштасып болған шығарсыз?



	- Иә, қоштастым, - деп жауап қатқан шебер тынышталып, Воландтың жүзіне батыл әрі тура қарады.



	Сол сәт тауларды керней үніндей күшті Воландтың даусы жаңғырықтырды.



	- Уақыт болды!!



	Оған Бегемоттың қатты ысқырығы мен қарқылдаған күлкісі қосылды.



	Аттар жұлқи жөнелді де, жоғары көтеріліп, жүйтки тартты, Маргарита құтырған атының ауыздық орнына мундуштук тістеп, сорып келе жатқанын сезді. Воландтың плащы жайылып, салт аттылардың басын түгел бүркеп, екі кештің арасында күллі аспанды жаба бастады. Қара жамылған бір сәт бір жағына ауғанда Маргарита құйғытып шауып бара жатып артына бұрылып қарағанда, түрлі түсті мұнараларды, оларды айналып ұшып жүрген аэропланды былай қойып, қаланың өзі болмай шықты, ол жер астына түсіп кетіп, артында тек тұман ғана қалған тәрізді.





Отыз екінші тарау


	МАРХАБАТ ЖӘНЕ МӘҢГІ МЕКЕН



	Құдая, құдайлар, құдайлар! Кешкісін жер қандай жабырқау! Ми-батпақтың үстіне түскен тұман қандай тылсым! Бұл тұманның арасында кім көп қаңғыды екен, ажал алдында кім көп қиналды екен, мойнына шамадан тыс жүк артып, бұл жұмыр жердің үстімен кім көп ұшты екен, міне, сол ғана бәрін білсе керек. Мұны және шаршап-шалдыққан біледі. Міне, сол ғана бұл жердің тұманын, ми-батпағын, өзен-көлін өкінішсіз тастап, өлімнің құшағына зілсіз жүрекпен, қамсыз көңілмен беріледі, әлбетте, тек сол ғана “оны тыныштандырады”.

	Сиқырлы қара аттар, олар да танауратып, шабандоздарын баяу тартып келеді, болмай қоймайтын түн оларды қуып жетуге таяу. Соны ту сыртымен сезген жақ жаппас Бегемот та тырнағымен ерге жабысып, құйрығын күдірейтіп, салмақтымсып үнсіз ұшып келеді. Түн қара желеңімен ормандар мен шабандоздарды бүркеп, түу алыс төменде қажетсіз оттарды жақты, олар енді Маргаритаға да, шеберге де қажетсіз, қызықсыз әрі жат, бөтен оттар. Түн салт аттылар легін қуып жетіп, оларға төбеден төнді, мұңайған аспанның бірде ана, бірде мына жеріне жұлдыздырдың ақ дағын септі.

	Түн қоюланып, үзеңгілесе құйғытып, шауып келе жатқандардың шапанына жармасып, иықтарынан жұлып алып, айласын әшкереледі. Салқын жел желпіген Маргарита көзін ашқанда, мақсатына қарай ұшып бара жатқандардың бәрінің бейнесі қалай өзгеретінін көрді. Қарсы алдынан орманның шетінен толған ай қызарып шыққанда, барлық қулық-сұмдық алдау-арбау ғайып болды, тұрақсыз сиқырлы киім ми-батпаққа батып, тұманға сіңді.



	Воландпен қатар шебердің сүйіктісінің оң қолы жағында ұшып келе жатқан кешегі ешқандай аудармашыны қажет етпейтін құпия консультанттың жанындағы аудармашымын деп жұртты алдап жүрген Коровьев-Фаготты дәл қазір тану екі талай. Воробьев тауларынан цирктің жамау-жасқау киімімен Коровьев-Фагот деген есіммен аттанған кісі қазір тізгінінің алтын шынжыры баяу шылдырап, қара-күлгін киім киген, ешқашан жымимайтын қабағы қарс жабылған сері болып самғап келеді. Иегін кеудесіне тіреп алған ол айға да қараған жоқ, астында жатқан жерге де қараған жоқ, өз ойымен өзі болып, Воландпен қатар келе жатыр.



	- Ол неге бұлай өзгеріп кетті? - деп сұрады Маргарита желдің гуілі астында баяу сөйлеп Воландтан.

	- Бұл серің баяғыда бір сәтсіз қылжақтаған-ды, - деп жауап берді бетін Маргаритаға бұрып көзі баяу алаулаған Воланд. - Оның теріс-шалыс шығармалары жарық пен түнек туралы онша жақсы түсінік бермеді. Сондықтан бұл сабазға өзі ойлағаннан да көбірек қалжыңдап, сайқымазағын үдете түсуге тура келді. Ал бүгін сол есеп айырысатын түн ғой. Сері бүгін өз есебін түгел төлеп, жауып келе жатыр.



	Түн Бегемоттың да түгі қалың құйрығы мен үстіндегі жүнін жұлып, ми-батпаққа лақтырып тастады. Мысық боп, түнек кінәздарының көңілін тауып жүрген күлдіргің жүдеубас бозбала, әлемде бұрын-соңды теңдесі болмаған атышулы жас пері-сайқымазақтың өзі екен. Енді ол тынышталып, жас өңін ай нұрына жуып келе жатыр.

	Бір бүйірден сауыт-сайманы болаттай жарқылдап Азазелло ұшып келеді. Ай оның да бет пішінін өзгерткен. Ақсиған сұмпайы азуы із-түзсіз жоғалыпты, көзінің шапырашы да жасанды болып шықты. Азазеллоның екі көзі де бірдей қара қылаусыз, жүзі аққұба, салқын, сұсты екен. Енді ол елсіз-күнсіз шөлдің дәуперісі, қаныпезер қарақшысы боп ұшып келеді.

	Маргарита өзін көре алмады, бірақ шебердің қалай өзгергенін байқады. Оның шашы ай жарығымен ағарып, артқы жағы бұрым боп өріліп, желмен желпілдеп келеді. Жел шебердің аяғынан плащын үрлеп түсіргенде оның саптама етік киіп, шпоры жұлдыздай бірде сөніп, бірде жанып жарқ-жұрқ етіп келе жатқанын көрді. Ол жас періге ұқсап, жақсы танитын сүйіктісіндей айдан көз алмай жымиып, №118-бөлмедегі әдетінше өзімен-өзі сөйлесіп, күбірлеп келеді.

	Ақыр аяғында Воланд та өзінің шын кейпіне түсіп самғай бастады. Маргарита оның ұстаған тізгіні неден жасалғанын айта алмас еді, ай нұрынан өрілген шынжыр болар деп ойлады, ал атының өзі түнектің бір бөлегі сияқты жалы шудаланған бұлт та, шабандоздың шпоры жұлдыздардың ақ дағы іспетті.

	Осылай олар төмендегі жер бедерінің өзі өзгергенше үнсіз ұзақ ұшты. Мұңлы ормандар жердегі қараңғылыққа жұтылып, өзендердің күңгірт бұрымын өзімен бірге ала кетті. Төменде көне заманнан қалған дәу тастар жалтырады, олардың арасындағы қуыстар қарауытты, оларға жарық түспейтіні бесенеден белгілі.

	Воландтың құлазыған биік құздың жайпақ тастақты жеріне әкеп тоқтатты, одан әрі шабандоздар атын аяңға түсіріп, тұяқтардың тақта тастарды тағасымен қалай қашап дүрсілеткені естіліп тұрды. Алаңқайға ай ашық жасыл сәулесін төгіп, Маргарита тақыр жерде тұрған орынтақты, онда отырған адамның ақ сұлбасын көрді. Оған отырған кісі керең немесе терең ойға шомған адамдай көрінді. Ол аттардың тастақ жерді қалай дүбірлеткенін есітпеген кейіп танытты, шабандоздар да оны мазаламай, тек жақындай түсті.



	Ай Маргаритаға жақсы көмектесіп, ең тәуір электр шамынан артық жарық түсірді. Маргарита отырған адамның қолын уқалап зағип көзін айдың табағына қадап отырғанын байқады. Енді Маргарита ауыр тас орынтақтың қасында айдың иесі құсап маза-сызданып көз алмай тайшадай, құлағы тікірейген дәу қара иттің жатқанын анық көрді.



	Отырғанның аяғы астында сынған көзінің сынықтары, кеппейтін қаракүрең бірдеңе көлкіп жатыр.



	Шабандоздар аттарын тоқтатты.



	- Сіздің романыңыз оқылды, - деді Воланд сөзін шеберге арнап, - тек бір ауыз ғана сөз айтты, өкінішке орай, шығармаңыз аяқталмапты. Міне, сондықтан да өзіңізге қаһарманыңызды көрсетсек деп едік. Ол осынау алаңқайда екі мың жылға жуық ұйықтап отыр, алайда толған ай келгенде, өзің көргендей оны ұйқысыздық азапқа түсіреді. Ұйқысыздық оның өзін ғана емес, адал сақшысы - итін де азаптайды, Егер дұрыс айтылса, қорқақтық - ең ауыр кесел, бұл жөнінен иттің еш кінәсі жоқ. Төбеттің жалғыз-ақ қорқатыны осы нажағай. Ал олай болса, кім кімді сүйсе де, әрине, шын сүйсе, соның тағдырын да бөлісуі керек.



	- Ол не айтып тұр? - деп сұрады Маргарита, оның мейлінше байсалды жүзінен қайғыға ортақтасудың буалдыр түтіні білінді.

	- Ол былай дейді, - деген Воландтың даусы шықты, - ай туғанда тынышым қашады дейді, лауазымым нашар дейді - айтатыны осы ғана. Осы сөздерді ол бағзыдан бері ұйықтай алмағанда айтады, ал ұйықтағанда тек айлы жолды ғана көреді, сол жолмен тартып отырып, тұтқын Га-Ноцримен әңгімелескісі келеді, өйткені оның көктемгі нисан айының он сегізінші жұлдызында айта алмай қалған сөзі бар көрінеді. Әйткенмен сол жолға шығудың бір сәті түспей-ақ қойса керек, өйткені оған келер, көмек берер ешкім жоқ. Сондықтан, амал қанша, өзіңмен-өзің сөйлесуіңе тура келеді. Айтқандай, ненің болсын түрленуі, алуандануы керек қой, ол өзінің ай туралы сөзіне дүниедегі ең жеккөретіні өлмей мәңгі жасау мен құлақ естіп, көз көрмеген даңқ екенін қосып қояды. Тіпті өз тағдырын алба-жұлба қаңғыбас Левий Матвеймен құлшына айырбастағысы келетінін нығарлай түседі.



	- Бір айға бола он екі мың айды құрбан қылу деген тым аса кеткендік емес пе? - деп қалды Маргарита.

	- Фриданың уақиғасы қайталанып отыр, - деді Воланд, - бірақ, Маргарита, өзіңізді-өзіңіз қобалжытпаңыз. Барлығы да дұрыс болады, әлемнің өзі осыған негізделген.

	- Босатыңыз оны, - деп кенет Маргаританың ышқына айқайлағаны сондай, мыстан болған кезіндегідей сол ащы айқайдан таудың тастары домалап, текшелер арқылы жер-көкті жаңғы-рықтырып түпсіз терең шыңырауға құлады. Алайда Маргарита таудағы бұл күркіреудің тастардың құлағанынан болғанын, әлде ібілістің күлкісінен туғанын тап басып айта алмады. Қалай болғанмен Маргаритаға қарап қойып, Воланд күліп тұр еді.

	- Тауда айғайлауға болмайды, - деді ол, - тастардың құлауына ол бәрібір үйренген, бұл оны алаңдата алмайды. Сізге оны босат деп сұраудың керегі жоқ, өйткені ондай өтінішті ол өзі әңгімелесуге соншалық құлшынған жан да айтқан, Маргарита, -Осы арада Воланд кемелге қайта бұрылып былай деді: - Ал енді сіз романыңызды бір-ақ сөйлеммен бітіруіңізге болады.



	Шебер отырған прокураторға қарап қимылсыз тұрып осыны көптен күткендей еді. Ол екі алақанын аузына қалай ұстап елсіз-күнсіз-орман-нусыз тауларды жаңғырықтырып бар даусымен айғай салды:



	- Азатсың! Азатсың! Ол сені күтіп тұр!



	Таулар шебердің айғайын жаңғырық емес, күннің күркіріне айналдырып, сол сатыр-сұтырдан таулардың өзі талқан болды. Қарғыс атқан жақпар тасты қабырғалар құлап түсті. Алаңқайда жалғыз-ақ тас орынтақ қана қалды. Тас қабырғалар сырғып түскен түпсіз шыңырауда сан мың айлар бойы мәуелеп өскен бақтағы жарқ-жұрқ еткен алтын адамдары бар ұлан-ғайыр қала өртенді. Прокуратордың көз майын таусып көп күткен айлы жолы тура әлгі бақтан тартылмаушы ма еді, оны бойлап бірінші боп жүгіруге ұмтылған құлағы тікірейген төбет еді ғой. Қызыл астарлы ақ плащ киген адам орынтақтан көтеріліп, қырылдаған дауыспен бірдеңе деп айқайлады. Оның жылап тұрғанын немесе күліп тұрғанын және не айғайлағанын айыру қиын еді. Ізінше сенімді сақшысының соңынан сол айлы жолмен прокуратордың да еңкілдеп жүгіріп бара жатқаны ғана көзге шалынды.



	- Мен де соның соңынан кетейін бе? - деп сұрады беймаза шебер, тізгінін қағып.

	- Жоқ, - деді Воланд, - біткен адамның ізін қуып қажеті қанша?

	- Демек, ол ана жаққа аттанды ғой? - деп сұрады артқа бұрылып кейінгі жақты, әлгі әзірде өздері тастап шыққан сарғыш мұнарлы монастырьлері, күн сынықтарын жалтыратқан әйнектері бар алыс қалған қаланы нұсқап.

	- Жоқ, ол да емес, - деп жауап қатты Воланд, оның дауысы гүрілдеп, жартастарды жаңғырықтырды, - қиялшыл хас шебер! Өзіңіз ойлап тапқан және жаңа ғана өзіңіз босатып жіберген қаһарман көруге соншалық құлшынған жан сіздің романыңызды оқып шықты. - Осы арада Воланд Маргаритаға бұрылды. -Маргарита Николаевна! Сіздің шебер үшін ойлап тапқан ең әйбат болашағыңызға сенбеуге әсте болмайды, бірақ та Иешуаның өтінішімен сіздерге мен ұсынатын болашақ одан да жақсы, оларды енді тастаңдар, - деді Воланд өз ернінен шебердің ерніне еңкейіп, кетіп қалған прокуратордың соңынан иек қағып, - оларға бөгет болмайық. Бәлкім олар бірі болмаса біріне келісіп те қалар, - деп Воланд Ершалим жаққа қолын сілтеп еді, қала сөніп қалды.

	- Анау жақ та солай сөнді, - деп Воланд артқы жақты нұсқады, - подвалда сіздер істейтін не бар! - Сол сәт әйнектердегі күннің сынықтары да жалп етіп сөнді. - Қажеті не? - деп Воланд сөзін майдалап, сендіре жалғады. - О, қиялшылдың қиялшылы, романтик шебер, сіздің жаңа гүлдеп келе жатқан шие ағашының саясында сүйгеніңізбен қалайша күндіз серуендеп, кешкісін Шуберттің музыкасын тыңдағыңыз келмейді? Шырағдан жағып, қаздың қауырсынымен жазу қалайша сізді сүйсіндірмейді? Фауст құсап сұйық зат құйылған ұзын мойын ыдысқа үңіліп, жасанды жаңа адам жасап шығарсам деп қалай армандамайсыз? Солай қарай, солай қарай тарту керек. Онда сіздерді самаладай үй мен қарт қызметші күтіп тұр, шырақтары жанған, ұзамай сөнеді олар, өйткені сіздер дереу күннің шыққанын қарсы аласыздар. Шебер, міне мынау жолмен, мынау жолмен жүріңіздер. Қош болыңыздар! Менің уақытым болды.



	- Қош болыңыз! - деп бір дауыспен айғайлап жауап қайтарды Маргарита мен шебер Воландқа. Қара Воланд алды-артына қарамай, жол да талғамай қараңғыға қойды да кетті, оның ізімен улап-шулап нөкерлері тартты. Айналада алаңқай да, жартастар да, айлы жол да, Ершалим де жоқ. Қара аттар да ғайып болды. Шебер мен Маргарита уәде етілген күннің шығысын көрді. Күн тікелей түн ортасындағы айдан кейін іле-ақ шықты. Шебер өз сүйіктісімен таңғы шапақтың алғашқы жалқынында қыналы тас көпірмен келе жатты. Одан да асты. Жылғаны артқа сап адал ғашықтар тастақ жолмен келеді.

	- Жым-жырттыққа құлақ түр, - деді Маргарита шеберге, оның жалаң аяғының астынан тек құм сусылы ғана естілді, құлақ түріп тыңда да, өзіңе өмір бойы бұйырмаған тыныштықтан ләззат ал, рақаттан. Әне қарашы алдыңда саған сыйлық ретінде берілген мәңгілік үйің тұр. Мен оның венециялық терезесін де көріп тұрмын, бұйраланған жүзім шоқтары шатырға дейін бойлап барады. Міне, сенің үйің, сенің мәңгілік үйің. Кешкісін саған өзің жақсы көретін, өзің ынта қоятын, өзіңді мазаламайтын кісілер келеді. Олар саған ән салып, күй тартып береді, шырағдандардың бәрі жанғанда үйдің қалай жарқырап кеткенін көресің. Сен өзіңнің тер сіңген мәңгі тақияңды киіп жатасың, ерніңе күлкі үйіріп ұйықтайсың. Ұйқы саған әл беріп, сен даналарша ойлайтын боласың. Ал мені енді қуып жібере алмайсың. Сенің ұйқыңды мен сақтап, мен қорғайтын боламын.



	Шебермен бірге өздерінің мәңгілік үйін бетке алып келе жатып Маргарита осылай деді, кемелге келіншегінің сөзі жаңа ғана артта қалған жылғада сарқырап ағып жатқан бұлақ суындай сылдырап, толассыз ағытылғандай боп көрінді. Шебердің тұрмыс инесі шабақтап маза бермеген беймаза зерде-жады сөне бастады. Әлгінде ғана өзі жасаған қаһарманын өзі босатып жібергендей, бұны да біреу бостандыққа шығарғандай көрінді шеберге. Оның қаһарманы, жексенбіге қараған түні кешірім жасалған жұлдызшы-корольдің ұлы, Иудеяның қатыгез бесінші прокураторы, шабандоз Понтий Пилат қайтып оралмайтындай болып шеті-шегі жоқ ғайыпқа кетті.





э п и л о г




	Әйткенмен де, сенбінің кешінде күн батар алдында Воланд нөкерлерімен бірге Воробьев тауларында астананы тастай қашып, ғайып болғаннан кейін Мәскеуде одан әрі не болды?

	¥зақ уақыт бойы күллі астанада адам айтса нанғысыз өсек-аяңның құлақ сарсытар гуілі бір толастамай, олардың шалғай шеттегі провинцияның меңіреу түкпірлеріне дейін тез тарағаны туралы айтудың қажеті де болмас, ол сыбыстарды қайталаудың өзі жүрек айнытады.

	Осынау ақиқат жолдарды жазушының өзі Феодосияға бара жатып, Мәскеуде екі мың адам театрдан сөздің дәл мағынасында тыржалаңаш шығып, үйді үйіне такси жалдап сол күйінде барғаны туралы әңгімені өз құлағымен естіді.



	“Тылсым күш...” деген сыбыр сүтке тұрған кезектерде, трамвайларда, дүкендер мен пәтерлерде, асүйлер мен пойыздарда, саяжайлар мен алыс сапарларда, стансалар мен бекеттерде, тіпті жағажайларда да естіліп жатты.

	Ой-өрісі кең, барынша мәдениетті адамдар астанаға келіп естіген тылсым күш туралы алып-қашты әңгімелерге әсте қатыспағаны, қайта оған күліп, сыбысқа сенушілерді ақылға шақырғаны сөзсіз. Алайда болған істің бояуы сіңбей қоя ма, мәнісін түсіндіріп бермей одан құтыла алмайсың: біреулердің астанаға келіп-кеткені анық болса керек. Оған Грибоедов үйінің күйген орны, басқа да бүлінген көптеген заттар айқын айғақ.

	Мәдениетті адамдар зерттеудің көзқарасын қолдап, мұны өз өнерін жетік білетін гипнозшылар мен көзбояушылардың жұмысы деп бағалады.

	Әрине, оларды ұстау жөніндегі жедел де батыл шаралар Мәскеуде де, оның сырты мен шалғай шетте жүргізілудей жүргізілді, алайда өкінішке орай еш нәтиже бермеді. Өзін Воланд атаған жан бүкіл шашбаушылармен бірге ғайып болды, қайтып Мәскеуге жоламады, ешқайда қарасын көрсеткен жоқ, бар-жоғын мүлдем білдірмей кетті. Содан кейін ол шетелге қашып кетті деген болжамдардың болуы да заңды ғой, бірақ ешқайдан оның ізі қайтып білінбеді.

	Оның ісі жөніндегі тергеу ұзақ жалғасып, көпке созылды. Қалай дегенмен де бұл іс сұмдық жан түршігерлік болды ғой. Өртеніп кеткен төрт үй мен есінен адасқан жүздеген жандарды айтпағанда, төрт адам өлді ғой. Олардың екеуі жөнінде нақты айтуға болады: Біріншісі Берлиоз да, екіншісі әлгі Мәскеудің әсем жерлерін шетелдіктерге таныстыру жөніндегі бюроның бей-бақыт қызметкері барон Майгель. Олар енді өлтірілді ғой. Екіншісінің күйген сүйектері Садовая көшесіндегі №50 пәтерде шыққан өртті сөндіру кезінде табылды. Иә, құрбандар болды ғой, бірақ олар әлі де тергеуді талап етеді.

	Алайда Воланд астанадан кеткеннен кейін де құрбандар болды, астана-дағы ол құрбандыққа, айтуға да ұят, кілең қара мысықтар ілікті.

	Шамамен, адамға адал, ешкімге қиянаты жоқ осынау хайуандардың жүз шақтысы әр жерде атылып, басқа да жолдармен құртылды. Он беске тарта мысық адам қарағысыз күйге келтіріліп, әр қаланың милиция бөлімдеріне әкеп тасталды. Мәселен, Армавирде ешқандай кінәсі жоқ хайуандардың біреуін бір азамат милицияға алдыңғы екі аяғын байлап-матап алып келген.

	Әлгі азамат бұл мысықты түйе жапыраққа ұрлана қарап тұрған жерінен ұстап алыпты (мысық байғұстардың түрі осындай болса, лажың қанша. Бұл олардың кеселді қырсықтығынан емес, өздерінен күштілерден, яғни адамдар мен иттерден қорыққанынан туған дағды. Басқалардан залал көріп, таяқ жеп қалмас үшін жан-жағына ұрлана қарап сақтық жасамаса болмайды. Бұл арада мысықтың еш кінәсі жоқ).

	Мысықтың үстіне құлай кетіп, аяғын буу үшін мойнынан галстугын шешіп жатып ызалана бұрқ етіп:



	- Иә, демек, сиқыршы мырза Армавирге де келіп қалған екен ғой. Ал мұнда сендерден ешкім қорықпайды. Сондықтан сақау болып алдамаңдар. Сендердің қандай құс екендеріңді білетін болдық, - деді білгішсінген азамат.



	Бейшара хайуанды жасыл галстукпен буылған алдыңғы аяғынан ұстап милицияға сүйреп әкеле жатқан азамат оны артқы аяғыңмен жүгіріп отыр деп теуіп те қалды.



	- Сендер әдейі ақымақтануды доғарыңдар, - деп айғайлады алқалап ысқырып жүрген балалардың арасында әлгі азамат, - қулығыңа енді жол жоқ. Басқалар қалай жүрсе, сен де солай жүр.



	Қара мысық тек мұңлы көзін жыпықтатады. Табиғаты сөзден мақұрым қалдырған бейшара хайуанда ақталар тіл жоқ. Байғұстың бірінші құтқару-шысы - милиция, содан кейін иесі, біраз жасқа келіп қалған қадірменді жесір кемпір болды. Мысық бөлімшеге әкелінісімен, ондағылар азаматтың аузынан арақ иісі мүңкіп тұрғанын байқап, оның айғақ куәлігіне күмәндана қарады. Бұл кезде көршілерінен мысығын біреу ұстап алып кеткенін естіген кемпір милицияға тұра жүгіріп, әйтеуір уақытында үлгереді. Ол мысығына мақтауды үйіп-төгеді дерсің, он бес жыл бойы білетінін, соқырынан алып өсіргенін, оған өзіндей сенетінін, ешқандай жағымсыз қылығы болмағанын, өмірі Мәскеу дегеніңе бармағанын баяндады. Қалай туды, солай Армавирде өсті, тышқан аулауды да осында үйренді.

	Мысық маталған аяғы шешіліп, қожайынына қайтарылды, рас, қайғының дәмін біраз татып, қателік пен қысастықтың іс жүзінде не екенін көріп қайтты.

	Жалғыз мысықтар ғана емес, азын-аулақ ыңғайсыздықтар кейбір кісілердің де басын шалды. Бірнеше адам тұтқындалды да. Аз уақыттың ішінде ұсталғандардың арасында: Ленинградтан - Вольман мен Вольпер деген азаматтар, Саратов, Киев және Харьковтан - үш Володин, Қазаннан -Волох, ал Пензадан, неге екені белгісіз, - химия ғылымдарының кандидаты Ветчикевич... болды. Рас, оның бойы ересен ұзын, өзі қараторы, қара қас болатын.

	Олардан тыс әр жерде тоғыз Коровиндер, төрт Коровкиндер және екі Караваевтар қолға түсті.

	Бәз-бір азаматты Белград стансасында Севастополь пойызынан қолын байлап түсіріп алады. Ол азамат келе жатқан жолаушыларға карта ойынынан фокус көрсетіп көңіл ауламақ болады.

	Ярославльда дәл түскі астың кезінде мейрамханаға жөндетуге берген примусын қолына ұстап бір азамат кіреді. Оны көруі-ақ мұң екен, екі швейцар киімілгіштегі күзет орнын тастап тұра қашады, олардың соңынан дүркіреп мейрамхананың бүкіл келермендері мен қызметшілері жүгіреді. Сол дүрбелеңде кассир келіншектің күллі табысы жоғалып кетеді.

	Қайсыбірі есіңде тұрсын, мұндай-мұндайлар аз кездескен жоқ. Талай бастар қатып, талай милар ашыды.

	Тағы, тағы да тергеуге әділдігін беру ләзім. Қңілмыскерлерді ұстау үшін ғана емес, олардың не бүлдіргенін түсіндіру үшін де қолдан келгеннің бәрі жасалады. Барлығы да баяндап түсіндірілді және бұл баяндауларды байсалды да бұлтартпайтын болды деп мойындамасқа әддің жоқ.

	Тергеу өкілдері мен тәжірибелі психиаторлар мынаны анықтады: қылмысты топтың мүшелері немесе, бәлкім солардың біреуі (бұл арада басым күдік көбіне Коровьевке түседі) әулеті сұмдық күшті гипнозшы болып, өзін нақты тұрған орнынан емес, жаңылыстыратын алдамыш бағдарлардан бәрін өргізіп, тұрғызып отырған. Оған қоса олар өзіне жанаасқандарды бәз-бір заттар мен адамдар шын мәнінде тұрған жерінде жоқ деп сендіріп, олардың назарын ұдайы басқа жаққа аударып жібереді екен.

	Мұндай баяндаудың аясында бәрі де әбден түсінікті болады, тіпті №50 пәтерге тұтқиылдан басып кіріп тұтқындамақ болғанда мысықты неліктен оқ алмағаны енді айқын.

	Шындығында люстрада ешқандай мысық болған жоқ, ешкім де атысуды ойластырмаған, атқанда да нақты біреуді емес, бос жерді атқан, жұртты мысық люстрада отыр деп сендіріп, Коровьевтің біреудің ту сыртында ат-ат деп ұтылап тұруы әбден мүмкін, ұтылап қана қоймай өзінің керемет әзәзід арбаушылық, алдаушылық қасиетіне разы болып, рақаттанып тұруы да ғажап емес. Әрине, бензин құйып, пәтерді өртеген сол.

	Әлбетте, Степа Лиходеев ешқандай Ялтаға ұшқан жоқ (бұлай жасау Коровьевтің де шамасынан келмес еді), одан жеделхат та жіберген жоқ. Зәргер әйелінің пәтерінде Коровьевтің сүрлеген қозықұйрықты шанышқы-мен алып жеп отырған мысықты көрсететін фокусынан кейін есінен танып құлап түскен ол қашан Коровьев мазақ қып басына киіз қалпақ кигізгенше жатты. Оны ол Мәскеу әуежайына да жіберген жоқ, қылмыс зерттеу өкілдерін алдын ала арбап, оларға Степаны Севастопольдан ұшып келген аэропланнан түсіп жатқан ғып көрсетті.

	Рас, Ялтаның қылмыс зерттеу бөлімі жалаңаяқ Степаны қабылдағанын, ол туралы Мәскеуге жеделхаттар жөнелткенін мойындайды, бірақ істе ол хаттардың бірде-бірінің көшірмесі жоқ. Осыдан-ақ гипнозшылар банда-сының жеке адамдарды, тіпті олардың тұтас топтарын ұлан-ғайыр қашық-тықтан арбап бағындыра алатын қабілеті бар деген қайғылы, бірақ бұлжымас қорытынды жасауға болады. Мұндай жағдайларда қылмыскерлер психикалық әулеті ең берік кісілердің өзін жындандырып жіберуі мүмкін.

	Оның қасында ойын картаның бір колодасын партерде отырғанның қалтасынан шығару, әйелдердің көйлегін жоғалтып жіберу немесе мияу-лайтын берет, басқа да осы тектес кәкір-шүкірлер айтуға да татымайды. Мұндай ұсақ-түйекті орта деңгейдегі кез келген кәсіби гипнозшы кез келген сахнада жасай береді, тіпті олар конферансьенің басын жұлып алу сияқты дүниелерді де жасай беруі сөзсіз. Ал сөйлейтін мысық дегенің түкке тұрғысыз нәрсе. Жұртқа мұндай мысықты көрсету үшін іштен күмбірлеп сөйлеудің кейбір нышандарын меңгерсең жетіп жатыр. Ал Коровьевтің қабілеті бұл негіздерден әлдеқайда алыс мегзейтініне ешкімнің де күмән-күдігі болмаса керек.

	Иә, бұл арада мәселе ойын картында емес, Никанор Ивановичтің портфе-ліндегі жалған хатта да емес. Бұлар түкке тұрмайтын ұсақ-түйек. Берлиозды трамвайдың астына түсіріп, кәміл ажалға айдап салған әлгі Коровьев. Бейшара ақын жігіт Иван Бездомныйды жындандырып, азапты түсінде ежелгі Ершалимді, күн күйдірген сусыз, нусыз Қасқа Тауды, дарға асылған үш азаматты қоса көруге мәжбүр етіп жүрген де сол. Маргарита Николаевна мен оның үй қызметшісі Наташаны Мәскеуден ғайып болуға мәжбүрлеп жүрген де сол және соның шайкасы. Айтқандай-ақ, бұл іспен тергеу айы-рықша мұқият шұғылданды. Ол әйелдерді кісі өлтірушілер мен өрт салушылардың тобы ұрлағанын немесе қылмысты басбұзарлармен олардың өздері қашқанын нақты айқындау талап етілді. Николай Ивановичтің жосықсыз, шым-шытырық жауаптарын негізге ала отырып, Маргарита Николаевнаның мыстан болғалы кетіп барамын деп күйеуіне жазған хатын назарда ұстап, киім-кешегін түгел орнында қалдырып Наташаның жоғалып кеткенін ескеріп, тергеу қожайым мен күтушісі көптеген басқа адамдар сияқты сиқырмен арбалып, сондай қалпында банданың уысына түскен деген тұжырым жасады. Қылмыскерлерді зайыры екі әйелдің де сұлулығы қызықтырған шығар деген дәлелді пікір және туды.

	Тергеу үшін мүлдем түсініксіз болып қалғаны өзін кемел шебермін деп атайтын есі ауысқан ауру адамды психатриялық клиникадан ұрлап алып шығуға шайканы нендей ниет итермелегені. Ұрланған аурудың фамилиясы сияқты осыны анықтаудың да реті келді. Осылайша ол “Нөмірі бірінші корпустағы жүз он сегізінші!” - деген өлі атақпен мәңгі шіріді.

	Сонымен бәрі де баяндалды. Тергеу де аяқталды, жалпы бардың бәрі де бітеді ғой.

	Арада бірнеше жыл өтті, азаматтар Воландты да, Коровьевты да, басқаларды да ұмыта бастады. Воландтан және оның жандайшаптарынан жапа шеккендердің өмірінде көптеген өзгерістер болды, бұл өзгерістер қаншалықты ұсақ, елеусіз болса да, оларды атап өткен абзал



	Мәселен Жорж Бенгальский емханада үш ай жатып жазылып шықты, бірақ Варьетедегі қызметін ең бір қызу шақта, қара магия мен оның әшкереленуі ел есінен әлі өшпей билет іздеп көпшіліктің сеңдей соғылысып жүрген кезінде тастап кетуге тура келді. Бенгальскийдің Варьетеден кеткен себебі - құдайдың құтты кешінде екі мың адамның алдына шығып, танитын жұрттың бассыз жақсы ма екен, әлде баспен жақсы ма екен? - дейтін мазақ сұрағын есту тым ауыр да азапты болатын болды.

	Иә, конферансье оған қоса өзінің жайдары көңілділігінің біразынан айырылып қалды, ал бұл дегенің оның кәсібінде сондай қажет қасиет еді. Онда көктем сайын толған ай туғанда үрейлі жағдайға душар болып, кенеттен мойнын ұстап, жан-жағына алақтай қарап, жылап жіберетін рабайсыз әрі азапты әдет пайда болды. Ұстамалы аурудан айығып та қалды, алайда оның нышандары тұрғанда бұрынғы кәсіппен айналысуға болмайтын болды да, конферансье тыныштыққа шығып, жиған-тергенімен күн көре бастады, өзінің қарапайым есебіне қарағанда, ол қаржы он бес жылға жетуі керек.

	Ол сол кеткеннен жаппай сүйіспеншілікке ие болып, тіпті театр әкімдері арасында ақылға сыя қоймайтын ілтипаттылығымен һәм сыпайылығымен аты шыққан Варьетемен қайтып қауышқан жоқ. Театрдың әкіміне контрамаркашылар қашанда қайырымды әке санайтын, одан басқаша атауды лайық көрмейтін. Қай мезгілде кім телефон шалса да Варьетеге, трубкадан ылғи “мен сізді тыңдап тұрмын” деген жұмсақ, бірақ мұңлы дауыс естілер еді, ал Варенуханы шақырып жіберіңізші деген өтінішке сол дауыс “Сіздің қызметіңізге әзірмін” деп биязы жауап қатар еді. Оның есесіне Иван Савельевич өзінің осы сыпайылығы үшін таяқ жеді емес пе.

	Степа Лиходеевке Варьетеде қайтып телефонмен сөйлесуге мүмкіндік болмады. Емханада сегіз күн жатып шыққан Степаны дереу Ростовқа аттандырды, онда ол үлкен гастрономиялық дүкеннің меңгерушісі болып тағайындалды. Ол портвейн ішуді мүлдем тоқтатып, қарақаттан ағызылған таза араққа көшіпті, содан керемет толып кетіпті деген сыбыс бар. Айтуға қарағанда, онша көп үндемей, әйелдерден қашқақтап жүретін көрінеді.

	Варьетеден Степан Богдановичті аластау Римскийге бірнеше жыл бойы ынтыға армандаған қуанышын әкеле қойған жоқ. Емхана мен Кисловодскіден кейін қартайып қаусаған, басы қалтылдайтын финдиректор Варьетеден кететіні жөнінде өзі өтініш берді. Бір қызығы, бұл өтінішті Варьетеге Римскийдің зайыбы әкелді. Григорий Даниловичтің өзі терезесінің ай сәулесі төгілген сынық әйнегінен сұғылған ұзын қолдың төменгі ысырмаға барып қалғанын өз көзімен көрген ғимаратқа тіпті күндіз баруға да дәті шыдамады.

	Варьетеден босанып финдиректор Замоскворечьедегі балалар қуыршақ театрына тұрды. Бұл театрда оған акустика істері жөніндегі қадірменді Аркадий Аполлоновичпен істес болуға жазбады. Оны екі сөзге келтірмей Брянскіден бір-ақ шығарып, саңырауқұлақ дайындайтын пункттің меңгеру-шісі етіп тағайындады. Мәскеуліктер енді тұздалған, сүрленген ақ, сары қозықұйрықтарды жеп, бұл тағайындауға айрықша қуанды. Өткен іс қой, енді айтуға болады, Аркадий Аполлоновичтің акустика жөніндегі жұмысының қиюы қашып, қанша жөндеймін деп жан салғанмен өрге бір баспай қойған.

	Театрдан қол үзген адамдардың қатарына Аркадий Аполлоновичтен басқа тегін билетке құмарлығынан өзге театрмен түк байланысы жоқ Никанор Иванович Босойды да қосуға болады. Никонор Ивановичтің ақылы да, тегін де театрға бармайтыны былай тұрсын, театр жөнінде қозғалған кез келген сөзден теріс айналып кетеді ғой. Театрға қоса одан артық болмаса, титтей де кем емес дәрежеде ақын Пушкин мен талантты әртіс Савва Потапович Куролесовты жек көретін. Жек көретіні сондай, былтыр газеттен Савва Потапович күш-қуаты кемел шағында жүрек ауруынан қайтыс болды деген қаралы хабарландыруды көргенде: “Өзіне де сол керек!” деп өкірген ғой. Оны айтасыз, әйгілі әртісің көңіл босатар қыруар естеліктері ортаға түскен асында Садовая көшесін жарқыратқан айлы кешті жиналғандардың ішінде өлердей тоя ішкен жалғыз осы Никанор Иванович болды. Әрбір рөмке сайын оның алдындағы жек көретін тұлғалардың тізбегі ұзара түсті, сол тізбектің ішінде Дунчиль Сергей Герардович пен Ида Геркуловна да, әлгі тентек қаздардың шикілсары иесі де, жайдақтау Канавкин Николай да болды.

	Ал олардың жағдайы не болды дейсіз ғой? Мархабат етіңіз! Оларға ештеңе де болған жоқ, болуы да мүмкін емес еді. Өйткені олар сымбатты конферансье әртіс сияқты, театрдың өзі секілді, Пороховниковадағы сараң, кәдімгі валютаны жертөледе шірітетін кәрі тәтей тәрізді өмірде болмаған, жалпы жоқ жандар. Әрине, алтын керней мен арсыз аспаздар да болмаған. Бұлардың бәрі қасекі Коровьевтің ықпалынан Никанор Ивановичтің тек түсіне ғана енгендер. Бұл түске жаны бардан кіріп жүрген жалғыз Савва Потапович қана. Бұл да радиодан жиі сөйлейтін әртіс болғандықтан Никанор Иванович-тің есінде қалыпты. Өмірде болғаны сол ғана, қалғандары жалпы жоқ.

	Бәлкім, осылайша Алоизий Могарыч та болмаған шығар? О, жоқ. Ол болғаны былай тұрсын, қазір де сау-сәламат. Римский бас тартқан Варьетенің финдиректоры лауазымында қызмет істеп жатыр.

	Воландта болғаннан кейін бір тәуліктен соң есі кірген Алоизий Вятканың тұсында пойызда келе жатып есі кіресілі-шығасылы күйде Мәскеуден аттанғанда шалбар киюді ұмытып кеткенін бір-ақ білді, оның орнына ештеңеге қажеті жоқ үйшінің үй кітабын ала шығыпты. Жолсерікке қыруар ақша беріп, көнетоз терсіңді екі шалбарды әрең сатып алды да, Вяткадан кері қайтты. Алайда өкініштісі үйшінің шағын үйін ол таба алмайды. Тозығы жеткен үйшікті өрт тілі түгел жалап қойыпты, Алоизий мейлінше пысық адам болатын, араға апта салып Брюсов көшесінен тамаша бір бөлме тауып алды, одан бірер ай өткенде шалқайып Римскийдің кабинетінде отырды. Степа үшін азап шеккен бұрынғы Римский сияқты енді Алоизий үшін Варенуха қиналатын болды. Қазір Иван Савельевичтің жалғыз-ақ арманы бар, ол Алоизийді көзден таса бір жаққа жіберіп, одан жалпы құтылу. Себебі көңілдес ортада өзі сыбырлап айтып қоятынындай, Варенуха “Алоизий сияқ-ты оңбағанды өмірінде көрмепті, бұдан бәрін де күтуге болатын” көрінеді.

	Бәлкім, бұл әкімнің сөзге әуестігі де шығар әзір Алоизийдің ешқандай жаман ісі байқалған жоқ, тек буфетші Саковтың орнына басқа біреуді тағайындағаны болмаса, басқадай кінә таға алмайсың. Андрей Фокич болса, Мәскеуде Воланд болып кеткеннен кейін тоғыз ай өткенде Бірінші МГУ-дің емханасында бауыр рагынан дүние салды.

	Иә, біраз жылдар өтті, бұл кітапта бейнеленген оқиғалардың ізі басылып, зердеден өшті. Бірақ жұрттың бәрі бірден ұмытқан жоқ шығар.

	Жыл сайын толған айдың көктемгі мерекесі келгенде ғана кешқұрым Патриарх тоғанының жөке ағашының саясында жасы отыздар шамасындағы бір адам пайда болады. Қарапайым киінетін жалқын сары, көзі жасыл кісі. Бұл - Тарих және философия институтының қызметкері Иван Николаевич Понырев.

	Жөке ағашының саясына келіп ол қашанда сол кеште бүгінде жұрттың бәрі ұмытқан Берлиоз өмірінде ақтық рет отырып пәршаланған айға қарай-тын ұзынтаққа отыратын.

	Енді сол ай тұтасып, кештің алдында әуелі аппақ болып, сосын алтынға малынып бетіндегі аждаһа атымен бұрынғы ақын Иван Николаевичтің төбесінде қалықтайды, бірақ өз биігінде бір орыннан тапжылмайды.

	Иван Николаевичке бәрі мәлім, ол бәрін де біледі әрі түсінеді. Ол жас кезінде гипнозшы қылмыскерлердің құрбаны болып, одан кейін емделгенін, содан құлан таза жазылып шыққанын біледі. Сол секілді ол кей жағдайда сабыр сақтап өзі-өзін ұстай алмай қалатынын да біледі. Мынау көктемгі толған ай тұсында дегбір қашып, өзіне-өзі ие бола алмай қалады. Ол жақындап, толыса түсіп, бағзыда бір қос бесшырақтың үстінде жарқыраған жарық дүниенің алтынымен апталғанда Иван Николаевич мазасыздана бастайды, күйгелектенеді, ұйқыдан, күлкіден, астан қалады, қашан ай пісіп жетілгенше жаны жай таппайды. Ал ай толған кезде Иван Николаевичті үйде ештеңе де ұстап тұра алмайды. Кешқұрым шығып ол Патриарх тоғанына тартады.

	Ұзынтақта отырып Иван Николаевич өзімен-өзі енді ашық сөйлесе береді, шылым шегеді, айға көзін сүзеді, кейде есінде жақсы сақталған турникентке қарайды.

	Осылай Иван Николаевич бір-екі сағат отырады. Сосын орнынан тұрып ұдайы бір бағытпен Спиридоновка арқылы көзі ештеңе көрмей Арбат көшелеріне жөнеледі.

	Ол жермай сататын дүкеннің жанынан өтеді, ұрлана басып тортемірге келеді де, әлі желегін толық жамылып болмаған мәуелі баққа қарайды, ал бақтың ішінде бүйірінен ай нұрымен боялған, терезесі үш жармалы, бір жағы қараңғы готикалық мәнерде салынған жекежай бар.

	Профессор өзін осы тортемірге не жетелейтінін, анау жекежайда кім тұратынын білмейді, білетіні бірақ ай толысқанда өзімен-өзі күресіп жеңе алмайтыны. Оның үстіне тортемірдің аржағынан баяғы бір көргенін тағы да көретінін біледі.

	Ол ұзынтақта отырған егде, сақалды, пенсне киген бет әлпетінің бір жері торайды еске түсіретін тұлғалы ірі адамды көреді. Иван Николаевич жекежай-дың осынау тұрғынын дәйім баяғы бір қиялшыл кейіпте, жанарын айға қадаған қалпында табады. Айды тамашалап отырған кісінің көзін сөзсіз шам жанып тұрған терезеге аударып, қазір-ақ ол ашылып, төменгі жақтауынан ғаламат бірдеңе шыға келуін күтетіні Николаевичке белгілі.

	Одан арғысын Иван Николаевич жатқа біледі. Бұл арада тортемірде жақсы-лап жасырынып қалу керек, өйткені қазір отырған кісі беймазаланып басын шайқайды, алақтаған көзімен ауадан бірдеңелерді қармайды, масаттанып сөзсіз жымиып күледі, сосын тәтті сағынышпен кенет қолын соғады, одан әрі жай ғана даусын сәл көтере күбірлейді:



	- Венера! Венера! Еһ, мен ақымақпын!

	- Құдая, құдайлар-ай! - деп тортемірдің аржағында тығылып тұрған Иван Николаевич сыбырлай бастайды да, жарқылдап жанған жанарын жұмбақ бейтанысқа қадай түседі. - Айдың және бір құрбаны осы кісі, - дейді.



	Ал отырған адам сөзін жалғастыра береді:



	- Еһ, мен ақымақпын. Неге, неге ғана онымен бірге ұшып кетпедім? Неден қорықтым екен мен кәрі есек?! Қағазды түзедім. Енді шыда, қарт кеңкелес! Еһ!



	Осы мылжың жекежайдың қараңғы жағынан терезе қағылып, одан ағараңдаған бірдеңе көрініп, сүйкімсіздеу әйел даусы шыққанша жалғасады.



	- Николай Иванович, сіз қайдасыз? Бұл не бітпейтін қиял? Безгек ауруын жұқтырып алайын деп пе едіңіз? Шайға келіңіз.



	Осы арада отырған кісі, әрине, оянады да алдамшы үнмен жауап қатады:



	- Ауа, ауа жұта тұрғым келеді, жаным. Ауа тым жақсы екен!



	Содан соң орнынан тұрып, төменде жабылған терезеге жұдырығын түйіп, үйге қарай аяңдайды.



	- Өтірік айтады ол, өтірік! О, құдая, қалай ғана өтірік айтады! - деп міңгірледі Иван Николаевич тортемірден шегініп бара жатып. - Жалпы оны баққа таза ауа тартпайды, ол көктемнің осынау толған айында айдан, бақтан, биіктіктен бірдеңе көреді. Шіркін, оның құпиясына бойлап, қандай Венераны уысынан шығарып алып, оны ұстаймын деп қолымен ауаны неге қармалап жүргенін білсем, не сұраса соны берер едім.



	Сөйтіп, профессор үйіне мүлдем ауру болып оралды. Әйелі оның көңіл күйін байқамағансып, жатып ұйықта деп асықтырады. Ал оның өзі ұйықтауға жатпай, шамның алдында кітаппен отырып, аянышты көзбен ұйықтап жатқан еріне қарайды. Ол күн шығар алдында Иван Николаевичтің азапты айқаймен оянатынан, сендетіліп жылайтынын біледі. Сондықтан да оның алдындағы дастарқанда шамның түбінде алдын ала әзірленген спирттегі шприц пен қою шайдың түсіндей сұйық құйылған ампула жатыр.

	Ауыр науқаспен қосылған бейшара әйел енді еркін, еш қауіпсіз ұйықтауына болады. Иван Николаевич те таң атқанша жүзі бал-бұл жанып ұйықтап, жарына белгісіз мәре-сәре бақытты түстер көреді.

	Оқымыстыны түн ішінде ояту оны аянышты айқайға жеткізумен бара-бар. Толған ай түні ол жаратылыстан тыс пұшық жендеттің секіріп келіп дар ағашына таңылған, есінен адасқан Гестастың жүрегіне пышақ сұққанын түсінде көреді. Жендеттің сұмпайылығынан гөрі түстегі бәз-бір бұлттан шыққандай бозамық жарықтың өзі жаратылысқа қайшы секілді. Әлгі бұлттардай қайнап шығып жерге төгіліп жатқан жалын бүкіл әлемдік апаттың жаңғырығы секілді.

	Уколдан кейін ұйқыдағы кісінің алдындағының бәрі өзгеріп сала береді. Төсектен терезеге дейін қайдағы бір айлы жол тартылады. Сол жолмен қызыл астарлы ақ плащ киген кісі көтеріліп, айға қарай қадам басады. Онымен бірге жыртық хитон киген, бет-аузы жара-жара жас жігіт кетіп бара жатады. Кетіп бара жатқандар қызу әңгімеге кірісіп, айтысып-тартысып, бірдеңе жайында келісімге келгісі келеді.



	- Құдайлар-ау, құдайлар! - дейді плащ киген кісі серігіне тәкаппарлана қарап, - қандай тұрпайы жазалау! Алайда сен маған айтшы, өтінемін, -дегенде оның жүзіндегі паңдық жалыныштылықпен алмасты, - жазалап өлтіру жалпы болған жоқ қой. Жалынамын, болған жоқ деп айтшы!

	- Жарайды, әрине, болған жоқ, - деп жауап қатты серігі қарлығып қырылдаған дауыспен, - саған ол солай елестеген ғой.

	- Сен осыған ант бересің бе? - деп түбірлей сұрады плащты кісі.

	- Ант етемін, - дейді серігі, бірақ неге екені белгісіз көзі күле береді.



	- Маған осыдан басқа ештеңенің керегі жоқ! - деп жарықшақ дауыспен айғайлап жіберді плащты адам, сосын серігін соңынан еліктіре ертіп, айға қарай биіктей береді, биіктей береді. Олардың соңынан салмақпен басып құлағын тікірейген дәу қара ит кетіп бара жатады.



	Сол сәт айлы жол бұрқ-сарқ қайнап, одан айлы өзен тасқындап, жан-жаққа жайылады. Ай әмір жүргізіп, ойнайды, билейді, еркелейді. Оның тасқынынан теңдесі жоқ сұлу әйел жаратылып, ол қолынан жетелеп жан-жағына үрейлене қараған, сақалы өсіп кеткен кісіні Иванға алып келеді. Бұл -әлгі жүз он сегізінші нөмір, оның түнгі қонағы. Иван Николаевич түсінде оған қол созып, аптыға былай деп сұрайды:



	- Солай, демек, осымен біткен екен ғой бәрі?

	- Осылай бәрі тәмам, шәкіртім, - деп жауап береді жүз он сегізінші нөмір, ал әйел Иванға таяп кеп:

	- Әрине, осымен аяқталды, - дейді. - Барлығы да бітті, барлығы да бітеді ғой... Және мен сізді маңдайыңыздан сүйейін, сізде де барлығы ойлағаны-ңыздай болады.



	Ол еңкейіп Иванның маңдайынан сүйді, Иван да оған ұмтылып көзіне тесіле қарады, бірақ келіншек бірақ шегініп, шегініп барып өз серігімен бірге айға тартып отырды.

	Сол сәт ай буырқана құтырып, жарық тасқындарын тура Иванның төбе-сіне төкті, ол сәулесін жан-жаққа шашыратып, бөлмеде ай топаны басталды, жарық шайқатылып, биіктей берді, төсекті қарық қып басып қалды. Міне, сонда Иван Николаевич жүзі балбұл жанып, бақытқа бөленіп ұйықтады.

	Ертеңгілік ол үнсіз оянды, бірақ сап-сау, сабырлы, салмақты-ақ. Оның шабақталып, шиыршық атқан зердесі сабасына түсіп, профессорды енді келесі толған айға дейін ешкім алаңдатпайтын болады. Гестастың қаныпезер пұшық жендеті де, Иудеяның қатыгез бесінші прокураторы Понтийлық Пилат та мазалай алмайды.

	1929-1940.



	Орыс тілінен аударган Сарбас Ақтаев



	Осы сілтеме арқылы басқа кітаптарді жүктей аласыздар:

	https://vk.com/kazbooks





	Оглавление

	БIРIНШI БӨЛIМ

	I тарау

	Екінші тарау

	Үшінші тарау

	Төртінші тарау

	Бесінші тарау

	Алтыншы тарау

	Жетінші тарау

	Сегізінші тарау

	Тогызыншы тарау

	Оныншы тарау

	Он бірінші тарау

	Он екінші тарау

	Он үшінші тарау

	Он төртінші тарау

	Он бесінші тарау

	Он алтыншы тарау

	Он жетінші тарау

	ЕКIНШI БӨЛIМ

	Он сегізінші тарау

	Жиырмасыншы тарау

	Жиырма бірінші тарау

	Жиырма екінші тарау

	Жиырма ушінші тарау

	Жиырма төртінші тарау

	Жиырма бесінші тарау

	Жиырма алтыншы тарау

	Жиырма жетінші тарау

	Жиырма сегізінші тарау

	Жиырма тогызыншы тарау

	Отызыншы тарау

	Отыз бірінші тарау

	Отыз екінші тарау

	э п и л о г





