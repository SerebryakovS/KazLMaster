Заря Жұманова





* * *





Заря Жұманова

«Түнгі оттар»





Әңгімелер мен хикаяттар



ҚАРА БҰЛТТАН ШЫҚҚАН КҮН



«Париж — миллиондардың жалғыздығы»

Франсуа Мориак



Зүбайда бүгін де елең-алаңнан тұрды. Күйеуінің тамағын берді. Киімінің жағасын жөндеп, әскери фуражкасын кигізді. Керек құжатын, қалта телефонын алған-алмағанын тексерді. Ерінбей-жалықпай. Күндегі әдеті сол. Әйтпесе, ұмытып, үйде қалдыруы әбден мүмкін. Бір-екі рет жол ортасынан қайта оралғаны бар. Тағы да әбігерленіп жүрмесіне кім кепіл?! Бұған әбден арқа сүйеп алған. Жаман үйреткен өзі. Қызметке бара жатқанда істейтін үйреншікті «рәсімдер» осымен тәмәм. Аздап жата тұрайын деп, қайта кеп төсегіне қисайған. Көзі ілініп кетіпті. Шошып оянды. Кеудесін тепкілеген тентек жүрегінің дүңкіліне құлақ түріп, біраз жатты. Кенет қабырға сағатқа көзі түсіп кетсін. Ыршып тұрды. Тез-тез киініп, көшеге оқтай атылды. Қанша дегенмен, әскери өмірге көндіккен офицердің келіншегі ғой. Бір түнде қара күз түскені ме. Сұп-суық сумақай жел үйлерді, аулаларды кеулей кезіп, орамдар мен саябақтардың қойны-қонышын тінткілей жүйткіп жүр екен. Зүбайданың тұла бойы тоңазып кетті. Кеше ғана асфальт жолдар аптап ыстыққа балқып жатқан. Қапырық ауа тынысын тарылтқан алып қала жағалауда желбезегін ашып, алқына аласұрған орасан зор балық сияқты еді. Бүгін енді аспанның да қабағы қату. Үйге қайта барып, жылы киініп шығуға уақыт тығыз. Әшейінде өзі қызметтес қыз-келіншектердің жұмыстан кешіккенін ұнатпайтын. Жанталаса таксиге қол көтерді. Өркеуде джиптер мен жүзіктің көзінен өтетін жылмақай жеңіл машиналар сыздана сырғиды. Ешбірі жол ортасында өліп жатсаң да, аялдар түрі жоқ. Зүбайда шындап қысылды.

Ақыры, бір ескі «жигули» салдыр-күлдір етіп қасына тоқтады-ау әйтеуір. Жүрегі жарыла қуанғаны сонша, кіре сала бейтаныс жүргізушіге қайта-қайта рахмет айта берсін…Өзін тап бір тегін апарып тастайтындай. Ол да бірден самбырлап сөйлей жөнелді. Зүбайданы туғалы білетін адам құсап.

— Ойбу, қарағым-ай, неге сонша неге жеңіл киінгенсің? Қатып қалған шығарсың? Көп тұрдың ба көшеде? Құдайдың күні де бүгін қақап кетті ғой.

— Ой, ағай, жұмыстан қалып барамын, тездетіп жүріңізші.

– “Асығыстық — шайтан ісі” дейді ғой, қарағым. Асығу дегеннен шығады. Бағана таң қараңғысында үйден шыққам. Бала-шағамның несібесі деп. Алда бір

мәшина бос көшемен жұлындай ұшып бара жатқан. Жайбарақат өте берген бір адамды кенет, Құдай басқа салмасын, қалпақтай қақты ғой.

— Байғұс, жүрмейтін жерден жүрген болды-ау?.

— Жоқ, ә! Кәдімгі жолақ жолдың үстімен-ақ бара жатқан. Жаяу жүргіншілер өтетін жерден…

— Ойпырмай, ә!

— Жалма-жан екі адам мәшинадан атып шықты. Алыстан көріп келемін. Дереу құлап жатқан сорлының жанына жетіп барды. Қалтасынан бірдеңе алды. Сосын, қолтығынан ұстап ап, дырылдата сүйрей жөнелсін. Жол жиегіндегі қара ағаштың түбіне сүйей салды да, өздері мәшинаға жанталаса мініп, тайды. Мен де кейін бұрылып ап зыттым. Менің көргенімді білсе, тошно көзімді құртуы мүмкін еді. Тірі куә деп…

— Ең болмаса, “03” шақырмадыңыз ба?

— Бәлесінен аулақ, “скорыйға” телефон соқсаң, менттер ере келеді. Сосын ар жағы белгілі ғой. Жала жауып, өзіме тарпа бас салса…

— Ой, сұмдық-ай!..

— Бағана күн шығып, төңірекке жарық түскен кезде әдейі сол көшемен асықпай жүріп өттім. Бейшара мас адам құсап, бір жағына сәл қисая жантайып қапты…

— Кәрі адам ба екен, әлде..?

— Бет-жүзін көре алмадым. Бас киімін көзіне түсіре, милықтата кигізіп кеткен екен.

— Көшеде қанша адам әрлі-берлі жүр. Ешкім оған таянбай ма сонда?

— Біреудің біреумен ісі жоқ қой қазір. Бәрі асығыс… Жұмысқа, оқуға асыққан адамдар. Кімді кім керек қылады? Міне, өзің де жанығып бара жатқан жоқсың ба?! Солай, қарағым. Қарбалас өмір… Өстіп жанталасумен жүріп, бір күні о дүниеден бір-ақ шығамыз ғой.

— Ой, ағай, осы жерге тоқтаңыз. Міне, ақшаңыз…

— Иә, қарағым, “Әңгіме бұзау емізер, бұзау таяқ жегізер” деген осы-ы-е… Онсыз да асығып келе жатқаныңда, әңгімемен асып кете жаздаппыз ғой, — деді егде жүргізуші бұл ұстатқан тиын-тебенді баппен асықпай санап жатып. Күні бойы қызу жұмыстан қолы босамаған Зүбайда қайтар кезде ғана үйіне телефон соқты. Ешкім алмады. Қалта телефоны өшірулі екен. Көбінесе, осы кезде Құмар үйде болатын. Барғасын дәмді етіп, манты пісірейін деп ойлаған. “Тоңазытқыштан ет шығара салшы, мұзы ери берсін”,-дегісі келген. Қаптаған көлік тығынына тап

болып, үйге ымырт үйіріле жетті. Құмар бұдан бұрын кеп, екі қолы алдына симай, сағатқа бір, терезеге бір қарап, тықырши күтіп жүрген болар деп ойлаған. Үй тым-тырыс. Кешігіп жатқан шығар, кеп қалар, кеп қалармен тамағын ішпей түн ортасына дейін отырды.

Таңға жуық талмаусырап барып, киімшең төсекке құлады. Тағы да қиыр-шиыр түс көрді. Белгісіз бір үрейдің құшағынан босана алмай қойды. Тұла бойы мең-зең. Бұл шырт ұйқыда жатқан кезде Құмар есікті өз кілтімен ашып кіріп, орнына ақырын ғана жата қалды ма екен?!. Төсегіне көз тастап еді: қос құлағы едірейген құс жастық міз бақпай иесін күтіп тұр екен. Бедірейген қалпы. Бір түрлі сұп-суық. Ойпырмай, бұл қалай болғаны? Әлде, көңіл қосқан біреуі боп, соның үйінде қонып қалғаны ма? Күдіктің төбесі қылт ете қалды. Тұла бойы мұздап кетті. Бірақ, бұған дейін күмән туғызар бір қылығы болмаған соң, ол ойынан тез айныды. Басқа, басқа, ол ондай емес. Арамдығы жоқ. Бірақ кім біледі дейді тағы бір ойы… «Мал аласы сыртында, адам аласы ішінде». Үйленгелі қанша жыл болды, әлі күнге екеуінің ортасына дәнекер болар нәресте де жоқ. Зүбайда бірде:

– Құмар, екеуміз дәрігерге қаралайық, тексерілейік, — деген.

– Әлі кең пәтеріміз де жоқ. Неге асығасың? Басымыз жас қой, болар, — деп жұбауратқан Құмар.

— Жылда елге екеуден екеу жетіп барамыз. Елден де ұят, апам да қартайып келеді, енді немере сүюі керек қой, — деп бұл да қыр ізінен қалмасын. Ол сасқалақтай күліп:

— Апам бұрын хат жазған сайын: «Қарағым, қалың қазақтың қақ ортасында жүрген жоқсың. Көзі тұздай, мұрыны біздей бір қызды қолтықтап кеп жүрме. Әкеңнен қалған жалғыз тұяқсың ғой, жарығым», — деп зар илейтін. Қазір енді ай десе ауызы, күн десе көзі бар, сендей қызды келін қылған Аллаға риза шығар. Әзір немере жайлы апамның ауызынан сөз шыққан жоқ қой, несіне қысыласың? — деп көңілін орнықтырған. Зүбайда да сосын бұл тақырыпты қайта қозғамаған… Шынында да, апасы бастапқыда бір баласы екеу болғанына мәз еді. Сосын екеуі ел жаққа бір табан жақындады деп балаша қуанды. Енді сол кісіге табан астынан бірдеңе боп қалды ма екен? Құмар ауылға кетсе, бұған ең болмаса, бір жапырақ қағаз жазып кетпей ме? Жас келіншектің санасы санға, ойы онға бөлінді. Сірә, аяқ астынан дабыл қағылып, Құмар жол жүріп кеткен ғой. Оқу-жаттығу жасау үшін. Әскери бөлімі түгел дүр көтерілген болды-ау, сірә. Осы ойға табан тіреген Зүбайда күндегіше жұмысына барды.

— Түсің келіспей тұр ғой, ауырып тұрсың ба? — деді бастығы бұны көрген бетте. «Түнде күйеуім үйге келмей қалып, соны уайымдап едім», — деп шынын айтуға ұялды. Басқаша ойлап қалар деп.

— Жай. Кеш жатқам. Түнде кино көріп…Содан ба, бір түрлі басым ауырып тұр, — дей салды. Кешкісін тағы көңілі құлазысын. Жанын қоярға жер таба алар емес.

Жападан жалғыз адамға ас батар ма. Ішіп-жеді деген аты ғана. Теледидарды қосып еді: “Тұңғыш қызым жұмыс іздеп қалаға кеткен. Көптен хабар-ошарсыз. Биыл мектеп бітірген. Өлі-тірісін ешкім білмейді. Ішкеніміз ірің, жегеніміз желім болды”, -деп қамыға көз жасын сүртіп отырған жүдеу өңді бейтаныс әйелді көріп, ет-жүрегі езілді. Қызының суретінен қулық-сұмдықтан бейхабар, адамға сенгіш жас қыз екені байқалып-ақ тұр… Көзі жәудіреген ауыл қызы. Іздемеген жерлері жоқ екен. Көріпкел, тәуіп, бақсы-балгер атаулының бәрін шарлапты. Байғұс әйел енді көптен көмек сұрайды. Қызының не өлі, не тірі екенін біле алмай, басы дал. Одан соң сөз кезегі тиген егделеу ерлі-зайыптылар да Айдың, Күннің аманында, жалғыз перзенттерінен көз жазып қалған екен. Кезектесе айтуларына қарағанда, Мәскеуде оқып жүрген студент бала жазғы демалысқа үйіне келеді. Сол күні тал түсте есік алдындағы дүкенге кетеді де, сол кеткеннен, қайтып оралмайды. Көрдім-білдім деген бір пенде жоқ. «Баламыз мектепті алтын медальмен бітіріп, оқуға өз білімімен түскен. Мінезі байыпты, өте салмақты бала еді», — деп байғұстар қайғыра қамығады. Естігенде сай-сүйегің сырқырайды.

Зүбайда одан ары экранға қарауға дәті шыдамай, теледидарды өшіріп тастады. Ертеңіне ұйқыдан тұра сап, апасының аман-саулығын білмек боп, ауылға телефон шалды. «Ой, айналайын…Бұрын Құмаржан екі күннің бірінде хабарласып тұратын еді, неғып тым-тырыс жатыр? Әйтеуір, тұмау-сымаудан аман болсаңдар болды, жарығым?! Ойпырмай, ойыма келмеген бәле жоқ еді, түһ көңілім жайланды ғой…Пенсия алғасын сендерге барып қайтам ба деп ойлап жүргем, үйдегі топалаң келгір қой-ешкілерден де шыға алмайсың. Қазір ауылда ұрлық-қарлық көп. Баяғы мал кіріп кетпесін деп, есікті күрекпен тірей сап, құлыптамай кете беретін ауыл емес. Құмаржанға сәлем айт, айналайын, биылғы соғымдарыңды қыс басталысымен, қолы бір қалт еткенде өзі келіп, сойып алып кетсін!» — деп айналып-толғанып, келінінің хабарласқанына қатты қуанды.Өзі де әйтеуір, аман-сау шапқылап жүр екен. Ауыл-елдің амандығын, ағайын-туыстың жаңалығын: кім келін түсірді, кімнің келіні бала тапты, кімнің қызы күйеуге кетті, кімнің бала-келіні енші алып, бөлініп шықты, кімнің немересі сүндеттелді, кімнің баласы биыл мектепке барды, соның бәрін айтып, бір мәз боп қалды. Оларды келіні тани ма, танымай ма, онымен ісі жоқ. Ауызын ашса, көмейі көрінетін ақ көңіл ауыл адамы ғой. Еш арамдығы жоқ. Әйтеуір, телефоннан болса да, апалап амандығын сұрап, келіні іздегесін, жүрегі жарыла қуанып, айтып жатқаны ма, кім білсін.

Зүбайда оның жүрегіне уайым ұялатып, көңіліне қаяу салғысы келмеді. Он баладан қалған «өлім сарқыты» — Құмарын ауызына тістегендей ғып, шалы өлген соң, жалғыз өзі өсіріп, ел қатарына қосқан жан ғой. Телефон тұтқасын орнына қойғасын, бір сәт қуаныштан жүзі бал-бұл жанып, құстай ұшып, көршілерге бара жатқан апасын көз алдына елестетті. Жылағысы келді. Жылап жамандық шақырмайын деп, өзін-өзі тежеді. Алайда одан сайын жаны құлазысын. Ұядай ғана үйдің бар жылуы мен қызығы Құмармен бірге кеткендей…





* * *


Құр сүлдесін сүйретіп, жұмыстан келе жатып, Зүбайда күн сайын үйінің терезесіне қарайтын. Шамы жанып тұрса ғой, шіркін! Терезе пердесі жабылмастан, шам жағылмастан томсырая қарсы алған көңілсіз пәтерге кіруге жүрегі дауаламай, ішке әзер кіруші еді… Қызметте жүрген кезде көңілсіз ойлар кейін серпілгенімен, жұмыстан соң қайтадан шырмауықтай шырмаған уайым торына түсіп, шыға алмай жүрген күндердің бірі еді. Бұлардың есігіне біреу бір жапырақ қағаз қыстырып кетіпті. Алып-ұшып, екі-үш баспалдақтан бір-ақ аттап, алқын-жұлқын жетіп барды да тілдей қағазды тарпа бас салды. Біреу келіп-кетіпті. Құмардың қызмет орнынан. Әскери бөлім басшылары жіберсе керек. Қанша уақыттан бері оның жұмысқа шықпай жату себебін сұрап, тез арада хабарласуын өтініпті…. Зүбайда есік алдына сылқ етіп отыра кетті. Есеңгіреп. Буын-буыны ұстамай. Бір жапырақ қағаз емес, зіл батпан қара тас үстіне құлағандай. Шаштан да әлденеше мың есе жіңішке үмітінің жібі кенет үзіліп кетті. Күн сайын сол нәзік жіптің бір шетінен тартып тұрып, жұмысына барып, соның бір шетінен ұстағасын құламай үйге келіп жүр екен ғой!?.

Егіл-тегіл еңіреп отырғанда, ең болмаса, бір адам қасына келіп, көз жасын сүртіп, басын сүйеуге жараған жоқ. Іргелес көршілердің емен есіктері, темір есіктері міз бақпады-ау, міз бақпады. Әйтпесе, жұрттың бәрі сол сәтте тас саңырау боп қалмаса, иен үйден ешкімнің естімеуі мүмкін емес қой!?. Бірі болмаса, бірі теледидардан бас көтеріп: «Бұл не зарлау?» — деген шығар-ау. Есіктің титімдей тесігінен сығырая қараған бала-шағасы жайбарақат: «Ой, бір әйел ғой, мас па, жынды ма, сомадай боп, еңіреп жылап отыр. Жанында заттары, сөмкесі шашылып жатыр. Жұрттан ұялмай ма екен?. Ну и дура!» демегеніне кім кепіл?!. Қымбат көліктерге мініп, үлде мен бүлдеге оранып жүрген, сыпайы-сырбаз, мәдениетті де көзі ашық жандардың бәрі сәнді жиһазға толы бір-бір қамал-қорғанның ар жағында тығылып отыра берді. Естісе де естімегенсіп. Өйткені ешқашан олардың басына бұндай тосын іс түспейтін. Ештеңеге жандары ауырмайтын. Ешқайсысы ет жақын адамынан ойда жоқта айрылып қалмайтын. Олар ертеңгі күндеріне толық сенімді жандар еді. Құдай әу бастан төрт құбыласын түгел ғып жаратқан мұңсыз жандар көп екен ғой.

Зүбайда тас түйін бір шешімге бел буып, ертеңіне милицияға барған. Күйеуінің күліп түскен суретін алып… «Ажарлы жігіт екен, қайда кетуші еді, беті жылтыраған қыз-келіншектермен қыдырып жүрген шығар. Ат айналып, қазығын табады. Күндердің күнінде, аман-сау өзі де кеп қалар», — деді бірі қарқ-қарқ күліп. Зүбайданың көзіне жас толып, тістене жақ ашпады. Бұлардан көмек жоғын іші сезді. Сол күннен бастап, ешкімнің аянышын, мүсіркеуін көргісі келмеді. Ешкімге тіс жармастан, бір ай демалысын алды. Сосын ен қаланы шарлап шықты. Аурухана, мәйітханалардың бәрін тегіс аралады. Күндіз күлкі, түнде ұйқыдан айырылды. Бармаған жері, ашпаған есігі жоқ. Апталдай азамат ізім-қайым жоқ. Ине емес, түйме емес, ересек адам қалай жоғалады?! Түсінсе бұйырмасын.

Бір күні арып-ашып, үйге келсе, қаны сорғалаған қанар қаптарын тізіп қойып, есік алдында апасы күтіп отыр екен. Өзі ішпей-жемей, жердің түбінен соғым әкеліпті. Шүйкедей ғана қара кемпірдің мойынынан асылып, Зүбайда солқылдап

жылап жіберді. Ерке келінім сағынып қалды деп ойлады ма, ол да айналып-толғанып, құшағынан шығарар емес. Ал бұл жылап тұрып, ішінен не деп айтамын деп қиналды… Онсыз да жалғыз ұлын бір көру үшін алыстан арып-ашып, аңсап-сағынып, иіскеп мауқымды бассам деп келген байғұс апасының жанын жаралауға жасқанды. Екеулеп ет толы қаптарды ішке кіргізді. Зіл қара тас. «Қайран ана-ай, жалғыз өзі бұның бәрін осы жерге қалай жеткізді екен?!.» Көптен азып-тозып, шаң басып кеткен үй, жуылмаған ыдыс-аяқ, шашылған киім, жүдеп көзі кіртиген келінін көріп, апасы бір сұмдықтың болғанын айтпай ұқты. Еттерді үн-түнсіз тоңазытқышқа тықты, қазыларды балконға жайды. Бірақ екеуі де не деп сөз бастауды білмеді. Зіл батпан ауыр бір тыныштық. Екеуі дәм-тұзы жараспай, ажырасып кетті деуге, баласының бар киім-кешегі ілулі тұр. Тіпті төсегінің де мұрты бұзылмаған. Неге жорырын білмейді, іші ит тырнағандай. Келіні: «Апа, мен үй маңындағы дүкеннен нан әкелейін», — деп киімін желбегей жамылып, үйден шығып кетті. Ол шәй дайындай берейін деп, май, сүт іздеп, тоңазытқышты ашты. Бұрын келгенінде, іші ауызы-мұрынынан шыға толып тұратын. Бұл жолы жылан жалағандай қурап тұр екен. Үнсіздік еңсесін езген екеу тым-тырыс шәй ішті.

– Қарағым, «Әкесі өлгенді де естіртеді» ғой, не болды, аманшылық па? — деді ақыры бір кесе шәй тамағынан әзер өткен ол.

— Сол… Біраз уақыт болды. Жұмысқа кеткен… содан хабар-ошар жоқ. Аяқ астынан бір жаққа кеткен ғой жүр ем. Қызмет бабымен. Үйге біреу келіп, мынадай қағаз қалдырып кетіпті. Жұмысынан. Қанша уақыт бармағасын, хабарлассын деген ғой. Содан бері аяғымнан тозып, іздеп жатырмын. Ешкім ештеңе білмейді,-деді шаршаңқы үнмен. Жыламай айтты. Талай-талай тағдыр ауыртпалығы басына түссе де, жалғыз ұлының алдынан туар нұрлы таңдардың алыстағы әлсіз сәулесінен қуат алып, майысса да сынбаған қайсар ана, көзін бір нүктеге қадаған қалпы, бір уыс боп, отырған қалпы қатты да қалды. Түнімен екеуі де көз ілмеді. Зүбайда көрер таңды көзімен атырып, құлқын сәріде үйден шығып кетеді. Оразасын ашпастан. Құмарды іздеуге. Күн сайын, байғұс шеше оны үн-түнсіз шығарып салып, іштей Аллаға жалбарынады. Күнұзақ терезеден телміре қарап, тапжылмай жолын тосады. Үйге қас қарая, шаршап-шалдығып келіп жүрген келінінің шай-суын әзірлеген болады. Үмітпен қарсы алады. Үн-түнсіз отырып, екеуі шәй ішеді. Келіні кейде қайда барып, қайдан іздегенін айтады. Кейде сөйлеуге шамасы келмей, басын үстелге сүйеп, отырған орнында қалғып кетеді. Ана жолы жаңа байлардың бірі екі-үш адамды он шақты жыл бойы құлдықта ұстап, айдалаға апарып, мал бақтырып қойыпты дегенді радиодан құлағы шалған. Содан бері байғұс шеше: «Иен таудың қай қуысынан баламды іздесем екен?» деп күнұзақ бас қатыратын болды…

Ал Зүбайданың әлі қанша уақыт аяғынан тозып, сандаларын кім білсін, бір күні түн ортасында баяғы таксистің әңгімесі ойына орала кеткені. Таң алагеуімде белгісіз біреулер машинамен қағып кетіп, көшенің қақ ортасына, ағашқа арқасын сүйей отырғызып кеткен адам…сол — Құмар болмасын?! «Құмар ғой, Құмар! Дәл сол күні осы әңгімені естігенсің. Иә, иә, дәл сол күні ол алғаш рет үйге келмей қалды. Қалай ғана есіңнен шығып кетті?» дегендей, жүрегі атқақтай

соғып, аласұрып кетті… Сол күні, жұрттан сұрастыра жүріп, айдалада арам өлген, сайда саны, құмда ізі жоқ қаңғыбас, маскүнемдерді жерлейтін орынды әрең дегенде іздеп тапты.

Артында іздеушісі жоқ, аты-жөні белгісіз өліктердің мәйітін нөмірлеп, көмерде фотосуретке түсіріп алып, бір журналға тіркейді екен. Сол суреттерді ерінбей-жалықпай қарады. Ақыры Құмардың суретін тапты-ау әйтеуір. Адам деген аты болғанымен, адам кейпін баяғыда жоғалтқан, «қоғам қоқыстары» арасынан. Үстінде әскери киімі бар. Погоны жұлынған. Бет-ауызы күмпиген ісік. Оның қалай беймәлім біреу деп тіркегендерін түсінбеді. Әскери билетін үнемі алып жүруші еді ғой. Күн сайын үйден шығарда Зүбайда өзі тексеретін. Машинамен қаққаны аздай, қалтасындағы қағазын қоса әкеткені ме? Не деген жауыздық? Әттең, өрге ұмтылған өжет өреннің өмір жолы дәл осы жерде шорт кесілер деп кім ойлаған. Зүбайданың бойын кернеген ашу-ызасы, шарасыздығы мен дәрменсіздігі, орны толмас өкініші мен түпсіз терең қайғысы ащы жаспен бірге ағыл-тегіл аға берді, аға берді. Маңында, басу айтып, басынан сипар жан баласы жоқ. Үйге көзі қып-қызыл боп ісіп келді. Есікті ашып, жас балаша жәутеңдей бетіне қараған апасы оның осы түрін көрді де шошып кетті. «Апа, таптым», — деді келіні өксіп. Тынысы тоқтап қала жаздады. «Жерленген жерін… таптым», — деді.

Аспан шырқ айналып барып, жерге гүрс құлады. Күн сөнді. Жер, әлемді қара түнек басты. Құлағы тарс бітеліп қалды. «Ол емес, мені неге алмадың, Алла? Менің ретім еді ғой. Не үшін осыншама қасыретті маңдайыма жаздың? Не жазығым бар еді?» деп зар иледі анасы. Зүбайда жерленген мәйіт өзінің күйеуі екенін дәлелдеу үшін құзырлы мекемелерді жағалап, жалынды, жалбарынды. Ақыры жерленген орынды қайта аштыруға рұқсат алды. Ауызы-басын тұмшалап, пластик қапшықтар ішіндегі бұзылып-саси бастаған мәйіттердің арасынан марқұмның сүйегін тапты. Аяғына байланған нөмірі бойынша. Есіл ердің сүйегін туған жеріне жеткізді. Үлкен азап, шексіз бейнет шеге жүріп. Рухы риза болсын деп. Қайтадан дұрыстап жерледі. Жаназасын шығартты. Құлыптасын қойды. Аппақ мәрмәр тастан. Соның бәрін өзі емес, басқа біреу атқарып жүрген сияқты. Тас түйін. Езіліп-еңіреу жоқ. Нәзік жанды жас әйел емес, жадына енгізілген арнаулы бағдарламаны атқаруға тиісті жансыз робот секілді. Анасының да жаны Құмармен бірге кеткені күмәнсіз. Жер бетінде құр тәні қалқиып жүргені болмаса. Тіл-ауызы байланғалы қанша жыл.





* * *


Өзі шыр етіп дүниеге келіп, кіндік қаны тамған киелі жерге Құмардың жамбасы тиді. Ауыр міндетті абыроймен атқарған Зүбайда қалаға қайта оралды. Алайда, күндіз ылғи бір көңілсіз көріністер көңілінен кетпей қойсын: Дегелең тауының баурайындағы мүлгіген қалың қорым. Меңіреу ауыл. Қара жолдың шаңын бұрқырата сол ауылдан шыққан жалғыз көлік. Сол қашан көз ұшында бұлдырап көрінбей кеткенше, қара жолдың бойында қалқия қарап тұратын ақ жаулықты қарт әйел… Ал түнде — көзі ілінсе болды, терең шұңқырдың ішінде саудыраған сүйектерді қапшыққа жинап, салып отырады. Жалғыз өзі. Кей-кейде қолын тапса, аяғын таппай, жан тері шыға қиналып жатып оянып кетуші еді… Ол үшін

күллі тіршілік тоқтап, уақыт бір орында тұрып қалған секілді. Туыс-туғандары «өлінің артынан өлмек жоғын, тірі адам тіршілігін жасайтынын» айтты. Ұрысты. Алайда, терең қайғы оны тұңғиығына тарта берді. Өз бетінше тырбанып шыға алмады. Тіпті шығайын деп те ойламады. Ақыры, жұрттың бәрі теріс айналды. Ең жақын құрбылары да. Барлығы да түңілді. Оны тіпті ауыр қайғыдан санасы аз-кем ауытқығанға санаса да өздері білсін. Жұрт не десе о десін. Бұған сол сөздердің еш қатысы жоқтай. Жылда демалысқа шығысымен, ауылға тартатын…Енесі екеуі бір-біріне сүйене, қара жолға түсіп ап, Құмар марқұмның басына барушы еді. Биыл да жылдағыша, оның мәңгілік мекеніне жаяулата барып, ауылға қарай үнсіз ілбіп келе жатқан. Жасына жетпей қайғыдан белі бүгіліп, қанша уақыттан бері ләм-мим деп жақ ашпай үнсіз қалған енесі кенет бір әңгіменің шетін қылтитты:

— Бала кезінде осы Құмарым кітаптан бас алмайтын. Жолдас-жоралары: «Ойнайық», деп үйге келсе, оларға қосылғысы келмейтін. «Апа, мені жоқ дей салшы!» деп жалынатын. Бір жағынан, жарығым, кітап қызығынан шыға алмайтын да болар. Бірақ, бірде: «Балам-ау, бар адамды қалай үнемі «жоқ» дей беремін, ойынға шыққың келмесе, балаларға себебін өзің айт. «Жоқ» деген сөзді жиі айта берме, «Жоқтың түбі жоғалар» деген сөз бар, — деп кейігем. Жарығым мені мазақ қып күліп: «Ой, апа-ау, соның бәрі соқыр сенімнен шыққан сөз. Қайтесіз, әрнеге сеніп!?» деген… Міне, енді жоғалғаны емей немене? Артында, ең болмаса, баласы да қалған жоқ,-деді де егіле жылап жіберді. Содан бұл қалаға аттанар алдында ғана тілге келді.

– Қарағым, сен болмағанда жалғызымның баласы түгілі, моласына да зар болып қала жаздап ем… Мен саған ризамын. «Өлі риза болмай, тірі байымайды» деген ғой, Құмарым да о дүниеде сені желеп-жебеп жатар. Тірі адам тірлігін жасайды. Бақытың ашылсын! — деді тебіреніп. Келініне аналық ақ батасын берді. Қанша жылдан соң…





* * *


Сол күні Зүбайда уайым-қайғысыз жаңа туған жас нәрестедей қатып ұйықтап, құстардың мың құбылған үнінен сергіп оянды. Терезе алдындағы биік талға қонған титімдей құстың құйқылжыта салған әніне сүйсіне құлақ түріп біраз жатты. Құдай-ау, хрустальдай сыңғыр-сыңғыр ете ме тіпті. Таңмен таласа тамылжыта ән салатын бұл не құс сонда? Әлде, әлгі… талай ақын таңдай қаға тамсанып, өлең-жырына арқау еткен сандуғаш деген осы ма екен?..Тоқтық тартқан жас нәресте құсап, кенет көгершіндер уілдеді. Тынымсыз шырылдаған бозторғайлар дейсің бе. Бәрінің кеудесін кернеп бара жатқан ненің қуанышы екенін кім білсін. Тіршілік хорына шама-шарқы жеткенше барлығы да үн қосуда. Әйтеуір бір шаттық, бір масайрау, бір сайрау. Егер осынау әлемде бұлардың бірі де қалмай, бүкіл дүние құлаққа ұрған танадай тынып тұрса, мылқау тірліктің сәні болар ма еді?! Құдай-ау, бұлардың бәрінің болғаны қандай тамаша! Осынау арайлап атып келе жатқан таң шапағы мен бүр ата бастаған жас шыбықтарды аман көрудің өзі не деген бақыт! Тәубе, тәубе…

Құстар да: «Жұдырықтай жұмыр Жерімізді оттан, судан, зілзаладан, соғыс өртінен, адам қолымен жасалатын апаттардан сақтай гөр!» деп Ұлы Жаратушыға жапатармағай жалбарынып жатқандай сезілді…Бәрі де өз тілдерінде…Зүбайда да өзі танымайтын, әлемнің түкпір-түкпірінде тіршілік етіп жүрген адал жүректі жандардың бәріне түгел береке, бірлік тіледі…Осы шуақты Күнді көре алмай кеткен Құмарының жайын — жәннаттан, жанын рахатта қыла гөр деп Аллаға жалбарынды. Риясыз сезімі көзінен мөп-мөлдір моншақ боп ыршып шықты да, тап-таза бұлақтай тарам-тарам ағып, бетін, омырауын жуды. Ертеңіне қайтадан жолға шықты.

Бойынан бір ауыр жүк түскендей. Тұла-бойы жеп-жеңіл. Еңсесін басқан зілмауыр қайғының ізі де жоқ. Жүрегі себепсізден себепсіз қуанышқа бөленді. Сол қуаныштың әсерімен, үйге келе сала, құлшына іске кірісті. Алдымен көзге түскені — қанша уақыттан бері шаң басып, кірлеген, күн жеп сарғайып кеткен терезе перделері еді. Пытырлата жұлып алды да, қоқыс шелекке атып ұрды. Көптен қараусыз кеткен үйдің бір сау дүниесі жоқ екен. Ұсақ гүлді тұсқағаздардың да өңі кетіп, бояуы өше бастапты. Тіпті әр жері ырсия ашылып кетіпті, оны да енді байқады. Күнге қурап тұрған қағазды дар-дар еткізе, сыпырып алып, ауладағы қоқыс салатын жәшіктерге тасумен болды. Құшақ-құшақ қағазға шырпы тигізіп еді, гу ете түсті. Жалпылдаған жалынға қарап тұрып, жалмажан ойына не түскенін қайдам, дереу ішке жүгірді. Құмар екеуінің тері сіңген көрпе-жастықты құшақтап шықты. Жалаңдаған қызыл от тілімен жалап-жұқтап, бәрін лезде жоқ қылды. Қанша жылдан бергі барлық қайғы-қасыреті сонымен бірге өртеніп кеткендей, Зүбайданың бір түрлі жаны тазарып қалды. Сыртқы есікке жапсырылған сан алуан хабарландырулар арасынан өзіне керегін тауып, телефон тұтқасын қолға алды.

— Алло, сәлеметсіз бе? «Ұсталған үй жиһаздарын арзан бағаға сатып аламын» деген екенсіз, менің дүние-мүлкімді келіп көруіңізге болады.

— …

— Жарайды, келістік. Рахмет!

— Сәлеметсіз бе, маған құрылысшылар керек еді?

— …

— Жоқ, бір бөлмелі пәтер. Бір-екі аптаның ішінде бастан-аяқ әктеп, сырлап бітіре аласыздар ма?

— …

Телефонды орнына қояр-қоймастан, дереу киім шкафын ашты. Самсап салбырай ілінген сан киімнің ішінде көңіліне қонар ештеңе жоқ. Сәннен шығып, қадыры кеткен көйлек-көншектер. Қанша жылдан бері үстіне ілінгенді киіп, өзіне мүлде көңіл аударуды қойғанын енді ұқты. Барлық киімін түгел, нығыздап

тұрып, үлкен қапшыққа салды. Сөйткенше болмай, есік қоңырауы шыр ете қалғаны. Есікті ашып еді, жасы егде тартқан ерлі-зайыпты екі адам екен. Әлгі жиһаздарды көруге келіпті. Алайда олар бұның дүние-мүлкін емес, пәтерін саудалауға келгендей, бірден:

— Мынау пәтеріңізді айырбастайсыз ба? Біздікі екі бөлмелі, судай жаңа. Соны берсек. Жетінші қабатта. Бірақ, шет жақта… Есесіне жаңа микрорайон. Осы таяуда салынған үй. Әлі ішіне кірген де жоқпыз. Ас үйінің өзі атшаптырым. Балконы да кең, терезесін жауып алсаңыз, оның өзі бір бөлме болады да шығады. Сіздер сияқты жастарға, как раз, сондай кең квартира керек қой. Келімді-кетімді қонақтарыңыз бар шығар, екі-үш балалы болғанша, тұра-тұруларыңызға болады. Сосын бастарыңыз жас, күйеуіңіз екеуіңіз кең коттедж салып аларсыздар кейін… — дейді бұйра бас сары әйел. «Қайдағы күйеуді көріп тұрсыз?» деп ренжімей, оның сөзіне үнсіз құлақ түрді. Қасындағы қасқабас қара шалда да үн жоқ.

— Ауызыңызға май, апай. Біздің… менің… пәтерімнің несі ұнап тұр сіздерге? Көптен жөндеу көрмеген… Оның үстіне бірінші қабатта…

— Егер шынымызды айтсақ, біз бұнда тұрмаймыз да. Бұрынғыша дачамызда тұра береміз. Таза ауа. Тып-тыныш. Ал мынау өте қолайлы жерде екен. Квартирант жіберуге. Суточный, по часовой дегендей… Балалардан қайыр жоқ. Бәрінің де өз бала-шағалары бар, соларын бағып алса да аз емес. Қазіргі пенсияны өзіңіз білесіз… Соған қосымша бола ма дегеніміз ғой. Бұрынғы ескі үйіміз сносқа кеткен. Сосын соның орнына берілген жаңа квартира ғой. Құла-дала, іші ат шаптырым… Стадион сияқты. Ондай үлкен площадқа квартирант табыла бермейді ғой. Оның үстіне орталықта емес…

«Сауда сақал сипағанша»… Түске дейін ескі-құсқыларын өртеген Зүбайда, түс қайта үйін айрыбастауға келісем деп ойлап па?! Айналдырған бір аптаның ішінде құжаттарын реттеп, көшуге дайындала бастады. Не дайындық керек, тіпті осы үйден әкететін де ештеңе жоқ. Бәрі осында қалады. Жиһаздары да, төсеніштері мен ыдыс-аяғы да… Жаңа үйге ескі өмірін еске салатын ештеңе апарғысы жоқ. Құмар екеуінің бірге түскен фотосуреттерінің бәрін, ана жылы апасы аттай қалап, ауылға әкеткен. Сағынғанда қарап отырайын деп. Оның жинаған біраз кітабын өзі қызмет істеген әскери бөлімшенің кітапханасына өткізді. Зүбайда сосын үй маңындағы моншаға барды, асықпай ыстық буға отырды. Шаштаразға барды. Көптен бері қолаң шашын желкесіне буа салып жүрген. Сәнмен қидырды. Сосын тырнақтарын әдемілетті. Ертең таң ата оны мүлде жаңа өмір күтіп тұрған сияқты… Иә, иә, мүлде жаңа өмір.





* * *


Таң атар-атпастан Зүбәйда көшеге шықты. Мойынына ораған көгілдір жібек орамалымен түстес аспан бүгін шайдай ашық екен. Зеңгір көкте бір шөкім бұлт жоқ. Күн де жарқырап тұр. Жалтырата сүртілген алтын алқа сияқты. Ауладағы алма ағаштары аппақ гүлге ораныпты. Ақ көйлек киген қалыңдықтай. Кеше ғана

сидиып тұрған жоқ па еді. Бір түнде жасанып шыға келгенін көрмейсің бе бәрінің?! Толассыз толқындардай лек-лек ағылған көліктерге қол көтерді. «Пілдей-пілдей джиптерді жап-жас қыздар қалай-қалай иіреді!» деп таңғалды. Тұсынан зуылдай өтіп жатқан түрлі-түсті мың сан машинаға сүйсіне көз тігіп… Су жаңа көліктер қандай көп! Бәрі көздің жауын алады. Ақыры Зүбайданың қасына сүттей ақ «мерседес» тоқтады-ау әйтеуір. Ішке үңіле беріп, ток соққандай дір етті. Құдай-ау, мына бейтаныс жігіт пен өзінің Құмары…ұқсай ма, қалай?! Әлде көзіне солай елестеді ме? Қатты абдырағаны сонша, ауызына сөз түспей қалсын. Бұндай да, ұқсастық болады екен-ау! Бет-әлпеті, аумаған сол… Жоқ, одан гөрі егделеу сияқты. Самайын аздап ақ шала бастаған… Бұл аптыға алабұртқан жүрегін әзер басты.

— Маған тұтас бір күніңізді қия аласыз ба? Егер басқа жұмысыңыз болмаса… Бүгін шаруам көп еді, көліксіз бітпейтін түрі бар. Бәрібір такси ұстаймын ғой, әркімге төлегенше, ақшаны біржола сізге берейін, — деді.

— Жарайды. Қолым бос. Сонымен, қай жаққа барамыз? — деді ол Зүбайданың бір ысып, бір суып, мың құбылған жүзіне қызыға қарап.

– Әуелі, үйге төсек-орын сатып алу керек. Сосын… ыдыс-аяқ. Сосын…тамақ сатып алайық…Ал, киім-кешекті кейін өзім асықпай ала жатармын… Күте-күте сіздің ішіңіз пысып кетер. Ұзақ таңдап жүріп қалсам.

— Жаңа пәтер алдыңыз ба?

— Солай десем де болады.

— О, құтты болсын! Ақыры күні бойы қасыңызда жүреді екем, бір-біріміздің атымызды білгеніміз дұрыс шығар. Танысып қояйық, менің атым — Ғұмар…

— Кешіріңіз, Құ-ма-ар дейсіз бе? Шынымен, Кұ-ма-ар ма? Сіз қайда істейсіз? — деп оның бетіне жалт қараған Зүбайданың ауызына басқа сөз түспей қалды.

– Құмар емес, Ғұмар. Бұрын офицер болғам. Таяуда отставкаға шықтым… Неге сұрадыңыз?

— Жо-жоқ, жай…

— Сіз өзіңізді таныстырмадыңыз ғой.

— А, солай ма? Ғұ-ма-а-ар дедіңіз бе? Мен…менің атым Зүбайда.

— Сізге не болды, түріңіз де, үніңіз де бір түрлі өзгеріп кетті ғой?

— Жо-жоқ… Жай…Машинаңыздың іші өте ыстық екен. Аздап терезені ашсақ қайтеді?.. — Зүбайда толқуын сездіргісі келмей, сыртқа қарап, өз ойымен өзі үнсіз отырып қалды. Анда-санда ұрлана көз қиығын тастайды. Бейтаныс жүргізуші одан гөрі сәл мосқалдау ма қалай. Өңі қара торы. Бұның Құмары бидай өңді

жігіт болатын… Бұл да кең иықты. Қаздиып отырысы аумайды екен. Екеуі күні бойы қанша жерді бірге аралады. Артық сөзі жоқ. Сабырлы жігіт сияқты. Ас ішетін үстел, орындықтар мен жұмсақ диванды бөтен біреу емес, тап бір өзі сатып алатындай, жақсылап қарап, асықпай таңдады. Бір тәуірі, дүкен қожайындары ақшасы төленген жиһаздарды үйге өздері жеткізіп салады екен. Ыдыс-аяқ алуға келгенде, Ғұмар ештеңеге араласпай, тек қана Зүбайданың алған заттарын көтерісті. Артынып-тартынып жаңа пәтерге жеткенше ымырт түсті.

— Келіншегіңіз сіз кешіккен соң уайымдап отырған шығар, Ғұмар? — дей бергенде, Зүбайданың қалта телефоны шыр ете қалды. Жиһаз дүкенінің адамдары келіп, үйдің жанында күтіп тұр екен. Бұлар дереу зымырап отырып үйге жетті. Жұмысшылар абыр-сабыр заттарды ішке таси бастады…

– Үйге асығып тұрған шығарсыз. Көп рахмет! — деп Зүбайда оның қолына қомақты ақшаны ұстата беріп еді, ол:

— Жо-жоқ, рахмет! Үйіңізге берген көрімдігім болсын. Алмаймын, — деп басын ала қашып, дереу машинасын от алдырды да жүріп кетті…

– Қызық адам екен өзі, таңертеңнен кешке дейін жүргенде тапқан ақшаң қайда деп әйелі ренжімей ме? — деп бұл аң-таң…





* * *


Зүбайда көп ұзамай қайтадан жолға шықты. Жаңа жерге қоныс аударғанын апасына өз ауызымен айтпақ боп. Бұл кетісімен, енесі есеңгіреп, кешке дейін үйге кірмей, есік алдында жүріп алса керек. Кешкісін, төсек тартып жатып қалады. Оты жағылмаған мұздай үйде жалғыз өзі. Бір жұтым су қайнатып ішуге шамасы келмей. Қанша дегенмен, көктемгі көк өзек шақ, суық тиген болар. Ертеңіне қой-ешкілері аштан-аш тал түске дейін қорада қамаулы тұрады. Өріске шығарылмай. Ауыз жаппастан маңыраған малдар іргелес көршілерінің көңілін аударса керек… Қанша дегенмен, аталас, ілік-шатыс ағайын адамдар емес пе?! Зүбайда келгенде, олар алма-кезек отын жағып, шәйін қайнатып, ұсақ тұяқтарына бас-көз боп жүр екен. «Құмарым үйіне келіпті. Кәмәндірі бір жаққа жіберген ғой. Құпия тапсырмамен. Оны бізге айта ма…Ертең қалаға кетемін. Мен жоқта мынау топалаң келгірлер өздеріңе аманат. Үй жаққа да көз қырларыңды салып жүріңдер. Бала-шаға тереземді сындырып кетпесін!»-деп келген-кеткенге сандырақтап «сайрап» жатыр екен. Күрт көтерілген қызудың әсері болса керек. Күтпеген жерден келіні жетіп келеді деп кім ойлаған. Бұны көріп, көршілердің де көңілі босады. Зүбайда бірнеше күн бабын жасады. Мезгіл-мезгіл ыстық сорпа беріп, қасынан шықпады. Беті бері қарағасын:

– Қалаға әкетіп, дәрігерге көрсетемін, апа. Ауылға күн жылығасын, бір-ақ келесіз. Өзіңіз аурып жүргенде, от жағып, су тасу ауыр болады сізге, — деп кесіп айтты.

— Ойпырмай, мойныңа мұсалдат қып мені қайтейін деп ең, қарағым? — дейді ол жас балаша жаутаң қағып.

— Ойбай-ау, жердің түбінен іздеп келгенде, келініңнің меселін қайтарма, бара бер. Азын-аулақ малың мен үй-жайыңа алаңдама, қара ормандай елміз ғой, қарармыз. Өзіміздің кесепат келініміз бағу түгілі, анда-санда бара қалсақ, дұрыстап шай да бермейді. «Ұлың адал болсын деп тілеме, алғаны адал болсын де» деген осы болар. Алла тағалла адал сүт емген келін бергеніне тәубе десейші,-деп көрші кемпір көзін сулап алды. Сол күні-ақ, әй-шайға қаратпай, апасын қалаға ала қашты. Ертеңіне екеуі таң алакеуімде артынып-тартынып, пойыздан түсті. Әлі ауруынан онша айыға қоймаған енесін Зүбайда вокзал ішіне қалқита отырғызып қойды. Такси ұстамақ боп, есік алдына шығып, жан-жағына алақ-жұлақ қарап тұр еді, «Зүбайда» деген қуанышты үнге жалт қараса, Ғұмар екен. Тап бір өзін Құмар күтіп алғандай, жүрегі бір түрлі лүпілдеп, толқи қобалжып кетті.

– Қанша күн бойы қайда жоқ боп кеттіңіз? Үйіңіздің маңына күнде барамын. Өткенде тіпті нешінші пәтер екенін де сұрап алмаппын. Сосын бәлкім аяқ астынан жол жүріп кетті ме деп, вокзал, аэропорттарды айналшықтап жүргем. Жүрегім сезгендей, — деді ол қуана дабдырлап.

— Иә, жол жүріп кеткем. Ауылға барсам, апам ауырып қалыпты. Қалай әйтеуір, әйеліңізден сол күні құр алақан, әрі үйге кеш келгеніңіз үшін сөгіс алған жоқсыз ба?

— Сіз сияқты бір адам үйде асыға күтіп отырса, бұл әлемде менен бақытты адам болмас еді ғой!..

– Қойыңызшы, осы жасқа келгенше, үйленбей жүрген сүр бойдақ емес шығарсыз?!.

— Бұл енді аттың жалында, түйенің қомында айтылатын әңгіме емес. Асықпай, сөйлесейін деп…сізді қанша күннен бері іздеп жүргем жоқ па!?.

— Жүріңіз, сосын сөйлесерміз. Апам іште екі көзі төрт болып, күтіп отырған шығар. Сіз заттарды ұстайсыз ба, мен апамды сүйемелдейін…

— Апа-ау, қалай, шаршамай, аман-сау жеттіңіз бе? — деп Ғұмар ақ жаулықты қарт әйелдің қасына таяна берген.

— «Апа-ау» деген дауысыңнан айналдым…Құмарым-ау, құлыным-ау!.. Сорлы анаңды зар жылатып, қайда жүргенің осынша жыл?! — деп шүйкедей кемпір еңгезердей жігітті тас қып құшақтай алсын. Дауысы сай-сүйекті сырқыратады. Зүбайда сасып қалды. Ғұмар:

— Апа, апа, сабыр етіңіз. Жыламаңыз, жыламаңызшы, — дей береді. Тап бір өз анасын көргендей оның да көңілі босап, қобалжып кетсін.

– Өшіп жанған шырағым-ау! Сенің тірі жүргеніңді өзім де сезгем! — деді де кенет талықсып кетті… Ғұмар дереу шүйкедей кемпірді қолына көтеріп ап, дәрігерлік бөлімшеге жүгірді. Абыр-сабыр жұрт. Талайлар келіп, талайлар кетіп жатқан үлкен ғимарат емес пе?!. Ешкім ештеңеге таң қалған жоқ.

— Жасы ұлғайған кісі ғой. Сірә жолдан қатты шаршаған болар. Қорықпаңыз, аздап демалсын. Сіздер есік алдына шыға тұрыңыздар, ауаны тарылтпай, — деді дәрігер әйел, жүрегін тыңдап, жүйке тыныштандыратын дәрі салып, кушеткаға жатқызғасын. Есік алдына шыққасын Зүбайда Ғұмарға ол кісінің басынан өткен өмірдің шет жағасын айтты:

— Апамның жалғыз ұлы, менің марқұм күйеуім сізбен аттас болатын. Ол да сіз сияқты офицер еді. Белгісіз жағдайда қайтыс болды. Әлі күнге жұмбақ. Қайран апам әлі күнге сенбей жүр екен-ау…Баласының жоқ екеніне…Қанша жылдан бері бейітінің басына барып, құран оқып жүрсе де…

— Бұл кісі жалғыз ұлын бір көруге зар болса, мен де өмір бойы ана мейірімін аңсап жүруші ем. Өз анам ерте қайтты. Бала кезімде. Өгей шешемнің өз балалары болды. Әкем мені кішкентайымнан әскери оқуға берді. Бөтен әйелдің қату қабағына жаутаңдамасын деген болар. Қанша жыл елден шалғай жүрдім, — деді Ғұмар толқып…

– Әкеңіз тірі ме?

— Жоқ, қайтыс болған. Көз жұмар сәтінде қасында боп, соңғы сөзін ести алмадым. Тіпті топырақ салуға үлгермедім… Хабар кеш тиді. Соған әлі күнге өкінемін.

— Иә, «Тұяғы бүтін тұлпар жоқ, қанаты бүтін сұңқар жоқ» деген рас-ау… Қарап тұрсаң, осы өмірде төрт құбыласы түгел, мұңсыз-қамсыз ешкім жоқ сияқты.

— Көп жылдар бойы сырт жерде әскери қызметте жүрдім. Алған әйелім де сол жақтан еді. Қазақстан өз алдына жеке мемлекет боп жатқан кезде, елге қайтуға бел будым. «Ит тойған жеріне, ер туған жеріне» деген мақалды әкем марқұм көп айтатын. Алайда, әйелім де, жалғыз қызым да ізіме ермеді. Сосын барлық дүние-мүлікті соларға тастап, соқа басым елге тартып кеттім. Қызметке тұрып, пәтер алдым. Содан бері Құдай — жалғыз, мен — жалғыз… Тағдыр енді апам үшеуміздің басымызды осылай қосқан шығар! — деді Ғұмар толқып.

Талай-талай сағынышты қауышулар мен қимастыққа толы қоштасуларға куә болған үлкен вокзалдың басы ызы-шу қым-қуыт. Шу-шу етіп, бір-бірін қуалап, мәз-майрам, ойнап жүрген балалар… Зүбайда да күні кеше осылардай ойын баласы еді-ау! Арманы да, мақсаты да көп болатын. Қас-қағым сәтте басынан қаншама оқиғалар өтті. Шынымен-ақ, өмір дегенің бір күндік сәуле екен-ау. Бұның күйеуі өмірден өтті екен деп күллі тіршілік қаңтарыла тұрып қалған жоқ. Тіпті анау ерсілі-қарсылы жүрген жолаушылар Құмар деген жігіттің бұл өмірден өткені түгіл, бұл өмірде болғанын да білмейді. Күндіз-түні

пойыздардың келген-кеткенін хабарлап ауыз жаппай самбырлаған радио. Тарсыл-тұрсыл вагондар… Қарапайым пенде түгілі, әлемдегі ең әйгілі, ең атақты, ең алпауыт біреу өлсе де, тіршілік тоқтамайды… Жалғаса береді, жалғаса береді…

КІШКЕНЕ ҚЫЗ САЛҒАН СУРЕТТЕР

— Ри-та-а! Ри-и-та-а!.. — Жоғары жаққа дауысымның жеткен-жетпегенін білмеймін. Зыр-зыр өтіп жатқан автокөліктер. Тап жанымдағы жүргіншілерден де ұялып барамын. Қала аядай: біраз адам таниды. Қиыла шақырған соң, келемін деп уәде бергем. Сыртқы есігінің “құпиясын” сұрау ойыма келмепті. Қырсыққанда, қалта телефонымды да қалдырып кетіппін. Үйдің тап түбіне келіп тұрып, ішке кірмей кету де ыңғайсыз. Кенет темір есікті салдыр-гүлдір ашып, қолында қоқыс салған шелегі бар егде әйел шыға келді. Сасып қалып:

— Ритаға келгем, — дедім сәл ақтала. Бетіме үңіле қараған ол:

— Иә, әлгі бесінші қабаттағы ғой. Телестудияда істейтін татар келіншек… Көңіліңізге келмесін, қазір телевизірде үй-ішімізбен түгел отырып қарайтын дені дұрыс ештеңе жоқ. Ылғи ұятсыз кинолар, сосын жағымсыз жарнамалар… Адамды ажалға итермелейтін арақ, темекі экраннан түспейді. Орыс арағын “ауыз суы” деп ұялмай-қызармай жазып қоятынын қайтерсің. Кімді ақымақ көреді-ей, осылар!?.

Тез-тез жоғары көтерілдім. Ол үйде екен. Омырауынан “қос қоңырауы” көрініп тұрған қысқа көйлегіне көз тоқтатуға жүзім шыдамады. Әдетте жұмыста свитер мен джинсы киіп жүретін. Көзімді қабырғаға ілінген суретке бұрдым. Бала қолынан шыққан дүние. Акварель.

— Рәмиланың салғаны ғой — деді де ол ас үйге беттеді. Судың сырылы, ыдыс-аяқтың сылдыры естіледі. Суреттен көзімді ала алсамшы. Қою бұлтты жабырқау аспан. Басын жерге ие тәжім еткен жалғыз жауқазын. Жапырағын жел ала қашқан жалғыз түп ағаш. Салған суретінен сәби жанының жабырқаулығы, жалғызсырауы сезіліп-ақ тұр. Күн шуағы мол құйылған пәтерде емес, жапан далада, жел өтінде қалғандай тұла бойым тоңазып кетті. Студиямызда өткен талай мерекеде қысылып-қымтырылмай ортаға шығып, ән салып, би билеп, ойынның түбін түсіріп жүрген ширақ бала еді Рәмила.

— Тимур үйден кеткелі Рәмила өзімен-өзі. Көбіне-көп кітап оқып отырады. Сосынғы ермегі — сурет салу. Таяуда туған күні болған, әкесі ең болмаса, карусельге апарып, балмұздақ әперіп, қыдыртпақ түгілі, телефонмен құттықтауға жарамады, — деді. Дереу тақырыпты өзгерткім келіп:

— Күн шуағы мол түсетін осындай пәтерлер ұнайды, өзі де ұядай екен, — дедім. Шынында да кірсе шыққысыз екен. Басы артық тұрған ештеңе жоқ. Бәрі жарасымды, өз орнында.

– Қанша жыл тұрғанда осы пәтеріміз бір де бір рет жөндеу көрмеген еді. Тимур кеткен соң, есікті ауыстырдым. Үйдің ішін сырлатып, әктеттім. Кірлеп, шаң басып тұрған. Терезе перделерін өзім тіктім. Мода журналына қарап отырып… Соған түстес мата сатып алып, диван, креслолардың да тысын жаңартып алдым.

– Өмірге бір-ақ рет келгесін, жақсы, жайлы жерде өмір сүргенге не жетсін!..

— Иә. Мынау қабырғадағы кітап сөрелері де таяуда орнатылды. Әйтпесе барлық кітап картон қораптарда бұрыш-бұрышта үйме-жүйме боп тұрған, — Ританың үнінде мақтаныштан гөрі тындырған ісіне деген қанағат басым.

– Үйдің осындай боп тұрғанын, шіркін, папам көрсе ғой! — деді Рәмилә келесі бөлмеден дауыстап.

— Осының бәрін жалғыз өзің қалай істедің? — дедім сүйсіне таңғалып.

— Тимур қанша жыл бірге тұрғанда еркек боп, осыны бір жөндейін демеп еді. Қарсымыздағы көршіміздің қолынан келмейтіні жоқ екен. Айыбы — ішкілікке бейім. Анда-санда менен қарыз алып тұратын. Бірақ өмірі уақытылы қайтарған емес. Тиіп-қашып, біреулерге жалданады, көбінесе тапқанын ішіп қояды. Әшейін істеп беруге де келіскен. Ұят қой, ақысына Тимурдың керуетін бере салдым. Қызымның симай қалған киімдерінің бәрін балалары қуана-қуана киіп алды. Сен шай ішесің бе, жоқ әлде кофе ішесің бе?

— Шәй дұрыс шығар. Сүт жоқ болса, жеміс тосабымен де іше беремін.

— Алтай өлкесінен келген керемет бал бар. Үйдегілер әлі күнге сәлем-сауқат жіберіп тұрады ғой маған…

Әке-шешесінен келген дәмнен талай ауыз тигенмін. Кептірілген жемістер. Тұздалған саңырауқұлақ. Қақталған балық. Үйтілген қаз-үйрек дейсің бе… Қызметтес қыз-келіншектер ішінде Рита басқадан гөрі маған үйір еді. Өзінің студенттік шағы өткен Қазанда менің інім мен сіңлім оқып жүргесін бе… Жаңа үйленген жылдары көрші болдық. Онда олар Тимурдың жалғыз бөлмелі пәтерінде тұратын.

— Тимур жалпы оңашалықты ұнататын. Мен көп балалы үйде өскем. Сосын ба, абыр-сабыр қонақ келіп жатпаса, ішкенім ас болмайды. Ал ол тек шешесімен екеуі тұрған ғой, әкесі туралы мүлде ештеңе айтпайтын. Мен де жанын жаралап, сұраған емеспін… — Ританың бар әңгімесі Тимурға келіп тіреле берді: “Тимур барда”, “Тимур ұнатпайтын”, “Тимур кеткесін”…

— Иә, ол мінезі ауырлау жігіт. Сөз жоқ мықты техник. Алайда, ешкіммен етене араласқанын аңғармаппын. Сен келе сала, екеуің үйленгенде, бәріміз қатты таңғалғанбыз. Әсіресе, сені “мотор қыз” деп ерекше еркелететін Сапекеңнің ауызы ашылып қалып еді ғой.

— Марқұм Сапекең, Сапарбек аға татардың «матур» деген сөзін әдейі бұзып қолданатын. «Сен мотор қызсың, бар істі өгіздей өрге сүйрейсің. Мінезің ашық, көпшіл, көңілді. Балық та емес, ет те емес, осы жігіттен басқаны таппадың ба?»-деген. Сол сөзіне көпке дейін өкпелеп жүргем… «Ғашық адам — соқыр» деген сол. Маған сол кезде оның ешқандай міні білінген жоқ. Бой-сойы келісті, мінезі салмақты, түр-тұлғасына кез-келген кісі қызығарлық жігіт.

— Егер біздің үй күні-түні опыр-топыр «вокзал» болмаса, папам ешқайда кетпес еді! — деді өз бөлмесінде сурет салып отырған Рәмилә.

Ол жүзін терезеге бұрды. Арқа жүні күдірейген көк көз сары мысық ас үйдің терезесі алдына ырғып мініп алды. Екі көзі терезе сыртындағы құстарда. Аяп кеттім.

— Сыртқа неге шығармайсың мысығыңды?

– Қорқады. Туғалы үйден шығып көрмеген ғой. Тимур осы Мурканы сұмдық жек көретін. Ол да оның көзіне түспеуге тырысатын. Талай рет қыста үйден қуып жібергісі келген, өзім кішкентайынан асырағасын аядым. Обал ғой… — (Тимурды қыс ортасында қолына киім-кешегін ұстатып, қалай жібере салды екен деп ойладым. Екеуміз үнсіз отырып қалдық. Бірдеңе деуім керек сияқты.)

— Тимурдың жұмыстан қашан шығып кеткенін аңғармай қалыппын, — дедім. Аузыма түскені сол болды..

— Оның Абрамовичпен төбелескенін естімеп пе ең?

– Қашан?

— Сен іссапарда жүргенде ме екен…

– Қай Абрамович?

— Кәдімгі біздегі Фаяның күйеуі ше…

– Қойшы, ол қала көлеміндегі үлкен басшылардың бірі емес пе? Тимурмен төбелесіп не көрінді?

– Әйелін қызғанып…

– Қой, мүмкін емес… Фая бізден оншақты жас үлкен емес пе?

— Фаяның белінен құшақтап, пультте бейғам отырса, Абрамович Тимурдың ту сыртынан келіп, ұрған ғой. Ол да атып тұрып, төбелесе кеткен. Сол күні тікелей эфирде сұмдық “быламық” болды.

Ауызымды ашып қалдым. Бастықтың әйелі болса да, үлде мен бүлдеге оранбай, қарапайым, бірақ өте талғаммен киінетін, үнемі биік тақа, біз тұмсық туфлимен

жүретін, аяқтары түп-түзу, өңі сүйкімді Фаяны өз басым сыпайы мінезі және өз ісіне ұқыптылығы үшін сыйлайтынмын.

— Түр-тұлғасы тартымды болғасын, соңынан ерген жай сөз шығар. Өсек-аяңмен ісі жоқ, өзімен-өзі жүретін еді ғой….-дедім көңілім жамандыққа қимай.

— Тимурдың алғашқы келіншегі де сол үшін ажырасқан екен.

— Бұрын бір әйелден ажырасқан ба сонда?

— Иә, мектепті бітірер-бітірместен, үйленіпті. Он сегізінде балалы боп, көп ұзамай ажырасқан екен. Гуля жас баласымен үйде отырғанда, ол — Фаямен қыдырып…Сол баласы бір өлімнен қалды. Өткенде. Аяқ астынан машина қағып кетіп. Байғұс Гуля маған келмей, басқа қайда барсын. Иен қалада ешқандай туысы жоқ екен. Қолымдағы барды жиып-теріп, соған бердім. Жылап-еңіреп келгесін…Қанша дегенмен, Рәмиламның қандас жалғыз ағасы ғой. Аналары бөлек болғанымен, екеуінің әкесі — бір.

— Тимур ше? Көмектеспей ме?

— Кімді қарық қылатын еді. Басын баға алмай жүріп…Өмір бойы шешесінің айтқанымен ғана жүрген жігіт қой. «Садикте» де, мектепте де тек әйелдер тәрбиелеген еркектен ерге тән қандай батыл шешім, кесімді іс-қимыл күтесің?.. Шынымды айтсам, “сақалды сәбиден” әбден шаршағам. Бір шегені түзу қаға алмайды. Оны өмір бойы мойныма мінгізгім келмеді. Күшті, пысық, әрі еркек, әрі әйел — “мотор қатын” болудан қажыдым!!!. “Журналист пен қасқырды аяғы асырайды” дегенге, қысы-жазы, күндіз-түні жұмыс-жұмыс деп шаба беріппін. Әйел боп үйге қарауға да уақытым болмапты, — Ол сөзінің аяғын аяқтамастан, солқылдап жылап қоя берді.

— Маған арқа сүйеу болатын, күш-қайраты мол, жігерлі азамат керек еді… Тырнақтарын сәнмен бояған, нәзік, ерке, әлсіз әйел болғым келетін. Фая сияқты. Мен бәрібір Тимурды сүйемін ғой, сүйемін!

Не деп жұбатарымды білмедім. Сары мысық терезе алдынан ырғып түсті де, оның күн тимеген аппақ, түп-түзу сирақтарына мырылдай сүйкенді. Кішкене қыз салған суреттегі жабырқау бұлттардан жаңбыр тамшылай бастады…

ПЕРІШТЕЛЕР ҚҰЛАҒЫ ШАЛҒАН СӨЗ

Шағын ғана қаланың маңдайына басқан жалғыз телестудия. Бұнда күнделікті қарбалас тірлік. Режиссер әйел ентіге тыныстап, екінші қабатқа ауыр көтерілді. Демін баспастан, самай тері сорғалап, басқару пультіне асығыс отырды да, микрофон тетігін қобалжи іске қосты. Сосын әйнек қабырғаның ар жағындағы бас-аяғы екі-үш телеоператорды бір рота солдатты тексергендей, барынша айғайлап түгендеуге кірісті. Осы студияда отыз жылдан бері істесе де үнемі абдырап, маңындағылардың апшысын қуыратын әдетінен жаңылар емес:

— Вни-мани-и-а! Вни-мани-и-а! А-пыра-тыр-и-и!..

— Ой, апай! Сіздің мазасызыңыз-ай! Қайда асығасыз? Эфирге шығуға әлі бір сағат бар ғой, — деп оның дәл жанында хабарға қажет әуендерді кезекпен-кезек тыңдап, мазмұнына сай іріктеп отырған Несібелі қабағын шытты.

“Тұр-тұрдан хабар келсе, ұйқыдан маза кетеді”. Павильонның кіре берісіндегі жасыл шұғамен қапталған бильярд столын төңіректеген оператор жігіттер, қанша қимаса да, қызу ойынды лажсыз доғарып, камераларына беттеді. Режиссердің қырылы аралас жағымсыз дауысы бір семер емес: — Көте қайда, Көте?

— Я не Көте, я — Котэ! — дейді бұйра бас, қошқар тұмсық, тапал бойлы, арықша келген жап-жас грузин жігіті әдеттегідей күйіп-пісіп. Оған пысқыратын ол ма:

– Үшінші кәмірада кім тұр, Көте, сен бе? — дейді қайтадан пысықтап.

— Хабардың шәпкісін крупнее көрсетші, енді сәл общее… — Кенет табанымен шоқ басып алғандай шар ете қалсын:

— Ойбай, ойбай!..Сендер мені ажалымнан бұрын өлтірерсіңдер?! Соттатып жіберетін шығарсыңдар бір күні? Ыптарая кәмірә, анауың не сенің?

— Ассистентіңіздің қойып кеткен заставкасы ғой, маған не дейсіз, апай? — Несібелі тыңдап отырған үнтаспаларын тастай салып, қабағын шытты:

— Не болды, ойбайлап сізге? Пайғамбар жасына келсеңіз де шыж-быж боласыз да жүресіз…

– Қалай жаның күймейді? Өзің қарашы: «Арыңа абай бол, айналайын!» деген титрді «Артыңа…» деп қате жазып қойыпты!..

Таз ашуын тырнадан алады. Хабар жүргізуші қыз жан-жақтан шақырайған прожекторлар астында мониторға қарап, шашын түзеп, жайбарақат отырған. Оны көре сала, қартаң режиссер:

– Әй, қарағым, тәмәм эфирге шығатын уақыт тақалғанша жүріп алмай, ерте-жарықта осы жерге келіп отырмайсың ба? — деп айғайға бассын. Қос бұрымы сылаң қаққан, бетінде тарыдай меңі бар, қарақат көз, ақсары қыз еркелей күлімсіреп еді, бұрқ-сарқ етіп тұрған ашуы лезде басылып қалды. Павильоннан екінші қабатқа тіп-тік, темір сатымен көтеріліп бара жатып, “Тым жақсы қыз, кескін-келбеті де келісті, мінезі де жайдары. Дені дұрыс бір жігітке тұрмысқа шығып, бағы жанып кетсе ғой. Жылдан-жылға өз қатарластары азайып барады. Көн етіктіні менсінбей, көк етікті кезікпей жүргенде, отырып қалмаса болар еді. Осы жігіттер қайда қарап жүр?”- деді ішінен.

Кенет ойына үйленгелі, елге ат ізін салмай кеткен өзінің жалғыз ұлы оралды. Орыс балабақшасына барып, орыс мектебінде оқыды. Ресейде институт бітіріп, сол жақтың қызына үйленді. Шалғай түкпірдегі қазақтар арасына орыс келіні өлгенде келер енді… Осынау көзі жарқыраған, алма бет, ұзын бұрымды ақсары қызды келін қылғанда, тақиясына тар келмес еді-ау!..

Режиссер әйелдің жаны жабырқау тартты. Тар құрсағын кеңіткен, тас емшегін иіткен жалғыз перзентін бір көруге зар болып… Өзегін өкініш өртеді. Бала күнінен баласының құлағына: “Менің жаным қазақтың қисық аяқ қара қызын алмайды, орыстың балтыры бесіктей аппақ қызына үйленеді”,-дегенді еркелете құйып отыратын күйеуін кінәлады.

Баяғыда үлкендер: “Ойнап сөйлесең де ойлап сөйле. Адамның екі иығында екі періште бар. Біреуі жаман сөзіңді, біреуі жақсы сөзіңді жазып отырады. Қайсысы әумин деп қалса, сонысы қабыл болады,”-деп отыратын. «Шалымның шәлкем-шалыс айтқан сол сөзі періштелердің құлағына шалынғаны-ау, сірә!» деп ойлады ол.

ҚЫЗ ЖІБЕКТІҢ “АЖАЛЫ”

Күн сайын түскі үзіліс кезінде телестудияның түпкі бөлмелерінің біріне жиналып ап шәй ішіп, әңгіме-дүкен құратындар бүгін өткен жылдарға “саяхаттап” кетіпті.

— Ой, осы күнгі жұмысты да жұмыс деп?!. Біз кезінде уақытпен санаспай, осы студияда жүретінбіз. Күні-түні үйдің бетін көрместен, қона жастанып. Ол кезде қазіргідей Алматы мен Мәскеу телехабарлары көрсетілмейді. Жұрттың күндіз-түні қарайтыны — біздің хабарлар еді-ау, шіркін! — деп біреуі әңгіме бастасымен, екіншісі оның ауызынан шыққан сөзді дереу іліп ап, одан әрі өрбітеді:

— Сендерге — өтірік, бізге — шын, ол кездері режиссер де, диктор да, актер де өзіміз. Кейде спектакль қоятынбыз. Тікелей эфирге шығамыз. Қазіргідей алдын-ала түсіру деген жоқ. Күндіз бірнеше рет дайындық жасаймыз. Несін айтасың, талай-талай қызықтар болды ғой…

— Эфирге “Қыз Жібек” спектаклін шығарғанымыз есімнен кетпейді. Онда әлі “Қыз Жібек” киносы түсірілмеген кез еді. Режиссеріміз сүйгеніне қосыла алмаған Қыз Жібек ең соңында суға батып өлу керек деп «үкім» шығарғаны. Дереу екі көмекшісі су толы легенді екі құлағынан ұстады. Ішінде — Қыз Жібектің сәукелесі. Әлгі екеуі соны камера алдына шайқап тұруға тиіс еді. Дайындық кезінде бәрі дұрыс болатын. Тікелей эфирге шыққан кезде орашолақ оператор бәрін бүлдірсін. Легеннің қос құлағын ұстап тұрған қолдарды байқамай көрсетіп қоймасы бар ма?! Талай-талай көрермен елжірей көріп отырғанда, абыройымыз айрандай төгілді сөйтіп.

– Қап, әттең-ай!

— Біздің қалада сол жылдары қазіргідей ағылып жатқан көлік болмайтын. Көшелер тып-тыныш. Осы студия маңайы тегіс жайқалған сирень. Шіркін, гүл ашқан кездегі иісі қандай тамаша еді!..

— Иә, десейші…Кезінде “халық жаулары” салған зәулім үйлер жап-жасыл желекке малынып тұрушы еді-ау!.. Ашық тұрған терезелерінен күндіз-түні патефонның әдемі әуені төгілетін… — Кейін келген жастар әсерлі естеліктерге тамсана құлақ түріп, ал үлкендер жағы әлі сағыныш тұнған сырлы әлемді шиырлап жүрген. Кенет кезекші режиссер:

— Диктор қызды көрдіңдер ме? — деді аптыға есіктен басын сұғып.

— Туфлиін жөндетемін деп етікшіге кетіп еді ғой, — деді біреуі.

– Құдайдың құтты күні жөндете ме? Кеше ғана емес пе еді, жөндеткені?

— Осы күнгі аяқ киімдер сапасыз емес пе? Баяғы біздің жас кезіміздегі дүниенің бәрі қандай керемет, сапалы еді! — Олар қайтадан қызығы мол жылдарға сүңгіп кете берді…

ДИКТОР МЕН ЕТІКШІ

Диктор қыз айна алдында ұзақ боянды. Көзінің жиегіне майлы опаны қалыңдау жақты. Жинала бастаған ұсақ әжімдерін көрсетпеу үшін. Сонау бір жылдары көшеге шықса, жігіт-желең соңынан үздіге қарайтын. Іздеп кеп, ізінен қалмайтындар қандай көп еді!.. Ол кезде әлі он сегізге толмаған кезі. Осы телестудияға мектеп бітірісімен келген. Не кисе де жараса кететін. Өмір ылғи көгілдір көктем кейпінде тұра берердей көретін. Арманы — ер тұлғалы, мәрт мінезді, сегіз қырлы, бір сырлы азаматтың етегінен ұстау еді. Қиялындағы жігітті күтіп жүргенінде, көктемді — жаз, жазды күз ығыстыра бастапты…

Неге екенін, ойына бағана көрген етікші жігіт орала берді. Тас көше биік өкше, біз тақа аяқ киімнің соры. Тез кеміреді. Сосын амал жоқ, арзан шарап пен сасық темекінің иісі мүңкіген, құрқылтайдың ұясындай етікшінің тар үйшігінің табалдырығын айына кем дегенде бір рет аттайды. Мұрты едірейген көсемнің суретін тұсына іліп қойып, күндіз-түні бүкшиіп, ескі-құсқыны жамап отыратын тау мұрын, жүн самай, бүкір шал қайтыс болғалы, көптен есігі жабық тұрған. Оның орнын еңсегей бойлы, иықты, қыран қабақ, сұсты жігіт басыпты. Бұны көрген бетте, іргеге сүйеулі балдағы бар етікші жігіттің ойлы да мұңлы жанарынан болар-болмас қуаныш сәулесі жылт етіп барып тез сөнді.

Бейтаныс жігітті көріп іштей таң қалған бұрымды қыз бұрынғыша аяқ киімін ұстата салып, тұра қашпай, сәл тізе бүкті. Радиодан күй күмбірлеп тұр. Етікші жігіт өзі жөндеп отырған бақа бас бәтіңкені ысырып қойып, бұның оймақтай ғана сәнді туфлиін сынып кететін хрусталь рюмкадан бетер еппен, аялай ұстап, кем-кетігін асықпай қарап шықты. Сөзден сөз шығып, екеуі аз-кем тілдесті.

Жергілікті телеарнаның тұрақты көрермені екен. Соңғы жылдары ел қызығып көретін тартымды ештеңе қалмағанына өкініш білдірді.

Диктор қыз басын изеп, оның сөзін үнсіз құптады. Құптамай қайтеді? Титімдей телестудияның түкірігі жерге түспей, күркіреп тұрған күндер көз көрмес, құлақ естімес уақыттың еншісінде. Сосын азын-аулақ тиын-тебен үшін, марқұмдардың фотосуретін көрсетіп, қашан, қай жерде, кімнің жаназасы, “жетісі”, “қырқы”, ”жылы” берілетінін ертелі-кеш хабарлап жатқандары. Күллі қала қырылып қалғандай сұп-суық құлақтандырулардан бас айналып, көз тұнатыны рас. Қыздың өзі су ішіп жүрген құдыққа түкіргісі келмегенін іші сезді. Етікші тоңазыған көңілін өзі жүргізетін телехабар ғана сәл-пәл жылытатынын жасырған жоқ.

Диктор қыздың еншісіне анда-санда тиетіні жабағы бұлттың арасынан жылт етіп көрінген күн сәулесіндей көңілашар хабарсымақ қана. Бұрынғыдай күрделі хабарлар мүлде азайған, тіпті жоқтың қасы. Жұрт бала-шағаларын, тума-туыстарын теледидар арқылы мерекелерде құттықтап жатады. Бір-бірінен қалмай. Жарыса хат жазып. Бар асыл қасиеттерін жіпке тізеді-ай дейсің… Қойнындағы қосағын тап бір туған күнінде ғана көре қалғандай, небір теңеулерге толы жыр шумақтарын арнайтынын қайтерсің. Әшейінде бір-бірімен ит пен мысықтай боп жүріп. Онысын оңашада өзіне ғана оқып бере салса, қанекей… Жалпақ елге жария қылатындары қызық.

Шыны керек, диктор қыз бір сарынды осындай “құттықтаулар мен ән-шашуларға” толы хабар жүргізуден жалыққалы қашан?!. Алайда бұны жарқ етіп экраннан шыға ма деп, үнемі тележәшікке телмірумен отыратын бір жанның бары қандай дәтке қуат.

– Өз ісіңіздің шебері екеніңіз байқалып тұр, — деді ол, тап-тиянақтай ғып жөнделген титімдей туфлиге сүйсіне көз салып. Екі аяғы жоқ мүгедек жігіт бала кезінде етікші емес, ұшқыш болуды армандағанын айта алмады. Жанары жәудіреген естияр қызды аяды. Бәлкім…өзін аяды. Оның өзіне аянышты көзбен қарағанын көргісі келмеді. Алғаш эфирге шыққан кезден қызыға көз салғанын, танысуға батпай жүргенде, аяқ астынан әскерге шақырылғанын, сосын ықтиярсыз Ауған соғысынан бір-ақ шыққанын өзі айтпаса, диктор қыз қайдан білсін!?.

— Дәл қазір аты-жөні есімде жоқ, әйгілі шетел президенттерінің бірі, қателеспесем, Рузвельт болуы керек, кезінде өз баласына: “Егер сен көр қазушы болсаң, әлемде теңдесі жоқ көр қазушы болуың керек” деген екен. Әркім не істесе де, өз ісінің шебері болғанға не жетсін! — деді етікші.

“Түсінігі мол, парасатты жігіт… Әттең, мүгедек!”— деп ойлады жалғыздықтан жаны құлазыған ару. Етікші жігіт жаңа ғана қымбат та нәзік бұйымдай еппен, аялай ұстаған туфли орнында өзі болғанда ғой, шіркін!.. Тамағына өксік тірелді…

ШАҢЫРАҚТЫҢ КИЕСІ

Несібелі — қара шалдың қартайғанда көрген кенже ұлының келіншегі. Қалалық телестудияда істейді. Мінезі қызбалау болғанымен, аржағында зілі жоқ, жүрегі таза жан. Әсіресе, сонау бір жылғы сұмдық соғысқа тұңғыш ұлымен қатар аттанып, қан майданнан жалғыз оралған атасы дегенде шығарда жаны басқа. Қыздай қосылған кемпірі келместің кемесіне мініп кеткелі, жетім баладай жәутеңдеп, бала-шағаның қас-қабағына қарап қалған қария да келініне риза.

Риза болмағанда!..Атасының сақал-шашын мұнтаздай ғып бастырып, ақ шатырдай ғып жуындырып-киіндіріп қояды. Кенжеш — жұмысына, екі баласы сабағына кетіп, абыр-сабыр басылып, үйдің іші саябырлаған соң, атасы екеуі үлпілдеген ыстық бауырсақ жеп, сүт қатқан қою шайды сыздықтата отырып, өткен-кеткенді сөз қылатын. Соңғы күндері, “Тентектен тез хабар” демекші, не ойласа да ішіне кек сақтамайтын, бала мінезді ақжарқын келіншектің қабағы келіспей жүр. Қанша сездіргісі келмесе де, сезімтал қария бала мен келін арасынан бір қара мысықтың жүгіріп өткенін аңғарады. Өздері тіс жарып, ештеңе демегесін, сақалды басымен араларына кіріскендей болармын, “Ерлі-зайыптының арасына есі кеткен түседі” деп, бұл да үнсіз.

Баласы мен келіні қызметте жүрген кезде үйге телефон шалып, “Пәтерлеріңіз нешінші қабатта?” “Үйлеріңіздің маңайында мектеп бар ма? “Екі бөлмелі бір пәтер, оның үстіне пәлен теңге ақша берсек, айырбастайсыздар ма? Әлде міндетті түрде, бір бөлмелі және екі бөлмелі екі пәтер керек пе сіздерге? ” деп сұраушылар жиілеп кетті. Бұл түкке түсінсе бұйырмасын. Адасып түскен қоңырау шығар деп алғашқыда өзін жұбауратқанымен, Алладан үрім-бұтағының амандығын ғана тілеп, осы күніне мың шүкіршілік қылып отырған тілеуқор қарттың көңілін күдік құрты күн сайын кеміре бастады.

Құдай-ау, бұл екеуіне не жетпейді!?. Екеуі де елдің алдына шығып кетпегенімен, жуан ортада, халық қатарлы қызмет істеп жүр…Қаланың қақ ортасындағы үш бөлмелі кең пәтерден адам жанына керектің бәрі табылады. Дүние-мүлікке де, жеңіл көлікке де мұқтаж емес. Жоқ жерден үйді бөлетіндей не бастарына күн туды? Салмағы зіл батпан жауабы жоқ мың сан ой құмырысқадай өріп, өрмекші торындай шырмап, уайым деп аталатын түпсіз тұңғиықтың иіріміне қалай тартып бара жатқанын өзі де сезбей қалды. Осындайда кемпірі марқұм болса, қанша дегенмен, әйелмен әйелше сырласар еді ғой. Беу, дүние-ай!..

Түн ортасында ұйқысы шайдай ашылып, төңбекшіп жата алмаған ақсақал қарсы керуеттегі шашы кірпінің түгіндей қап-қатты, өзі тыртиған арық, қара сирақ немересінің қасына барып, төбесінен иіскеді. Еті қашқан қу сүйек алақанымен арқасынан сипады. Беймезгіл уақыт болса да сіріңке қарасы ояу екен. Ойын баласының да жанын мүжіген сарыуайым ұйқысын ұрлаған секілді.

— Ата, сіз кіммен кетесіз? Папаммен бе, бізбен бе? — демесі бар ма… Жаны ышқынып, жүрегі тітіркеніп кетті. Керең болғыр құлағы не естіп тұр?

– Әй, балам, не деп ұйқысырап жатсың? — деуге ғана тілі келді.

— Жоқ, ата, рас айтамын. Папам мен мамам ажырасқалы жатыр ғой. Сізді уайымдап мамамның басы қатып жүр…”Қартайғанда көрген жалғыз ұлынан айырылмайды ғой” деп… Шал шошып кетті:

– Қой, жаным, қайдағы жоқты айтпа!

— Папам өткенде Астанаға барғанда, мүгедек баласы бар, күйеуі жоқ бір әйелмен танысыпты. Біреудің жаман үйін жалдап тұрады екен. Ауру баланы бағу, әрі қызмет істеу оның жалғыз өзіне сондай қиын көрінеді.

— Оны сен қайдан білесің?

– Өткенде папам аздап сыра ішіп келіп: “Сен түсінігі бар баласың ғой, мен сенің мамаңды сүйемін, бірақ, одан гөрі, ана жақтағы әйелге сондай керекпін. Ол байғұс маған өлердей ғашық,”-деп, маған бар сырын да, шынын да айтқан, — деді көкірек жара күрсінген қара бала.

Аңтарылып отырып қалған қария үш ұмтылып барып, орнынан тұрды да, сүйретіле орнына кеп жатты. Күндегідей таңғы шайына тұра алмады. Бәйек боп, қасына таянған келінінің жүдеу өңіне, мұң ұялаған жанарына байыптай қараған ол қанша уақыттан бері іште тұншыққан сөздерін енді ірке алмасын сезді.

— Шақыр, анауыңды. “Әкең өлгелі жатыр!» деп айт. Жұмысына телефон соқ! — деді қатқыл да бұйрықты үнмен. Келін боп түскелі атасының зілдене сөйлегенін тұңғыш рет көруі. Несібелі қобалжып, асып-сасып, абдырап кетті: “Ата, дәрігер шақыртайын қазір!”-деп, ол кісі тап қазір өліп бара жатқандай, “03”-ті тере бастағанда, Кенжештің өзі үйге келе қалмасы бар ма?!.

— О! Біздің бұл үйлер кезінде капитальный салынған мықты үйлер ғой! Мызғымай әлі жүз жыл тұрады, — деген дауысын естіп, қуанып кетті. Кіре берісте үй көре келген біреуге сөйлеп жатыр екен.

— Ойпырмай, дәл келдің-ау! Атам ауырып қап, сені шақырт деп жатыр еді…

— Сап-сау еді ғой. Табан астында оған не боп қалды? “Жау жағадан алғанда, бөрі етектен алады” деген осы болды-ау! Қашан көшіріп әкетесің деп, анау да ана жақтан күнде звандап жатыр! — деп күйіне сөйлеп, түпкі бөлмеге ене берген Кенжештің көзінің оты жарқ ете қалды. Қара шалдың қанша жыл серік еткен қара таяғы қабырғаға сарт етті: “Айдың-күннің аманында қасиетті қара шаңырағым қақ бөлінгенше, сенің ақымақ басың қақ жарылсын!” — деді қаһарлы үнмен. Шекесінен саулаған алқызыл қан Кенжештің бетін жуып кетті. Күйеуін аяп, жүрегі нәзік Несібелі жылап жіберді…

Нәр сызбастан, теріс қарап жатқан қырсық шал таңға жуық орынан тұрды. Қанша дегенмен, оқ пен оттың ортасынан оралған соң өмірге келген ұлы еді ғой.

Өртеңге шыққан көктей көріп, жел-күнге тигізбей еркін өсірген өзі. Жалғыз ұлының тұщы етіне тұңғыш рет тиген ащы таяқ, ашу үстінде, қате тиіп, көзін шығарып жіберген жоқ па деген қаупі зор. Ақыры қария, ұятты былай қойып, баласы мен келінінің бөлмесіне басын сұққан. Шекесін ақ дәкемен байлаған Кенжеш келіншегінің білегіне басын қойып, қаннен-қаперсіз, бейғам ұйықтап жатыр екен.

ТҮНЕККЕ ЖҰТЫЛҒАН ТҮНГІ ОТТАР

— Міне, дәм жазып, сен екеуміз жол үстінде дидарластық…“Дәм ғайып, дидар ғайып, ажал ғайып” деген осы!.. Базарда бірге тұратын қатындар сенбейтін шығар, ә! Бұрын тек телевизірден ғана көретін жөрнәліспен тап осылай бір бәгөнде, тіпті бір көпеде болдым десем… Әрине, сенбейді ғой, сенбейді…— дейді дабдырлап. Купелес көршім жүрегі жарыла қуансын… Сонша шаттанатындай не болғанын түсінбедім. Ұйқымды асықпай қандырып, әбден тыныққасын, рахаттана оқырмын деп жолға алып шыққан кітабым көз алдыма елестеді. Ішім ит тырнағандай. Шынымды айтсам, соңғы уақытта жаным оңашалықты көбірек қалайтын. Оның ойында түк жоқ, буыншақ-түйіншектерінің бәрін қуыс-қуысқа орналастырып әуре. Шамдары самаладай жарқыраған шағын қала бірте-бірте жымыңдаған жұлдыздарға айналды.

– “Сіз, біз” деп сызылғанды жек көремін. “Сен” деп сөйлей берейін, түрің менен жас қой. “Сіз” дегеннен гөрі, “сен” десе, адамдар бір түрлі жақындайтын сияқты… Мынаған қалайсың? Ұзақ жолда ермек бола ма деп ала салып ем, — деді де мойны қылқиған мөлдір шыны мен тұтас піскен сүр қазыны ортаға қойды. Бір сәт қара түнекті қақ жара екпіндей алға ентелеген пойыз емес, жүрегі дүрсілдеп, құйрығы шұбатыла ағып келе жатқан алып аждаһаның құрсағында қалғандай сезіндім. Дегенмен, сезімтал жан екен, қас-қабағымды бірден байқады. Дереу:

— Жалпы, бұл шіркінге менің де әуестігім жоқ. Бұрын сақылдаған сары аязда мұздаяқ боп базарда тұрғанда, бойымыз жылынсын деп кей-кейде аздап дәмін көретінбіз. Кейін бәрі қалды ғой…УҺ! — Жуып-шайып, жігін жатқыза сөйледі. Самбырлаған үн сәл саябырлағасын, купе ішінде қорғасындай салмақты тыныштық салтанат құрды. Түн түнегі — шетсіз-шексіз тұңғиық мұхит, ал оттар сол мұхитқа батып бара жатқан кішкене кемелер сияқты.

— Түнгі оттар қандай аянышты! — деді қасымдағы әйел. Бар зейіні тылсым түннің көмейіне жұтылып жатқан жалғыз-жарым оттарда… Купеде екеумізден басқа ешкім жоқ еді ғой, өз құлағыма өзім сенбей, бетіне жалт қарадым.

— Бұрын мен де айдаладағы меңіреу бір ауылда тұрғам… — деді ол менің ыңғайсызданғаныма көңіл аудармаған сыңаймен. Тосын әңгіменің құлағы қылтиғандай болды:

— Анау бір Ыс-Ыс-Ыр тараған жылдары, талай жұрт жұмыссыз қаңғырып қалды ғой. Кәссіге салғандардың ақшасы күйіп кетті. Тауы шағылған жас та, кәрі де

жоқтан өзгені сылтау етіп, тайлы-тұяғы қалмастан арақ ішті. Бәлкім күйініштен ішкен шығар. Олардың біліп істеген, білмей істеген күнәларын Алла тағалла өзі кешірсін, — Оның лирикалық сарынмен басталған әңгімесі сәл-пәл қарадүрсін мақалаға ұқсап бара жатты:

— Аннан-қашқан, мыннан-қашқан алаяқ қулар аядай ауылымыздан шықпайтын. Талай ашықауыз, басы дуаланған жандай, алдына салған азын-аулақ тұяғын жәшік-жәшік сасық араққа айырбастағанын да өз көзімізбен көрдік, — Көршім бұдан сәл бұрын өзім де жуан ортасында жүрген жылдарға шолу жасап кетті. Мен оған тап бір жұмыр Жердің бетіне басқа планетадан келген ғарыш қонағындаймын. Аумалы-төкпелі заман елдің бәрін бір тарының қауызына сиғызған шақ. Күзгі жапырақтай қалт-құлт етіп, өлмешінің күнін көрген талай ауыл…Менің де есімде. Алайда, бұл тартымды әңгімесінің қысқа кіріспесі шығар деп, сабырмен күттім.

— Иә, өздерің де телевизірден көрсетуші едіңдер ғой… Әр жер-әр жерде сол арақ деген бәледен уланып, өліп жатқандарды, — Көршілес келіншек үн-түнсіз қалды.

— Шүкір, қазір сол аңқыбай қазағым есін жиып, жақсы-жаманды түсініп, бар-жоғын түгелдей бастады, — деп күлдім де жол дорбамнан азық-түлігімді шығарып, нан турап, ет кесуге кірістім. Ол ақ құманын қолына ұстап, ұзын дәліздің бас жағындағы қайнаған суға кетті. Үзілген әңгіме шәй үстінде қайта жалғасты:

— Ойпырмай, бірді айтып, бірге кетемін-ау, сонымен осы жаңа не айтып отыр ем?!.

— Ауылдағы азын-аулақ мал әрі өткен, бері өткен алаяқ, ұры-қарының жетегінде кетті.

— Айтпа… Оның үстіне, ауылда мал ұрлау өршіп тұр еді. Әке-шешемнің ақадал малы тістегеннің ауызында, ұстағанның қолында кетпесін деп, шетінен сойып, пойызбен қалаға таси бастадым.

– Үйдегі баланың бас көтергені ме едің…із?

— Жоғ-а. Менен үлкендер оқу-тоқу іздеп, жан-жаққа кеткен. Алысқа ұзамаған мен ғана. Баланың кенжесі болғасын, қартайған әке-шешеге қарайлап. Иә, сонымен… Жұртқа жем болғанша деп, беттің арын белбеуге түйіп, қаладағы ет базарына тұрдым. Құдай-ау, үлкен қалада мені кім танып жатыр?!. Бала кезден қыздың шаруасы, ұлдың шаруасы демей, апырып-жапырып, кез-келген іске кірісіп кететінім бар еді.

– Әкем отын кескенде, мен де ұзын араның бір басын ұстайтынмын. Кішкене кезімде… — деп әңгімеге тамызық тастадым.

– Қайда-а-м, мына шидей нәзік саусақтар тек қалам ұстауға жаралған сияқты ғой. Қол деп мына менікін айт! — деді де тамыры білем-білем, жұмулы жұдырығына бір қарап қойып, әңгімесін одан әрі жалғады:

– Өз малымызды сатып тауысқасын, көршілер маған жалынды. Көңілдерін қимай, соларға көмектестім… Одан жаман болғам жоқ. Әке-шешем қайтыс болғанда, дұрыстап жөнелттім. Аға-жеңгелерім жалғыз айлыққа қарап отырған. Бәрі бала-шағалы жандар. Кейбірі жұмыссыз. Жұмысы барының өзі айлығын үш-төрт айлап ала-алмайды. Басқа тартса, аяққа жетпей жататын… Айналып келгенде, бар салмақ маған түсті.

— Иә, сол жылдары жалпы көпке жеңіл болған жоқ қой…

— Сонымен, не басыңды ауыртайын, ұзын сөздің қысқасы, ауылда мен алаңдайтын ештеңе қалмады. Сосын қалаға көштім. Ет сатқаннан басқа кәсібім жоқ. Көтерме бағамен арзанға алып, күніұзақ базарда тұрамын. Қатары кеткен соң, адам ештеңеге қызықпайды екен. Қолыма түскен тиын-тебенді бауырларымның бала-шағасына тасимын. Таптауырын тірлік. Қашанғы туыс сағалап, кісінің қас-қабағына қарап жүрейін?!. Сонымен, не басыңды ауыртайын, бар тапқан-таянғаныма қаладан бір бөлмелі пәтер сатып алдым. Осылай күн кешіп, өмірден өту пешенеме жазылған шығар деуші ем…

– “Отырған қыз орынын табады” демей ме?

— Ой, Алла-ай, біздің қазақтан өткен дана халық жоқ-ау! Жер бетінде… Бәрін баяғыда-а, алдын-ала кесіп-пішіп, мақал-мәтел шығарып қойған, ә?!. — Ол таңдана бас шайқап, таңдайын қақты.

— Солардың формула сияқты дайын тұрған ақылын алып, олай-былай ауытқымай, бабалар салып кеткен сара жолмен ғана жүрсе, талайлар топ етіп, тұп-тура жұмақтың төрінен бір-ақ шығар еді-ау! — деп әзілдедім мен.

— Сонымен, не басыңды ауыртайын, “отырған қыз” атанған біреу едім. Құдай — шебер ғой. Орнымды таппақ түгілі…Маған бар жан-тәнімен өле ғашық болатын жігіт осы өмірде бар деген ой үш ұйықтасам түсіме кірді ме…

– Ғашық?.. — Бетіне жалт қарадым. Есте қаларлықтай ерекшелігі жоқ: кәдімгі қой көзді, бүйрек бет, қара торы келіншек. Ол менің таңданысымды елемегендей, әңгімесін одан әрі жалғастыра берді:

— Көктем кезі. Кешкісін базардан үйге асықпай қайтушы ем. Жаяу. Асыққанда қайда барасың. Үйде кім күтіп отыр мені. Оңаша жүруге жаным құмар. Көп қабатты үйлер көңілге түрлі ой салады. Сырты — бірдей, түрі ұқсас үйлер. Ал ішіндегі адамдардың тағдыры бір-біріне мүлде ұқсамайды. Өз шаңырақтарының астына жан-жақтан жамырай жиналып жатқан жұртқа сырттай көз саламын. Қандай бақытты жандар деп… — Өткен күндері көз алдына келді ме, үні бір түрлі құмыға шықты.

— Бір күні үйге келсем, үлкен жеңгем сыртта тықырши күтіп жүр екен. Әшейінде, шақырусыз ешкімнің үйіне аяқ баспайтын жан.Қуанып кеттім. Шүйіркелесе, шәй ішетін адам табылғанына. Дастарқан басында маған бірдеңе айтқысы келетін сияқты. Ішімнен бұл келісін қарызға ақша сұрай келдіге жорығам. Қипақтап біраз отырды. Батылы жетпеді ме, жоқ әлде сөздің ретін келтіре алмады ма… “Жеңеше, әкесі өлгенді де естіртеді ғой. Айран сұрай келіп, шелегіңді жасырма!”-дедім тура айтатын тік мінезіме салып, бір жағы әзілге сүйей. Шіркіннің бет моншағы үзілердей боп, айта алмай отырғаны мынау екен: қолындағы сіңлісіне біреу бойдақ қайнысын таныстырмақшы екен. Құдашам педучилище бітірген. Маған қарағанда, әлдеқайда жас. Бет-әлпеті тым-тәуір. Бірақ мінезі өте тәкаппар. Кім көрінгенді менсіне бермейтін. Бұрын-соңды бір-бірін мүлде көрмеген жандар. Екеуі де. Жеңешем әрі ойлап, бері ойлап, сосын менің бірге барғанымды жөн көріпті. Екеуінің арасына дәнекер болар деген оймен..

Шаршап тұрсам да көңілін жықпадым. Сәнденіп жатуға уақыт жоқ. Әрі ол жігіт маған қырындамайтыны айдан анық. Джинсы күртеше мен шалбарды үстіме іліп, лезде жеңешеме ілесе бердім. Қуыршақтай құдашамның қасында мен темір робот сияқтымын. Ол бар тәуірін үстіне іліпті. Жасанып, мені күтіп отыр екен. Жылтыраққа толы жаңа жылдық шырша сияқты. Құдашамның “жігіті” қас-қабағы қалың, түрі сұстылау көрінді. Мінезі тұйық, көп сөйлемейтін кісі сияқты. Бойы ортадан жоғары, қара торы, кең иықты екен. Ол да қасына жұқалтаң өңді жылпостау біреуді ертіп алыпты. Жалғыз келуге жүрегі дауаламаса керек. Әлгінің бойы менің белімнен келеді. Алайда… онымен ісі жоқ, өзінше маған қырындағансиды. Күлдіремін деп бүлдіретін, сөзінің артық-кемін ойламай, салдыр-күлдір айта салатын байғұс екен. Бір-екі рет сөзбен шалып қап, шалқасынан түсірдім. Құдашаммен танысқалы келген үндемес жігіт ақтарыла бір күлсін. Сірә, менің ұтымды сөзім ұнаса керек. Аппақ тістері жарқырап, күлгенде бір түрлі өңі нұрланып, ерекше ажарланып кетеді екен. Өз көлеңкесінен өзі үркіп, қайтсем осы жігітке ұнаймын деп, шала бүлінген құдашаммен кеш бойы бір тілдеспеген ол, менімен жылы қоштасты.

Ертеңіне кешкісін, құдашамның “жігіті” аяқ астынан базарға жетіп келсін. Ойымда ештеңе жоқ, үйге қайтуға жиналып жатқам. Емен-жарқын күліп амандастық. Баяғыдан бір-бірімізді танитын адамдаймыз. Ананы-мынаны айтып қасымда тұрды. Базар қашан жабылғанша. Бір жолдасына бара жатыр екен. Барар бағыты мен тұратын үй маңы боп шықты. Жол бойы қол жүгімді көтерісті. Қарадан-қарап қысылайын. Өмір бойы еркек құсап, бар ауырды бір өзім көтеріп, сыртқы-ішкі шаруаны жалғыз атқарып жүрген басым. Тіпті екі қолым алдыма симасын… Үн-түнсіз жүру ыңғайсыз. Бірақ жол бойы жақ жаппай сөйлеп келемін. Қысылғанымды білдірмеудің амалы ғой. Базарда тұрғасын, естімейтініміз жоқ қой. Құдашамның “жігіті” де менің әр сөзімді қызыға тыңдады. Мына сен құсап.

Не басыңды ауыртайын, сол күннен бастап, екеуміз кездесіп қала беретін болдық. Жиі-жиі…Кездейсоқ… Аядай қала ғой. Менің төбеден түскендей ойпыл-тойпыл сөздеріме ол балаша күлетін. Әйтеуір сол жігітті бірер күн көрмесем,

кәдімгідей елегезіп іздей бастадым. Оны менен бұрын байқап қалса, қасымдағы әйелдер: “Сүйінші, жігітің келе жатыр!”-дейтін. Азар да безер боламын. “Жындысыңдар ма?! Ол — құдашамның жігіті. Естіп қалса ұят болар. Өзімен тікелей сөйлесуге қысылып жүрген,”- деймін ғой баяғы. “Қызбен сен арқылы тілдескелі жүрген ынжық біреуге ұқсамайды. Екеуің не тауып айтасыңдар осы?”-дейтін әйелдер таңғала. Шынымен-ақ, екеуміздің әңгімеміз бітпейтін. Кездескен сайын не тауып айтатынымызды да білмеймін. Ол шахтада істейді екен. Әке-шешесі жол апатынан қайтыс болыпты. Бұның студент кезінде. Ол да өз тілеуінен құр қалған жан екен. Мен сияқты. Жетім қалған шиеттей іні-қарындастарын ел қатарына қосамын деп жүріп. “Ең алғаш еш жасандылықсыз, қаз-қалпыңда көргесін бе, сені бір көргеннен ұнатып қалдым,”- дейтін кейін. Біреуді құлай жақсы көрген адам, сірә оның ешбір кемшілігін көрмейді-ау!. — Күн қақты жүзді, қой көзді, ірі сүйекті келіншекке сүйсіне қарап қалыппын.

— Бұл өмірде өзіңді біреудің жақсы көргенінен артық ештеңе жоқ екен ғой! Күллі әлем тым ерекше сұлуланып кете ме, құдай-ау. Жер де, көк те бір түрлі… Дүние бар бояуымен жарқырап тұрған сияқты…Жер бетінде одан асқан ақылды, одан асқан қайратты, одан асқан керемет жан жоқ еді мен үшін. Шексіз бақытты едім. Тілмен жеткізе алмаймын. Әйтеуір ерекше бір хал… Сен өзің ғұмырыңда біреуге ғашық болып көрдің бе?

– Қалай десем екен?!. Шынымды айтсам, кітаптан оқып жүрміз ғой. Негізі, ғашық болу деген…

— Иә, мен де бұрын махаббат деген өтірік деп ойлайтынмын. Тек ақын-жазушылардың қиялынан туатын дүние деп жүрсем… Тал-теректер енді-енді бүршік атып жатқан кез еді. Біз де сезімі енді-енді бүр аша бастаған кәдімгі көкөрім қыз бен бозбала сияқты ек. Екеуміз қала көшелерімен қол ұстаса қыдыратынбыз. Қас қарайғаннан түн ортасына дейін… — Оның аңсау мен сағынышқа толы үнінен тараған сезім шуағы жанымды баурап барады. Қоңыр түбіт шәлісін иығына жамылған ол, түн түнегіне үңіле, бір сәт үнсіз отырып қалды.

— Сонымен, не басыңды ауыртайын, ұзын сөздің қысқасы, ортамызда орын алған айрықша хәлді аға-жеңгеме айтуға менде дәрмен жоқ. Өзімді кінәлі сезінемін. Ұрлықшыдай. Құдашамның басына қонғалы тұрған бақ құсын тартып алғандаймын. Ешкімнің ала жібін аттап көрмеген басым, екі оттың ортасында қалдым. Қысыламын. Ұяламын. Әйтеуір түрлі сылтаулар айтып, оны өзімнен қашықтатуға тырысамын. Бірақ…түн баласы соныма өкініп, өкси жылап шығатын кездерім де көп. Екі көзім былаудай ісіп кетеді. Менің сол түрімді көріп, базарда бірге тұратын әйелдер сан-саққа жүгіртеді. “Дипломды инженер жігіт тек уақыт өткізу үшін келіп жүрген сияқты. Базарда тұратын жәй ғана ет сатушы қыз деп менсінбейді-ау, шамасы. Әйтпесе, екеуі де жас емес, үйленетін уақыттары болды ғой,”-деген сияқты пыш-пыш сөздерін еміс-еміс өзім де естимін.

Осылай әрі-сәрі қашанғы жүрерімізді кім білген?!. Бір күні үйге ертерек келсем, ізімше жеңгем есік қақсын. Ішім қылп ете қалды. Ұрының арты қуыс дегеннің кері ғой… “Ойбай-ау, әлгі жалғыз сіңлім шетелдік біреумен қашып кетіпті! Елде еркек құрығандай. Тілі де, діні де бөтен біреудің етегінен ұстап. Әке-шешемді жерге қаратты. Тума-туыстан ұят болды енді. Бәлен жыл бағып-қаққан маған да бір ауыз айтпастан кетті-ау, тасжүрек, жүзіқара!”-деп ботадай боздап қоя бергені. «Қорыққан мен қуанған бір» деген рас-ау, мен де жылап жіберіппін. Көптен ішімнен тынып, құса болып жүргем. Иығымнан бір ауыр жүк түскендей. Біраздан соң өз-өзімізге келген екеуміз бір-бірімізді жұбата бастадық: «Жеңеше, жылама, барған жерінде бағы ашылсын! Маңдайына жазылғаны сол шығар», — деймін мен. «Сен де енді жігіт таңдап жүре берме. Түріне ас құйып ішпейсің ғой, еркектің сыртқы сұлулығын қайтесің. Қатынның қадірі өткен, қу тізесін құшақтап жүрген біреу-міреу кездессе, ойланба, келісіміңді бере бер!»-дейді айналайын ақ жеңгем шын ниетімен ақтарылып.

Көп ұзамай, бір топ адам құда түсе барды. Аға-жеңгеме. Үлкендердің алдынан өтіп, батасын алдым. Айтқан ақылын жерге тастамай, сөз айтқан біреудің етегінен «сол бойда ұстағаным» үшін жеңешем маған риза. Әлі күнге. Мен де ризамын тағдырыма… тап-таза жанмен қосқан. иә, жаны жаңа жауған қардай еді оның… Одан талыстай ұл сүйдім. Сөйтемін деп кім ойлаған?!.

– Өте әдемі хикая екен! Ертегіге бергісіз! — дедім сүйсініп.

— Иә, рас айтасың, шынында, ол мен үшін жәй ғана еркек емес, ертегі еді. Ол маған: “Адам ғұмыры тұтас бақытты жылдардан емес, тек бақытты сәттерден тұрады”,- дегенді бір кітаптан оқып берген. Той өткен соң, бірер күннен соң. Дауыстап. Құдай сездірді ме… Шынында, біздің бақытты сәтіміз тым қысқа болды. Аспан төрінен аққан жұлдыз сияқты…

— Ажырасып кеттіңіздер ме?

– Құдай сақтасын!.. Алақанына салып аялап, қас-қабағыма қарайтын. Мынау дүңкиген тұлғама қарамай, мені ол мамықтан ұлпа, үлбіреген нәзік жан сияқты сезінетін. Тіпті бар ғой, абайлап ұстамаса, сынып қалатын хрустальдай көретін. Ол дегенде менің де шығарда жаным басқа еді… Бірде үсті-үстіне темекі шекті. Ұзақ, үн-түнсіз тұнжырап. Балкондағы қолдан жасаған тапал орындығына отырған қалпы. Сол күні түнгі жұмысқа баратын. Іштей, айы-күні жақындаған мені уайымдағанға жорыдым. Қанша дегенмен, сақайып кеткен жанға бала табу оңай емес қой. Оны бізге дәрігерлер әу баста ескерткен…Күйеуімнің тұңғиық көзінен терең мұң емес, үмітсіздік пен үрейді аңғардым. (Неге екенін, сол сәт оның бір сөзі ойыма орала кетпесі бар ма?!. Үйленбей тұрып өзі айтқан. “Шахтерлердің бәрінің де көзінде үмітсіздік, үрей тұрады… Әсіресе жап-жас жігіттердің… Жер астына, шахтаға түсіп бара жатқан сәтте,”— деп. “Неге үрейленеді?”-дегенімде, “ Топырақ қабаты опырыла құлап, үстерінен басып қала ма деп қауіптенеді. Бір күні болмаса, бір күні. Бұрындары жер астындағы кенді тегіс алмайтын. Шахтаға тіреу болсын деп, біразын қалдырып кетеді екен. Қауіпсіздік үшін. Қазіргі шетелдік қожайындар солардың бірін де қалдырмай,

қайтадан тегіс қопара қаздырып жатыр. Пайдаға құнығып. Біздің жігіттердің шахтаға бармасқа амалдары жоқ, күн көріс керек. Жер бетінде оларға жұмыс қайдан болсын?!”-деп еді.) Сол сөзі ойымнан шықпай қойсын. Ол ақырын қасыма келіп, шашымнан сипады. Ойымды оқығандай. Іштей мен уайымдамасын дегені шығар: “Үйде тілеуімді тілеп сен отырғанда, маған ештеңе қорқынышты емес. Алла бұйыртса, көп ұзамай балалы боламыз,”-деді есіктен шығып бара жатып.

Сол ең соңғы рет көруім екен. Түні бойы толғаттым. Таңға жуық перзентханаға түстім. Таң ата, шыр етіп нәрестеміз дүниеге келді. Сол сәтте, жер солқ ете қалғандай болды. Мен талмаусырай ұйықтап кетіппін. Есімді жисам, қасымдағы әйелдердің бір-біріне: “Естідіңдер ме, бүгін таңға жуық шахтада үлкен апат болыпты”,— дегенін құлағым шалды. Көп адам мәңгіге жер жастанғанын, ішінде менің де қосағым кеткенін жүрегім сезді…

Ешкімді сүйместен, сүйікті болудың не екенін білместен, бұл өмірден өтіп жатқан жандар да бар ғой. Аллаға мың да бір шүкіршілік етемін…Орашым, Орынбасарым бар, жалғыз емеспін, — деді жолаушы келіншек жасаураған жанарын менен жасырғысы келгендей, вагон терезесінен жылт-жылт ете қалып, лезде тұңғиық та тылсым түннің қойынында жұтылып жатқан жалғыз-жарым оттарға телмірген қалпы.





* * *


Бұрын көз ұшында жылт-жылт етіп, түнекке сіңіп жатқан түнгі оттарды көрсем, жаным құлазитын. Дүбірлі дүниеден тым алыс жатқан тып-тыныш, азын-шоғын ауылдар осынау мейірімге тапшы үлкен ғаламда әркімнің қас-қабағына жәутеңдеген жетім сәбилер сияқтанатын… Жүйткіген пойызбен жарыса жүгіріп, ізімізге ілесе алмай, бірте-бірте кейін қалатын оттарды керемет аяйтынмын. От бар жерде тағдырдың суық желі ешқашан өшіре алмайтын маздаған махаббат барын енді ұққандаймын…

САЛТАНАТ НЕМЕСЕ ҚҰМЫРАДАН ШЫҚҚАН ҚҰРБАҚА

Гүлзия аядай ас үйде ерсілі-қарсылы жүр. Тыпыр-тыпыр. Кешкі тамақтың қамы. Кешегі, алдыңғы күнгі, бір ай бұрынғы, былтырғы іс-әрекет. Күн сайын қайталанады. Атамзаманнан әйелдер қауымы атқарған тынымсыз тірлік. Тағдыр тек төмен етектілердің ғана тайқы маңдайына тайға таңба басқандай етіп жазғасын, көнбеске лажы қайсы?!. Кенет оның көзі шаң-шаң әйнекке түскені. Жаңбыр ізі айғыздаған терезені айқара ашып тастады да, жұмсақ шүберекпен ысқылап сүрте бастады. Білінер-білінбес бір нәзік хош иіс танау қытықтады. Ауада қалқыған әтір иісі емес. Көгілдір көктемнің көңіл сергітер иісі сияқты. Сары ала күзде ненің көктемі?! Сыртқа үңілген, өз көзіне өзі сенбеді. Күнгей беттегі бір түп жиде ағашы қайта көктеп, гүлдей бастапты. Ала жаздай су тимей, қурап тұрған. Иә, иә, сағынтып сәуір жеткендей… Өткенде радиодан: «Ғаламдық жылыну Жер Шарының ауа-райын күрт өзгертуде» дегенді құлағы шалған. Е,

соның әсері болғаны ма? Тосын ой көңілінде темекі шоғындай жылт етті де тез өшті.

Гүлзия алысқа көз салды. Не деген көздің жауын алған көркем көрініс! Төңіректің бәрін алқызыл алау нұрға, арайлы сәулеге бояған ұялшақ Күн сәлден соң түн құшағына талықси құлайды. Тұнып тұрған сұлулық. Сурет қой, сурет!.. Қимыл-қозғалыссыз ұзақ тұрды. Қыбыр етуге зәресі ұшты. Осынау аяулы сәт сәл үркітсе қайтып орнына қонақтамас құсқа ұқсай ма?!. Әлде табаны жерге тиер-тимес боп тұратын да кенет зеңгір көкке қалықтай жөнелетін… үргелек шардан аумай ма?!. Өңі ме, түсі ме? Оқыс қозғалса, оянып кетіп, осынау ерекше сұлулықтан көз жазып қалар-ау!..

Ол асқар биігін ақ түбіт бұлттар қымтаған қарлы шыңдарға ынтыға көз салды. Табиғат аясына шықпағалы қашан?! Бұрын қала сыртына жиі сейілдейтін. Үй-іштерімен. Балаларының кішкене кезінде. Сенбі-жексенбі үйге симайтын. Титімдей машинаға тайлы-тұяғы қалмастан тиеліп ап, улап-шулап, әндетіп бара жататын. Балауса шөптің иісін рахаттана жұтып, көкорай шалғынды кешіп жүрген сол күндер шынымен-ақ, тек елеске айналғаны ма? Тіпті көңілі сенбейді. Түсі сияқты. Балаларының қазір өз тірлігі бар. Есейген. Соңғы рет қашан бәрінің бірге қыдырғандарын қанша қиналса да есіне түсіре алмады. Биік жартастан күндіз-түні мігірсіз, қысы-жазы құлай ағып жататын сұп-суық сарқырама сияқты бір сарынды күйкі тірлік өткенді ойлауға мұршасын келтірді ме…

Шіркін-ай, тап қазір қарбаласқа толы қалаға қолды бір сілтеп, сонау жасыл белдерді бетке алып, алыс тауларға тартып кетер ме еді?! — деп Гүлзия бір сәт қиялға шомсын. Әшейін қиялы ғой. Әйтпесе, шығыршықтай шыр айналып, күн сайын қайталанып келе беретін қу тірліктің көзге көрінбес қазығына бас жібі мықтап байланғанын, одан өлмей құтылмайтынын неге ұмытсын. Бірақ дәл осы сәт ол Құдай қосқан қосағының дәмді ас иісі аңқыған асүйге шақырар сәтті сабырсыздана күтіп, төр бөлмедегі жайлы диван үстінде теледидар қарап жатқанын тарс есінен шығарды. Жаңа үйленген жылдары Едіге бұған пышақ қайрап беріп, картоп, пияз аршысып, күліп-ойнап қасынан шықпаушы еді. Күндізгі көрген-білгенін айтып. Ол да бір дәурен екен-ау! Бір-біріне біресе еркелеп, біресе өкпелеп жүрген қызықты жылдардың жер тепкілеп жыласаң да енді қайтып оралмайтыны қандай жаман!..

Ас үйдегі көптен үнсіз қалған мылқау радиоға кенет тіл бітіп кетті ме, сәл тұттыға қыр-қыр етіп барып:

“Алма ағаштың гүліндей-ау,

Текеметтің түріндей-ау,

Өтіп дәурен бара жатыр,

Сіз бен бізге білінбей-ау”,-

деп сызылтып қоя бергені. Ойлы жанарына мұң тұна, сағыныш сағымын кешіп, өткен жылдар ортасынан қазір ғана оралған Гүлзияның көзіне мөлтілдеп жас келді. Иә, қалай босамасын, жастық дәурені өтіп бара жатса…Сол сәт Едіге:

— Бол, тез мында кел! — деп есі шыға айғай салғаны. Оның оқыс үнінен тосын бір оқиғаның болғанын іші сезді. Әшейінде жер қозғалса қозғалмайтын байсалды жан:

— Е, не боп қалды? Жайшылық па әйтеуір? Жан дауысың шықты ғой тіпті, - деп қолын шала-шарпы жуып, тіпті суын да сүртпестен, тұра ұмтылды. Экран ішіне еніп кетердей еміне төнген Едіге:

– Қап, әттеген-ай, басқаларды көрсетіп кеткенін қарашы! Сен тасбақаша жыбырлап жетем дегенше… — деп өкіне сан соқты. Гүлзия теледидарға үңілді: бірегей көгілдір түсті киінген қыз-келіншектерге толы кең зал. Жыпырлата тұшпара жасап жатқандардың бәрі де әйелдер. Араларында ырымға бір еркек жоқ. Қуаныштан жүздері бал-бұл жанған қыз-келіншектер микрофонды қылғындыра ұстап алған. Бәрі алма-кезек біреуді жер-көкке тигізбей мақтасын-ай кеп:

— Біздің директор апай жұмысқа үнемі көңілді келеді. Ешқашан қабақ шытқанын көрген емеспіз.

— Ол мәз болмағанда… — деп күңкілдеді Гүлзия. Адам ойы жүйрік емес пе, ішінен бір мықтының әйелі, не қызы, не нақсүйері шығар деп жорамалдап та үлгерген. Күні кеше қолынан келгендер қонышынан басқан жоқ па, сол кезде ауыз толтыра асап, уыс толтыра қарпып қалған біреу екеніне сенімді.

— Ошағымыздан отымыз қашса, алдымен апайға айтамыз. Ақыл-кеңес сұраймыз. Жүрегі кең жан…

– Үш ұлы да сондай тәрбиелі, үнемі Салтанат апайдың жанына жалау болып жүреді,-деп бәрі де басшы әйелдің шашасына шаң жұқтырар емес тіпті.

— Ашса алақанында, жұмса жұдырығында жүргесін, байғұстар бастықты, оның балаларын мақтамай қайтеді? Құдай күнімізді кісіге салмасын!.. — деп Гүлзия кері бұрыла берген, кенет: «Біз Салтанат Заводская ханым басқаратын, осынау бір жағадан бас, бір жеңнен қол шығарған берекелі ұжымды он жылдық мерейтойымен құттықтаймыз!» деген сөзді естіп, көгілдір экранға жалт қарады да, қалшия қатып қалды. Ақ маңдайы жарқырап, байсалды жүзінен шуақ төгілген өзінің Салтанатын көрді. Салтанат…Құдай-ау, шынымен Салтанат па?!.Дәл сол. Тек аздап есейгені болмаса. Сәл толған сияқты… Өз көзіне өзі сенбеді.

— Мүмкін емес!.. Ұқсас біреу шығар, — деді Гүлзия буын-буыны дірілдеп, басы айналғандай ма тіпті. Есінен тана жаздады.

— Түрі ғана емес, аты-жөні де ұқсас… Заводская деген фамилия екінің бірінде жоқ қой! — деді Едіге таңғала бас шайқап. Гүлзия тұрған жерінен сылқ етіп отыра кетті. Көзінен аққан мөлдір де кермек тамшыларға ие бола алсашы енді…





* * *


Ең алғаш екеуі шалғай шеттегі шағын қалада танысқан. Қала деген аты ғана. Тіпті о шетінен бұ шетіне бас-аяғы жарты-ақ сағатта жаяу жетуге болатын жер. Әйтеуір, анда-санда бір төбе көрсететін автобусты сарыла ұзақ күтудің қажеті жоқ. Сол қалашыққа Гүлзия да, Салтанат та жолдамамен келген. Оқу бітірген бойда. Үкіметтің жіберген жағы. Бармасқа болмайды. Тәртіп солай. Көкке мойын созған көп қабатты жатақханада жолдары тоғысты. Сырттан келген жас мамандардың ат басын тірейтін жері екен. Терезесін аяз өрнектеген шеткі бөлмені екеуі еншіледі.

Кей-кейде күні-түні үскірік жел ышқына ызылдайтын. Бұл жақтың дауылы да долы. Ақ түтек боран апталап соғады. Қар басып, мұз қатқан электр сымдары желмен жиі үзіледі. Аядай қала қақаған қыстың аяусыз қыспағына ілігеді. Екі қыз аш бөрідей ұлыған боранға құлақ тігеді. Тас қараңғы бөлмеде тым-тырыс жатып Гүлзия күллі әлем қара түнек құрсағында қалғандай сезінетін. Алғашқыда онша ашылып сөйлесе қойған жоқ. Екеуі де. Бір-біріне үйренісе алмай жүрді. Тылсым тыныштықты алдымен Салтанат бұзды: «Просто, тоска!» — деді ол жалын ата күрсініп. Гүлзия үндемеді.

— Сені қайдам, өз басым, сасық жатақханадан да да, мынау тап-тар бөлмеден де, сақыр-сұқыр темір төсектен де, тіпті жалғыздықтан да әбден мезі болдым! — деді Салтанат ашына. Құдай-ау, мына сары қыздың айтып тұрған сөзін қарай гөр?! Жалғыздығы несі? Қаптаған халық… Маңымызда қанша адам өріп жүрген жоқ па? Сонда немене, мен адам емеспін бе? Өзінше болуын… Жолдамамен келген жалғыз бұл ма екен? Қайта осындай ыстық-суық суы бар, жайлы жатақхана қолға тигеніне тәубе демей ме? Сірә, өз үйінде былқылдақ диванға жатып жаман үйренген еркетотай біреу болғаны ғой», — деп ойлады Гүлзия.

— Көзімді ашқалы көріп келе жатқаным ылғи бір ұзын дәлізді сұрқай үйлер. Әуелі — жетім балалар үйі. Сосын студенттік жатақхана. Енді міне, тағы да… — деді Салтанат сол түні. Шешіле бір сыр шертсін…

— Тас жүрек, безбүйрек біреу тастап кетіпті… Құндақтаулы сәби кезімде. Шырқыратып. Анау-мынау емес, қала сыртындағы кірпіш шығаратын зауыттың кірер ауызына, — деді Салтанат.

— Бәлкім жас қыз болар. Бір алаяқ жігіт алдап кеткен. Сосын сорлы солай еткен шығар. Амалы құрып, барар жер, басар тауы болмай, — деді Гүлзия бейтаныс жанға аяныш сезімін жасыра алмай.

— Е, кім екенін ит біліп пе?! Шарана күйімде күзетші орыс шал тауып алыпты. Аты-жөнімді “Соня Заводская” деп жаздыртқан да сол болар. Жетімдер үйіне

өткізерде. Басқа кім дейсің. Кейін есейе келе, атымды өзгертіп алдым. Салтанат деп. Құдай мені қашанғы жылатар дейсің, менің де салтанатты сәтім болатын шығар бұл өмірде деп… — Еті тірі, намысқой қыз екен. Әңгімесі қандай аянышты еді. Көз жасын сүртіп қойып, Гүлзия үн-түнсіз тыңдады. Сол түнгі әңгіме Салтанат пен Гүлзия арасына нәзік көпір салды. Бірте-бірте сол көпірмен бір-бірінің бөгде ешкім бас сұға алмайтын жан әлеміне емін-еркін баратын халге жетті.





* * *


Айында-жылында бір Гүлзияның анасы қалаға келеді. Артынып-тартынып. Салтанат тап бір өз шешесі іздеп келгендей, жұмысынан сұранады. Пойызды күтіп алып, шығарып салып вокзал басында жүрмесе, ішкен асы бойына сіңбейді. Жарықтық апасы да адам жатырқауды білмейтін, пейілі кең, қолы ашық жан еді-ау! Әр келген сайын Салтанатқа деген базарлығын бөлек әкелетін. Ол оған жүрегі жарыла қуанушы еді. Сағына қарсы алған шүйкедей қара кемпірі елге кетерде, енді қайтып көрмейтіндей, вагондар тізбегі көзден таса болғанша, жас балаша өксігін баса алмай, солқылдай жылап тұратын…

Екі бойжеткен бірінің өкшесін бірі баса, бір жылда тұрмыс құрды. Қайран шеше “Қара алтыны” мен “Сары алтынына” бірдей ғып көрпе-төсек тікті. Белі бүгіліп, иненің жыртиған көзіне үңіле отырып. Шама-шарқынша екеуінің де жасауын берді. Біреуден ілгері, біреуден кейін дегендей. Бір жақсысы, екеуінің күйеулері туған бажалардан бір кем болған жоқ… Салтанаттың қалада өскен, тік мінезді Алматы ауызын ашса көкірегі көрінетін, ақ көңіл, елпілдеген елгезек жігіт болатын. Көп сөзі жоқ, мінезі ауырлау Едігемен тез тіл табысты. Араларынан қыл өтпестей екі отбасының татулығына былайғы жұрт қызыға да қызғана қарайтын.

Ол жылдары, бір тәуірі, жолдамамен келген жас мамандарға кезексіз тегін пәтер беріледі. Көп ұзамай, қос отау жарыса қоныс тойын тойлады. Үй арасында үй жоқ. Бірінсіз-бірі ас ішпейді. Күнде кешкісін қос келіншек жұмыстан шыға сала, орталық дүкеннің алдында жолығысады. Алма беттерін шыңылтыр аяз шымшылап, сыңғырлай күліп келе жататын. Сықырлаған қарлы көшені бойлай, көрген-білгендерін айтып. Артынып-тартынып. Үйелмелі-сүйелмелі балалары да жұптары жазылмай, туғаннан бірге ойнап, бірге өсті. Үлкендері кішілеріне қамқор. Бір-бірін қанаттыға қақтырмай, тұмсықтыға шоқыттырмай қорғап, қоршап жүреді. Бар мерекені екі отбасы бірге тойлайды. Шілдехана, тұсаукесер, сүндет той, тілашар, балалардың туған күндері… Ол кезде той көп еді-ау!

Салтанаттың қолы берекелі. Ертелі-кеш ерінбей-жалықпай дәмді бәліш, самса, мақтадай үлпілдеген тәтті бөлке мен тоқаштар пісіретін де жататын. Бар бала “Тәтті апай” дейтін. “Түу, тыпырлап ас үйден шықпайсың тіпті. Тамақ пісіруден қалай жалықпайсың?”- деп сұрағандарға, “Осыдан артық рахат жоқ мен үшін!”- деп күлетін де қоятын. Бірде оңашада Гүлзияға:

— Бала күнімде бір тәрбиеші апай, неге екенін білмеймін, жалғыз мені ғана үйіне ертіп апарды. Сонда оның мұнтаздай ас үйін, дәмге толы аппақ дастарханын, дастархан басында қаздай тізіліп отырған сүйкімді балаларын көріп, қатты қызыққам. Әр түн сайын, ұйқыға кеткенше, солардың бақытты өмірін көз алдыма елестетіп жатушы ем. “Кейін өскесін, менің де тап осындай үйім болса ғой! Мен де балаларыма, күйеуіме күн сайын ерінбей дәмді тағамдар пісірсем-ау!”-деп армандайтынмын, — деп сырын сыртына шығарғаны бар. «Көз алдыңнан кетпейтін, жүрегіңді жып-жылы шуаққа толтырған сол бір сурет қана сені аман-сау осы күнге жеткізген екен-ау!»-деп ойлаған Гүлзия оның сөзін сүйсіне тыңдап отырып.

— Орысша айтқанда, любая идея материализуется! — деп күлген еді ол.

— Психологтар да адам тек қана жақсы нәрсені армандап, дұрыс тілек тілеуі керек дейді ғой, — деді бұл.

— Менімен бірге өскен байғұс қыздардың көбінің бақыты ашылмады. Кейбірі жетімдер үйінен шыға сала, ұрлық істеп, түрмеге қамалды. Араларында бомж боп қоқыс қопарып жүргендері қаншама!..

— Шынында олар үлкен мұхитқа түскен ескексіз қайық сияқты ғой. Жап-жас қыздар мен жігіттер дағдарып қалатын шығар, — деп Гүлзия да аянышын жасыра алмаған. Өзі әу бастан сондай, адам аяғыш. Сосын бала күннен бойына сіңген тағы бір қасиеті — оның ертегі айтудан алдына жан салмайтыны. Керемет ертегішіл. Сосын Салтанаттың балалары кішкене кездерінде еркелеп “Ертегі апай” дейтін. “Қане, балалар, тез мына шаруаны тындырып тастаңдар. Сосын тамақтан соң, бұрын-соңды ешкім естімеген керемет ертегі айтып беремін”,- деп Гүлзия, балаларды ішкі-сыртқы шаруаға жұмсай біледі. Оларға зекіп, не қатты дауыс көтеріп ұрысқан емес. Әйтеуір, алдап-сулап, жылы-жылы сөзімен бәрінің тілін табатын.

Әсершіл балалар оның ертегісін кірпік қақпай қызыға тыңдаушы еді. Сосын ба, олардың көретін түстері де ертегі сияқты болатын. Кәдімгі қиял-ғажайып қызық түстер. Тіпті түсі емес, тура өңінде болған қуанышты оқиғадай көретін. Ауыздарының суы құри, алдымен, бір-біріне, сосын түсті жорыту үшін «Ертегі апайға» айтып жататыны қызық еді-ау!..

Алмат сол жылдары қызмет бабымен үлкен қалаларға жиі шығатын. Оның балаларға әкелер жалғыз базарлығы — кітап. Кітап болғанда қандай! Ертегі кітаптар. Түрлі-түсті. Суреттері көздің жауын алады. Ертегіге дәніккен балалар бірте-бірте үлкен-үлкен кітаптарға ауыз сала бастайтын.

Ал, Едігенің бар қолынан келері — екі үйдің бала-шағасын жеңіл көлігіне тиеп ап, қала сыртына қыдырту. Ересектер балық аулайды. Рахат!.. Балалар көк шалғынға аунайды. Доп қуып, алысып ойнап, армансыз асыр салады. Айлы түндерде алау жағады. Самал желдің лебімен қызыл шоқтана мың құбылып жанған отты қоршалай, қара көк аспанның аясында тәтті қиялға бататын.

Бәрінің сым шекті гитарға қосылып, сырлы сазды әндер шырқайтын сәттері қандай ыстық!.. Алдан тек қана бақыт пен қуаныш күтіп тұрғандай еді. Қос келіншек, әйтеуір, солай сезінетін…

Зымыраған желаяқ жылдардың шалғайына жармаса өскен, сәмбі талдай солқылдаған ұл-қыздарға ұядай ғана пәтерлері тарлық ете бастады. Көп ұзамай, екі отбасы да қаланың сырт жағынан жер алды. Едіге лезде қамыстан қалқитып, ішін саз балшықпен сылап, сыртын қызыл кірпішпен қаптап, төрт бөлмелі, үй тұрғызып алды… Шаруаға бейім ауылдағы аға-інілерінің арқасында. Тап-тұйнақтай. Қыста жылы, жазда салқын. Білетін жұрттың айтуынша, қамыстан салынған үй термос сияқты температураны бір қалыпты ұстайтын көрінеді. Бауырларына рахмет, әйтпесе, бір жазда үй тұрғызу оңай ма?! Әйтеуір өздері мәз.

Ал, әу бастан толып жатқан туысы жоқ, жал-құйрықтан жұрдай Алмат тек өз күшіне ғана сенетін: “Жаз бар, қыс бар, асығатын не бар, Салтушка! Жай ғана баспана емес, кейін бүкіл үрім-бұтағымызға мұра боп қалатындай, қамал секілді мықты үй салуымыз керек,”-дейтін келіншегіне. Өзі сол жылдары ептеп бизнеспен айналыса бастаған. Кейін жұмысшы жалдап, қос қабатты, зәулім үй тұрғызу ойында жүрсе керек. Қашаннан, бар болса таспайтын, жоқ болса саспайтын сабырлы келіншегі оның сөзіне бас изейтін де қоятын. Ерінің алдына түсіп, жолын кесумен ісі жоқ. Салтанаттың білуінше, еркек — түздің, әйел — үйдің адамы. Бір-бірінің бақшасына түспей, сырттай тілекші боп қана жүргендері дұрыс. Сонда ғана таразы басы тең тұрады. Осы ақылды бұларға Гүлзияның анасы келген-кеткенінде үнемі айтып отыратын. Тіпті күйеуге шықпай тұрып-ақ. Өмірден түйгені мол қарт адам қате айтушы ма еді.

Салтанаттың өмірдегі өз ұстанымы да — сол. Онысын балалары да байқапты. Онда екі ұлының үшінші-төртінші сыныптарда оқитын кезі. Бір ертегі кітапшаны бір-біріне алма-кезек дауыстай оқып, ас үйде дәл қасында отырған. Үлкені: “Мынау тура сіз жайлы жазылған сияқты”,— деп күлсін. Баласының нұсқаған бетіне үңілді: “Не болса да көн, байыңдыкі жөн” деген ірі жазу бақырайып тұр екен. Күліп жіберді. Сол жолы, балаларының әлі кішкентай болса да, өзінің мінез-құлығын жіті байқап жүргендеріне іштей таңғалған.

Көп ұзамай, Едігенің отбасы басқа қалаға қоныс аударды. Ойда жоқта. Қызмет бабымен. Жылы орыннан қозғалу оңай ма…Ұзақ жылдар бойғы үйреніскен жер. Біразға дейін жаңа қаланы жерсінбей жүрді. Балалар түгілі, өздері де. Бұлар көшіп кеткесін Алмат пен Салтанаттың да көңілдері қоңылтақсыды. Жапан далада жалғыз үй қалғандай. Бастапқыда екі жақ жиі-жиі хабарласатын. Балалар да бір-біріне хат жазысып, мәре-сәре боп жатушы еді. Бірте-бірте хабар-ошар сұйыла бастады. Оның үстіне заман да өзгеріп, алағай да бұлағай басталды. «Аптаның бес күні жиналыс, екі күні демалыс» деп қу тілді қуақы біреу айтқандай, жанталас өмір. Әркімнің өз тірлігі бар дегендей.

Бірақ неге екенін кім білсін, соңғы уақытта Гүлзияның түсінен Салтанат шықпай қойғаны. Алматтың бизнесі жылжымай, берекесі қашып жүр ме екен

деп ойлайтын оңашада. Өздері айтпағасын, сұрау да ыңғайсыз. Салтанаттың жазылмас дертке шалдығып, Мәскеудегі дәрігерлерді жағалай бастағандарын кейін білді. Жаманат жата ма… Естіген бойда, Гүлзия жаны тыншымай, пойызға отырды да тартып кетті…

Вокзалдан ауруханаға дейін екі орта біраз жер. Көптен көрмеген таныс көшелер көзіне оттай басылсын. Күліп-ойнап, жұптары жазылмай, талай бірге жүрген жерлері. Қызылды-жасылды бақытқа толы сол күндері келмеске кеткені ме, шынымен?!. Қала іргесіндегі көл суы тартылып кетіпті. Соның жағасына кешкі серуенге талай шығып еді-ау…Жазғы аптап басылғасын. Бәрі көк шөп үстіне төсеніш жайып жіберіп, тамақтанатын. Балалар шу-шу етіп, суға шомылады. Тіпті қараңғы түскенше судан шыққылары келмейтін. Сосын, екі келіншек құмдауыт жағалаудағы қоңыржай суға аяқтарын малып, әңгіме соғатын. Батар күннің қызыл бояуы жұққан алыс қиырларға көз салып, ұзақ-ұзақ ойға шомып, үнсіз отырушы еді.

Бірде екеуі де, тып-тыныш жатқан көлдің тұп-тұнық, жып-жылы суын кешіп, бала құсап мәз боп жиекте жүрген. Әңгімемен өздері де байқамай, ел-жұрттан сәл алыс кетіпті. Гүлзия — жағалауға таяу, Салтанат одан сәл әріректе еді. Кенет табан астынан лек-лек толқын ойнап шыға келді де, су лезде Салтанаттың белінен асып, иығына бір-ақ жетпесі бар ма. Екеуі де жүзіп білмейтін. Қорыққаннан естері шығып кетсін. Гүлзия:

— Көмектесіңдер, көмектесіңдер! — деп, балапанына ұмтылған тауық құсап, жағалауда шырылдай жүгірді. Жақын маңда бұларға көмекке келетін де ешкім жоқ екен. Суға бір батып, бір шығып жүрген Салтанат:

— Хош! Алмат сендерге аманат! — дейді айғайлап. Гүлзия қорқынышын ұмытып, киімшең суға қойып кетті. Жан-дәрмен суды сабалап жүрген Салтанаттың қасына өйтіп-бүйтіп жеткенше, лықсып келген толқындар лезде жуасығаны. Су тізеден ғана келеді екен. Екеуі өз көздеріне өздері сенбей, бір-бірін тас қып құшақтап алып, біресе күліп, біресе жыласын кеп. Қорыққан мен қуанған бір емес пе… Артынан білді: бұлардың тұсынан тұнық суды тілгілей моторлы қайық өтіпті. Тып-тыныш жатқан тұйық көлде толқын туғызған соның екпіні екен. Бұл әңгімені естіп, екеуінің бала-шағасы көзден жас аққанша күлсін кеп. Гүлзия:

— Салтанат-ау, қаршадай балаларыңды емес, апсардай азаматыңды аманаттағаның не сенің? — деп, шек-сілесі қатқанша, ал кеп күлсін.

– Әкесі барда балалар жетімдік көрмес, бірақ менсіз Алматқа қиын болар деп ойлағам. Бала күнінен мейірім аңсап өскен жан ғой. Әкесінен ерте айырылған. Анасы қайғыдан араққа салынып кеткен, — деп еді күрсіне. Осы оқиға көз алдына елестеп, “Иә, енді Алмат сенсіз қалай жүрер екен?!”- деп, Гүлзия ауруханаға жеткенше жол бойы ағыл-тегіл үнсіз жылады. Бетін терезеге қарай бұрып алған. Жылап отырғанын ешкімге көрсетпес үшін. Барғанша барлық жасы сарқылса дұрыс болар еді-ау. Екі дүниенің арасында жатқан Салтанатқа көз жасын көрсетуге болмайды. Аяушылық сезіммен қарағанын байқаса, жаны нәзік

келіншекке одан сайын ауыр тиері анық. Екі баласы аурухананың алдында тұр екен, бұны көріп, көздері боталап қоя берді… Жылап жібере жаздап, өзін шаққа ұстаған Гүлзия маңдайларынан иіскеп, бауырына қысты.

“Бөтен ешкімді кіргізбеңіз, мына түрімді көрсеткім келмейді”,- деп Салтанат қатты тапсырған екен. Аурухана қызметкерлері ат-тондарын ала қашып, азар да безер болды. Алайда Гүлзия да өлердегі сөзін айтып, жалынып-жалпайып, ішке әзер кірді. Басында шарт байланған шыт орамалы бар Салтанат төсекте қалғып жатыр екен. Өңі ақ шүберектей. Көзін сәл жұмып алыпты. Қасына таяп келіп, қолынан ұстады. Жаңа туған нәрестенің білегіндей жіп-жіңішке. Теріге ілінген құр сүйегі ғана. Адам арыса, аруақ деген осы шығар. Кеудесінде жаны ғана бар, тірі аруақ. Гүлзия бір кездегі айдай толықсыған аппақ Салтанат емес, мүлде бөтен біреудің қасында отырғандай сезінді сол сәтте. Ол көзін сәл ғана ашып:

– Құдай-ау, шыны-ымен, Гүл-зиям-ысың, өңі-ім бе, түсі-ім бе-е?.. — деді әлсіз үнмен.

— Мен ғой, Салтанат, мен… Жеткенім осы болды. Ауырып жүргеніңді неге айтпадың? Ертерек келетін едім ғой. Қайта-қайта түсіме кіре бергесін, шыдамай жолға шығып ем, — деді саусағымен қу сүйек алақаны мен білегін аялай сипап.

— Сені уайымдатпайын дегем… Менің ит жылы туғанымды білесің ғой… «Адам — ит жанды» дейтін еді ғой марқұм апам, есіңде ме… Ауырсам да, итше сүйретіліп аяқ үсті жүре беріппін. Енді ”Жақсы ит өлімтігін көрсетпейді” деп, ешкімге хабар айтпай, тығылып жатырмын, — деп сөз соңын әзілге бұрған болды.

– Қой, жаман сөз айтпа. Өзің бұрын бізге адам тек қана жақсы сөз айтып, жақсы үмітпен жүрсе, бәрі де жақсы болады деп айтатын едің ғой… Ертең-ақ, шапқылап кетерсің.

– Қайдам… Қайта-қайта “химия” алғасын, әлсіреп қалдым ғой. Шаштан шаш қалған жоқ, бәрі жидіп түсіп қалды. Шашымның түскенін көріп, Алматтың түрі бұзылып кетті. Байғұсты қатты аядым, — деді көзі жасаураған ол ерінін тістелеп. Бұл да жылап жібере жаздады. Бұның жанын ауыртқысы келмей, өзін-өзі азар ұстап жатқан түрін Гүлзия сезді.

– Құдай-ау, шаш та сөз болып па, парик киіп аларсың. Сол парик дегеніңді талайлар тіпті сән үшін де киіп жүрген жоқ па?

— Алмат ұзын бұрымымды ұнататын. Жаңа үйленген жылдары шашымды сипап жатпаса ұйықтамайтын…

– “Аман болса басымыз, талай шығар шашымыз” деген екен біреу. Бас аман болсын, оны уайымдама! — деп бар шаруа тек шашқа тіреліп тұрғандай, барынша қатаң сөйлеуге тырысты.

— Жаңа ғана бір түс көріп жатыр екем. Тура өңімдегідей. “Түсті тек жақсы көретін адамыңа жорыту керек” дейтін едің ғой, ұмытып қалмай тұрып саған жорытайыншы, — деді ол көзін тарс жұмып. Шаршап кетті ме, әлде, көрген түсін көз алдына қайта елестетіп жатыр ма… Бұл оның сөзінің жалғасын күтіп, қолын аялай сипаған қалпы, үнсіз отыра берді.

— Түрі сұсты, жалы күдірейген дәу арыстан аласұрып жүр екен. Биік те зәулім тас қамалдың ішінде. Ұрынарға қарап таппай. Жұрттың бәрі ызы-шу, содан ығып қашып жүр. Жұртпен бірге мен де екі баламды қорғаштап, қашып жүрмін. Қайда тығыларымызды білмеймін. Бір кезде әлгі ауызын арандай ашқан, азу тісі сояудай ашулы аң төтелеп маған қарай шапқаны. Жаным мұрнымның ұшына келгендей. Қашсам құтқармайтынын біліп, тұрған жерімнен тапжылмаймын. Неде болса қорықпай қарсы алайын, сескенгенімді білсе, тарпа бас салар деген ой мені тоқтатыпты. От шашқан көзінен көзімді алмай, тесірейе қарап қалыппын. Бірте-бірте көзінің оты сөнді. Кәдімгі ауыл-үйдің арасында жүретін мүсәпір ит сияқты, құйрығын бұтының арасына тығып, сүмірейіп қалыпты. Сосын жалынан ақырын сипаймын. Ол бетіме жақтырмай бір қарады да, анадай жерде маңырап тұрған дәу бір қара қойды арс етіп ауызына басты. Сосын биік қақпаның ар жағына ырғып кетті, - деді баяу үнмен.

— Ой, мына түсің жақсы ғой! Бала кезімде әкем: “Түс түзелмей, іс түзелмейді”- деп отыратын. Бір қара қой сойыңдар. Ауруханада шыққасын. Етін «құдай жолы» деп тарату керек, бар бәле сол қоймен кетсін, — деді Гүлзия бір түрлі қуана дабдырлап. Әп-сәтте Салтанаттың да көңілі көтеріліп шыға келді. Бұнымен бірге ішке ере келген екі ұлы да, аналары тап қазір сырқатынан сауығып, аяққа тұрып кетердей қуана жымыңдасып қалды. Салтанатпен қимай қоштасып, сол күні Гүлзия дәрігеріне жолықты. “Жүрегінің мықтылығымен ғана жатыр. Көпке ұзамас,”-деген. Жиып-теріп әкелген бар ақшасын екі балаға беріп, өзін Аллаға аманаттап, қайтадан жолға шыққан. Кейін Едіге екеуі ауруханаға іздеп келіп, орынын сипап қалды. Бұрынғы дәрігерлері ауысып кетіпті, айлығы аз, бейнеті көп жұмыстан қашты ма… Ол кез аласапыран, өтпелі өлара кезең. Жастар жаппай ала қапшық арқалап, базарда жүрген.

Бұрын Салтанаттар тұрған пәтерде енді мүлде бөтен адамдар тұрып жатыр екен. Көнекөз көршілердің көбі: «Талонмен кір сабын сатып аласың, қуанасың, арақ-темекі сатып аласың, қуанасың. Қуанудан мезі болдық!» деп, атақоныстары — Ресей мен Германияға көшіп жатқан тұс… Бастапқыда екеуі Алматқа өкпелеп те жүрді. Салтанаттың қайтыс болғанын хабарламады деп. Кейін бертін келе, қазақы тәрбиеден жұрдай, ештеңенің жөнін білмейтін, тікбақай байғұс ауыр қайғыдан есі шығып кеткенге жорыған…

Ең соңғы рет ауруханада жүздескенде Салтанаттың: “Жақсы ит өлімтігін көрсетпейді”- дегені анда-санда Гүлзияның ойына түсетін. Бас аман, бауыр бүтін кездің өзінде Алматтың: “Елде әкемнен қалған үлкен үйіміз бар. Онда қазір алыс туыстар тұрып жатыр. Шаңырақ иесі өзім емеспін бе, соттасып, сол үйді дауласам қайтер екен?!”-деп анда-санда айтатыны бар-ды. Қыздай қосылған аяулы Салтанаты көз жұмған соң, балаларын алып, өзінің туған

жеріне тартып кетті ме екен?! Аядай қаланың таныс көшелері бұрынғы уайым-қайғысыз жақсы өмірін еске салып, көзіне күйік болған шығар-ау?!. Өткен күннің елесі жанын жаныштай бергесін, көшпегенде қайтсін.

Едіге мен Гүлзия кей-кейде осылайша оның сыртынан тон пішетін. Жұма күндері шелпек пісіріп, оқылған дұғаға Салтанаттың да атын қосатын. Бірақ өлді дегенге Гүлзияның бір түрлі жүрегі сенбейтін еді. Өз қолымен қабіріне топырақ салып, сүйегін көріп, көңілі суымағасын ба…





* * *


Міне, енді, қанша жылдан соң Салтанатты көгілдір экраннан көреміз деп кім ойлаған?! Гүлзия мен Едігенің ақыл-естері кіресілі-шығасылы. Тіпті екеуі де не істеп, не қойғандарын білер халде емес. Балалары жұмыстан, оқудан үйге қайтқанша шыдамай, дереу телефон соқты:

— Сүйінші! Баяғы “Тәтті апайларыңды” осы жаңа ғана телехабардан көрсетті. Енді оны қайдан, қалай іздеп табарымызды білмей дал боп отырмыз, — дейді таласып-тармасып. Олар да аң-таң. Сенер-сенбестерін білмейді. Бірі:

– Қойыңызшы, ұқсас біреу шығар. Шынымен, сол аурудан жазылып кетті деп ойлайсыз ба? Дәрігерлердің өзі оның аз-ақ өмірі қалды деген жоқ па еді?.. — десе, екіншісі:

— Кім білген, бәлкім тірі шығар. Қайтыс болса, сіздерге хабар тиер еді ғой. Сол сюжетті дайындаған журналисті тауып алайық, мекен-жайларының қайда екенін содан білерміз, — десіп бұлардан бетер абдырап кеткені. Бәрі у-шу. Ертеңіне телестудияға телефон шалып, журналисті сұрастырды. Іссапармен кетіпті. Қап деп сан соқты да қалды. Қанша күн бойы енді оның келуін асыға күтті. Бір үміт, бір күдікпен, уақытты болдыра алсашы. Айтылған күні күткен адамдары келді-ау әйтеуір! Бағыт-бағдарын сұрап-білді. Сосын Едіге мен Гүлзия белді бекем буып, суыт жолға шықты…

“Сұрай-сұрай Меккеге де жетесің”, әйтеуір діттеген жерді іздеп тапты-ау. Ығы-жығы сапырылысқан адам. Қаз-қатар тізілген машина. Айы-күніне жетіп, шермиген аппақ қапшықтар. Сол буаз қапшықтарды қабырғасы қайыса, белдері майыса ішке тасып жатқан жас жігіттер. Құжынаған тірлік. Құмырысқаның илеуіндей. Қарап тұрып, бас айналады. Үміттен күдік басым. Көңілде көлбеңдеген сұрақ көп. Сансыз сұрақтан ми шатасады. Онсыз да алабұртқан көңілдері олқы-толқы. Сынаптай құбылсын:

— Жайшылықта Алматтан аса алмайтын, ас үй мен қызметінен басқа ешқайда ұзап көрмеген келіншек еді ғой. Құдай біледі, бұның қожайыны көзін тырнап ашқалы сауда-саттықпен айналысып, іс басында жүрген алғыр да пысық біреу шығар.

— Баяғыда тәні топыраққа айналып кеткен байғұс Салтанаттың құлағын бекер шулаттық па?!.

— Шешінген судан тайынбас, ақыры ат арытып, алыс жолдан іздеп келгесін, жолыққанымыз дұрыс шығар.

Келген ізбен кері кетудің енді реті жоқ. «Шешінген судан тайынбас». Ұзыннан-ұзақ шұбатылған зәулім ғимаратқа ешкімді рұқсатсыз кіргізбейді екен. Бұлар күзетшіге аты-жөндерін, кімге келгендерін айтып еді, ол іш жақтағы біреуге телефон шалды. Көңіл қобалжулы. Көздері жәутеңдеп, жіпсіз байланып тұр. “Сәл күте тұрыңыздар!”-дегесін, екеуі темір қақпаның кірер ауызында телміре тұрып қалды. Толықша денелі, ақсары әдемі әйел құшағын жая, жүгіріп келеді екен. Теледидардан көрген әйел. Сол, сол!..

— Салтанат… — Гүлзия ботадай боздап, бас салды.





* * *


Кабинетінің іші атшаптырым екен. Қабылдау бөлмесіндегі шыр-шыр еткен қос-қос телефонға жауап беріп, жанталасып жатқан әдемі қызға шәй алғызды. Алып-ұшып, амандық-саулық сұрасқан болды. Толқығаннан көзге жас ағылып келе береді. Аздан соң Салтанат машинасына қонақтарын салып ап, қала сыртындағы үйіне қарай тартты. Көлік жүргізуші — өзі. «Ұлдың үлкені үйленген, қызмет бабымен шетелде жүр. Ортаншым — студент. Ол да үйден шалғайда. Қасымда тек кенже балам ғана», — деді Салтанат жолда келе жатып сөз арасында. Көмейге келген сұрақ көп. Алайда, ауызға сөз түспейді екен мұндайда. Ып-ықшам қос қабат ақ үйдің биік темір қақпасы ақ күміс машина жақындасымен, жеп-жеңіл сырғи ашылды. Алдарынан аққұба өңді қарақат көз бала жүгіріп шықты. Бейтаныс адамдарды да жатырқамай, жылы амандасты. Анасының мойнына асыла кеткен ерке балаға сүйсіне көз тастаған Едіге:

— Тіл-ауызым тасқа. Тіфә, тіфә! Мынау сүт кенжең Алматтың ауызынан түскендей екен… — деді шыдай алмай.

— Ойпырмай, анадай ауыр сырқаттан соң бұл баланы қалай көтердің? — деп Гүлзия аң-таң.

— Ой, ол ұзақ әңгіме. Талай сырға жата-жастана қанасыңдар. Әлі қанша күн таңды таңға ұрып, армансыз әңгімелесерміз. Енді сендерді оп-оңай жібере қояды екен деп ойламаңдар, — деп күлімсіреді Салтанат. Миуасы төгілген кең ауланың іші көздің жауын алады. Адам жанына керектің бәрі осында. Жап-жасыл желегі желмен ойнаған жеміс ағаштарының түр-түрі. Кілемдей құлпырған гүлдер. Мөлдір тамшылары күн сәулесімен ойнаған әсем хәуіздер.

— Бәрекелде-е-е! Баяғыда Алмат: «Жаз бар, қыс бар, асығатын не бар, Салтушка! Жай ғана баспана емес, кейін бүкіл үрім-бұтағымызға мұра боп қалатындай,

қамал секілді мықты үй салуымыз керек», — дейтін еді. Ой, азаматым-ай, ақыры сөзінде тұрып, армандаған үйін қатырып тұрып салған екен! — деді сүйсіне Едіге.

Шөл басар сусын ішіп, жеңіл-желпі тамақтанып алғасын, ыстық ас дайын болғанша, бұлар үйдің ішін аралап, қабырғаға жағалай ілінген фотосуреттерді тамашалады. Салтанаттың да, балаларының да бармаған жері, баспаған тауы жоқ екен. Қол созым жердегі Алатауға бару өзіне бір арман болып жүрген Гүлзия оның балаларымен бірге талай шетелді аралап тастағанына таңғалды. Есік алдындағы саялы сәкіге ақ дастархан жайып, лезде шәй дайындап, тамақ тасып лыпылдап жүрген жас келіншек — тұңғыш келіні екен.

— Бұрынғыдай дәмді-тәтті ас пісіріп, ертелі-кеш ас үйде жүруге уақытым жоқ. Мен өзі соңғы жылдары, еркек орнына еркек боп, көбіне түздің шаруасымен жүремін ғой. Үй шаруасын келінім өзі тындырады. Қазақы тәрбие алған, көргенді жердің баласы, — деп күлімсіреді Салтанат.

— Менің Алмат бажам қайда жүр өзі? — деді Едіге көкейіндегі сұрақты білгенше асығып.

— Ой, Алмат досың да осы жақта. Үй-ішімен көшіп келген, — деді күліп. «Үй-ішімен» дегені қалай? Сонда ол басқа біреуге үйленген бе? Бірақ күйеуінен көңілі қалған ренішті жанға ұқсамайды. Кім білген, әр адам оқылмаған кітап сияқты ғой. Жұмбақ әлем. Сырын білмейтін сырлы әлемге сұқтана қарауға болмас деп ойлады Гүлзия. Алайда, Едіге таңғалысын жасыра алмады:

— Сөзіңді түсінбей қалдым. Қайдағы үй-ішін айтасың?.

Ішкі түйсіктері алдамапты, Салтанаттың жан сарайында жан баласына айтпаған талай сыр тұнып тұр екен…

— Алмат өзіміздің пәтерді де, үй саламыз деп жүрген жерімізді де банкке кепілге салып, несие алып, өз алдына фирма ашқанын білесіңдер. Сендер көшпес бұрын бастап еді ғой, естеріңде болар? — деп бастады әңгімесін Салтанат.

— Иә, банктан көп ақшаны несиеге алғаны есімде. Тәуекелі тастай еді ғой, — деді Едіге ескі жылдарды есіне алып.

— Алайда, аяқ астынан өзім ауырдым. Бизнеспен айналысу қайда?! Дәрігер, емші іздеп ел кезіп кеттік. Ақыры бір күні банк, еш сылтауға құлақ аспай, бәрін тартып алыпты. Пәтерді де, жерді де. Алайда, Алмат оны менен жасырған екен…

— Уайымдамасын деген болар.

— Бір аяғым — жерде, бір аяғым көрде жатқан кезім. Балалар шуылдап, бір күнде үйсіз-күйсіз қалыпты.

— Ойпырмай! — деді Едіге күңірене басын шайқап.

— Дүние-мүлік ұстағанның қолында, тістегеннің ауызында кеткен. Тесік қалтасында қисық тиыны жоқ Алмат асылып өлуге Алладан қорқады. Ақыры, жалғызбасты бір әйелдің қолына кіріп алыпты. Кезінде өзінің қарамағында бухгалтер боп істеген…Едіге, сен оны танитын да шығарсың.

— Көрсем танитын шығармын. Алматқа ілесіп, қызмет орынына талай бардым ғой. Қазір есімде жоқ, -деді Едіге ауыр ойдан арыла алмай. Гүлзия Алматтың оқыс қадамын ақтайтын сөз таппай әлек:

– Қайтсын-ай, Алмат байғұс өз балаларын қаңғытпау үшін сондайға барған да… Әйтпесе, ол қай бір қызық қуып, желігіп, бөтен әйелдің қолына кірді дейсің?!. Салтанатының бір аяғы көрде, бір аяғы жерде тұрған кезде.

— Кім білсін, солай да болар. Алайда, оның басы сиған жерге балтыры симай қапты… — деп күлді Салтанат.

— Жаңбыр жауса — балапанын, бұршақ жауса басын қорғайтын торғайдың халіне тап болған екен ғой! — деп Гүлзия өкіне сан соқты.

— Бар шындықты білгесін, шыбын жаным шырқырады. Екі балам айналсоқтап қасымнан шықпай қойсын. Кеудемде жаным болғасын, мені арқа тұтқандары шығар. Бұл дүниеден күдер үзіп ем. Туған әкеден болса да қайран жоқ.

– Қалай шырқырамасын… Қайран ана жүрегі-ай! — деді Гүлзия, — Қанаты қатайып, топшысы бекімеген сарыауыз екі балапаны Жұмыр Жердің бетінде панасыз қалғалы тұрса…

— Иә, о дүниеде жайбарақат жата алмасымды ұқтым. Екі баламды зар еңіретіп. Өз дәрменсіздігімді біле тұра, ауруға мойын ұсынғым келмеді. Бас дәрігерге мән-жайды айтып, екі баланы қасыма алдым. Бірде түн ортасында, басымды сәждеге қойдым. Ақ орамалымды жайнамаз ғып… Бір ауыз аят білмесем де… Жаратқан Иеге сиынып, көз жасымды көл қылдым. Күнде солай… Бар арыз-мұңымды армансыз Аллаға ақтаратын болдым.

– Қайтсын-ай! Қос қарғасын ел қарасына іліктіру үшін Алладан күш-қуат сұрағаны ғой, — дейді Гүлзия онан сайын егіліп.

— Шын жылаған байғұстың зар-мұңы құдыреті күшті Құдайдың құлағына жетеді екен. Біртіндеп бетім бері қарай бастады. Тәй-тәй басқан сәбидей тәлтіректеп палатадан шықтым. Жұрттың бәрі о дүниеден оралған адамды көргендей дүрлігісіп кетті. Естіген ел көмектесті. Бізге уақытша баспана да табылды.

– Қайырымды жандар бар екен ғой бұл өмірде! — деп Едіге таңдай қаға таңғалды.

— Терең қазылған көрдің ернеуінен ептеп кейін шегінген сияқтымын. Бірте-бірте күш ала бастадым. «Ең бастысы, бас — аман, бауыр — бүтін. Осыған тәубе дейік. Әрі қарай қалай күн көреміз, соны ойласайық», — деп балалармен кеңестім. Олар да өз ойларын ортаға салды. Сен берген ақшаны ішпей-жемей сақтап жүр екен. Сол ақшаға ұн, қант, май алдық. Екі бала сабақтан келген соң, түні бойы самса, бөлке нан, бәліш пісіреді. Өзімнің үйретіп, көрсетуіммен… Оны ертеңіне сатуға алып шығады. Күні бойы базарда мұзды аяқ боп сауда жасап тұрғандар алады. Алыс ауылдардан кеп ауруханада жатқанжарға сатады. Артынан тамақ әкелетін адамы жоқ науқас жандарға. Осылайша тиынға тиын қосыла бастады. Бір қара қой сатып алдық. “Садақа” деп, сойып тараттық. Қиын сәтте тілеулес болған жандар көп еді. Бар білгенімді ерінбей-жалықпай, екеуіне үйрете бердім. Сөйтіп, бұйырған несібемізді талғажау қылып, тіршіліктің жалына жармастық — деп күлімсіреді Салтанат.

— Шынымен, осындай үлкен кәсіпорынды солай бастадың ба? — деді Едіге сенер-сенбесін білмей.

— Түу, еркектердің шыдамсызы-ай! — деп Гүлзия оған зілсіз кейіді.

— Бір күні үлкен ұлым: «Бинеспен айналысатын әйелдерге көмек ретінде берілетін үкіметтің аздаған ақшасы бар екен», — деді. Газеттен оқыпты, — деді Салтанат.

— Иә, үкімет ол кезде іскер әйелдерді қатты қолдайтын еді ғой, — деді Гүлзия оның сөзін тірілтіп.

— Сен оны қайдан білесің? — деп, мекемесі тарап кетіп, қанша жылдан бері отбасы-ошақ қасында отырған үйкүшік әйелін Едіге жаңа көргендей таңғала қарады.

— Радиодан естігенім ғой. Әйтпесе, мен оны қайдан біледі деп ойладың?! — деп Гүлзия қысыла қызарақтады.

— Балалар анық-қанығын сұрап білді. Тіркеуден өттік. Жеке кәсіпкер ретінде. Қомақты қаржы қолға тигесін, хабарландыру арқылы жұмыссыз қыз-келіншектерді жинадым. Жалға орын алдық. Керек-жарақтың бәрін балаларым түгелдеді. Өзім білгенімше үйретіп, істің басы-қасында жүрдім. Бәрі де үйреткенімді іліп әкетті. Сөйтіп, самса, бөлке нандар пісіре бастадық.

— Жұрт қызыға сатып алған шығар, — деді Гүлзия риза кейіппен, — Әуелден сен пісірген тағамдардың дәмі тіл үйіретін еді ғой, шіркін!

— Иә, адамдар өздері іздеп келіп, келісім-шартқа отыра бастады. Екі балам бұрынғыдай базар жағаламайтын болды. Аяқтарынан тозып… Соған қуандым. Дүкен, асханалар өз көліктерімен әкетіп жатты. Кейін цехтарымыз ұлғайды. Тағам түрлері де көбейе бастады. Жаңа техника, жабдықтар сатып алдық. Солай. Оған да енді он жылдан асып барады.

— Естіген жанға ертегі сияқты екен, — деді Гүлзия сөз орайында.

— Ертегі демекші… Қатты қиналған кезде, сен айтқан бір ертегіні балаларым жиі еске алатын, — деді Салтанат.

– Құдай-ау, ол қай ертегім, естен кетпей жүрген? — деп Гүлзияның өзі де аң-таң.

— Балалар кішкене кезінде естігендерін өмірі ұмытпайды екен. Әлгі екі құмыраның ішіне түсіп кеткен құрбақалар жайлы ертегің ше?! — деді Салтанат ақтарыла күліп.

— Тырбаңдап-тырбаңдап, шикі сүтті майға айналдыратын, сосын соның үстінен басып, сыртқа секіріп түсетін құрбақа — мына мен болдым, — деді Салтанат риясыз күлімсіреп…Ауыр ойдан арыла алмай, үсті-үстіне темекісін сорғыштай, қайта-қайта терең күрсініп отырған Едіге жанын қинаған жалғыз сұрақты ақыры қойып тынды:

— Алматты кешірдің бе?

— Кешірмек түгілі, ішімнен оған күнде рахмет айтамын… Ол мені аяп, аһылеп-уһілеп, жылап-еңіреп, қасымда жүрсе, мен баяғыда-ақ жер астында жатар ем ғой.

— Сонда анау кенже ұлың?..

— Алматтың қазіргі әйелінен туған бала…Ағалары барын естіп, соларды көруге келген. Әйтеуір, біздің қасымыздан кетпей, қалып қойды ғой. Қалай болғанын өзім де түсінбеймін. Кішкене кезіндегі өз балаларыма ұқсағасын ба, осы бала бірден жүрегімді жаулап алды, — деп күлімдеді Салтанат.

ӘН ӘЛДИЛЕГЕН ӘЛЕМ

Осы халі бастапқыда өзіне қызық көрінген. Сиқырлы телпек кигенде ешкімнің көзіне түспейтін ертегі кейіпкері сияқты. Бәрін көріп, естіп тұр. Бірі шын егіліп, бірі өтірік көзін уқалаған ала-құла жұрт. Араларынан ойлы жанарына мұң ұя салған таныс бейнені көре алмады. Бір қалтарыста елеусіздеу тұр ма кім білсін. Тылсым түнде терезенің қап-қараңғы әйнегінен сырғанаған жаңбыр тамшысындай, кермек те мөлдір моншақтарын жұрт көзінен жасырып. Домбыраның егіз шегіндей бір-бірімен ішкі жан-дүниесі үндескенімен, екеуі ешқашан қиылыспайтын қос рельс сияқты еді. Сонда да жер қайысқан қалың көптің ортасынан шыбын жаны шарқ ұрып, тек соны іздеуде. Бәлкiм ол бәрінен мүлде бейхабар да шығар-ау?! Кім білсін… Алайда, өз қиялынан туған әлемде көңілін әлдилеген әуенмен күн кешкен сол жанды сыртынан бір көрмей қалай кетпек ана-о-оу жаққа!?. Ең алғаш онымен кездескен күнін бұл өлсе де ұмытар ма…





* * *


Иә, сол күні ол сақал-мұртын қырып, айна алдында бейғам тұрған. Ерке келіншегі үн-түнсіз кеп иығына асылды. Бұның сабын көбігі жұққан иегі мен жағын сүйір саусағымен шұқылап тұрып: «Ертең мамамыздың туған күні ғой,» — деді. «Бар ақша өз қолыңда ғой, алтын сақина ма, сырға ма, бірдеңе алсаң…» «Ой, алтындары аз емес қой, бірақ онысын кім көріп жатыр?..»- деді де, сәлден соң, «Бұрын ауылда жұрттың бәрі радио тыңдайтын. Далада мал жайып жүріп те, жолда машинамен келе жатып та. Орталық көшеде радио дегенің күндіз-түні самбырлап тұратын». «Қазір де солай шығар, не өзгере қойды дейсің?!»-деді ол, әңгіме тақырыбының лезде өзгеріп кеткеніне іштей таңғалып. «Қызық болсын, мамамызды туған күнімен құттықтап, радиодан бір музыкалық сәлем жолдайық. Бәлкім ауылдағы тума-туыстар естір. Біреуі болмаса, біреуі,» — деді назданып. Наздана айтқанымен, үнінен “айттым — бітті, кестім — үзілді” деген бір нәндік байқалғандай.

Екеуін табыстырған оның осы еркін де өжет мінезі емес пе еді?! Онда бұл сүр бойдақ еді. Дүниенің қат кезі. Бірде ақ қар, көк мұзда көшеде сатылып жатқан жұмыртқаға кез болғаны. Жұмыртқа толы тор қалтасын ұстап, аяғын еппен басып, аялдамаға қарай келе жатқан. Ұзын сирақ, құмырсқа бел қыз екпіні тау құлатардай боп емпілдеп келе жатып, бұның тұсына келгенде мұрттай ұшсын. Сүйемек боп ұмтылған бұның да қолындағы торкөз қалтасы — бір жаққа, өзі бір жаққа ұшып кеткені. Қыз атып тұрып: «Жұмыртқаңыз аман ба?»-демесі бар ма. Сосын, ойланбай қойған өз сұрағын ерсі көрді ме, сықылықтай күлді. Сосын бұны пәтеріне дейін сүйемелдеп әкелді. Сірә, мұзға оңбай құлаған жігіттен өзіне төнер қауіп жоғын сезді ме: «Қозғалмай, төсегіңізде жатыңыз. Мен қазір…»-деп, көптен сыпырғыш тимеген шағын пәтердің ішін әп-сәтте айнадай қылды. Қимылы шалт, шаруаға икемді екен. Жуылмай үйіліп тұрған ыдыс-аяқтың да көзі ашылып қалды. «Анда-санда келіп тұр, жұмыртқа қуырып жейміз», — деп қалжыңдаған, студент қыз сыңғырлай күліп: «Міндетті түрде!»-деді…

Бір күні кітаптары мен киім-кешегін көтеріп, біржола көшіп келді. Осы үйде өмір бойы тұрып жатқандай. Қысылып-қымтырылған жоқ. Көп ұзамай, қошқардай қос ұл тапты да, билік тізгіні біржола қолына көшті. Егіз сәбиді бақтыру үшін анасын ауылдан көшіріп әкелген. Үнемі сіркесі су көтермей отыратын бұның аурушаң енесі қаз-қатар тізілген қалың базарды бір сүзіп шықса, бар кеселінен айығып кететін. Бүгін енді келіншегінің дәл қасында, күнде көріп жүрген адамды жалғанға жар сала құттықтайық дегеніне күлкісі келді. Бастапқыда, әлі күнге балалығы қалмағанға жорыған. Алайда оның түпкі мақсаты — алыста жатқан ауылдастары мен ағайын-туыстарының «ішін күйдіру» екенін кейін ұқты.





* * *


Радио студияның ені тап-тар, ұзын дәлізін бойлай алшаң басып келе жатқан. Кенет қарсы алдынан шыға келген талдырмаш келіншек имене жол берді. Сырт тұлғасы қылмыс әлеміндегі сұсты жігіттерге ұқсас, шымыр денелі, кірпі шаш бұдан қаймықты ма, кім білсін. Бұл өзінше джентльмендік көрсетпек болған, «Жоқ, ер азаматсыз ғой,өтіңіз!»-деді жолын кеспей. Көзден ұшқан қазақы

қасиет осы заманда кімнің қанында жүр дейсің?!. Мұражайда қаңқасы тұрған атамзаманғы динозавр аяқ астынан тіріліп кеткендей қатты таңғалсын. “Ер-азаматсыз ғой” деген сөзді естімегелі қашан! Көңілі бір көтеріліп қалды. Ер-азамат демекші…Бұдан төрт-бес жыл бұрын үй-ішімен ауылға барған. Төрге төселген қызылды-жасылды терме алашаға аунай кетсін. Құс таңдай ою-өрнегі көнеріп, бояуы көше бастаған бедерінде бала күнгі табанының қызуы қалғандай, алақанымен аялай сипалап, бір түрлі жаны рахаттанғаны. Ауылға келісімен, өзінше “келін роліне” енген әйелі бұның аяғынан аттағанын көзі шалған шешесі шыдамай кетіп: «Ер-азаматтың үстінен аттағаның не? Айналып өтпейсің бе? Ер адамның киесінен қорықсаң етті!»-деп кейісін. «Ой, апашка, онда тұрған не бар? Сіздің балаңыз — современный, культурный адам. Ол анау-мынау ауылбайский әдет-ғұрыптарға пысқырмайды!»-деп келіншегінің сылқ-сылқ күлгені дәл қазір ойына оралған, жүрегі бір түрлі түршіккендей болды.

Қай ортаға болсын жатырқамай кіріп кететін жайнаң көз әйеліне мүлде ұқсамайтынын ұяң мінезді, ізетті келіншекті тағы да көргісі келді. Неге екенін қайдам… Ең шеткі есікті ашып еді: ол терезе алдында, жағын таянып, сыртқа ойлана қарап тұр екен. «Кешіріңіз, ертең мамамыздың туған күні еді. Келіншегім радиодан құттықтайық деген», — деп оның ойын бөліп жіберді. «Сіздей қамқор ұлы бар қандай бақытты ана!» дегендей, бейтаныс келіншек көзінің нұрын төге бұрылып, бұған сондай сүйсіне қарады. Сосын танымайтын адамға үздіге қарағанына ыңғайсызданды ма, бойын тез жиып алған ол: «Алдын-ала дайындап әкелген құттықтау сөзіңіз бар ма? Қандай әнді қалайсыз?» — деп сұрады. «Әйелім айтып еді, қазір әндері елдің ауызында жүрген Ақ Гүлдің әндерінің бірін сұра деп…» «Әйелім, әйелім дей беретін қызық жігіт екенсіз. Сонда немене, оған ұнаған, әлгі…Ақ Гүлдің әндері өзіңізге ұнамай ма?»-деді. Әшейінде ықты-жарды елемейтін, жігерлі жігіт неге екенін, оның мысы басқандай бір түрлі сасқалақтап: «Әйтеуір жұрт жақсы деп мақтағасын, таяуда Ақ Гүлдің әндерін сатып алғам. Кассетасын…Үнтаспа дейтін бе едіңіздер, соған жазылған әндерін. Енді алыс жолға шыға қалсам, сол Ақ Гүлді өзіммен бірге ала кетіп, бір армансыз тыңдармын», — деді. Сол сәт бейтаныс жанның жабырқау жүзі бұлт астынан шыққан күндей жарқ ете қалды.





* * *


Бірде көшеге ілінген жарнама көзіне жылы ұшырасын. Суреттегі қыз бір жерден көрген адамы сияқты. Таяуда әнші, сазгер Ақ Гүлдің өнер кеші өтеді екен. Есімі елдің ауызында жүрген танымал жанды ең алғаш көргенде танымағанына қатты қысылды.

Мың құбылған мұңды да сырлы ән тамыр-тамырын қуалап, бесіктегі сәбидей тербете әлдилесін. Мамықтай алақан маңдайынан аялап сипағандай бой-бойы балқып, бір түрлі маужырай бастағаны. Көк шыбықты ат қып мініп, көшесінде жалаңаяқ шапқылаған аядай ауылын кинодан көріп отырғандай… Бір көрпенің астында, бұйыға бірге ұйықтайтын інілері көз алдына елестесін. Ұялас күшіктер сияқты еді. Қыстың аязды түндерінде, шытыр-шытыр етіп, қызыл шоқтана жанған ошақтағы отқа қарап жатып, анасының әлдиіне құлақ түретін…Өткенде

әскерден келген кенже інісі: “Аға, ауылда жұмыс жоқ. Бағатын мал да қалмапты бұрынғыдай. Екі қолымыз алдымызға сыймай, құр босқа сенделіп жүрміз. Жұрт қалаға кетіп жатыр. Барсақ, жұмыстың ыңғайы шығар ма екен?”-деп телефон шалған. Әңгімеге құлақ тігіп, қасында үнсіз жатқан келіншегі амандық-саулық сұраспастан: “Ой, Кенжетай, бұнда ненің жұмысы болсын? Одан да қазір ударный құрылыстар жүріп жатқан Астанаға бармайсыңдар ма?”-деп телефон тұтқасын қоя салғаны. Құдай-ау, неге сол кезде… Жүрегі бір түрлі шым ете қалды. Әсерлі әуен сан қилы ойларға батырды.

Кеш соңында жан дүниесі жаңбырдан соң ашылған жазғы аспандай жадырап сала берді. Тамылжыған тамаша әндері үшін Ақ Гүлге алғыс айтпақ боп, сахна сыртына таянған. Бұрын барған біреудің тосын әңгімесі құлағына түрпідей тиді: «Мені келді-ау, кетті-ау деп, елеп жатқан да ешкім жоқ…» деп біреу Ақ Гүлге қара қазандай өкпесін айтып тауыса алмай жатыр екен. Жартылай ашық қалған есіктен көзі кенет бұған түсті ме, боранды күні құтырған бурадай бар жынын төксін: «Иә, анау неғылған еркек? Есігіңнің алдында неғып тұр ербиіп?!» — деп. Сыныққа сылтау таба алмай тұрған бөтен біреу емес, ет жақын адамы, тіпті күйеуі екеніне дау жоқ. Егер бөтен біреу көшеде Ақ Гүлге тиіссе, бұл онда әлгінің қасына жетіп барып, мұрынын — бет, бетін қып-қызыл ет қылар еді…Әттең-ай, әттең!.. «Ерлі-зайыптының ортасына есі кеткен түседі». Бала кезден білетін қазақы қағидаға қарсы шыға алмай, ләм-мим деместен, жалт бұрылды…





* * *


Соңғы кездері оның сұлу сазды сағыныш тұнған әндері қайда барса да алдынан шығады. Кездейсоқтық па, әлде тылсым тағдырдың адам түсінбейтін бір заңдылығы ма. Ертелі-кеш радио мен теледидардан шырқалады да жатады. Той-томалақтан да жиі естиді. Онымен жақынырақ танысу ойда болғанымен, қым-қуыт тірлік ырық берер емес. Сосын себеп жоқ, сылтау жоқ, не деп іздеп барарын өзі де білмейді. Бірде Құдай айдап Ақ Гүлдің өзі келе қалмасы бар ма?!. Құлағынан күн көрінетін қалақтай ғана баласын қолынан жетектеп алған. Келген шаруасы — жүрегінде ақауы бар дімкәс ұлын суға жүзуге үйрету көрінеді. Дәрігерлер үнемі суға жүзсе, бала дертінен біртіндеп жазылып кетеді десе керек. «Қайда барсам да, жұрттың бәрі: “Бойы тым аласа, өзі өте әлжуаз екен”,-деп маңы түгілі шаңына жолатпайды. Түу, кездескеніңіз қандай жақсы болды!»-деп, көктен іздегені жерден табылғандай мәз.

Дереу баласын бір жаттықтырушының қолына тапсырды. Асықпай әңгіме-дүкен құрудың бұндай сәті түспес. «Баласының…бізге келіп жүргенін білсе, әкесі тағы да сізге ренжімес пе екен?» «Тағы да деймісіз?» — Келіншек таңдана жалт қарады. Бұл айтсам ба, айтпасам ба деп екі ойлы боп сәл үнсіз қалды да: «Өткенде коцерттен соң рахмет айтқым келген. Мені көргесін, күйеуіңіз сізге қатты ренжіді ғой», — деді күмілжіп. Жаңа ғана жаз күніндей жайнап тұрған келіншектің жүзі лезде күзгі кештей күңгірт тартты. Осы әңгімені неге қозғадым дегендей, бұл қатты ыңғайсыздансын. Не істерін білмей, орнынан тұрып, терезеден сыртқа көз салды. Қар ұшқындай бастапты. «Биылғы қыстың алғашқы

қары ғой. Көптен күткен…Жүріңіз, таза ауа жұтып, серуендей тұрайық. Жаттығу бітіп, балаңыз келгенше,» — деді балаша елпілдеп. Ондағы ойы — Ақ Гүлді ыңғайсыз халден құтқару еді. Қателеспепті. Ол ақ мақтадай үлпілдеген, ақша қарға алақанын тосып мәз: «Төңірек қандай әдемі. Тура көз алдымызда күллі әлем жаңарып, тазарып, сұлуланып бара жатқан сияқты! Біз осы жұмыс-жұмыс деп табиғатты тамашалаудан да қалып барамыз.» «Шынында да…қазір демалыс дегенді мүлде ұмыттық. Бизнеспен айналысқалы, күндіз-түні жұмыс. Қысы-жазы. Әйелім де: “Қазір бойда күш-қуат барда бәрін жасап алуымыз керек,”-деп мені қамшылап қояды. Ой, оның ойына келмейтіні де, ойлап таппайтыны да жоқ. Ең әуелі, контейнер сатып алдық, дүкен аштық. Енді оған сауна, бассейн, мынау спорт мектебі қосылды. Мамамыз да: «Түстік өмірің болса, кештік мал жина» дегенді жиі айтады бізге. Күнкөріс қиындай бастаған кезде ол кісіні, бала-келіндеріне қосып, қалаға көшіріп алғанбыз,» — деді бұл жоқ жерден шешілсін. «Әкеңіз… өмірден ертерек кетті ме?» «Құдай сақтасын! Әкем де, шешем де дін аман. Ауылда. Малдан айырылса, күндерін көре алмастай көреді. Әлі күнге сол, мал, мал деп… Тіпті қалаға жылына бір қыдырып келуге де мұршалары жоқ.» «Сонда қалай? Сіз жаңа ғана анаңызды қалаға көшіріп алдық деген сияқты едіңіз. Әлде… әкеңіз екі әйел алған ба?» «Әкем осы кезге дейін шешемнен басқа бір әйелдің бетіне қарамаған адам! Кезінде үлкендер атастырып әперіпті. Өмірі бір-бірін мүлде көрмеген кісілер ғой. Әкеміз қой ауызынан шөп алмайтын өте момын кісі. Ал шешемiздің пысықтығында шек жоқ. Ауылға бара қалсақ, сен келер деп сақтап жүргем, — деп сақырлай қатып қалған құрт-ірімшігін сандығынан шығарады. Бірде үлкен жеңгем, ой, Алла-ай, күні кеше ғана ауызымның дәмін алайын деп, бір түйір құрт сұрағанымда, ауызын қу шөппен сүртіп отыр еді. Қырық жылғы тастай құрт-ірімшігін тығып жүр екен ғой, неткен тас сараң еді, деп жағасын ұстады,»- деген, Ақ Гүлдің жаймашуақ үніне салқындық кірді: «Қырық жылғы қатқан құрт ол кісінің сараңдығын емес, сағынышын көрсетпей ме. Баласына деген жүрек түкпіріндегі сарытап сағынышын!..»-деді қабағын шытып. «А, а, өткенде радиоға сүйікті енеңізді…, кешіріңіз, мамаңызды құттықтауға келген екенсіз ғой», — деді Ақ Гүл. Сосын туысы емес, тумасы емес, бөтен біреуге қитыққаным қалай деп қысылды ма, үнсіз қалды. Сол күні бұл жұмыстан үйге қас-қарая қайтты. Жол-жөнекей радионы қосқані, тағы да Ақ Гүлдің әндерін беріп жатыр екен. Көлік ішінде ән тыңдап келе жатып, күндізгі әңгіменің бәрін ой елегінен қайта өткізді. Рас-ау, байғұс шешесі жырақта жүрген перзенті кіндік қаны тамған қасиетті шаңыраққа күндердің күнінде, әйтеуір бір ат басын тірер деп бұның сыбағасын сақтап жүргеніне жазықты ма?!. Ішінен шыққан өз баласы “тас сараң” деп ұқса, кеше келген келін-кепшігі не демейді? Қысы-жазы мал соңында жүрген әкесі биыл күзде, Алла жазса, жетпіске толады. Бар баласын оқытып, аяқтандыру оңай ма?!. Өмір бойы бел шешіп, жайбарақат отырған кезін көрмепті-ау. Шіркін, Айды аспаннан бір-ақ шығарып, дүбірлете той істеп берсе қайтер еді!? Кенет енесінің былтырдан бері: «Шалым марқұм соңғы кезде түсімнен шықпай жүр. Ел жаққа барып, ас беріп, басын жаңарту керек», — деп құлақ қағыс қып жүргені ойына орала кетті. Келіншегінің де көңілін қимай, уәде беріп қойған. «Уәде — Құдай аты». Бір түрлі әрі-сәрі боп, самсоз отырып қалған, күміс үнді тау

бұлағындай сылаң қаққан сұлу әндер күнделікті күйбең тірлікті ұмыттыра, өзгеше бір әлемге жетелей берді.





* * *


Бірде жаттығудан кештеу шыққан Ақ Гүл мен баласы ақырған аязда автобус күтіп тұр екен. Үйлеріне дейін әкеп салды. Бұралаң көше. Жапырайған жаман үйлер… Әйгілі сазгер пеш жағатын жатаған ескі үйлердің бірінде тұрады деген ой үш ұйықтаса түсіне кірмеген… Ойпырмай, тамаша әндері осындай көне лашықта өмірге келгені ме сонда?!. Ертелі-кеш көз алдынан сол бір сұп-сұр сұрқай көрініс кетпей қойсын. Екі айрық жолда не істерін білмей, дағдарғалы қанша уақыт. Ақыры көңіліндегі көрікті ойын Ақ Гүлге айтуға бел буды. Асып-сасып, бірінің басы, бірінің соңы, сөздің басын құрай алсашы!

— Сен мүлде ешкімге ұқсамайсың. Бойыңда Құдай берген талантың бар. Сені бақытты етсем деймін, бірақ соны қалай істерімді білмей, басым қатады… Қалай, қайтып істесем екен?

– “Құдай берген талантың бар” дейсіз. Сол талант деген не өзі? Мынау маржан көзді жүзікке қараңызшы. Осынау асыл тас мұхит түбіндегі бір жәндіктің жарақатынан пайда болады екен. Балықтар тиісіп, жарасы ұлғайған сайын, тас та көлемді, қомақты бола түсетін көрінеді…Мен кей-кейде өзімді мұхит астындағы сол жәндік сияқты сезінемін. — (Ол ішінен сөз астарына үңілді: әндері сонда оның жан жарасы болғаны ғой. Соны бірақ кім түсінеді?!)

— Алғашқы ән кешім есіңізде шығар, — деп Ақ Гүл әңгімесін жалғастырды, — Менің соны қанша жыл армандап, күткенімді білсеңіз ғой! Жолдасым… күйеуімді айтамын, қуанбақ түгілі… Оның шет-жағасын өзіңіз де байқапсыз.(Құдай-ау, ол дүлейге қайдан кезігіп жүрсің? — деп сұрағысы келген, алайда көңіліне келер деп, тілін тістеді.)

— Екеуміз студент кезімізде қосылдық. Қалада туып-өскен жігіт. Симфониялық музыка жазады. Өте еңбекқор, алайда өнерде бір жолы болмай-ақ қойды. Бәріне қолды бір-ақ сілтеп, шетелге кеткісі келеді. Оған мен көнбеймін. Сосын… кей-кейде бар ашуын менен алады. Менің кемем өрге жүзсе, оның салы суға кетеді. Сосын оның алдына түспейін деп, өмірі өзімді кейін тартумен жүретінмін… Жалпы, ер адамдардың бәрі әйелдің өзінен асып кеткенін ұната бермейді ғой. Бизнесте болсын, өнерде болсын. Мен соны ұқтым. (Әндері ел ауызына ілігіп, жұрт көзіне түсе бастағалы, байғұстың басынан қара бұлт кетпей қойған екен-ау деп ойлады бұл. Сосын, шыдамның да шегі бар емес пе?!. Оның азабы мен мазағына көніп, өмір бойы жапа шегіп жүре бергенше, айырылып кетпейсің бе? — деп айтпаққа оқтала берген, тағы да ойының үстінен түсіпті.)

— Айырылысу деген ой соңғы уақытта басыма жиі келетін. Бірақ әке-шешені ойлайсың. Қартайғанда, оларды жерге қаратқың келмейді. Бала жетім болмасын дейсің… Бірде қатты жәбірледі. Сосын ұлымды жетектеп, түн ішінде шығып кеттім. Шынымды айтсам, баламды біреуге табыстап, өмірмен қоштасқым

келді… Түні бойы тентіредік. Сонда қаланың әр тұсынан, өзім ешқашан бас сұқпайтын жерлерден таныс әуендерге кезіктім. (Салтанатты сарайлар мен қымбат ресторандардан… Көп қабатты үйлер мен студент жатақханаларынан… Солардың айқара ашылған есік-терезелерінен өз әндерің сыртқа төгіліп жатқанын өз көзіңмен көріп, өз құлағыңмен естіген екенсің ғой, жаным!)

– Әуелете ән шырқап, тербеле билеп жүрген жандардың сыртынан сұқтанып ұзақ тұрдым. Мұңсыз-қамсыз бейтаныс жандар…терезе сыртында барар жер, басар тауы жоқ менің тұрғанымды қайдан білсін! — деді Ақ Гүл өткен күндерді көз алдынан қайта өткізе. Бала кезімде әжем: “Жақсы әйелде қыздың ибасы мен ер жігіттің қайраты болуы керек” деуші еді. Сол жалғыз ауыз сөз санамда қайта жаңғырықты. Жігерімді қамшылады. (Ашық күнде басыңа қара бұлт үйіретін күйеуіңді қайрақ деп елестетіп, өзіңді бір сәт… пышақ секілді сезінген екенсің ғой деп ойлады бұл. Екеуі бір-бірінің ойын үнсіз ұғатынына шынымен-ақ көзі жетті. Бұл жолы да оның айтар сөзінің үстінен дөп түсіпті).

— Болат кездік қайрақ тиген сайын өткірлене түседі, жасық темір мүжіле береді. Құдай маған елді қуантсын, тебірентсін, ойлантсын деп ерекше қабылет сыйлаған екен, не қиындық басыма түссе де езіліп, еңіремейін деп, райымнан қайтып, тәубеге келдім. Мені бақытсыз деп ойламаңыз! — деді ол күлімсіреп. Күліп тұрғанымен, көзінде терең мұң бар еді. (Сөйтіп, отбасы, ошақ қасыңа қайта оралып, маңдайыңа жазылған тағдырыңа мойын ұсынған екенсің ғой, жаным! — деді бұл ішінен.) Бұлқына буырқанған тентек жүрегіндегі алау сезімге сабырдың салқын суын себелеп, алып-ұшқан албырт та асау көңілін ақылмен тізгіндеуі үлкен жеңіс, теңдессіз ерлік деп кім ойлаған сол кезде.

Енді тіпті жүзінен шуақ төгілген, сынық мінезді сыпайы жан күндіз-түні ойынан шықпай-ақ қойғаны. Алғаш рет балауса сезімі оянған жасөспірім жігіт сияқты… Уақыт атты қалың кітаптың сарғайған парақтары арасындағы семіп қалған жалғыз қызғалдақ көктеммен бірге қайта тірілгендей. Жоқ, бұл «әсіреқызыл тез оңар» өткінші сезім де, көрсеқызарлық та емес. Бұл — өмірі бастан кешпеген ерекше сезім. Үйде оңаша қалса, тыңдайтыны соның әндері. Қалқан құлақ қалақтай баласы соңғы уақытта жаттығуға қаланың бір түкпірінен жалғыз өзі келіп жүр. Өңіне қан жүгіріп, бойы таралып, денесі шымырланып келеді. Бір күні ол қалалық жарыстан жүлделі оралды. Сол күні Ақ Гүлге телефон шалды:

– Ұлыңның алғашқы жүлдесі құтты болсын!

— Рахмет! Чемпион болмаса да… сіз сияқты қайратты азамат болса екен, — деді. Дауысынан оның толқып тұрғанын сезді.

— Соңғы кезде мүлде келуді қойдың ғой. Сені шошытып алдым-ау деймін, ә?! — деді күліп.

— Уақыт жоқ. Жұмыс көп. Оның үстіне, баламды қашанғы сүйрелеймін. Қоян да көжегін туа салып, “Қанжығада кездескенше!”-деп кеудесінен бір теуіп, жөніне кетеді екен.

— Апырмай-ә, “қанжығада кездескені“ қалай?

– Әйтеуір күндердің күнінде бір аңшы атып алары анық қой. Сонда екеуі соның қанжығасында кездеспегенде, басқа қайда кездеседі?!. Осы бастан өз басын өзі алып жүруге үйрене берсін. (Жеңіл күрсінгенін сезді. Одан әрі екеуі де үнсіз қалды. “Балаңның жүлдесін жумаймыз ба?”-деп әзілдеуге жүрегі дауаламады.)

— Жарайды, сау болыңыз! Қанжығада кездескенше! — деп Ақ Гүл қалжыңға сүйегендей боп, телефон тұтқасын қоя салды. Оның бұл сөзі ”О дүниеде кездеспесек, енді екеуміздің бірге жүруіміз мүмкін емес!”- дегендей естілді. Дың-дың еткен телефон тұтқасын ұстап, ұзақ отырды. Күн батып, қас қарайды. Әлі де отыра берер ме еді… Шамы жанбаған қаракөлеңке кабинетінің есігі дыбыссыз ақырын ашылды. Ішке кіріп келе жатқан әйел сұлбасын көріп, Ақ Гүл келген екен деп орнына ұшып кете жаздасын. Жүрегі де кіп-кішкентай торғай құсап, тыпырлай жоғары ұмтылып, ауызынан шығып кетуге шақ қалды. Жоқ, өз әйелі екен. «Соңғы кезде бір түрлі боп жүрсің ғой. Әдейі аңдып келгем! Оңашада бір сылқыммен құшақтасып отырса, үстінен түсейін деп», — деп сықылықтай күлді. «Қойшы, қайдағыны айтпай.» «Елдің бәрі кетіп қалғанда, сенікі не отырыс? Жүр үйге қайтайық!»- деп ол мойнына асылды. Үстінен қымбат әтірдің өткір иісі аңқиды. «Шаршап тұрмын, — деп оның жұп-жұмыр білегін ысырып тастады, — Жүр, үйге қайтсақ, қайтайық». «Осы сенікі ненің күйігі? Неге шылым шектің? Өмірі істемеген әдетіңді істеп… Не болды сонша? Анау ауылдағы жұмыссыз інілеріңді қайтсем қалаға әкелем деп, басың қатып отыр ма? Асырай алмайтыны бар, шешең неге туған оларды шұбыртып?

(Бұның жұдырығы қатты түйіліп барып ашылды). «Жоқ, қорықпа…Олар қалаға шұбырмас үшін, мен ауылға қайтамын. Осы шаруаның талайын ел жақтан да істеуге болады. Енді ертеңнен бастап, мынаның бәріне өзің ие боласың!»-деді шаршаңқы, бірақ кесімді үнмен. Осынау тосын ойдың қайдан басына келгеніне өзі де қайран…





* * *


Бірде ерте көктемде көкөніс өсіретін жылыжайда інілерімен бірге жұмыс істеп жатқан. Күні бойы бір тынбастан жер-көктің жаңалығын айтып самбырлап тұрған радио, ымырт үйіріле Ақ Гүлдің мұңды да сырлы әндерін төксін… Тұла бойына шым-шымдай еніп, тамыр-тамырын шымырлай кернеген әсерлі әуен сәл қозғалса, сап тиылардай қимылдауға жасқанды. Қанаты қайырылып, жапан далада жалғыз қалған сыңар аққу көзіне елестеді… Түпсіз терең аңсау мен алапат сағынышқа толы шексіз бір сезім ерік бермей, сол түні алыста жатқан арман қалаға асығыс аттансын. Көрген жұрттың айтуына қарағанда, құстай ұшып келе жатқан жеңіл көлігі жолдан шығып кетіп, күл-талқаны шығыпты. Түн қатып, түс қашып, ұзақ сапар шегу оңай ма, таңға жуық қалғып кеткен-ау, сірә!

…Жарлауыт жағалауға баяу лықсып кеп, үсті-үстіне күңірене соғылған зілбатпан мұхит толқындарындай оркестрдің зарлы сазы сай-сүйекті

сырқыратады. “Сөзі мен ісі қабысқан мәрт азаматтың” тосын қазасына қабырғалары қайысқандар осыншама көп болар ма?!. Мақтау сөзден жолына мамық төсеуде. Сөздерінің бір өтірігі жоқ. Иә, адыра қалған ауылдан қалаға ағылған ағайынның аптығын бассам деп тыраштанғаны да рас. Талайдың ерінін аққа, тақымын атқа тигізуге талпынғаны да бекер кетпепті. Соның бәрін қайраңда қалған қайран жұрты түптің түбінде бір ұққанына да шүкі-і-ір!.. Алайда қаралы жұрт жіпке моншақ тізгендей әспеттеп айтып жатқан ізгі істерінің бәрін бұл елдің көзіне түсіп, атын шығару үшін қолға алмап еді ғой. Көктемгі нөсердей сіркіреп өте шыққан ғұмырының сәулелi сәтін тек санасынан өшірмеу үшін жан-тәнін салғаны өзіне — аян. Қысы-жазы тіршілік тегершігін тынымсыз айналдырған тасбауыр қаланың шынжыр табанына таңғы ауадай тап-таза, жаңа жауған қардай аппақ сезімін таптатпас үшін жыраққа кеткенін енді ұқты.

Бұрын-соңды бұлай емін-еркін ұшып көрмегесін, мамықтай салмағы жоқ, тәнсіз құр жанды игеру де оңай емес екен. Құс қанаты талатын шырқау биікке көтеріліп ап, төменге «көзі» талғанша қарады. Көрмегелі қанша жыл, қала қатты өзгеріпті. Тау етегі жыпырлаған қос қабатты сәнді сарайлар. Түрлі-түсті ойыншықтай. Түп-түзу, айнадай жарқыраған тас жолдар мен сәнді көпірлердің үстінен зу-зу-у өтіп жатыр… Қалбалақтап жүріп, басқа бір мемлекетке өтіп кеткеннен сау ма өзі?! Көңіліне күдік кірді. Әйнегі күнмен шағылысқан, бірінен-бір аумайтын биік үйлерден бір сәт бұның «басы» айналғандай болды. Құдай-ау, адасып кетуден аман ба?! Ақ Гүл енді терезелерінен Күн нұры төгілген, жап-жарық, жып-жылы, жаңа пәтерде тұрып жатқан болар. Қыс бойы түтіні тартпайтын жаман пешпен арпалыспай… Сыз үйде бүрсең қаға тоңып шықпай…Онда таппадым-ау деп ренжуге бола ма?!. Алайда, қаланың дәл осы мүйісі бәз-баяғы қалпында, еш өзгеріссіз мүлгіп жатыр екен. Жер-көктің бәрі жаңғыра жаңарғанымен. Сол бұрынғы қиқы-жиқы шолақ көшелер. Сол үй, сол аула… Содан бері арада он шақты жыл өтті дегенге кім сенер?!. Таныс үйді сыртынан көріп, бұның «алқымына» өксік тірелді. Желдей ескен жүйрік уақыт тап осы жерге келгенде жүрісін баяулатып барып, мүлде тыншу тапқан сыңайлы. Есігін қағайын десе қолы жоқ, айғайлайын десе, үні жоқ. Тосылып тұрып қалды. Сосын терезенің ашық тұрған алақандай ғана желкөзінен лып етіп ішке енді. Ақ орамалмен бет-ауызын бүркеген шүйкедей біреу жайнамаз үстінде көзін жұма жүгініп отыр екен. Ән сүйер қауымның алақанында жүрген талантты жан дүния қызығын тәрк етіп, бәрінен баз кешеді деп кім ойлаған?!.

Намаз соңында тіріге — береке, өліге иман тілеп ұзақ күбірлеген ол бұның да аты-жөнін дұғасына қосты. Бала-шағасының қызығын көріп, жұмыр Жер үстінде аман-сау жүруін Алладан жалбарына сұрады…

ШИЕ АҒАШЫ МҰҢАЯ ТЕРБЕЛГЕН КЕШ

Сыртқы есіктің жабылған дыбысымен бірге оның жүрегінің нәзік бір тамыры үзіліп кеткендей болды. Бітті, бәрі бітті! Бітті!..Енді ешқашан Еркештің жаймашуақ күлкісін естімейді…Енді ол ешқашан мұны өкпелетіп қойып, жас балаша еркелетпейді… Енді ешқашан түн ортасында оятып, бұған өлеңдерін

оқымайды. Енді ешқашан екеуі ортаға Еркебұланды алып, саябақта қыдырмайды… Бітті, бәрі бітті!

Ең болмаса, оны соңғы рет көріп қалайын деп, Құралай терезеге таянды. Сап-сары жапырақтарды кешіп, асықпай кетіп барады екен. Сол сәт бұның сыртынан қарап тұрғанын жүрегі сезді ме, ол да терезеге қарады. Жанарлары жолығысты. Екеуінің де көз шарасында түпсіз терең сағыныш пен тап-таза қимастық сезімнен басқа ештеңе жоқ еді. Жек көру де, кінәлау да…Тек қана шарасыздық…Әлде, тағдырға мойынсыну… Зәулім ағаштардан құлдилай қалықтап кеп, оның жолына төселіп жатқан сары ала жапырақтардан да сағыныш иісі аңқиды. Ауадан да…





* * *


Еркеш үйге күндегісінен ертерек, екінді мен ақшам арасында желпілдей жетіп келді. Жанында — анда-санда теледидардан көрініп, тиіп-қашып газет-журналдарға өлеңдері шығып, ақын ретінде ептеп таныла бастаған екі-үш жолдасы. Талай рет осы шаңырақтан дәм татып, таң атқанша өлең оқып, домбыра шертіп, ән салып, у-ду боп жүретін сері жігіттер бірдеңеден қаймыққандай. Бүгжеңдеп, бір-бірінің арттарына тығылыңқырай, “сен кір, сен кірмен”, кіре берістегі аяқ киім шешетін тар жерде ұйлығыса тұрып қалды. Олардың бұнысына Құралай іштей таң қалса да, алдарынан жылы қабақ таныта қарсы алды. Баяғы әдетімен ас үйге беттей берген, Еркеш қысыла қипақтады:

— Тамаққа әуре болмай-ақ қой… Жігіттер менің киім-кешегім мен кітаптарымды көтерісуге келді. Қазір кетеміз. Анау әлгі қайта-қайта маған хат жазып, телефон соғып жүрген студент қыз…Сол…

Құралай өз құлағына өзі сенбеді. Ерте ме, кеш пе, түптің түбінде әйтеуір бір естірмін деп, күтіп жүрген сөзі еді. Сонда да біреу төбесінен суық су құйып жібергендей тұла бойы қалтырап кетсін. Күйбеңдеп ас үйде жүрді де қойды. Тоңазытқыш түбіндегі қазы-қартаны түгел қазанға салды. Ой үстінде жүріп, төр бөлмедегі биік үстелге көлдей ақ дастарханды төгілдіре жайды. Үстіне үйдегі жылы-жұмсақ, тәтті-дәмдінің бәрін қоя берді, қоя берді. Алыстан аңсап келетін төркіндері болса, оларды да дәл бұлай күтпес.

Шыны керек, Құралайды арнайылап іздеп келетін төркін дейтіндей кімі бар? Әкесі де бір кіндіктен жалғыз еді, шешесі де… Өзі де екі жалқының жалғыз перзенті. Сосын ба, бала кезден оның басқан-тұрғанының бәрі әке-шешесінің көз алдында өтті. Солардың қалауымен, үйге қол созым жердегі ылғи қыздар оқитын институтқа түсті. Топ-топ болып кино, концерттер мен би кештеріне барып, күндіз-түні араның ұясындай гуілдесіп жататын жатақханадағы қыздарға іштей қызыға қарайтын. Көптен аяқүсті ауырып жүрген анасы ол оқу бітіретін жылы төсек тартып жатып қалды да, ұзақ жыл жанын қинаған ауру ақыры алып тынды. Қыз болып бой түзеп үлгерген жоқ: қайғыдан қажыған қатал әкенің қас-қабағына қарады. Жігітпен қыдыру ойына кірмеді.

Бірыңғай қыздар оқитын институттан соң, ылғи әйелдер жұмыс істейтін мектепке орналасты.Өзімен-өзі. Томаға-тұйық. Ертерек үй-жайлы болған қатар құрбылары мен алыс туыстарының анда-санда кездесе қалса, айтатын әңгімелерінің тақырыбы біреу: бұның жалғыздығы. Бірінің ауызына бірі түкіргендей. Біреулері: «Сендей сүйкімді қызға жалғыз жүру жараспайды,» деп сыпайы құлаққағыс қылса, біреулері: ”Жігіттен жігіт таңдап жүре бермей, бір мықтысының етегінен ұстамайсың ба?” деп тиісетін. Ішінен ыза болатын: «Менде нелері бар осы жұрттың? Үйім бөлек, күйім бөлек. Соларға менің не салмағым түсті?»-деп. Әйтеуір өзі қатарлы қыздар күйеуге шықты екен деп, бетіне күле қараған бір еркектің етегінен ұстауға көңіл дауаламайды.

Осылай бірсарынды күн кешіп қанша жыл жүрерін кім білсін. Құдай айдап, сол мектепке жолдамамен Еркеш келе қалғаны. Кесек тұлғалы, жігерлі жігіт көптің назарын бірден өзіне тартты. Не сиқыры барын кім біліпті, талай мұғалімнің шашын ағартып жүрген атышулы бұзықтармен тез тіл табысты. Аз уақытта солардың жақын досына да, арқа сүйейтін ағасына да айналды. Бойшаң болғанымен, жасы кіші екенін білетін Құралай оған тек бір ұжымда бірге қызмет істейтін әріптес деп қана қарайтын. Бәлкім, сол ресми қарым-қатынаста бір-біріне сыпайы “сіз-бізбен” өтер ме еді…

Ойламаған жерден басына түскен тосын бақытсыздық өміріне күрт өзгерістер әкелері Құралайдың үш ұйықтаса түсіне де кірмеген. Әкесі қарсы көшедегі дүңгіршектен газет-журналдар сатып алып, үйге бұрыла бергенде, қатты екпінмен зулап келе жатқан жеңіл көлік қағып кетіп, тіл тартпай кетті. Жарық дүниедегі ең жақын жанды ақырғы сапарына жылап-еңіреп шығарып салған күннен бастап, ол жанына батқан жалғыздық салмағын қатты сезінді. Әсіресе, демалыс, мереке күндері қиын-ақ. Сосын қолы боста қаланың мәдени орындарын аралаудан басқа нені ермек етсін. Бір жағынан, ойы бөлінеді, екінші жағынан, жасыратын несі бар, “жүрген аяққа жөргем ілініп”, өзі сияқты жалғыздықтан жаны жабыққан біреу-міреумен танысудың сәті түсер ме деген де ойы жоқ емес-ті.

Бір қызығы, алдын-ала келісіп қойғандай, Еркешпен театр, музей, көрме залдарында жиі-жиі кездесіп қала беретін. Бастапқыда онша мән бермегенмен, кейін әрқайсысы іштей осынау кездейсоқтыққа қатты таңғалатын болды. Еркештің маңы қашанда опыр-топыр адамнан арылмайтын. Ауылда туып-өскенімен, студенттік қызық дәурені осы бір шулы қалада өткен жігіттің тамыр-таныстары аз емес. Әрі қалаға қыдыра келген туыстары да, жора-жолдастары да көбінесе, қолы ашық, қонақжай Еркешті іздеп табатын сияқты. Оған ұнауға тырысып, қасынан айналсоқтап шықпай жүрген қыздар да жыртылып-айырылады.

Алайда оның көңілін биязы мінезімен, ойлы сөзімен, орнықты қылығымен Құралай бірте-бірте баурай берді. Жұмыстан басқа алаңы жоқ, көп оқып, көп ізденетін екеуінің көзқарасы көбінесе бір жерден шығатын. Кей-кейде көрген спектакль, оқыған кітаптарына байланысты қызу пікір таластырып, қызды-қыздымен бала құсап қызарақтасып қалатын кездері де аз емес. Өз

қатарластарынан ой өресі жоғарылығын, тіпті көп адамнан басымдығын лажсыз мойындатқан тегеурінді де тентек жігіттің жанында Құралай өзін қорғансыз кішкене қыздай сезінетін.

Күйдім-жандымы жоқ, жып-жылы шуаққа толы бір нәзік сезім қос жүрекке қалай тамыр жая бастағанын, өзге түгілі, өздері де аңғармай қалды. Құралай қанша жылғы ұйқыдан енді ғана оянған адам сияқты. Әр таңды қуанышпен қарсы алып, тіршіліктің әрбір сәтіне сүйсінетін. Сұр бұлт басқан көңілдің көгіне жарқырап күн шыққандай жүрегін ерекше сезім кернейтін. Сәл оңаша қалса болды, радиодан, теледидардан кездейсоқ құлағы шалған махаббат, ғашықтық туралы әдемі ән әуендері орала кетеді. Кей-кейде соларды ыңылдап келе жатып, көшедегі адамдар легінен ыңғайсызданып қалатын. Осынау әсерлі де әсем халдің өңі екенін, әлде түсі екенін айыра алмайтын. Оянып кетсе, түсі болып шығатындай, керемет қорқатын.

Өмірі істемеген әдеті еді: енді ғана бой түзей бастаған балауса қыздай айна алдына көбірек көз тоқтатып, өзінің жүріс-тұрысына сын көзбен қарай бастады. Мода журналын сатып алып, өзінің түр-тұлғасына үйлесетін киімдер тіккізді. Бұған дейін ешқашан есігін ашпаған “Сұлулық салондарының” жиі қонағына айналды. Әйтеуір таптауырын болған тірліктің сүреңсіз күндері келмеске кеткенін іші сезгенімен, болашағын болжауға жасқанатын. Жиырмадағы қызды жетпістегі шал алса да сөкет көрмейтін ортаның, өзінен он жас кіші жігітпен бас қосып, түтін түтетуін оң қабылдамасын сезімтал Құралай жан-жүрегімен ұққан. Домбыраның қос ішегіндей үндесіп, бір-біріне түр-тұлғасы да, мінез-құлқы да жарасып тұрса да. Алайда, Еркеш елдің сөзін елең қылған жоқ…

Шаңырақ көтеріп, түтін түтеткен он жылда екеуі ерекше қимастық сезіммен, бір-бірінің қас-қабағына қарап, өте тату тұрды. Алайда соған қарамастан, “Жас жігіттің басын айналдырып, тиіп алған”, “Қаладан пәтер алу қиын болған соң, өзінен жасы үлкен қыздың жайлы пәтеріне кіріп алған” деген сияқты қаңқу сөздер соңдарынан қалмай қойды. Ілкіде Еркеш: ” Жұрттың сөзіне мән берме.”Жақсының артынан сөз ереді, жаманның артынан шөп ереді”…Айтып-айтып, бір күні мүлде басқа тақырыпқа ауысады”,- деп, балаша солқылдаған келіншегін шашынан сипап, күле жұбататын.

Тұрмыс құрып, балалы болған соң ажары бұрынғыдан да ашылып, сыр- сымбаты айқындала түссе де, Құралай кейде көшеден тұрмыс қажытып, жүзін әжім торлай бастаған өз құрбыларын көріп, қатал уақыттың қармағына өзінің де бір күні ілігерін ойлап, керемет мұңайып қалатын. Соңғы жылдары айна алдына қаймығыңқырай келетін әдет тапты. Сырт көзге сыр бермесе де, үнемі иненің ұшында жүргеннен Құралай шаршай бастады.

Әрі алғашқы өлеңдер жинағын сыншылар да, жыр сүйер қауым да жылы қабылдағалы бері күйеуі бұрын-соңды істемеген әдет тауып, үйге түн ортасы ауғанда, кейде таң алдында келуді шығарды. Қашан келетінін, қайда жүргенін хабарлау ойына кірсейші. Бәрінен бұрын кішкентай Еркебұланы әкесін күтіп, тамақ ішпей, терезе алдында телміріп тұрып алатыны Құралайдың жанына

қатты бататын. Бұлай өмір сүру мүмкін емес. Қайткенде бір жағына шығуымыз керек деп, күйеуін ащы да болса ашық әңгімеге тартуға іштей тас-түйін болғанымен, жеме-жемге келгенде сол мәселе өзінен-өзі кейінге ысырыла беретін.

Қаладағы студенттер жиі-жиі кездесу кештеріне шақырып, қол-аяғын жерге тигізбей жібергені сонша, Еркеш аз уақытта танымал жанға айнала бастады. Көздері жәудіреген жас қыздар “ағалап” алдын кес-кестеп, кездескен жерде қолтаңбасын сұрап, жандары қалмайтын. Бастапқыда Құралай күйеуінің талантын мойындаған жандардың күннен-күнге көбейіп келе жатқанын іштей мақтаныш тұтатын. Өлеңдерін жілікше шағып, талдап, ет жүректі елжіретердей жазған бір жас қыздың хатын алған күні Еркештің қатты ойланып қалғаны әлі күнге көз алдында. Жастық жалынымен, таңғы шықтай таза сезімімен ақыры сол қыз ақынжанды жігіттің жүрегін жаулаған екен-ау!..

Еркештің қай затын қай жерге салғанын оның өзіне көрсете жүріп, бар киімін рет-ретімен үлкен чемодандарға ыңғайлай орналастырды. Күйеуінен ажырасқалы жатқан әйел емес, ерін қызмет бабымен алыс сапарға аттандырғалы жатқан жан сияқты. Сақал қырғышы, тіс жуғышы, тағысын-тағы толып жатқан толып жатқан ұсақ-түйек, керек-жарағына дейін мөлдір қапшықтарға бөлек-бөлек салды. Қолы істе болғанымен, ойына марқұм әкесі жырларын жатқа айтатын Орманбет жыраудың “бақыт та, байлық та жоқ басыбайлы” деген жыр жолдары орала берді. Иә…Мәңгілік қайғы да, басыбайлы қуаныш та жоқ. Бәрі өткінші, бәрі жалған. Онда несіне өткінші сезімге бола, күйіп-пісемін деп өзін-өзі сабырға шақырды.

Шкафтан том-том кітаптарды шығарып, буып-түйіп жатқан сәтте сырттан ақ тер-көк тері шыға доп қуып, сілесі қатқан Еркебұланы келіп кірді де: “Ой, алақай, біз жаңа пәтерге көшкелі жатырмыз ба?”-деді шаттанып. Әке-шешесі көзбен жер шұқыды. Ерке болғанымен, есті бала емес пе, төрде қаздай тізіліп отырған көңілсіз қонақтарға қол беріп амандасып шықты да, жүрегі бір сұмдықты сезгендей, тез бұрылып өз бөлмесіне кіріп кетті.

Табақ толы майлы сүр етке ешкім қол соза алмады. Жайнап тұрған дастархан сол жайылған қалпы, қозғаусыз қалды. Еңсені езген зіл батпан ой мен түсініксіз хал кең дүниені бір тарының қауызына сиғызып жібергендей. Ашық күнде жай түскендей шатыр-шұтыр сынған шаңырақ астындағы тіл-жақтан айырылған құтсыз қонақтар созалаңдай орындарынан тұрды. Бәріне өздерін кінәлі сезінген жандардай, бастары салбырап, еңселері түсіп, бума-бума кітаптар мен тең-тең төсек-орын, киім-кешек салынған чемодандарды көтеріп, іркес-тіркес көшеге беттеді. Елдің ең соңында қалған Еркеш керуетінде етпетінен жатқан ерке ұлын күшпен өзіне қаратып, маңдайынан иіскеді. Еркебұлан булығып үнсіз жылап жатыр екен, ботадай боздап, айырылсайшы. Қанша толқып тұрса да, өзін-өзі зорға тежеген Құралай: ”Мен сені арқа сүйейтін азамат болды деп жүрсем. Қыз сияқты жылауға ұялсайшы. Қане, солқылдамай, бетіңді жу. Әкеңді жолынан қалдырма, сыртта жолдастары күтіп қалды ғой!”-деді жігерлі үнмен. Ет бауыры езіліп бара жатқан жігітке келіншегінің жалғыз сөзі жеткілікті еді, бірақ ол:

”Менің барым да, бағым да сен едің ғой, сенсіз қалай өмір сүремін!”деп шырқырай шылбырына оратылып, аяғын құшып жалынған да, жалбарынған да жоқ.

Еркеш өмірінің ең бір қызық пен қимастыққа толы шақтары қалып бара жатқан құтты шаңырақпен үнсіз қоштасты. Босағаға сүйеніп аз-кем тұрды. Ағыл-тегіл көз жасына ие бола алмай, солқылдай өксіген ұлының бетін жуып, ваннада жүрген Құралай шыға қоймады. Шыққанда да не айтар еді?!.





* * *


…Ешкімге керексіз боп бөлмеде жалғыз қалғанына жабырқаған теледидар ғана шағын пәтерді сағыныш сазына толтырсын кеп.

Жел кернеген алау түсті желкенін,

Аппақ кеме — жастық дәурен, ертегім,

Жолаушың боп аттанбадым алысқа,

Кінәлама, нұрлы болсын ертеңің.. –

Бұрын-соңды еш жерден естімеген беймәлім ән Құралайдың көңілінің терең бір түкпіріне тығылып, көкейінде тұншығып, сыртқа шықпай қалған сөздерді дөп басқандай. Көзінен тынымсыз сырғыған ып-ыстық, мөп-мөлдір, кеп-кермек тамшылардың таусылар түрі жоқ. Әкесінің ауызынан түскендей, сүп-сүйкімді ұлы үн-түнсіз кеп бауырына тығылды. ”Сені берген Құдайға мың да бір шүкір! Әйтпесе, осынау жалған дүниеде жалғыз өзім қалай өмір сүрер едім?!.”-деп ойлады ол баланың жұпар иісі бұрқыраған кекілінен қайта-қайта мейірлене иіскеп отырып. Қас қарайып, көз байланып, жұлдыздар жамырағанша қаракөлеңке бөлмеде, өз ойымен өзі отыра берді. Күйеуі тастап кеткен әйел мен әкесі тастап кеткен жетім бала…

Алғаш үйленген жылдары Еркеш екеуі тап осылай, ұялас күшіктер құсап, бір-бірінің бауырына тығылып, айқара ашылған терезе алдында түнгі қала тынысына құлақ түрген қалпы үн-түнсіз отыратын. Кей-кейде ол майда қоңыр үнмен ән салатын. Сезім қылын шертетін әсем әуенді Жер, Әлем бар демін ішке ала тыңдайтын. Әлде Құралай солай сезіне ме… сол сәтте ән әлдилеген екеуінен басқа Жер, Жаһанда бақытты ешкім жоқ сияқты еді-ау!..Әсіресе, Еркеш бақытымызға ешқашан ештеңе бөгет болады деп ойламайтын. Япырмау, не деген аңғалдық?!.Бақытты болу аз, басыңдағы бақытың баянды болуы керек екен ғой…Ой, Алла-ай! Аспан да, Ай да өз орнында. Терезе түбіндегі жапырақтарынан жұрдай болған шие ағашы ғана мұңая төмен қарап, көңілсіз тербеледі…

ТОРДАН ҰШҚАН ТОТЫ ҚҰСТАР

— Бүйткен жұмысы құрысын таста!.. — деді Қайрат. Дауысы кеше түндегідей ызғарлы емес. Аздап аянышы сезіледі. Айлығы жақсы, өзі жайлы жұмыс табылса, өзімнің де қуана-қуана кеткім келіп жүр. Онымды сезбейді емес, сезеді… Компаниямыздың президенті ертең шетелге ұшады. Халықаралық симпозиумға. Қашан аттанып кеткенше, біраз қанымызды ішетін әдеті. Оның “ақ” дегені алғыс, “қара” дегені қарғыс. Мен дайындаған баяндаманың әр әріпіне бір үңіліп, әр сөйлемді қайта-қайта түзеп, әбден әуреге салып барып, қайтадан бастапқы нұсқасына тоқтаған. Үйге кеш қайтып ем, таңертең қатып ұйықтап қалыппын. Енді жұмыстан кешігетін болдым-ау!.. Айна алдында жанталаса шашымды түзеп, түрлі-түсті опа, далаптармен, қызметке баратын жанның “суретін салып” жатырмын.

— Аш кетпе, оразаңды аш… Кофе қайнатып қойдым, — деді Қайрат қамқор үнмен. Үндемедім. Ренішім әлі тарқамағанға жорыған шығар. Мейлі не ойласа да өз еркі. Торғын орамал кебемін дегенше өкпесін ұмытатын жақсымын демесем де, ашуы сүйегімен кететін жаман емесім өзіме аян. Алайда, сөйлеуге мұршам жоқ. Оймақтай көзедегі ерін күйдіретіндей ыстық, қою қоңыр кофе ішілмей қалды. Жеңіл желбегейімді жүре түймелеп, алқын-жұлқын көшеге атып шықтым да, такси тоқтаттым. Сірә, мені таң атпай үйінен қашып шыққан біреу деп ұқты ма:

– Әйел күйеуінен, бұзылғандықтан емес, жылылық пен мейірім жетпегесін кетеді, - деді егде жүргізуші тұспалдай сөйлеп.

Қаланың қақ ортасындағы зәулім ғимаратымыз орнынан жылжып кеткен бе, жеткізбей қойғаны… «Шыбын жаным мұрнының ұшына келді» деген осы шығар. Ішімнен көшедегі көлік тығынынан қауіптеніп келемін, әйтеуір кептеліп ұзақ тұрмасақ екен. Бір-ақ түнде тосыннан түскен аппақ қысты қызықтауға да мұршам жоқ. Жол жиегіндегі ала жаздай қалың шаң мен қою түтін басып, жасыл түсі күңгірт тартқан шаршаңқы шыршалар жасарып, жаңарып кеткен. Ағаш атаулы басын имене иіп, ақ жамылғы астындағы бейкүнә қалыңдықтай моп-момақан.

Тізеден ғана келетін шілтер-темірмен қоршалған айналасы ат шаптырым жасыл газонды түнде жауған көбік қар жарым-жартылай басып қалыпты. Аппақ мәрмәр баспалдақтар айнадай жалтырап тұр. Абайламасаң, тайып жығылуың оп-оңай. Біздің компанияның ентаңбасы басылған көк киімді жұмысшылар түгі жапырылмаған су жаңа жасыл жол-кілемшені төсеуге енді кірісіпті. Таянған адамның лебімен ашылатын сыртқы әйнек есіктің маңдайына алтын түсті ойыншық қоңырау мен жап-жасыл жасанды шыршаның бұтағын ілгенше, алдымен, неге төсеніш төсемегендері?!. Тап қазір жаңа жыл табалдырықтан аттағалы тұрғандай.

— Көзің неге ісіп тұр, жылағансың ба? — деді сыртқы есік алдында үсті-үстіне шылым шегіп тұрған Аманбек ағай, амандасар-амандаспастан. Ыңғайсызданып қалдым. (Бүгін бұлардың бәріне не болған?!.Таксистің айтқан сөзі анау…)

– Қатты ұйқының әсері шығар, аға.

– Әйел жүрегінің қалтарыс-қуысы көп дегенге сенбеуші едім… — деді де түтіні будақтаған темекісін қоқыс шелекке тастай салып, менің ізіме ілесті.

Дыбыссыз зымыраған айналы лифт әп-сәтте он бесінші қабатқа әкеп тастады. Тіпті адам бойындай айнаға қарап та үлгермедім. Ентелей басып ұзын дәліз бойымен дедектеп келемін. Жүгіруге ұят: қанша дегенмен, бар жүрген-тұрғанымызды төменгі қабаттағы күзетшілер бұрыш-бұрышқа ілінген титімдей бейнекамералардан көріп, жүріс-тұрысымыздың бәрін бақылап отыратынын білемін ғой. Үнемі микроскоп астындағы микроб құсап тіршілік етіп жүргеннің несі жақсы дейсің… Айналасы ат шаптырым дәу кабинетте бірге отыратын қанша адамның ішінен, Аманбек аға тек маған ғана, өзінен қанша жас кіші болсам да, жанын қинаған жан сырын жайып салғысы кеп, келуімді асыға күтіп жүргенін ішім сезді.

— Біз үйленгенде еліктің лағындай сүп-сүйкімді ұп-ұяң кішкене қыз еді. Қаршадайымнан қолымда өскен балдызымды айтамын. Студент кезінде үйімізде жатып оқыған. Басқа-басқа, соны бес саусағымдай білемін деуші едім, — деді өкшелеп келе жатқан Аманбек аға. Одан әрі сөзін қалай жалғарын білмеді ме, тамағын кеней қақырынып, терезеге бұрыла берді. Аспаннан төгілген ақ күміс қарды қызықтағандай аз-кем үнсіз тұрып қалды.

— Аға, шеф ертең шетелге кеткесін, асықпай әңгімелесерміз, — дедім, сағатыма ұрлана көз тастап. Қанша дегенмен, кезінде талай министрге көмекші болған, адамның айтпақ ойын қас-қабағынан түсінетін сезімтал кісі ғой:

— Уақытыңды алмай-ақ қояйын, айналайын. Сосын сөйлесерміз, — деді де қайтып мені мазалаған жоқ. Алайда қарбалас жұмыспен жүріп, сол асығыс әңгіме есімнен мүлде шығып кетіпті. Есіктің оң жақ босағасындағы елеусіз орнында тапжылмастан отырып, ол да компьютерінен бас көтермеді. Зейнет демалысына шығар уағы жақындаған үлкен адам болғасын, баласымен құрдас біз оны орынсыз мазаламаймыз. Кеңесші деген аты дырдай… Алайда, сол кісінің ақыл-кеңесіне зәру болып, қысылғанда көмек сұрап жатқан да ешкімді байқамадым. Әлде компания басшылары бізге көрсетпей, жұрт көзінен таса жерде одан кеңес ала ма, қайдам.

Арада біраз уақыт өткен. Анда-санда ұзын дәліздің арғы басындағы терезе алдына барып, түтінін будақтата ұзақ-ұзақ шылым шегіп, өз ойымен өзі тұрады…Жанын кемірген мазасыз ойларын қою түтінмен тұншықтырғысы келгендей, құшырлана шегетінін қайтерсіз. Бірде тұсынан өтіп бара жатсам,

— Саған керек бола ма деп бір қағаздар әкеліп ем, — деді

— Маған? Маған… дейсіз бе?

— Анда-санда газет-журналдардан жазған әңгімелеріңді оқып жүргесін… Сосын ойлағаным ғой… Өмір бойы осылай, бөтен біреудің имиджін көтеретін мақала, баяндамалар жазып, тілшілер қойған сұраққа бастықтың атынан жауап

дайындап….күндіз-түні осылай дірдектеп жүре бермейсің ғой… деді қолтырауын терісінен тігілген қымбат портфелінен тап-тұйнақтай қойын кітапшаны маған беріп жатып.

— Мына күнделік кімдікі, аға?

– Өткенде балдызым жайлы шет жағасын өзіңе айтып едім ғой… Күйеуі де дәулетті, пысық жігіт болатын. Екі ұл, бір қыздары бар. Бұлай болар деп кім ойлаған… Әйел жаны дегенің жатқан бір жұмбақ әлем екен ғой,-деді ол. Қымбат француз әтірінің нәзік те сүйкімді иісі сіңген, былғары мұқабалы қалың дәптердің алғашқы бетін қобалжи аштым. Бөгде адамның тылсым сырын ішіне бүккен күнделік бірте-бірте мені өзіне тартып әкетті…





* * *


… Жер үстіндегі жұмақтай биік тас ауламыздың іші қашан көрсең де қарбалас. Сыртқы темір қақпасының ауызында қарулы күзетшісі бар, аумағы атшаптырым, ұшар басы үшкір темір. Табиғаты жұтаң, қысы қатал, жазы аптап бұл өлкеге жерсіне бермейтін талай гүл, ағаш, бұталарды егіп, қысы-жазы бел жазбастан баптаған бағбандарға жұмыс жетерлік. Жасыл кілемдей жайнап тұрған көкорай шалғынды дызылдаған ток шалғымен тегістей қырқып, ағаш түптерін қопсытып, шектей шұбатылған ұзын жіңішке түтіктермен су жіберіп, арам шөптерін жұлып жатқандардың ешкіммен сөйлесуге мұршасы жоқ. Әлде құдыреті күшті қожайынның әйелі болғасын сөйлесіп, хал-жағдайымды сұрауға батпай ма, әйтеуір бәрі менімен алыстан бас изей сәлемдеседі.

Сеңдей соғылысқан үй қызметшілері де ауыздарына су толтырып алғандай. “Иә,” ”жарайды”, “жақсы” дегеннен басқа айтары жоқ, Ертелі-кеш биік мәрмәр баспалдақтар мен есік-терезелерді жарқырата жуып, паркет едендер мен айналарды ысқылап, алпыншақ-салпыншағы мол, ауқымды да салмақты хрусталь шамдалдардың шаңын сүртіп, зілдей ауыр, түгі қалың былқылдақ кілемдерді шаңсорғышпен сорғызып, күнде-күнде сүргін шаруадан бас көтере алмай жатқан бір адам. Осынау қос қабат зәулім сарай бейберекет кіріп-шығып жатқан ешкім болмаса да, бір түнде қалың шаң басып, өзінен-өзі қарап тұрып кірлей ме? Әлде, қызметшілердің бәрі, аяқ астынан сайтандай сап етіп, үй иесі келе қалса, тырнақ астынан кір іздеп, жұмыссыз қалармыз деп қорқа ма екен…

Әйтеуір бәрінің де мұрын сіңбіруге мұршалары жоқ. Көбі ауылдан жұмыс іздеп келіп, осындай жерге тырнақ іліндірген жандар сияқты. Әлде олар, қайткенде үй иелеріне пысықтығымызбен көрінеміз деп, бір-бірімен іштей жарысып, бәсекелесіп жүре ме?!. Бәрі жұмбақ, бәрі тылсым. Өз үйіме өзім қонақ сияқтымын. Бәрін сырттай бақылағаныммен, ештеңеге батып араласпаймын. Бәрі өзінен-өзі бітіп жатқан іске не деп араласарсың?! Бұл солай ма еді деп ақыл-кеңес сұрап, менімен санасып жатқан кім бар?!. Бұрыннан қалыптасқан тәртіп солай. Әркім өзіне жүктелген міндетімен шұғылдануда.





* * *


Жүзден жүйрік, мыңнан тұлпар шығатын сайлау деген үлкен додаға түсіп, ала жаздай алашапқын болған Нұрдәулет депутаттыққа іліқті. Астанаға қоныс аударғалы жылдан асып барады. Бастапқыда пәтер алып, ішін жөндеткен соң, бір-ақ көшерміз деген. Сосын аяз қысқан Арқаға онымен бірге ілесе шаппай, ұлы теңізге иек артқан, шағаласы шарқ ұрған шағын қалада қала бердім. Кейін телефонмен: “Саясат деген қиын нәрсе, кенет бұл парламент те тарқап кетсе, әрі-бері сандалып көшіп жүреміз бе? Неден таршылық көріп жатсың!?. Сыбай-салтаң өзім келіп-кетіп тұрамын ғой. Бәйбіше, жылы орныңды суытпай, сол жақта отыра бер!”-деді қадап тұрып.

Ақылдасу ретінде айтылған сөз емес. Үзілді-кесілді шығарылған үкім. Өмірі бетіне жел боп келмеген күйеуімінің шешімімен үнсіз келіскем. Оңаша қалып, оның әр сөзін көңіл сүзгісінен қайта-қайта өткіздім. Бұрын өмірі қолданбайтын “бәйбіше” деген сөзді Нұрдәулет қайдан тауып алған-ей?! Іштей күлдім де қойдым. Қаздай тізіліп, қалғып-мүлгіп отырғандар арасынан Нұрдәулетімді көріп қаламын ба деп кеш болса, теледидарға телміремін… Теледидар демекші…

Әкем де ұйқылы-ояу есінеп отырған күйеу баласын көгілдір экраннан көзі шалған сайын: “Түнде ұйқыдан, күндіз күлкіден қалып, қанша уақыт бойы жамбасы тесіле, бір жерде тапжылмай отыру оңай дейсің бе? Өзіміз анда-санда садақа, тойға барғанда, кеткенше асығамыз. Қазықтай қақшиып отыруға бел шыдатпайды, аяғы құрмағырың да қан қақсап, сыздап, әбден берекені қашырады. Өкімет депутаттарға бәленбай мың доллар айлықты тегіннен-тегін беріп, жынды емес, әрине. Әй, бұ бала бұрынғы қызметінде жүре бергені дұрыс еді ғой. Құдай-ау, күндіз-түні ақшаны науадай құйып жатқан анау ырыстыран, дүкен, сауналары аз болды ма? Балаларын бесіктен белі шықпай жатып, жердің түбіндегі Шібетсия мен Кәнәдіге жіберді. Өзімізде оқу құрығандай. Тауда туып, таста өскен, ағайыннан басқа өскен ол балалардан не үміт, не қайыр?! Мынау не тірлік өзі? Шілдің боғындай бытырап… Біреуі — ойда, біреуі — қырда,”-деп бұрқан-талқан ренжитін көрінеді. Оны өткенде емделуге қалаға келген апамнан естідім.





* * *


Үлкен кісілер қызық өзі. Жастары ұлғайған сайын тіпті бала сияқты. Келген күні ауызын ашып, көзін жұмып, үйдің іші-сыртын асықпай аралап шыққан апам:

— Баяғыда қалаға әкеңмен бірге келгенімде, өздерің қоярда-қоймай апарып көрсеткен тыйатыр ма, мұзүй ме, әйтеуір үлкен бір ғимарат сияқты екен мына құла дала үйлерің. Біздің ауылдың бар ғой, қарағым-ау, мәданият үйі бұдан әлде қайда ықшам! Әйтеуір Құдай тіл-көзден сақтасын! — деп таңдана шегін тартқан. Бірер күннен соң басқаша “сайрай” бастады:

— Көңіліңе келмесін, қарағым. Мен осы зәңкиген зәулім үйден жаныма жайлы, бұйығып қана жата қоятын бір шағын бөлме таппадым. Дүкеннен бүгін

шыққандай мынау жарқыраған су жаңа дүнияларға мен мүлде үйлеспейді екем, — десе, ем-домын алып, есін жиған соң, кемпір мүлде қисайсын:

— Ей, Алла, танымайтын біреу желкеңнен телміріп, нан қоқымы түссе де жылмаң еткізіп сүртіп алып, жылпылдап ыдысыңды ауыстырып тұрғанда тамағыңнан дұрыс ас та өтпейді екен. “Жаман айтпай жақсы жоқ” деген, одан Құдай сақтасын, о заманда бұ заман, мынау сеңдей соғылысып жүрген көп малайдың бірі бас ауырып, балтырың сыздаса, жаны ашитын адамға ұқсамайды ғой.

— Апа, асықпай, қасымда болсайшы. Ауылдан күнде келе бермейсің ғой, — деп жік-жапар жалынғаныма қараған жоқ.

– Қой, қарағым, “Есің барда еліңді тап” де маған. Оданда-а, үйіме қайтып, әлгі қара домалақ немерелерімді иіскеп, жып-жылы пештің түбінде рахаттанып жатайын, — деп, жолы ойдым-ойдым, көшесі иттің тісіндей ирек-ирек, үйлері жылдан-жылға сиреп, азайып бара жатқан, шаңдағы басына шыққан шалғайдағы ауылына, сылағы түсіп, шатыры тозып тұрған өз үйі, өлең төсегіне жеткенше асықты.

Әшейінде ауылда жүргенде айбарлы апам зілмауыр дүние еңсесін езгендей, біртүрлі басылып, жабығып, күннен-күнге ішқұса бола бастағанын байқағасын, қанша қимасам да, қойынынан кіріп, қонышынан шығып жататын боқмұрын немерелеріне, өзі үйде жоқта бала құсап, көзі жәутеңдеп, жетімсіреп қалатын, зейнет демалысына шыққалы бері құшақ-құшақ газеттерге шұқшиюдан басқа ермегі жоқ, атамзаманға сықырлауық жаман диваннан түспейтін қырсық шалына деген базарлықтарын қалта-дорбаларға сықастыра салып бердім де ауылына қайтардым. Шүйкедей ғана қара кемпір үйдің бар жылуын өзімен бірге ала кеткендей. Екі қолым алдыма симай, үйге бір кіріп, бір шығып, өзімді қоятын жер таба алсамшы. Ауылға бірге ілесіп кетіп, бірер ай әке шаңырағы астында алаңсыз демалып келмегеніме өкіндім. Бірақ, ол жақта да аласұрған жаным жайыға қояр ма екен?!.





* * *


Жаңа жылға қарсы Нұрдәулет үйге келіп, біраз күн аунап-қунап қайтар деп, күн санап, асыға күтіп жүргем. Дәл мерекеге бірер күн қалғанда кешкісін Астанадан асығыс ұшып келді. Бала күнгі бір досының қырық жасқа толу тойы екен. Оның түрінен қанша айдан бері шаңырағын көрмеген жанның аңсауын да, өзіме деген сағынышты да аңғара алмадым. Үйден бүгін таңертең ғана жұмысқа кетіп, кешкісін оралған адам сияқты. Шүйіркелесіп, оңаша сөйлесуге түк орайы келмеді. Кісі де кісі, одан қала берді — телефонға бір тыным болсайшы…

Дәмге толы дастархан басындағылар қарындары тойған соң, ағыл-тегіл мақтау сөз бен даңғырлаған музыкадан шаршап, жалыға бастады ма, үйді-үйлеріне қайта бастады. Мейрамханадан өлердей мас боп, таң алдында үйге әзер жеткен Нұрдәулет, жұлмалап шешіндіріп жатқанымда: “Не надо, Жанночка…”-деді де,

төсекке басы тиісімен, қор ете түсті. Түні бойы көрер таңды көзіммен атырдым. “Ей, Жанночкаң кім сенің, а?” деп жанын шығарып, тергеп-тексеруге шамамды келтірмей, ертеңіне “Маңызды бір шаруам бар еді,”- деді де, асығыс-үсігіс, келген ізімен кері ұшып кетті.

Оны көргенім өңім екенін, түсім екенін айыра алмай қалдым. Түсім емес, өңімде келгенін дәлелдейтін жалғыз белгі, оның сонау жақтан маған арнайылап әкелген сыйлығы — алтын торға қамалған қос тоты құс. Бейшара құстар жаңа ортаны жатырқады ма, ештеңе ішпей, жемей, үн-түнсіз мүлгігелі неше күн. Мұңайып торда отырған оларға көзім түскен сайын, тотықұстар мен өзімнің арамда бір ұқсастық бардай сезінемін. Қарын тоқ, баспанаға зәру емес, жұрт олардың суын, жемін алмастырып, алтын тор ішін әлсін-әлсін тазартуда… Алла берген өлшеулі ғұмыр қашан тәмәмдалғанша, мұңсыз-қамсыз, дайын асқа тік қасық болып, осылай отыра береді, отыра береді… Сосын олар өлсе, бос қалған торға тап осындай тағы басқа құстар қамалары айдан-анық.





* * *


Күн жылып, көктем туғалы үйге кіргім келмейді. Күн қызара батып бара жатқан шақта ауладағы сатылы биік тұғырға көтеріліп, кей-кейде толқыны көбік ата жағалауды ұрғылап, кей-кейде моп-момақан, түк болмағандай тып-тыныш жататын көгілдір теңізге алыстан көз тастау бұлжымас әдетіме айналған. Көкжиекпен астаса, сан алуан түске боялған айдын шалқар төсінен көз алмаймын. Бір сәт жалқын қызыл нұрға боялған айдыннан желкен көтерген жалғыз кеме қылт етіп көрінердей жүрегім өрекпи соғып кетеді.

Өзім ертеректе кітаптан қайта-қайта қызыға оқыған, алқызыл желкенін жел кернеген ағаш кемемен ер жүрек жігіт қашан іздеп келер екен деп көзі талғанша, жағада тұратын, балықшы қарт әкесінің қияли әңгімелеріне елти өскен Ассоль қыз құсап, күн сайын көк теңізге неге телміретінімді, кімді күтетінімді өзім де білмеймін…Кімді сағынамын, нені аңсаймын? Төрт құбылам түгел болғанымен, бір жақ бүйірімнен сұп-суық жел күндіз-түні неге уілдейді? Жаным жетімсіреп, мынау жалпақ ғаламда жалғыз қалғандай көңілі құрғыр неге құлазиды? Көңілімді астаң-кестең қылып, жанымды құлазытқан шексіз де түпсіз сағыныш пен аңсауға жол болсын?!.

Зәулім сарайдың іші күндіз сән-салтанатты көрінгенімен, түнгі тыныштықта аяқ басқан сайын әр дыбыс зорая ұлғайып, күңгір-күңгір етеді. Бір түрлі үрейлі. Піл сүйегімен өрнектелген, сүттей аппақ, шетелдік қымбат керуеттің мамықтай былқылдаған жұмсақ төсегі жамбасыма сұп-суық қара тастай жайсыз. Құмырсқадай жыпырлаған мың сан ой ұйқымды ұрлай ма, түнімен көз іле алмаймын. Үлбіреген жұқа перделерін самал жел тербеген абажадай терезелері теңізге қараған, еңсесі биік, екі қабат зәулім үй қаңырап бос қалған сияқты.

Жапан далада келе жатқан жалғыз жолаушы да дәл осылай мен құсап құлазымас. Өйткені, оның аман-сау келуін тілеп, түн түнегіне көзін тігіп, шамын жағып, жолына қарайлай күтіп отырған отбасы, бала-шағасы бар. Өзі жалғыз

болғанымен, жаны жалғыз емес: өзінсіз ас батпайтын, шығарда жаны басқа аяулы жарын аңсап, алақайлап алдынан шығып, еркелей мойнына асылатын балаларын сағынып келе жатқан адам жалғызсырар ма?!.





* * *


Кей сәтте барлығымыздың тағдырымыз құдыретті Алладан гөрі, бәрін алдын-ала кесіп-пішіп қойған күйеуімнің қолында сияқты сезінемін. Дүниеге келер-келместен, дайын формула бойынша өмір сүріп жатқан сүт кенжеміз Айша — Бибіні де үйден сирек көремін. Байғұс қызымның бала құсап алаңсыз асыр салып ойнауға тіпті мұршасы жоқ. Тегеуірінді әкенің темір тәртібінен бір сәт ауытқуға болмайтыны оның да сәби санасына күн сайын сіңіп жатыр. Көзі жәудіреген балауса қыздың тәлім-тәрбиесімен айналысатындар менсіз де жетерлік. Біресе он саусағы майысып, абажадай пианиномен алысады. Таң атар-атпастан титімдей сәбиді біресе гимнастикаға, біресе, би үйірмесіне жарқ-жұрқ еткен шетелдік көлікпен лып еткізіп әкетіп жатады, әкеліп жатады. Ұйықтайтын бөлмесі де бөлек. Ылдым-жылдым күтуші қыз-келіншектер оның тамағын беріп, қол-аяғын жуып, ертең киетін киімдерін ұқыппен үтіктеп, тіпті маған істейтін ештеңе қалдырмайды. Тек түнде ұйықтар алдында, талмаусырай ұйықтап бара жатқан Айша-Бибімнің ширатылған бұйра-бұйра сарғыш қоңыр шашынан сипап, жұпар иісі аңқыған жазық маңдайынан құшырлана иіскеп, аз-кем қасында отырып, сосын көрпесін қымтап, шығып кетемін.

Қаршадайынан шетелде оқитын, елге жылына бір-ақ рет келетін едел-жедел екі ұлымыз да жылдан-жылға жатбауыр тартып барады. Сағыныштан жүрегім сыздап, екеуін көргенше асығып, қанша үздіккеніммен, олар менің аналық сезімім мен мейірім-махаббатыма мүлде зәру емес. Елге келгенде де өз қызықтары өздерінде. Жолдастары да, достары да көп. Солармен бірге, құлақ тұндырар гүрс-гүрс музыканың қақ ортасында қағанағы қарқ, сағанағы сарқ, мәз болып отырған, еңгезердей екі ұлды тапқан өзім екеніне кей-кейде күмәнданамын. Түр-тұлғалары тура жас кезіндегі әкелерінен айнымайды, сойып, терісін қаптап қойғандай-ау! Тіпті ширақ қимыл-қозғалыстары да, сөйлеген өктем сөздері де… Өзіме ұқсайтын бір жері болсайшы!..

Ештеңеден кемдік көрмей, ерке де еркін жүрген ер балалар шалғай шеттегі қазақы ауылда туып, қарапайым отбасында өскен, ес білгелі көз алдарында жүрген мені тек ақылды да, алғыр әкелерінің арқасында қатарға қосылған жан санайтын сияқты. Нұрдәулеттің: “Осы сенің маған кезікен бағың бес елі. Әйтпесе, бір балықшының әйелі боп, ауылда оншақты бала тауып, жүрер едің!”— деп, ойынды-шынды маған айтқан кей сөзі бала кезден олардың да құлақтарына сіңсе керек. Әу баста-ақ, зілсіз әзілмен орынды тойтарыс бермегеніме енді өкініп жүрмін. Мектепте жақсы оқыдым. Институтқа да өз күшіммен түскем. Менің кім үшін, не үшін сүйікті ісімнен қол үзгенімді, басқа түгілі, тас емшегін иіткен, тар құрсағын жібіткен перзенттерім де білмейтіні өкінішті, әрине…

Оқу бітіре сала, атақ-абыройы зор, елге танымал әулетке келін болып түстім. Аюдай айбарлы ата-ене, үйден қысы-жазы үзілмейтін сыйлы қонақтар, өмірі шаруасы таусылмайтын туыс-туған, өмірге едел-жедел келген сәбилер зіл батпан жүк құсап еңсемді басып тастады. Ол кезде компартияның гүрлеп тұрған кезі. Қазіргідей үйде қызметші ұстап, адам жұмсауға болмайды. Жасынан азуын Айға білеп, құлашын биікке сермеген алғыр Нұрдәулет бала-шаға, үй тірлігінің ұсақ-түйегіне қарайламай, лауазым баспалдақтарымен еш алаңсыз жоғары өрлей берді.

Он бес мемлекетті ашса алақанында, жұмса жұдырығында ұстаған алып империяның шаңырағы шарт сынбағанда кім біледі қандай боларын?! Пысық жігіт уақыт тамырын дәл басты. Кешегі “жаппай жекешелендіру” кезінде өзі басқарып жүрген шағын шаруашылықтың қыруар мүлкін қарпыды. Сосын дереу ақ көйлек, галстугін, партбилетіне қоса лақтырып жіберді де, білек түре, жаңа заманның жалына жармасты. “Темірді қызған кезінде соққан” жігіттің бизнес көрігін бірден маздатып ала жөнелгенін көре алмағандар көп еді.

Жұрттың әйелдері ала қап арқалап, базар жағалап жүргенде, үріп ішіп, шайқап төгіп, екі қолымды жылы суға малып отырғаным соның ет тірлігінің арқасы емес пе?!. “Бара жатқанның балтасын, келе жатқанның кетпенін алып қалатын, ойдағыны орып, қырдағыны қырып жүретін байың бар бақытты әйелсің ғой!”-дейтін көрші келіншектер бұрын. Алайда, неге өзімді бақытты сезіне алмаймын?





* * *


Бүгін күн бұлыңғыр. Тұман. Суық жел қойны-қонышымды кеулеп кеткендей. Көңілімнің мүлде хошы жоқ. Қол-аяғым мұздағасын, жылы бірдеңе киейін деп, айналы есігі сырғып ашылатын, биік шкафтың ішін аштым. Иіні түспестен тізіліп тұрған қымбат та сәнді киімдерге көз тұнады. Түрлі-түрлі бағалы аң терісінен тігілген ұзын ішік, шолақ тондарға мүлде қарағым келмейді. Жалт-жұлт еткен костюм, көйлектерді қайда киіп барамын? Жападан-жалғыз қайда қыдырарсың?

Ең болмаса, алған дүниемді тамашалайтын сырлас құрбым да жоқ. Менің қымбат киім-кешегім мен дүние-мүлкімді қызықтамақ түгілі, бәрі бала-шаға қамына бас қатырып, күндіз-түні өз тірліктерімен шапқылап жүр…Дегенмен, менен солар әлде қайда бақытты сияқты. “Бақыт дегеніміз таңертең қуанып баратын жұмысың, кешкісін қуана қайтып келетін үйіңнің болуы” дегенді студент кезімде бір кітаптан оқып, кейін соны қойын кітапшама жазып қойғаным бар. Сол есіме түсті. Ал мен жұмыссызбын. Баяғыда шеттілдер институтын бітіргендегі қызыл дипломым қайда қалды? Бар білімім балаларымның сабағын тексеруге ғана жарағаны ма? Шет тілі демекші, екі қолым алдыма сыймай, менің бұл отырысым не? Осы жергілікті телеарна күн сайын ағылшын тілін білетін мамандар керек деп қақсап жатқан жоқ па?!.

Дереу тез-тез киіндім. Бар ойым — үй маңындағы дүңгіршектен жарнама, хабарландыруға толы газеттер сатып алу. Үйден шығарда, қос тотықұсқа өз қолыммен жем салғам. (Менің содан басқа істейтін ісім де жоқ қой бұл үйде.) Сірә, өз ойыммен жүріп есігін жаппағаным ба, мен келгенше, екеуі алтын торларын тастап, ашық терезеден сыртқа ұшып кетіпті. Жылы үйге, дайын асқа үйренген бейшаралар қалай күн көрер екен?!.





* * *


Бейтаныс келіншектің күнделігіне одан әрі ештеңе жазылмапты. Балдызының арғы тағдыры не болғанын Аманбек ағадан сұрап едім: «Не болушы еді?!. Шетелдік мұнай компанияларының бірінде тым жақсы істеп жүрген… Аудармашы боп. Таяуда күйеуге тиіп кетті. Әйелі қайтыс болған бір инженерге. Тап-тар пәтерде тұрып жатыр. Жаңа бажамның үйелмелі-сүйелмелі екі баласы мектепте оқиды екен. Барып сөйлестім…”Әйел өз отбасынан бұзылғандығынан кетпейді, мейірім жетпеген соң кетеді”,-деді бажам. “Қалған ғұмырымды ана мейіріміне зәру ана балаларға бағыштаймын,”— деді балдызым. Молшылыққа үйренген титімдей қызы жаңа ортаға үйреніп кете қойса, қайдам», — деп шылымын бұрқ еткізді…

ДӨҢГЕЛЕНГЕН ДҮНИЕ

«…Айналайын баладан,

Тауып алған даладан…»

(Бесік жыры)

Толағайдың апасы айтпақшы, «жердің шетіндегі, желдің өтіндегі» шағын қалаға бұлардың қоныс аударғандарына да, Құдай-ау, әп-сәтте бәлен жыл болыпты. Әу баста қызмет бабымен көшіп келген. Көп пәтерлі, түсі суық, биік үйдің ең төменгі қабатында тұрып жатыр. Бірақ әлі күнге ешбір көршімен жақын араласқан емес. Араласу түгілі, тіпті танысқан да жоқ. Құдай қосқан көршілердің бәрі де бұрыннан орныққан, басқа жұрттың адамдары екен. Бірақ басқа жұрт дейтіндей, басқа да емес… кәдімгі өздері көз ашқалы көріп жүрген, көгілдір көзді, ақ селеу шашты, шикіл сарылар. Арқа жерінде емес, Архангельскіде жүргендей, сөздері де, өздері де өктем. Әлде «үлкен аға» деп басқа шығарып алған қазекемнің өздері ме кінәлі. Әйтеуір кім көрінгенді көзге ілмейтіндіктері көрініп тұр. Тіпті аязды, боранды жыл мерзімін Жаратушы Ие тек жалғыз солар үшін жаратқандай, айғайлата ат қойып, меншіктеген мейрамдары барын қайтерсің?!. Әйелдеріне дейін отты сусындарын қылқ-қылқ жұтып, сылқ-сылқ күліп, «Ой, мороздата» шырқап, жалғанды жалпағынан басып жүргені…

Бірде қатты боранда электр сымдары үзіліп қалды. Қақаған қыс іші. Тікендей қадалған ақ түтек қар көз аштырмайды. Күллі қала ыстық ас-судан қағылды. (Өйткені, ол кездері жеке үйлер болмаса, көп қабатты ғимараттарға газ пеш

қоюға тиым салынатын. Көп қабатты үйдегілер тек ток шәйнек, ток пештерді ғана қолданушы еді.) Үкілім ала жаздай саяжайға апарып жүрген ақ самауырын ең сыртқы кірер ауызға алып шықты. «Ең болмаса, ыстық шәй ішіп, бойымызды жылытайық», — деп. Ішке қарай ұйтқи соққан долы желдің екпінімен тайталасып, шаққа дегенде самауыр тұтатқаны сол еді, бірінен соң бірі темір есіктер салдыр-күлдір ашылсын. Біз тұмсықтарының иісшілін қайтерсің?!. Тұс-тұстан шаңқылдап қоя берсін: «Не істеп жатсың, үйді өртейсің ғой?» «Самаурын қоюға кім рұқсат берді?» «Түтіндетіп экологияны бүлдіретін болдың!» «Қазір менттерді шақырамыз!» «Бұны пожарниктерге хабарлау керек!»…

Бәрі жер-жебіріне жетіп, тоқтай қояр түрлері жоқ. Жас келіншек бүкіл кеңес халқына қарсы үлкен қылмысты іс жасағандай тіпті. Бұндайды күтпеген Үкілім бастапқыда абыржып, сасқалақтап қалды. «Жасы үлкендерді сыйлау керек, үлкен кісілерге қарсы сөйлеуге болмайды» дейтін қазақы тәрбиемен өскен жан, әуелі әдеп сақтап, үндемеуге тырысқан. Соны олар қорықтыға жорыды. Тіпті табанға салып таптаудан да тайынар емес. «Бұға берсең, сұға беретіндерден» екенін түсінгесін, Үкілім дереу бойын жиды да: «Мықты болсаңыздар, қанша жылдан қалаға улы түтін таратып жатқан зауыт-фабрикаларды неге тоқтатпайсыздар?!»-деп саңқ ете қалды. Жан-жақтан араша талағандардың ауыздарына құм құйылды. Кейін ойлап қараса, бәрінің жанды жеріне дөп тиетін сол сөзді Құдай бұның ауызына салған екен. Абырой болғанда, қаптаған қанша адамның алдында әлсіздік танытып, жылап жібермегеніне шүкір!..

Жасыратын несі бар, олардың сондай-сондай қылықтарын көрген сайын, екі жастың көңілдері құлазып қалатын. Толағайды қайдам, әйтеуір Үкілімнің анда-санда көшеден қара торы, қоңырқай өңді біреуді көзі шалса, соған кәдімгідей бүйрегі бұрып, жүрегі жылиды. О, тоба, «Жан тартпайды, қан тартады» деген рас-ау, сірә!? Әсіресе, көрші үйден кіріп-шығып жүретін, ақсары жүзінен шуақ төгілген ақ жаулықты жан елден ерек көзіне жылы ұшырайды. Бет сүйегі шығыңқы, маңдайын, көзінің жиегін терең әжім шимайлаған, кәдімгі қарапайым қазақтың кемпірі. Өзін күнде сыртынан көреді. Қашан көрсе де ертелі-кеш арқасында — жасы төрт-бестердегі томпақ бет сары бала. Оның жасындағылар өз аяғымен шапқылап жүргелі қашан?!. Ақ жаулықты кейуана үрпек сарысын арқалап, күнде елең-алаңда үй іргесіндегі балабақшаға бара жатады… Қызыл іңірде артынып-тартынып, үйіне келе жатады. Алма бетін албырата аяз сорған балпанақтай баланы арқалап, қалың қарды омбылап қоқыс шелек көтеріп бара жатады…Кекілі желмен желбіреген сары балапанын арқасына жапсырып алып, сүт әкеле жатады, нан әкеле жатады… Алыстан қарағанда толқынға бір батып, бір шыққан ақ желкенді қайық сияқты.

Үлкен кісінің тұсынан үн-түнсіз өтіп кетуге ыңғайсызданып, Толағай да, Үкілім де кездескен сайын үнемі сәлемдесіп жүреді. Бастапқыда ол «бұл қай балалар болды екен, мені танитын біреулер ме» деп іштей таңғалып жүреді-ау, екеуінің берген сәлеміне жүзін төмен салып, ұяла жауап қайыратын.

Жыға танымағанына қысыла ма екен…

Бәлкім, табиғатынан мінезі ұяң адам ба…

Жоқ, тағдыр теперішін көп көріп, жасқаншақ боп қалған жан ба…

Әлде жер басып, тірі жүргені үшін өзін әлдебіреулердің алдында кінәлі санайтындай ма, Құдайым-ау!?.

Қалай десек те, ауылдың адам жатырқамайтын, әңгімешіл кемпір-шалдарына ұқсамайды. Өйткені тоқтай қалып: «Танымадым ғой, қай баласың, қарағым?» деп өзі бастап, бұлардан жөн сұрай қойған жоқ. Өйтетін де реті бар…Қазір бейтаныс адамдар көшеде мүлде сәлемдеспейді ғой. Бір-бірімен жөн сұраспақ түгілі… Көше түгілі, қызмет бабымен кейбір мекемелерге барғанда Үкілім көріп жүр: соңғы сәнмен қатып киінген, қылқандай-қылқандай қыз-жігіттер алдарындағы ақ сұр компютердің ар жағына еніп кетердей жабысып, кабинетіне кірген адамды көрсе де, көрмегенсіп, бас изеп, сәлемдесуге жарамайды-ау, жарамайды…Бір-екі рет жұмыстастарының үйіне қонаққа барғанда да, әшейінде: «Бәлен жерде оқиды, түген оқуды түгесті» деп әке-шешелері ауыз толтыра мақтайтын балалары өз бөлмелерінен шығып, сәлемдесуге де жарамаған. Бесіктен белдері шықпай жатып, тірі жанды менсінбейтін тәкаппарлық қайдан жұққан бойларына? Үкілім соған қайран қалады. Әлде бірінші боп сәлемдескен адамның алар сауабы мол екенін, жолаушы алыс сапардан келгенде тіпті ішінде ешкімі жоқ өз үйіне де сәлемдесіп кіру керектігін бала кезден ешкім олардың құлағына құймаған ба?.. Тас көшелі, тастай суық қала онсызда өр кеуде, өзімшіл жастарды тасбауыр ғып жіберген бе, кім білсін…





* * *


Демалыс күндерінің бірі еді. Бұлар үй-ішімен дастархан басында тамақ ішіп отырған. Кең терезелерінен күн шуағы төгілген пәтерде. Төрт көздері түгел. Жайбарақат. Апта бойы алаөкпе боп дедектеп, апта соңында дамыл табу да бір рахат екен ғой! Жып-жылы ұядай ғана отау емес — жанға жайлы жасыл арал дерсің. Иә, ақ бура толқыны алас ұрған, шетімен-шегі жоқ телегей-теңіз айдынның қақ ортасындағы оңаша аралдан бір кемі жоқ…

— Анау баланы садикке ылғи әжесі апарады. Неге оны папасы, не мамасы апармайды? — деді Батыржан таңғала. Салпыауыз сары баланы арқалап, бұлардың дәл терезесінің алдынан кетіп бара жатқан ақ жаулықты жан ойда жоқта әңгіме арқауына айналсын.

— Шайтанға мінген Алдаркөсе құсап, өзі үнемі әжесінің мойынынан түспейді екен! — деді Бақытжан мазақтай күліп. (Әкесі оған түнде ғана Алдар көсе мен шайтан жайлы ертегі айтып берген.) Шәй құйып бейғам отырған Үкілім:

– Әжесінің көптен зарығып күткен жалғыз немересі шығар, — деді оның сыртынан тон піше.

— Мені де Бибіхан әжем өмірі жанынан тастамайтын, — деді әшейінде көп шешіле бермейтін, мінезі томаға тұйық Толағай, тұнжыр да тұңғиық қап-қара көзіне нұр ойнап, сәл суықтау жүзінен шуақ төгіле, өткен жылдар есігін ашты:

– Әжем жас уағында күш-қайраты мол, өте қажырлы жан болыпты. Өзіне берілген колхоз жұмысын елден бұрын апырып-жапырып, артығымен істеп тастайды екен. (Ол кезде әр адамға норма берілетін көрінеді.) Сол үшін озат «стахановшы» атанады. Бертініректе әке-шешем айтып отыратын: «Белсенді әйелдердің Тәшкендегі үлкен бір айтулы жиынына әжең делегат боп сайланды», — деп… Алайда, оған әжем емес, атам барып қайтыпты, — Толағай рахаттана күлді. Бір сәтке қайтадан бала боп кеткендей мәз…

— Ылғи қыз-қырқын бас қосқан жиынға ма?

— Не-ге-е?

– Ұят емес пе?..

— Ол кезде керісінше, ер адам үйде қап, әйелінің алыс сапарға шығуы ұят саналады екен.

– Қызық екен?!

— Тие берсін, әжем марқұм өте еңбекқор жан еді. Тіпті шау тарта бастаған шағында да, қол қусырып қарап отыруды білмейтін. Бала кезімде екеуміз айдаладан қыстық отын шабатынбыз. Жалғыз өзі қураған сексеуіл бұталарын тау ғып түйеге артады. Сосын үйілген жүгі бір жақ қапталына ауып кетпесін деп, мені қаңбақ құсатып, бір қолымен жерден көтеріп ап, отынның үстіне отырғыза қоятын, — деп бір сәт үнсіз қалды. Енді ешқашан қайтып оралмайтын, әжесінің қасында жүрген балалық бал күндері ойына түскен шығар.

Енді Үкілім қызыл шоқтанып, сөне бастаған әңгімеге тамызық тастады:

— Мені де әжем баққан. Аты Аққоян болатын. Тұңғыш немересі едім. Бір үйде бір өзім. Көз аштырмас ақ түтек боран апталап соғатын. Күнұзақ далаға шықпаймын. Ішім пысады, ойнайтын бала керек. Ойыншықтарымнан да әбден мезі болғам. Сондайда бар әурелейтінім — әжем еді, жарықтық… Біздің ауылда… жалпы Азғыр өңірінде қыс қатты болатын. Бала кезімде үйіміздің сыртқы есігі ішке қарай ашылатын, өйткені қар басып қалса, іштегілер далаға шыға алмай қалуы мүмкін ғой…

— Иә, бұрын біздің Сыр елінің де қысы қатты, қары қалың болатын. Жел үріп үйіп тастаған күртік қар тіпті үйдің есік, терезесін басып қалатын. Ауа-райы қатты өзгерді ғой қазір, — деп күрсінді Толағай.

— Байғұс әжем, Құдайдан сұрап алған жалғыз немересі — менің көңілім үшін, күні бойы тізе бүгіп отырмай, бөлме-бөлмені кезіп, жетектеген жағыма еріп

жүре беретін. Менің де ойлап таппайтын ойыным жоқ еді… «Түлкінің үйіне қонаққа барайық», «Қайнағаның үйіне қонаққа барайық» деп… Кей-кейде әжем ыстық пешке арқасын сүйеп, терезесін аяз өрнектеген терезелерге қарап отырып, маған ертегі айтатын. Кейін сол ертегілерді ешбір кітаптан кездестірген емеспін. Айтар ертегісі таусылғасын өзі ойдан құрастыра ма, кім білсін.

– Әрине… ертегіні өзі ойдан шығармай не істейді?!. Қазіргі том-том ертегілер мен аңыз әңгімелер де кезінде сауатсыз кемпір-шалдардың өз немерелеріне арнап, ойдан шығарғандары ғой, — деді Толағай.

– Әкем ауылымызға іргелес Астрахань, Волгоград, Саратов қалаларына жиі баратын. Қызметпен. Сосын міндетті түрде маған базарлыққа ойыншық әкелетін. Ұлдыкі ме, қыздыкі ме, оған бәрібір, ең бастысы — өзіне ұнаса болды… Елде жоқ сан алуан ойыншығым көп еді, — Бала кездегі сүйкімді қуыршақтары мен кішкентай танк, машина-тракторлары көз алдына келгендей, Үкілім сәл жымия үнсіз отырып қалды.

— Енді сол ойыншықтарыңыз қайда?

— Ауылдағы үйде ме? — деді Бақытжан мен Батыржан жарыса.

— Ой, бұл оларды баяғыда-ақ сындырып тастаған шығар! — деп мазақтай күлді Толағай.

— Бірде қатты суық тиіп, ауруханаға түсіп қалсам керек. Апам — қасымда. Әкем мен әжем — үйде. Сол кезде орыс қыстақтарының бірінен үйге қонақтар келіпті. Әкемнің жолдас-жоралары. Бала-шағаларымен. Қызылды-жасылды әдемі ойыншықтарды көріп, қонақ балалардың көздері жайнап кетсе керек. Шетінен бір-бірлеп ұстап ап, әжемнің қасына барады да: «Бабуля, а, бабуля, это Вам надо?» деп сұраса, әжем: «Не надо!» дейді екен қабағын түйіп. Балалар қуана-қуана, тәуір ойыншығымның бәрін талап әкетіпті. Қонақтар кеткесін, әжем байғұс: «Осы күнгі орыстың балалары тіпті орысшаға да түсінбейді!.. Тимеңдер деп, осыншама айттым, құлақтарын қыстырмады ғой. Қаршадай қызым келгесін, не бетімді айтамын? Бар ойыншығынан айрылып қалдым!?», — деп әкеме мұң шаққан екен…

— А, а…сонда әжеңіз, өзінше, «Не трогай, нельзя» деп айтып отырмын деп ойлаған ба?! — дейді Бақытжан мен Батыржан шек-сілелері қата күліп.

Сол күннен бастап ол екеуі әжесінің арқасында аяғы салбырап отырған анау сары балаға тіпті қызыға да қызғана қарайтын болды. Өйткені өз әжелері тым алыста, жазы жайлы, қысы онша суық болмайтын жақта, басқа немерелерінің қасында еді…





* * *


Бірде кешкісін арқасына сары ұлды салып ап, көк тайғақта қалтаң-құлтаң әзер келе жатқан кейуананы қуып жеткен Үкілім:

— Апа, пәтеріңізге дейін апарып тастайын, қай қабатта тұратын едіңіз? — деп, қолындағы ауыр заттарын бермесіне қоймай, жармасты.

– Қ-қ-а-рағым, қ-қ-а-қайтесің, ө-ө-зің ж-жұмыстан ш-шаршап к-келе ж-жатқанда, қ-қа-қайтесің әуре боп. Ең… ең жоғарыда тұрамыз, — деп ол абдырап, ат-тонын ала қашты, — Е-ештеңе етпейді, өмір бойы өзім істеп жүрген тірлік қой, — деп азар да безер болды.

— Сонда… сіз мынау жұдырықтай баламен екеуіңіз ғана тұрасыз ба? — деп Үкілім айтуын айтып қалып, артынан біреудің ішкі өмірінде нем бар еді деп қысылды. Айтылған сөз — атылған оқ, кейін қайтара алмайсың.

— Ж-жоға-а… Құдайға шүкір, жалғыз ұлдың балдары бар ғой…

— Апа, айып етпеңіз…Үнемі тек өзіңізді ғана көретін болғасын сұрағаным ғой. Үйде қолды-аяқтай балалар болса, соларды неге жұмсамайсыз?

— Ой, қарағым-ай, әзірге өзімнен ыңғайлысы болмай тұр ғой…, — деп мұңая жымиды ол: — Таяуда күйеуге шыққан үлкен қыздың айы-күні жақын. Күйеу баланы жұмсау ұят, қанша дегенмен, кісі баласы. Қыздың кішісі алыс жақта, оқуда жүр. Келін байғұс жұмыстан шаршап өлуге келеді…

Үкілім оның қолындағы зіл қара тас сияқты ап-ауыр сөмкелерін есігінің ауызына дейін көтеріп келді.

– Қарағым-ай, жағың түспей жамандық көрме! Құдай қол-аяғыңа дерт бермесін! Бар, бара ғой, айналайын, тездетіп төменге түсіп кете ғой…

Қыстыға сыбырлаған ол арқасына жарбия жабысқан сары баланы жерге түсіріп, ентігін басып, ақ жаулығынан будырай шыққан ақ селеу шашын жөндеді. Неге екенін кім білсін, Үкілім әйтеуір бұл кісінің баласы шахтада, не мыс зауытында істейтін болар деп ойлайтын. Өйткені кеншілердің күндіз-түні бірнеше ауысымда жұмыс істейтінін біледі ғой. «Қайран, шеше-ай, қауіп қатері мол, ауыр жұмыс істеп келген баласының мазасын алмау үшін, ерке немересін арқалап ап, аяғының ұшымен жүргенін қарашы!» — деп ойлады ол темір балдақты бетон сатымен ақырын, дыбыссыз түсіп бара жатып.





* * *


Ерте көктем еді. Қыстайғы жауған қасат қардың күнгей жақ бет көбесі енді-енді сөгіліп жатқан. Шуақты алаңқайда сары бала жападан жалғыз жүр екен…

— О, Арлан әжесінің арқасынан түсіпті ғой! — деді Батыржан таңғала.

— Кі-і-ім?

— Арлан дегенің кім, анау сары бала ма? — Толағай мен Үкілімнің дауысы қатар шықты.

– Һім…«Жаман иттің атын Бөрібасар қояды»… — деп езу тартты Толағай.

— Онда тұрған не бар? Жігіттің арланы болсын деген ниетпен қойған шығар, — деді Үкілім оның сөзін жақтырмай. Толағай одан әрі келіншегімен сөз таластырған жоқ:

— Болыңдар, тез киініңдер, кетейік. Жұрт дастарханға отырып қалғанда барсақ, ұят болар, — деп асықтырды. Сол күні жолдастарының бірі бұларды үй-ішімен қонаққа шақырған.

— Біз қонаққа бара жатырмыз! Арлан, пока-пока!.. — деп сары баланың тұсынан өткенде, Батыржан мен Бақытжан қуана қол бұлғады. Арланның назары пәс. Көзінің астымен оларға бір қарады да, қысқа қонышты көк резеңке етігімен қасат қарды тепкілеп, жүзін төмен салып, үнсіз тұра берді. Бұлар қонақтан қас қарайып, күн батқан шақта оралды. Күндіз жіпсіп жатқан қара жер кешкі ызғардан қайта қатая бастаған кез еді.

— Ой, Арлан әлі сыртта жүр екен! — деп балалар оны алыстан танып қап, қасына жеткенше асықты.

— Ол таңертеңнен бері үйге кірмепті,-деді Батыржан үйге келгесін. Үкілім оны естігенде шошып кетті:

– Қой, мүмкін емес!.. Үйлерінде бір жайсыз жағдай болған жоқ па екен?

— Бәлкім, әжесі бір жаққа кетіп, содан кешігіп жатқан шығар… — деді Толағай жайбарақат үнмен, оқып отырған газетінен бас көтерместен.

— Мүмкін пәтерінің кілтін жоғалтып алып, ішке кіре алмай жүр ме екен?!. Сонда әке-шешесі қайда болғаны? — деді Үкілім.

— Бедный, бедный, Арланчик! Тоңып, әрі қарны ашқан болар… — деді жүрегі жұмсақ Бақытжан.

— Барып, үйге әкеле қойыңдар оны! — деді Үкілім. Сол сөздің ауыздан шығуын күтіп тұрғандай екі бала бір-бірімен жарыса, сыртқа тұра шапты.

Арланның су-су қолғабы ағаш құсап қақшиып қапты. Қолғап түгілі саусақтары да икемге келер емес. Үкілім дереу легенге ысқылтым су құйып, оның қара мұз боп қатқан қол-аяғын малды. Ыстық сорпа ішкізді.

— Арланың арлан емес, көк күшікше қалтырап қапты ғой! — дейді Толағай әзілдеп. Сары баланың қарыны қатты ашқан екен, тамақты шайнамастан үсті-үстіне қомағайлана жұтуда. Өзі әлсін-әлсін түн түнегіне құлақ тігіп қояды. Көше көзге түртсе көргісіз қараңғы. Жел көтеріліп, аспанды лезде қара бұлт торлапты. Үш

бала өзара күңкілдесіп, диван үстінде отырған, Үкілім ыдыс-аяқ жуып, тамақтың орынын жинастырып болғасын:

— Арлан, айналайын, сені әжең іздеп жатқан шығар? — деді.

— Жоқ, тәтешка, іздемейді, менің әжем бәлнесте.

— Ауырып қалды ма? Әжеңе не болды?

— Жұмыстан келе жатып…құлап қалды… Терең ямаға… Сосын скорый алып кетті, — деді Арлан күрсініп… Кәдімгі ересек адам сияқты.

– Әжең не жұмыс істейтін еді? — деді Үкілім таңғалысын жасыра алмай.

— Караул… Оның даже мылтығы да бар.

– Өтірікші! Сенің әжең мылтық ата алмайды. Өйткені ол…ол кемпір ғой, — деді Бақытжан оның сөзіне онша сеніңкіремей.

— Бәлкім, вахтер шығар? Жатақханалардың бірінде кірген-шыққан адамды тексере ме? — деді Үкілім.

— Жоқ, көп-көп машиналарды күзетеді. Кіп-кішкентай будкасы бар, мен оның қасына қонамын.

— Ой, өтірікші, будкасы кішкентай болса, сен қай жерде ұйықтайсың сонда? — дейді Батыржан тықақтап.

— Вот, матерью клянусь! — Ол алақанының қырымен кеңірдегін «кескіледі», — Әжем түнімен сыртта жүреді. Машиналарды қарап… Күн аяз болмаса, мен де қасында жүремін. Тоңсақ, ішке кіреміз. Сосын алдына мені алып, былай құшақтап, «Айналайын баладан, тауып алдым даладан» — деп, өлең айтып отырады…Мен ұйықтаймын.

— Жүре ғой, Арлан, үйіңе ертіп апарайын! Әке-шешең сені іздеп, уайымдап жатқан шығар, — деді Үкілім.

— Мен… мен…ешкімге керек емеспін. Әжемнен басқа!.. — деп Арлан солқылдап жылап жіберсін, — Үкілім көбіне ата-әжесіне бауыр басқан баланың өз әке-шешесіне жоламайтынын, оларды әке-шешем деп ойламайтынын, тіпті бар деп есептемейтінін біледі ғой. Ерке баланы не деп жұбатарын білмей, сасып қалды. Кірпінің түгіндей тікірейген қып-қысқа қап-қатты шашын сипай берді…

— Сіз білесіз бе, Арлан байқамай кесе сындырып апты. Сосын тәтесі ұрысып, үйден қуып шығыпты, — деді Батыржан.





* * *


Есікті ашқан қаз омырау, балтыры бесіктей шортик киген бойжеткен:

— Где ты ходишь как бездомная собака! — деп арс ете түсті де бас-көзге қарамай, титімдей баланы төмпештей бастады. Арланның қасында бейтаныс адам тұрғанымен мүлде ісі жоқ.

— А ну-ка, иди мусор вынеси, быстро! — Тастай соққы байқаусызда көзіне тиіп кетпесін деп, қолымен бетін қорғалаған сары бала зар еңіресін:

— Тәте, ертең төгейінші. На улице темно. Страшно-о-о! — Үкілімнің үрейі ұшты.

— Ойпырмай, кішкене бала ғой. Ұрмасаңызшы, — деп араша түспекші болған… Артынша у-шуды естіп, іштен шыға келген орта жастағы сылыңғыр әйел де қызына болыса кетті:

– Қайдағы бала? Мынау ма? Бұл бала емес, бәле ғой! Көрмейсің бе, бізді позорить етіп, көршілерге барып, жамандап жүргенін! — Есік тарс жабылды. Үкілім төменгі қабатқа түсіп бара жатқан кезде де сүйектен өтер сүйкімсіз дауыс естіліп жатты:

— Бесіктен белі шықпай жатып, бізді жамандауды, өсек тасуды қайдан біледі-ей, мына жексұрын?

— Бәрі әлгі жалғызын жұтқан жалмауыздың тәрбиесі!..Бұл сүмелектен тіріде құтылу жоқ шығар бізге!

«Жалғызын жұтқан жалмауызы» несі? Үкілімнің жүрегі ауызына тығылды. Көпке дейін тұла бойын түршіктірген сол суық сөз көңілінен кетпей қойсын. Сонда қалай, көрші әженің жалғыз ұлы қайтыс болған ба? Ал Арлан кім? Бұларға мүлде қатысы жоқ, бөтен біреу болғаны ма? Әлде Арланның анасы қыз кезінде біреуден жүкті боп, сәбиін өз шешесіне қалдырып кетті ме екен? Онда неге байғұс кемпір жалғыз ұлы қайтыс болғасын, әлгі…қызының қолына кетпеген? Неге ол жесір келіннің қас-қабағына қарап, сол үйдің отымен кіріп, күлімен шығып бәйек боп жүр? Неге?.. Неге?.. Жатқан бір жұмбақ.

Сол күннен бастап, Арлан өзінің бойымен бірдей қоқыс шелекті мықшия көтеріп бара жататын болды… Өзінің ұнжырғасы түсіп, үкінің балапанындай үрпиіп кеткен. Биік контейнерге бойы жетпей, шелектегі қоқысты төге алмай, келген-кеткеннен көмек күтіп, көзі жаутаңдап, жан-жағына алақ-жұлақ қарап тұрғаны. Бет қаратпайтын үскірік жел соққан күндері тізесі-тізесіне соғылып, сирағы майысып, қабырғасы қайысып, тор көз қалта толы сүт, айран әкеле жатады. (Онда қазіргідей қағаз ыдыста емес, зілдей шыны шөлмектермен сатылатын.) Ақ жаулықты жан көпке дейін көрінбеді. Сірә ауруханадан әлі шықпаса керек….

Бір күні Үкілім жұмыстан келе жатса, Арлан балдаққа сүйенген әжесін есік алдындағы арқалықсыз ағаш орындыққа сүйемелдей отырғызып жатыр екен.

Жақын адамын көргендей қария жадырай күліп, Үкіліммен жылыұшырай амандасты.

— Апа, ауруханаға түскеніңізді Арланнан естігенбіз. Қазір қалайсыз, тәуір боп кеттіңіз бе? — деді ол, жұмысбастылық сылтау, үлкен кісінің көңілін сұрап, артынан тамақ алып, бара алмағанына іштей ыңғайсызданып.

— Рахмет, қарағым! Аллаға шүкір… Мен жоқта, Арланыма бас-көз боп, қамқорлап жүріпсіңдер. Бәрін де естіп жатырмын, — деді көптен күн көрмей, қуқыл тартқан жүзін көктемнің шуағына тосып.

— Ой, апа, сол да сөз бе екен… — Үкілім қысылып, Арланға қарады. Оның өңіне де нұр жүгіріп, көзінің оты түзеліп қалған екен. Әжесінің арық, тарамыс қолынан тас қып ұстап алыпты. Сәл босатса, айырылып қалатындай.

— О, немереңіз сізді қатты сағынып қалған екен, — деді Үкілім екеуіне күлімдей қарап.

— Тірі қалғаным осының тілеуі шығар, көзімді ашсам, қасымда отыр екен. «Әже, өлмеші! Сен өлсең мен не істеймін? Өлмеймін деп айт!» дейді солқылдай жылап. Алла біледі ғой, кімге қанша ғұмыр берерін. Мынау сары балапаным аяғынан тік тұрып кеткенше, тірі жүре тұрсам… — деді ол байыпты үнмен.

— Апа, үйге кіріңіз, шәй ішейік, ас салайын. Үй оңаша, — деді Үкілім. Толағай балаларды алып, көлден балық аулауға кеткен.

– Қарағым, ет асып әуре болма, жеңіл-желпі бір шәй ішсек те жетер, — деді ол. Ұзақ әбігерленіп, Үкілім Арланның әжесін әзер дегенде ішке кіргізді. Қайта әйтеуір, бұлардың пәтерінің бірінші қабатта орналасқаны дұрыс болды… «Байғұс-ай, жоғарғы қабаттағы пәтерінен енді қалай кіріп-шығар екен? Біздің елде құрылысшылар үй салған кезде мүгедек адамдардың кіріп-шығуын мүлде ескермейтіні несі?!. Автобустар да солай, мүгедектердің мініп-түсуіне қолайсыз», — деп ойлады Үкілім. Өмірінде бірінші рет… Шәй үстінде Арланның әжесі:

– Қарағым, бәлнестен шыққан бетте өзіңе жолыққасын, жолым болады екен деп іштей ырым қылып отырмын. Түсі игіден түңілме демей ме…Көп ойландым. Бір шаруа салсам ба деп едім… — деп, қолындағы ыстық шәйінен аздап жұтып, аз-кем үнсіз отырды.

— Иә, апа, айта беріңіз, қысылмаңыз, қолдан келетін шаруа болса, аянбаспын. — Арланның әжесі шет-шеті қажалып, түгі қырқыла бастаған жасыл көк камзолының күміс қапсырмасын ағытып, ауызы түйреуішпен түйрелген ішкі қалтасынан бұрқырата біраз қағаз шығарды. Кейбірі шет-шеті жыртылып, сарғая бастапты.

— Оқыған, көз ашық жансыңдар, орысша тіл білесіңдер. Жағдайдың бәрін айтып жоғары жаққа өтініш жазып берсең. Мынау тұрып жатқан үйіміз тар. Баяғы-ы-ы-да-а, көзі тірісінде шалыма өкімет берген пәтер еді ғой. Соғыс мүгедегі деп. Кезінде құла-дала кең сияқты еді… Беу, дүние-ай! — деді де суыңқырап қалған шәйінен бір ұрттады.

— Анау үлкен қызым таяуда сәбилі болған… Оның үстіне, кіші қызым да үйге қайтып келді. Немере қыздарымды айтамын. Оқуы қиындап кетіпті. Мен ауырғалы артынан барып жатқан ақша жоқ, байғұс бала тарығып қалған ба…Бұрын пенсиямды, сосын әлгі жұрттың мәшінелерін күзетіп тапқан азын-аулақ тиын-тебенімді соған жіберіп тұратынмын.

— Шәйіңіз суып қалды ғой, кесеңізді беріңізші, жаңартып құяйын, — деп Үкілім ток самауырды тағы бір сарқылдатып алды.

– Өзімнің де бәлен жыл шақтыда жұмыс істегенімді жазарсың. Қағаздарым бар ғой. Сонда алған медалдарымды да тіз.

— Шахтада істедім дейсіз бе, апа?

— Кешегі соғыс кезінде істедік қой, қарағым. Өрімдей кезімізде өңшең жас қызды, өкімет «Тұрұт армия» деп, жан-жақтан жиып әкеп, шақтыға салды ғой… Ел қайда, жер қайда… Қайдан шығып, қайда келгенімізді білмейміз… Күні-түні жер астында жүреміз. Шаң, тозаң қонып, тер сіңген киімімізді бөлмеге келіп, үстімізден шешкен кезде, қақшиып, құламай тұратын. Қаңылтыр құсап…

— Ойпырмай, ә?!

— Кейін жалғыз балам да шақтыда жұмыс істеген. Қапияда шақтының астында қалды, үстіне руда құлап… оның да дүкәматтары бар. Арлан екеумізге, өкімет, ең болмаса, бір бөлмелі пәтер берсе де жетер еді, қарағым, — деді қария.

— Сол ұлыңыздан басқа балаңыз жоқ па, апа? Мәселен, қызыңыз дегендей… — деп айтуын айтып қап, Үкілім тілін тістеді. Тым артық кеткен жоқпын ба дегенді кештеу ойлап…

— Жоқ, қарағым. Жастай шақтыда белуардан су кешіп жүріп, денсаулық құрыды. Сол бір жалғыз ұлды Алланың бергеніне шүкір дедік қой… — Басы артық бір сөзі жоқ. Жетімдігін, жесірлігін, ауыр қайғысын айтып, жылап-сықтаған жоқ. Жалғыз ұлының артында қалдырып, көрінгенге көз түрткі қылған Құдайға да реніш-өкпесін айтып, шағынған жоқ. Тағдырдың басқа салғанына мойынұсынып, бәрі де бір Алланың жұмыр басты пендесіне жіберген сынағы деп қараған сабырлы жанның кейпі. Тек есіктен шығарда:

— Баяғыда шешеміз: «Ер баланың кіндігін кескенде жүзі ашық, өзі батыл болсын деп пышақтың жүзін жоғары қаратып, кеседі. Қыз баланы, кісінің бетіне тік келмесін, ибалы болсын деп… пышақ жүзін төмен қаратып кеседі», — деп айтып

отыратын. Бала болсақ та сол сөзі есімде қалыпты. Қазіргі балдардың кіндігін дәрігерлер қайшымен қиятын шығар-ау осы. Әйтеуір, туа сала, үлкендермен қайшыласып, сөзге келе береді ғой. Мынау Арланымның кіндігін өзім кестім, — деді айы-күні жақындап жүрген Үкілімге қарап…





* * *


Толағай мен Үкілім дүкеннен келсе, үйде қонақ бар екен. Арланның әжесі. Балалар мәз. Өз әжелері келгендей шәй қойып, дастарханға бар тәтті-дәмдіні шығарып, әбігерленіп жатыр екен. Батыржан мен Бақытжанның есік көзінен сығалай қарап: «Мама-папа үйде жоқ!»-деп тақ-тұқ жауап бермей, қуана қарсы алғандарына әке-шешесі іштей риза. Бала болса да, жатырқамай, жарқын қабақпен қарсы алғандарына көрші әженің де көңілі өсіп, марқайып отыр екен. Амандық-саулық сұрасқаннан кейін:

— «Жыртық үйдің Құдайы бар» деген… Баспаналы болып жатырмыз. Әуелі Алла, сосын сен себепкер болдың, қарағым, — деді Арланның әжесі, қуанышы қойнына симай отырса да, сабыр сақтап.

– Құтты болсын, апа!.. Арлан екеуіңіз «қайран менің өз үйім, кең сарайдай боз үйім!» деп қуанып жүр екенсіздер ғой! Жақсы болған екен, апа! — Үкілім өзі үй алғандай мәз.

– Қуаныштарыңыз ұзағынан болсын, апа! Айтпақшы, Арлан қайда, өзі қасыңыздан қалмаушы еді ғой? — деп сұрады Толағай.

— Ой, ол қазір кісі боп қалды ғой, қарағым. Мектепке барып жүр. Сабақтан келгесін, аздап тиын-тебен табады. Базарға ет, сүт, шөп-шалам сатуға келген ауыл адамдарының жүгін тасып… Біздің үйіміз базар мен аптабакзалдың екі аралығында. Ол да Құдайдың қарасқаны шығар. Ең алғаш көшіп барған күні-ақ, бір адамның қапшығын көтерісіпті. Ақысына қойдың бас-сирақ, ішек-қарынын әкелді. Ой, сондағы қуанғаным-ай! Дереу басты үйтіп, шек-қарынды аршып жібердім де, қазанға салып ем, үйден еттің иісі шығып, кәдімгідей береке кіріп қалды. Содан етті былқыта пісіріп қойып, қамырымды жайып тастап, Арланымды күтіп, есік алдында отырсам, үлкен бір шал амандасты. Тақиялы, ақ сақалы омырауын жапқан кісі екен. «Бәйбіше, үйіңізге кіріп, намаз оқып алайыншы», — деп рұқсат сұрады. Үйге кіргіздім. Жібермей, тамақ бердім. Марқұм шалыма, балама бағыштап құран оқыттым. Арланыма батасын беріп, риза боп ол кетті. Қуанып мен қалдым. «Қырықтың бірі қыдыр» деген ғой, кім білген… Содан бері шүкір, қазанымыз ортайған күніміз жоқ, тәубе, тәубе деп отырмыз, — деді кейуана. Шәй ішіп, біраз демалып алғасын, ол кісі қайтуға жиналды. Кенет терезеге көзі түсіп кетіп:

— Сыртта келінім тұр екен, мені көрсе, «Апам үйге соқпағаны несі!» деп өкпелеп жүрер. Одан да сәл күте тұрайын, — деп есік алдында бөгеліп қалды. Үкілім де терезеден қараған, өткенде көрген сылыңғыр әйел — келіні, бұнымен бірге жұмыс істейтін Зәмирамен қолын сермелей, қызу әңгіме соғып тұр екен.

…Бір күні сол Зәмира сайлау қағаздарын таратып жүріп, бұлардың үйіне бас сұқты.

— Ой, сендер осындай тап-тар пәтерде тұрасыңдар ма? Мен бір керемет кең сарайдай үйде тұратын шығар деп жүрсем, — деді ішке кірер-кірместен, — Үй беретін жерде бір мықты танысың бар көрінеді ғой. Жұртты жарылқағанша, өзіңе неге су жаңа жақсы пәтер алмағансың?

– Қайдағы таныс? Кімді жарылқаппын?

– Қойшы, естідік қой. Анау әлгі келесі подъездегі, жалғыз баласы өлген кемпірге квартир әперіпсің ғой. Оның келіні менің подругам, сол айтты. Кезінде соның сіңлісі оқып жүріп, жүкті боп қалған. Байғұс, ауылдың ашық ауыз қызы ғой. Кім білген, бір алаяқ алдап кетті ме… Жастай жесір қап, күйік көтеріп жүрген әйел тайдай тулап, айғайға бассын: «Көзін құрт та, көзін құрт!» деп. Сіңлісінің шашын жұлып, итше тепкіледі. Сонда анау енесі қызды қорғаштап, жылап-еңіреп ара түсіп, ақыры құдашасын өзі босандырып алған. Детдомға да бермеді. Жұрт баласының қайғысын көтере алмай, кемпірдің есі ауысқан шығар деп сан-саққа жүгірткен…Шынында да, бір шаригі кем болар-ау өзінің. Есі дұрыс болса, төрінен көрі жуық ол қақпасқа біреудің баласы не керек десеңші?! Құдашасы кейін тым жақсы біреуге байға тиіп, баласын сұрап келген, бермеді ғой… — Әріптес әйелдің сүйреңдеген ерніне қадала қарап, Үкілім дыбыссыз кино көріп тұрғандай, өз ойымен-өзі тұрып қалды…





* * *


Көп ұзамай, бұлар алғаш шаңырақ көтеріп, перзент сүйген, жора-жолдас, жақсы достар тауып, өмірдің ащы-тұщысын бастан өткерген кеншілер қаласымен қимай-қимай қоштасты. Қызмет бабымен Алатау бауырына қоныс аударды. Содан бері де талай көктем, талай жаз өтті… Бірде ымырт кезінде Үкілім мен Толағай аула ішінде серуендеп жүрген. Зәулім ағаштардан құлдилай құлап жатқан сары ала жапырақтарға қарап:

— Тал-теректер бүршік атты деп қуанғанымыз күні кеше ғана сияқты еді, ә?! Міне тағы да күз келді. Біздің бала кезімізде күн ұзақ болатын. Тіпті батып болмайтын. Жазғы демалыс кезі де тым ұзақ көрінетін. Мектепке баратын кезді асыға күтіп жүретінбіз. Ал қазір, таң атса, күн батады. Жаз басталар басталмастан, қыс болады…Зымырап жатқан уақыт… — деді Толағай.

— Күн қысқарып кеткен сияқты. Жұмыстас бір ағай: «Адамдар Жер астындағы бар байлықты қанша жылдан бері алып жатыр, алып жатыр. Талай тонна көмір, мұнай мен газ ауаға жанып кетті. Жердің асты бос қуыс. Ішінде ештеңе жоқ, босаған ыдыс сияқты. Өзің ойлашы. Суы бар шөлмек пен бос шөлмекті шырқ айналдырсақ, қайсысы жылдам айналар екен? Әрине, босы. Міне, қазір уақыттың жылдам өтіп жатқаны сондықтан» дейтін. Сол сөздің жаны бар секілдіИә, айлықтан айлыққа жеткенше, күн санап, асығып жүріп, уақыттың қалай өтіп жатқанын байқамаймыз тіпті. Бір күні біз де қартаямыз, мынау

сарғайған жапырақтар құсап… — деді қураған жапырақтарға аянышты көзбен қараған Үкілім.

— Енді көп ұзамай, баяғы Арланның әжесі құсап, немерелерімізді арқалап жүресің…. Көзді ашып-жұмғанша…

— Айтпақшы, Арлан қайда жүр екен қазір? Әжесі байғұс тірі ме екен?

— Иә-ә, Арлан қайда жүр екен?!..

ГУДБАЙ, АМЕРИКА!..

Үлкен қаланың көлік сирек жүретін тұсы. Ұйқылы-ояу мүлгіген кең көше. Қалың ойға шомған тал-теректер. Манаураған тыныштық. Жан-жағыма жалтақ-жұлтақ қараймын. Қолымда бір жапырақ қағаз. Қаз-қатар тізілген, бірінен бірі аумайтын, көп қабатты, көнетоз үйлер. Қайсысының жертөлесінде не барын ит біліп пе? Ең болмаса, сыртында “Шет ел тілдерін үйрету курсы” деген жазуы да жоқ. Түу, сонау мұхиттың ар жағынан келген ұзын тұра шикіл сарының білмейтіні жердің астында шығар, ә!? Әйтпесе, ес біліп, етек жапқалы өзім тұратын осынау алып шаһарды, айдаладағы біреу емес, осы елдің бел баласы — мына мен бес саусақтай білуім керек еді.

Қанша дегенмен, зерттеушінің аты зерттеуші ғой. Мойыны ырғайдай, басы торғайдай, жирен шаш, жүн сақалдың істік мұрынын тықпайтын жері жоқ-ау, сірә?! Байқаймын, біздің елдің ұңғыл-шұңғылына дейін әбден біліп алған. Баяғы кеңес өкіметінің кезі болса, шетелдің ішімізге жіберген жансызы шығар деп, жарық күнде ізіне шам алып түсіп, оның басқан әр қадамына күдікпен қарап отырар ма еді… Құдай-ау, қазір енді бөгде жұрт білмейтін, олардан жасырын неміз қалды?!.

Діңіне құлаш жетпейтін қара ағаштардың тасасына тығылған сұрғылт үйлердің әр қайсына бір қарағыштап жүріп, өзіме керек үйді әзер таптым. Сыртқы есігіндегі титімдей түймені басып ем, ар жақтағы біреу қатаң үнмен аты-жөнімді, қандай шаруамен келгенімді сұрады. Алдын-ала телефонмен сөйлесіп, тізімге тіркеліп қойғаным, қандай жақсы болған. Темір есік сырт етті де, дыбыссыз ашылып кетті. Іште тағы бір есік бар екен. Сірә, менің бас-аяғымды бейнекамерадан көріп отырса керек. Сау болғыр, әйтеуір мошқай тергеп, онша көп әурелемей, ішке кіргізді.

Сырты жұпыны көнетоз үйдің жертөлесі дейтін емес, көз қарықтыратындай аппақ қабырғалы ұзын дәліздің екі беті қаз-қатар тізілген есік. Жағалай ілінген ұзыннан шұбақ қабырға газеті. Алғашқы жазған тақпақтарым оқушы кезімде мектептің қабырға газетіне шыққасын ба, бір түрлі көзге жылыұшырады. Жалмажан үңілдім: “Құдай дегеніміз махаббат”, “Құдай сендердің жүректеріңе махаббат деген құдыретті күш сыйлаған”, “Махаббат алмайтын қамал жоқ”, “Жүрекке махаббат ұялатқан Құдайды сүйіңдер”…деген толып жатқан құлақтан кіріп бойды алатын әдемі сөздер. Е-е, енді түсіндім, бұл әлгі жарықтық, біздің

жаңа қазақтардың соңғы жылдары «бәлен деген әулиенің туған күні» деп әспеттеп жүрген мерекесі қарсаңында шығарылған екен ғой!.. Бір қызығы, бәрі де қазақ тілінде жазылыпты. Сосын — ағылшын тілінде. “Ай лавюден” басқа ештеңесін түсінген жоқпын. Шіркіндердің орыс тілін көпе-көрнеу көзге ілмегені көрініп тұр. Ойпырмай, көшеде қазақша жазылған сөздерге сиам егізіндей жабысып жүретін тіл еді. Үлкенді—кішілі көсемдеріміздің өзі биік мінбеге шыққанда, соған сүйенбесе құлап қалатындай көретін “ұлы тілді” қалай мансұқтаған-ей мыналар?!

Қанша жыл сол орыс тілін жақсы білмегендер адам санатында болмап еді, енді оның да басынан бағы таяйын дегені-ау деп ойладым… Алақандай Англиядан күллі әлемге тараған ағылшын тілін білгендер ештеңеден тайсалмай, жер-жаһанды кезіп жүр. Міне, мен де дәм-тұз тартып, шет елге оқуға баратын болғасын, жат жерде нан тауып жеуіме керек деген ниетпен келген жоқпын ба… Нар тәуекел!





* * *


Менімен бірге ағылшын тілі курсында оқитындардың бәрінің жасы өзімнен кіші. Түрлерінен көрініп тұр. Бір-екі жігіт бизнесмен. Анау үріп ауызға салғандай ұзын сирақ, жіңішке қыз-келіншектер қаладағы қалталы азаматтардың жақын-жұрағаттары боп шықты. Бір қазақтың жап-жас қызы мен орыстың өрімдей ұлы тіпті биыл мектеп бітіргелі отыр екен. Өздері осы үйдің үстіңгі қабатында тұрады. Күн сайын қол ұстасып келіп, қол ұстасып жоғары көтеріліп бара жатады. Келген күннен жүдеу өңді, арық қара қыз мені төңіректеді. Киімі де жұпынылау. Аты Қадиша ма, Қатира ма, кім білсін, алайда ол өзін Катя деп таныстырған.

Оқытушымыздың жас шамасы мен қатарлы. Бірақ тым шаршаңқы жүзді. Бір өзі бірнеше жерде қызмет істейтінін, күйеуі жоқ жалғыз басты жан екенін, бойжетіп қалған бір қызы студент екенін сөз арасында айтқан… Қайтсын енді, бала асырау оңай ма, осы заманда. Зіл қара тас сөмкесін иығына асып алып, күндіз-түні қаланың ол шетінен бұл шетіне шапқылап жүргені. Әйтеуір сабақты жан-тәнімен беріле түсіндіреді. Оқыту тәсілі де адам жалықтырмайды. Өзіңнің жасыңды да, қызметіңді де бір сәт естен шығарып, қалай еліге кірісіп кеткеніңді аңғармай қаласың. Осыған дейін бір жеке адамнан дәріс алғам. “Менің отбасым”, “Менің отаным” сияқты дайын мәтіндерді жаттап біраз уақыт жүргеніммен, ештеңе үйрене алмадым. Бала кезімде оқуға зерек болып ем, есейген соң, жадымда ештеңе тұрмайтын болғаны ма деп іштей өзімді кінәлап жүргем. Мәселе, жаста емес, басқада екен. “Ұстазы жақсының ұстамы жақсы” деген сөз бекер емес-ау.

Кей-кейде бірге оқитындар, не оқытушымыз үйге телефон соға қалса, кәдімгідей өз ара ағылшынша сөйлесіп, ананы-мынаны жеңіл-желпі айтуға жарап қалдым. Шатып-бұтып, бірдеңе үйреніп келе жатқаныма өзім мәзбін. Балаларым тілі енді шығып келе жатқан сәби тілін қызықтағандай, менің әр сөзіме күледі. Оған қысылатын мен бе: “Мен сендер сияқты қалада туып-өскен

жоқпын. Жердің шетінде, желдің өтінде тұрған, шалғайдағы ауылда туып-өстім. Өмір бойы өзімді өзім сүйрелеп келемін. Осыған да тәуба…”-деймін. Шыным да сол. “Оу, Қызбике! Ұйыққа батып бара жатқанында, өзін шашынан тартып шығарған барон Мюнхаузен құсап, өзіңді-өзің өмір бойы сүйреп келе жатқаныңды балалар бұрын да естіген”,-деп мені Жаяу Мұсам тоқтатпаса, әлі қызды-қыздымен біраз жерге барып қалар ма едім…





* * *


Оқытушымыздың сатып алыңдар деген кітабы әжептәуір қымбат екен. Оның өзі қаланың кез-келген кітап дүкенінде жоқ. Маған қажет кітапты Жаяу Мұса аяғынан тозып жүріп, тауып әкелген. Сол рахат болды. Катюша (әлде Қадиша, бәлкім Қатира), кітап алатын ақшасы болмай, қиналып жүрген сияқты. Ол шетелдік біреудің үй қызметшісі екен. Діни миссионер оған ағылшын тілін жетік білсең, айлық ақшаңды көтеремін десе керек. Кеше сабақтан соң, аялдамада тұрсам, артымнан қуып жетіп:

— Автобус күтіп тұрсыз ба? Мен күнде сізді үйіне жеңіл машинамен қайтатын шығар деп жүрсем, — деп таңғалысын жасыра алмады. Сосын келген шаруасына көшті:

– Үй тапсырмасына бірігіп дайындалсақ қайтеді? Сіздің оқулық кітабыңызбен, — деді. Мен де қуанып кеттім.

— Тіпті жақсы. Сенбі-жексенбі күндері қолым бос, бірге дайындалайық,-дедім. Ол қипақтап тұрып қалды да:

— Мен бұрынғы жұмысшылардың жатақханасында тұрамын. Өмірі төбесінен су ағып, іші сасып жатады… Сізді сол жерге шақыруға ыңғайсызданып тұрғаным. Қалай болар екен? — деді күмілжіп.

— Не қалайы бар? Сен біздің үйге кел, бірге дайындаламыз, — дедім де мекен-жайымды қағазға жазып қолына ұстаттым. Алайда ол, келіскен уақытта ол біздің үйге келмеді. Тіпті соңғы уақытта сабаққа да келуді қойды. Ауырып қалды ма екен. Әйтеуір жағдайы болмай жүрген қыз-ау деп аянышпен ойлап жүргем. Жұма күні маған телефон соқты. Жалғыз өзім көк түтінді бұрқыратып, табақ-табақ бауырсақ пісіріп жатқам. Үйге шақырдым. Екеуміз ас үйде ыстық бауырсақпен шәй іштік. Майлы қуырдақты қарбыта асап, бірер кесе сүтті шәй ішкен соң, жан-жағына көз тастаған ол:

– Үйіңіз сондай уютный екен. Өздеріңіздікі ме? Әлде жалға алып тұрсыздар ма? Біздің жатақханада да сіздер сияқты интеллегенттер тұрады. Ылғи қазақтар. Кейбіреулері тіпті бала-келіндерімен бірге тұрады, — деді біздің отбасылық сурет альбомымызды ақтарып отырып.

— Бұл пәтерді күйеуімнің 50 жасында алғанбыз, ол 70-ке келген кезінде өзіміздікі болады. Қарыздан құтылғанша, құжаттары банкте жатыр, — дедім. Шынымен-ақ солай еді.

— А, ана жылы мұғалімдер мен дәрігерлерге мемлекет ипотекаға берген үй осы екен ғой. Таныс арқылы алдыңыздар ма? Осы үйден пәтер әперемін деп біреулер ақшасын алдап алып, жылап-сықтап жүрген адамдарды телевизордан жиі-жиі көрсетіп жатушы еді.

— Алла сақтасын! Күйеуім өмір бойы оқытушы болғасын, Алланың қарасқаны шығар. Жұмыс орыны арқылы алды. Екеуміз қосылып төлейміз. Шарты солай. Әйтпесе… жалғыз өзінің айлық жалақысы жетпейді екен, — деп шынымды айттым.

— Сіз неге Алла, Алла дей бересіз? Құдай деп айтыңыз. Құдай — жалғыз, ол — барлық адамға ортақ. “Алла” дегенге арабтардың бір ғана тайпасы сиынған ғой. Біздің хозяйнның үйінде кітап көп. Үлкен кітапханасы бар. Ішінде жоқ емес, кітап жоқ. Өткенде солар берген бір кітаптан осыны оқығанымды айтам деп, туған ағаммен араздасып қалдым. Қазір менімен хабарласпайды, ауылдан келгенде соқпайды. Мен де бармаймын, — деді Катюша. Күн жұма болғасын білетін аятымды оқып, бас аман, бауыр бүтін болғай деп тілек тілеп, ас қайтардым. Ол бетін сипамақ түгілі, алақанын да жайған жоқ.





* * *


Сабаққа елден бұрын мен келіппін. Іле-шала елдір-желдір Катя жетті. Көзінің алды, беті көлкілдей ісіп кетіпті. “Аурып жүрсің бе?”-деп ауызымды аша бергенімше, менен бұрын оқытушымыз алдымды орап:

— Иә, Катя, конференцияларың қалай өтті? — деп сұрағаны.

— Ой, күшті болды. Прямо, бәріміз жыладық. Біздің бақташыларымыз да…Бәрі мен үшін, сосын Павлодардан, Теміртаудан келген мен сияқты мать одиночкалар үшін жалбарынып, тілек тіледі. Екі-үш қүн бойы жылап-жылап, азар тарқадық, -деді ол. Журналист ретінде талай конференцияларға қатысып жүрсем де, өмірі мұндайды көрмек түгілі естімеппін де. Жиналып алып, бей-берекет жылайтын да конференция болғаныма?! Іштей таңғалдым.

— Сен сол Майклдің үйіндесің бе? Олар жаңа үйлеріне көшті ме? — деді оқытушымыз. Катяның қожайынын бұрыннан танитыны сөзінен көрініп тұр.

— Ия, коттедждеріне көшіп алды. Керемет енді. Сурет сияқты. Прямо таудың баурайында. Жап-жасыл газон, аппақ үй. Ақ корабль сияқты. Астыңғы этажы прислугаларға арналған. Күшті. Екінші этаждан баласына бір кең бөлме тиді. Баласы өзінің бөлмесін төбесіне дейін қара бояумен сырлап жатыр, — деді Катя аса риза кейіппен. Тап бір өзі кең сарайдай үйге көшіп барған жан сияқты.

– Қара бояумен сырлағаны несі? Әке-шешесі не қарап отыр? — деп мен шыдамай сөзге араластым. Көз алдыма қап-қараңғы үңгірдей тас түнек бөлме елестеп кетті.

— Шетелдіктер өз балаларының ішкі әлеміне орынсыз араласпайды. Қандай бояумен сырласа да, ол баланың өз таңдауы. Сол бөлмеде тұратын өзі ғой, өзіне ұнаса болды, — деді оқытушымыз жайбарақат. Сыныпқа тапыр-тұпыр етіп қыз-жігіттер келе бастағасын, ол дереу әңгіме арнасын өзгертті:

— Алдын-ала ескертпеді демеңіздер…Таяу уақытта Америкадан адамдар келеді. Сіздер енді солармен сөйлесіп, араласып, жыл бойы оқығандарыңызды қолданып, тілді қалай меңгергендеріңізді көрсетесіздер. Мені ұятқа қалдырмаңыздар!..

— Ва-ау-у!

— Классно!

— Супер!





* * *


Бір күні сыныпқа жұрттан бұрын келіп, өз орныма отырғаным сол еді, “Хэллоу!” —деп бір ұзын тұра жас жігіт ауызында сағызы бар, шайнаң-шайнаң, қисаң-қисаң етіп кіріп келді. Бұтта шортик. Шіркіннің бойының ұзыны-ай, біздің жертөледегі дәрісханамыздың төбесіне басы тиер-тимес. Әрі өзі шамадан тыс тыриған арық. Денемен дене жабысқан қара көк майкасынан арса-арса қабырғасы көрінеді. Қыстан әзер шыққан көтерем мал сияқты. Жүрісі де қызық. Бұлғаң-бұлғаң, ирелең-ирелең. Сірә, жүргенде ұп-ұзын бойын меңгере алмайды-ау!?.

Ізінде кескен томардай кескінсіздеу бір қыз бар. Тарақ батпайтындай қалың бұйра шашы сабалақ-сабалақ. Көптен су тимегені көрініп тұр. Аяғында кәдімгі моншаға барғанда кие салатын резеңкі сүйретпе. Кір-кір башпайлары тарбиып, бас бармағына іліп апты. Үстінде жуа-жуа мойыны созылып кеткен кең футболка. Қара санынан келетін шолақ шалбары тырс-тырс етіп, семіздіктен жарылғалы тұр. Қыз өзінше маған “Хай!”-деп ыржиып қояды. Сәлемдескені. Тіл үйренуге жол ортасынан қосылған біреулер ме, жоқ әлде көршілес сыныптан ерігіп келгендер ме деп ойладым. Екеуі алма-кезек менен әр нені сұрайды. Мен де айылымды жимастан, қадари халімше, қазақша акцентпен ағылшын тілін белден басып, жауап берген боламын. Тілім жетпеген жерде қолымен ымдаймын. “О кей, о кей” деп олар мәз. Үшеуміз осылайша “ағыл-тегіл ағылшынша сырласып” отырғанымызда үстімізге оқытушымыз кіріп келгені. Бізді көріп, бізді емес-ау, ана екеуін көріп, көзі шарасынан шығып кете жаздасын… Қаншама мемлекетті басып өтіп, мұхит асып, біздің білімімізді тексеруге келген адамдардың түрі осы деп кім ойлаған.

Біздің шетелдік қонақтарымыз жұрт жиналғасын өздерін таныстырды. Жігіттің аты Джеймс, қыздың аты Энни екен. Джеймс ауызындағы сағызын шайнап отырып, өзінің “ковбой екенін, бірнеше сиыры, тракторы, бәленбай шабындық жері барын, АҚШ-тың бір штатынан, волонтер ретінде келгенін айтты. Біздің қаланың көрнекі жерінде басында кең етек қалпағы бар, үстіне көк джинсы костюм киген, қызыл-шырайлы, отыз екі тісі маржандай тізілген ажарлы да қуатты ковбойдың суреті ілулі тұратын. Шетелдік шылымның жарнамасы. Сол көз алдыма елестеп кетті. Ковбой дегенің керемет біреу екен десем, “кау”- ағылшынша сиыр, “бой” дегені — бала, яғни “ковбой” деген кәдімгі «сиыршы бала» деген сөз екенін ол кезде кім білген. Эннидің өзін не деп таныстырғаны есімде жоқ. Бір сәт ойға шомып, арта қалған ауылыма, келмеске кеткен балалық күндерге кетіп қалыппын… бәрі де «ковбой» деген сөзден шығып кетті…

Біздің бала кезімізде сиырды ешкім бақпайын. Көктем шыққаннан қара күз түскенге дейін Сүйіндік ауылының іргесіндегі Атшоңқай, Қарасу жайылымдарына өздері барып жайылып, кешкісін өрістен желіні айырылардай азынап үздік-создық келіп жататын. Ал бертін келе, ауылдың бар адамы тиын-тебенін жинап беріп, кәрі-құртаң шал-шауқандарға баққызатын болды. Өйткені дәл іргемізде ертелі-кеш аспанға дүрс-дүрс бірдеңе атып, гүрс-гүрс жарып жатқан әскери полигон бар еді. Үлкендер солардың шектеу қойған жеріне мал өтіп кетпесін деп тілейтін. Өтіп кетсе, сүті бұлақтай семіз сиырларынан айырылды дей беріңіз. Әке-көкелеп барғанымен, түсі суық әскерилер маңайлатпайды. Тіпті сиыр түгілі өзіңді атып тастаудан да тайынбас. Оларға сот жоқ. Сосын амалсыз сиыршы жалдамағанда, не істесін?!.

Сиырдың айраны мен сүтін ішіп, құрт-майын, ірімшік-қаймағын жегенді жақсы көргенімен, біздің қазақтың жас жігіттері соның маңы түгілі шаңына жолай ма екен десейші… Сиыршымын деп мақтаныш етіп, ауыз толтыра айтпақ түгілі. “Мал да баққанға бітеді”. Ал мынау жердің түбінен келген америкалық арық бала өзінің сиыршы екеніне намыстанбай, қайта сондай құрметпен айтқанына қайран қалдым.

Біздің курстағы менен басқалар шетелдік қонақтарды кезекпе-кезек тау-тасқа шығарып, қаланың сәулетті, салтанатты жерлеріне қыдыртып жүрген. Бір сөзбен айтқанда, ол екеуіне туғалы көрмегендерін көрсетіпті. Кетер алдында бізбен қоштасуға келді. Көптен көріп тұрғаным ғой. Тіпті екеуін де танымай қала жаздадым. Джеймстің үстінде ақ көйлек, әдемі костюм. Ауызындағы сағызын тастаған. Қымыз ішіп, қазы-қарта жегесін өңі кіріп, аз-мұз ет бітейін деген бе, аз уақыттың ішінде түрі оңалып қапты. Энни де, қанша дегенмен, қыздың тұқымы ғой, жан-жағындағы қыз-келіншектерге қарап, үсті-басын жөндеген екен. Ең бастысы аяғына тым жақсы туфли, үстіне жөндем көйлек киіпті.

— Біз осында келерде құм басқан шөл дала, шыжыған күн, түйелер, түйе үстінде беттерін шүберекпен ораған, сауатсыз адамдар тұрады деп елестеткенбіз… — деді Джеймс үстіне киіп алған әдемі костюмінің қалтасына қолын бір салып, бір

шығарып. Айтпақшы, бағасы бәленбай доллар тұратын қымбат костюмді біздің бір бизнесмен жігіт сыйға тартыпты.

— Сіздерге қасық, шанышқы ұстатып, мәдениетке баулимыз, сауаттарыңызды ашып, тіл үйретеміз деп келіп едік. Сіздерді, сосын осынау әдемі қаланы қимай барамыз. Енді келгенде, қазақ тілін үйреніп келеміз. Міне, қазақша сөздік алып бара жатырмыз! Гуд бай, Казак-стан! — деді Энни толқып…

— Гуд бай, Америка! — деп шуладық біз.





